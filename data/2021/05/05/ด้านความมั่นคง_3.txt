รัฐบาลไทย-ข่าวทำเนียบรัฐบาล-รมว.สุชาติ เปิดตัว Hospitel ประกันสังคม รองรับผู้ประกันตนป่วยโควิด-19


วันอังคารที่ 4 พฤษภาคม 2564
รมว.สุชาติ เปิดตัว Hospitel ประกันสังคม รองรับผู้ประกันตนป่วยโควิด-19
รัฐมนตรีว่าการกระทรวงแรงงาน และคณะลงพื้นเปิดตัว Hospitel ประกันสังคม เป็นสถานที่รองรับผู้ประกันตนที่ป่วยโควิด-19 แต่ไม่แสดงอาการให้ได้เข้ารับการรักษาตามขั้นตอนอย่างเพียงพอ สร้างความเชื่อมั่นแก่ผู้ประกันตนที่ป่วยโควิด – 19 ให้ได้เข้ารับการรักษา
เมื่อวันที่ 4 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานเปิดตัว Hospitel ประกันสังคม เพื่อรองรับผู้ประกันตนที่ป่วยโควิด-19 ณ โรงแรมทวินทาวเวอร์ ถนนรองเมือง และโรงแรมเอวาน่า แกรนด์ แอนด์ คอนเวนชั่นเซนเตอร์ ซอยบางนา – ตราด 12/1 ถนนบางนา – ตราด เขตบางนา กรุงเทพมหานคร เป็นสถานที่รองรับการรักษาตัวของผู้ประกันตนติดเชื้อโควิด-19 ที่ไม่แสดงอาการ โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน นายทศพล กฤตวงศ์วิมาน เลขาธิการสำนักงานประกันสังคม เข้าร่วมในครั้งนี้ด้วย โดย รมว.แรงงาน กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของพล.อ.ประวิตร วงษ์สุวรรณ รองนายกรัฐมนตรี ได้ตระหนักถึงสถานการณ์การแพร่ระบาดของโรคโควิด -19 เนื่องจากสภาพปัญหาในปัจจุบันได้เกิดโควิด-19 สายพันธุ์ใหม่ ที่กำลังแพร่ระบาดอยู่ในขณะนี้มีความรุนแรง และมีอัตราการติดเชื้อเพิ่มมากขึ้นอย่างต่อเนื่อง ส่งผลให้จำนวนสถานที่และเตียงรองรับผู้ป่วยที่ติดเชื้อไม่เพียงพอ กระทรวงแรงงานจึงได้เห็นความสำคัญของการแก้ไขปัญหา เพื่อสร้างความปลอดภัยแก่ผู้ประกันตน และเป็นการลดการติดต่อแพร่ระบาดของโควิด-19 จึงได้มีนโยบายให้ตรวจคัดกรองโควิด-19 เชิงรุก เพื่อผู้ประกันตนมาตรา 33,39 และ 40 รวมทั้งจัดหา Hospitel เพื่อรองรับผู้ประกันตนที่ป่วยโควิด-19 เป็นการสร้างความเชื่อมั่นแก่ผู้ประกันตนที่ป่วยให้ได้เข้ารับการรักษา ลดอัตราความเสี่ยงต่อการเสียชีวิต โดยสำนักงานประกันสังคมได้รับความร่วมมือจากสถานพยาบาล โรงแรม ในการจัดตั้ง Hospitel ได้รับความร่วมมือจากโรงพยาบาลในเครือบางปะกอกเป็นอย่างดี
นายสุชาติ กล่าวต่อว่า การมีสุขภาพที่ดีของผู้ประกันตนในภาวะวิกฤตนั้น เป็นเรื่องที่ทุกฝ่ายที่เกี่ยวข้องจำเป็นต้องให้ความสำคัญเป็นอย่างยิ่ง หากผู้ประกันตนมีสุขภาวะที่ดีย่อมเกิดประโยชน์ต่อตนเอง ครอบครัว และเศรษฐกิจของประเทศ ซึ่งเป็นเรื่องที่สมควรให้การสนับสนุน กระทรวงแรงงาน โดยสำนักงานประกันสังคม จึงได้เตรียมความพร้อมจัดหา Hospitel ในครั้งนี้ โดยเบื้องต้นโรงแรมทวินทาวเวอร์ ถนนรองเมือง มีเตียงรองรับจำนวน 80 เตียง และโรงแรมเอวาน่า แกรนด์ แอนด์ คอนเวนชั่นเซนเตอร์ ซอยบางนา – ตราด 12/1 ถนนบางนา – ตราด เขตบางนา กรุงเทพมหานคร มีเตียงรองรับ จำนวน 600 เตียง โดยสำนักงานประกันสังคมได้จัดตั้งศูนย์บริหารสถานการณ์ติดเชื้อโควิด-19 เพื่อประสาน Hospitel ให้แก่ผู้ประกันตน โดยผู้ประกันตนสามารถโทรศัพท์ติดต่อที่เบอร์ 1506 กด 6 เพื่อเป็นช่องทางติดต่อให้กับผู้ประกันตน ที่ไม่สามารถหาสถานที่ตรวจและสถานพยาบาลเข้ารับการรักษาในกรณีติดเชื้อได้ โดยให้บริการทุกวันจันทร์ – อาทิตย์ เวลา 08.00 – 17.00 น. มีเจ้าหน้าที่คอยให้บริการทั้งสิ้น 10 คู่สาย ช่วยเหลือผู้ประกันตนและประชาชนที่เดือดร้อนจากการตรวจโควิด-19 ได้รับการช่วยเหลืออย่างทันท่วงทีอีกทางหนึ่งด้วย

ที่มา : https://www.thaigov.go.th/news/contents/details/41460