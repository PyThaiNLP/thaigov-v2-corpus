รัฐบาลไทย-ข่าวทำเนียบรัฐบาล-ออมสิน ร่วมกับ บจ.เงินสดทันใจ ช่วยผู้เดือดร้อนจาก COVID-19 แก้ปัญหาขาดสภาพคล่อง เปิดจุดบริการรับจำนำทะเบียนในสาขาธนาคารกว่า 550 แห่ง พร้อมลดดอกเบี้ยเหลือ 0.49%


วันพฤหัสบดีที่ 20 พฤษภาคม 2564
พิมพ์
ออมสิน ร่วมกับ บจ.เงินสดทันใจ ช่วยผู้เดือดร้อนจาก COVID-19 แก้ปัญหาขาดสภาพคล่อง เปิดจุดบริการรับจำนำทะเบียนในสาขาธนาคารกว่า 550 แห่ง พร้อมลดดอกเบี้ยเหลือ 0.49%
ธ.ออมสินร่วมกับบริษัท เงินสดทันใจ จำกัด ประกาศลดอัตราดอกเบี้ยสินเชื่อจำนำทะเบียนรถมอเตอร์ไซค์ลงชั่วคราว เหลือเพียง 0.49% (หรือเท่ากับ 11% ต่อปี) สำหรับผู้ที่ยื่นขอสินเชื่อในช่วงเวลาโปรโมชัน 2 เดือน จะได้รับอัตราดอกเบี้ยพิเศษนี้ตลอดอายุสัญญา
นายวิทัย รัตนากร ผู้อำนวยการธนาคารออมสิน เปิดเผยถึงการเดินหน้าบทบาทธนาคารเพื่อสังคม ที่ธนาคารฯ เร่งเพิ่มช่องทางช่วยเหลือประชาชนหรือผู้ที่ขาดสภาพคล่องเนื่องจากผลกระทบของการแพร่ระบาด COVID-19 ให้สามารถเข้าถึงแหล่งเงินต้นทุนต่ำและได้รับเงินเร็ว อีกทั้งเป็นการสนองนโยบายรัฐบาลในการช่วยประชาชนกลุ่มฐานรากที่ได้รับความเดือดร้อนจากผลกระทบในครั้งนี้
โดยธนาคารฯ ร่วมกับบริษัท เงินสดทันใจ จำกัด ประกาศลดอัตราดอกเบี้ยสินเชื่อจำนำทะเบียนรถมอเตอร์ไซค์ลงชั่วคราว เหลือเพียง 0.49% (หรือเท่ากับ 11% ต่อปี) สำหรับผู้ที่ยื่นขอสินเชื่อในช่วงเวลาโปรโมชัน 2 เดือน จะได้รับอัตราดอกเบี้ยพิเศษนี้ตลอดอายุสัญญา ทั้งนี้ เปิดรับจำนำทะเบียนทั้งที่เป็นรถมอเตอร์ไซค์ปลอดภาระหนี้ และที่ประสงค์รีไฟแนนซ์เพื่อลดภาระดอกเบี้ยสัญญาเดิม ซึ่งคาดว่าจะช่วยแก้ปัญหาเฉพาะหน้าหรือเพิ่มสภาพคล่องในชีวิตประจำวันของผู้ที่เดือดร้อนได้
นอกจากนี้ ธนาคารฯ ได้เปิดจุดบริการสินเชื่อจำนำทะเบียนภายในสาขาธนาคารออมสิน จำนวนกว่า 550 แห่งทั่วประเทศ เพื่อเพิ่มช่องทางแก่ผู้ที่สะดวกใช้บริการที่สาขาของธนาคาร โดยมีทีมงานของ บจ. เงินสดทันใจ พร้อมมอบบริการด้วยขั้นตอนที่สะดวกรวดเร็ว ให้ผู้ที่ผ่านการอนุมัติสินเชื่อสามารถรับเงินได้ภายใน 15 นาที ผู้ที่สนใจสามารถไปติดต่อขอสินเชื่อที่จุดบริการเงินสดทันใจภายในสาขาธนาคารออมสินกว่า 550 สาขา ได้ตั้งแต่บัดนี้เป็นต้นไป (ตรวจสอบรายชื่อสาขาธนาคารให้บริการได้ที่ www.gsb.or.th) และที่สาขาของศรีสวัสดิ์ เงินสดทันใจ จำนวนกว่า 5,000 แห่งทั่วประเทศ
สินเชื่อจำนำทะเบียนรถ ให้บริการโดยบริษัท เงินสดทันใจ จำกัด ซึ่งเป็นบริษัทร่วมทุนระหว่างธนาคารออมสิน กับ SAWAD มีเป้าหมายเพื่อผลักดันภารกิจธนาคารเพื่อสังคม ช่วยให้ผู้มีรายได้น้อยสามารถเข้าถึงแหล่งเงินได้ง่าย ด้วยต้นทุนที่ถูกกว่า โดยบริษัทฯ ดำเนินธุรกิจสินเชื่อจำนำทะเบียนมอเตอร์ไซค์และรถยนต์ นำเสนอดอกเบี้ยที่เป็นธรรม และมีกำไรทางธุรกิจที่เหมาะสม

ที่มา : https://www.thaigov.go.th/news/contents/details/41933