รัฐบาลไทย-ข่าวทำเนียบรัฐบาล-พนักงาน บริษัท ขนส่ง จำกัด และรถร่วม พร้อมเข้ารับการฉีดวัคซีน COVID-19 


วันพฤหัสบดีที่ 20 พฤษภาคม 2564
พนักงาน บริษัท ขนส่ง จำกัด และรถร่วม พร้อมเข้ารับการฉีดวัคซีน COVID-19
โดย บขส. ได้เปิดจุดประสานงานให้คำแนะนำ แก่ผู้ประกอบการรถร่วมฯ เพื่อทำความเข้าใจเกี่ยวกับการเตรียมตัวก่อนฉีดวัคซีน ตามมาตรฐานกระทรวงสาธารณสุข
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า ตามที่ นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้หน่วยงานในสังกัดสำรวจและรวบรวมรายชื่อผู้ปฏิบัติงานและให้บริการด้านระบบขนส่งสาธารณะ เพื่อทำการฉีดวัคซีน COVID-19 อย่างทั่วถึงและเป็นไปด้วยความรวดเร็ว ตามนโยบายของนายกรัฐมนตรีที่ให้เร่งรัดการฉีดวัคซีน COVID-19 และได้กำหนดเป็นวาระแห่งชาติ นั้น
บขส. จึงได้เร่งดำเนินการ โดยแจ้งให้พนักงาน บขส. และรถร่วมที่ประสงค์จะฉีดวัคซีน ลงทะเบียนผ่านแบบฟอร์มที่กำหนด เพื่อจัดส่งรายชื่อให้กระทรวงคมนาคมทราบ พร้อมกันนี้ได้ตั้งจุดประชาสัมพันธ์ให้คำแนะนำ เพื่อสร้างความรู้ความเข้าใจเกี่ยวกับการเตรียมตัวก่อนรับการฉีดวัคซีนตามที่กระทรวงสาธารณสุขกำหนดไว้ ให้กับผู้ประกอบการรถร่วม ณ สถานีขนส่งผู้โดยสารกรุงเทพ (จตุจักร เอกมัย และบรมราชชนนี) สถานีขนส่งผู้โดยสารปิ่นเกล้า และสถานีเดินรถโดยสารขนาดเล็ก (จตุจักร)
ในเบื้องต้นมีพนักงานและผู้ประกอบการรถร่วม แจ้งความประสงค์ขอรับการฉีดวัคซีน COVID-19 แล้วประมาณ 2,800 คน ทั้งนี้ผู้ที่ลงทะเบียนไว้จะได้รับการฉีดวัคซีน ระหว่างวันที่ 24 พ.ค. - 31 พ.ค. 2564 ณ สถานีกลางบางซื่อ

ที่มา : https://www.thaigov.go.th/news/contents/details/41905