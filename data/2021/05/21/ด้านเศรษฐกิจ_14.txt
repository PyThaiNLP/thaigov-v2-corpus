รัฐบาลไทย-ข่าวทำเนียบรัฐบาล-ร่วมหารือและให้ข้อคิดเห็นต่อการเข้าร่วมความตกลง CPTPP 


วันพฤหัสบดีที่ 20 พฤษภาคม 2564
ร่วมหารือและให้ข้อคิดเห็นต่อการเข้าร่วมความตกลง CPTPP
กระทรวงเกษตรฯ ร่วมหารือและให้ข้อคิดเห็นต่อการเข้าร่วมความตกลง CPTPP ซึ่งจะต้องอยู่บนพื้นฐานการรักษาผลประโยชน์ของเกษตรกรและประเทศไทยเป็นหลัก
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย ดร.ทองเปลว กองจันทร์ ปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ หารือร่วมกับนายดอน ปรมัตถ์วินัย รองนายกรัฐมนตรี ในฐานะประธานกรรมการนโยบายเศรษฐกิจระหว่างประเทศ (กนศ.) ในการขับเคลื่อนการดำเนินการตามมติคณะรัฐมนตรีเกี่ยวกับเรื่อง CPTPP ด้านการเกษตรและพันธุ์พืช ผ่านระบบ VDO Conference (Zoom) ณ กระทรวงเกษตรและสหกรณ์ โดยมีประเด็นที่ถูกหยิบยกขึ้นมาหารือในวันนี้ คือ 1) การแก้ไขเพิ่มเติม พ.ร.บ. คุ้มครองพันธุ์พืช 2542 ให้มีผลใกล้เคียงกับอนุสัญญา UPOV 1991 2) การแจ้งสหภาพ UPOV ให้นำชื่อประเทศไทยออกจากเว็บไซต์ของ UPOV และ 3) สินค้าเกษตรที่มีมาตรการปกป้องพิเศษ (Special Safeguard : SSG)
ในเบื้องต้น กระทรวงเกษตรฯ ไม่ปฏิเสธในการเข้าร่วมความตกลง CPTPP แต่จะต้องอยู่บนพื้นฐานการรักษาผลประโยชน์ของเกษตรกรและประเทศไทยเป็นหลัก ซึ่งการหารือในวันนี้ เป็นการนำเสนอปัญหาในด้านต่าง ๆ เพื่อนำไปสู่การเจรจาแก้ไข จึงต้องมีระยะเวลาในการเตรียมความพร้อม ทั้งด้านงบประมาณ บุคลากร ความพร้อมของเกษตรกร เทคโนโลยี และการสื่อสารทำความเข้าใจต่อประชาชน เป็นต้น
อย่างไรก็ตาม ในภาพรวมของกระทรวงเกษตรฯ มีการดำเนินการในด้านต่างประเทศในหลายมิติ โดยมีความพร้อมในการประสานในด้านต่าง ๆ ซึ่งฑูตเกษตรถือเป็นหน่วยงานในต่างประเทศที่เป็นส่วนสำคัญที่ช่วยให้การขับเคลื่อนงานดำเนินไปได้อย่างต่อเนื่อง
นอกจากนี้ การเพิ่มขีดความสามารถในการแข่งขัน การปรับตัวของเกษตรกร การยกระดับเกษตรกรให้สามารถแข่งขันได้ การดึงเอาเทคโนโลยีและนวัตกรรมมาใช้ และการสร้างความร่วมมือกับนานาประเทศ ล้วนเป็นการสร้างความเข้มแข็งให้กับเกษตรกร และถึงแม้ว่าจะไม่มี CPTPP หรือโควิด-19 นโยบายของกระทรวงเกษตรฯ ก็มีการปรับตัวให้ทันกับสถานการณ์ของโลกอย่างชัดเจน และพร้อมปฏิบัติงานอย่างเป็นรูปธรรม

ที่มา : https://www.thaigov.go.th/news/contents/details/41944