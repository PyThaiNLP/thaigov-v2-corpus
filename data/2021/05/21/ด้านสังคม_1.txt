รัฐบาลไทย-ข่าวทำเนียบรัฐบาล-“เนวินธุ์” โชว์ 42 ปท. ไทยบูรณาการดิจิทัลบริหารจัดการ รพ.สนามสู้โควิดฯ


วันพฤหัสบดีที่ 20 พฤษภาคม 2564
“เนวินธุ์” โชว์ 42 ปท. ไทยบูรณาการดิจิทัลบริหารจัดการ รพ.สนามสู้โควิดฯ
“เนวินธุ์” โชว์ 42 ปท. ไทยบูรณาการดิจิทัลบริหารจัดการ รพ.สนามสู้โควิดฯ
“เนวินธุ์” ผู้ช่วย รมว.ดีอีเอส ร่วมประชุมโต๊ะกลมระดับรัฐมนตรี และผู้ช่วยรัฐมนตรี จาก 42 ประเทศ โชว์ความสำเร็จประเทศไทยบูรณาการความร่วมมือจากทุกภาคส่วน นำเทคโนโลยีดิจิทัลใช้บริหารจัดการ รพ.สนามสู้โควิด-19
นายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วานนี้(19 พ.ค.64) ได้รับมอบหมายจากนายชัยวุฒิ ธนาคมานุสรณ์ รมว.ดีอีเอส เข้าร่วมการประชุมโต๊ะกลมระดับรัฐมนตรีภายใต้งาน World Summit on the Information Society Forum (WSIS) 2021 ซึ่งเป็นการประชุมระดับโลกในกรอบสหประชาชาติสำหรับ ด้านเทคโนโลยีสารสนเทศและการสื่อสาร (ICT) และเป็นเวทีสำหรับการแลกเปลี่ยนข้อมูลการพัฒนาองค์ความรู้ และแลกเปลี่ยนแนวปฏิบัติที่เป็นเลิศ รวมถึงการกำหนดแนวทางการพัฒนาและสร้างเครือข่ายในการทำงานร่วมกัน
โดยการประชุมโต๊ะกลมระดับรัฐมนตรี ได้จัดขึ้นในรูปแบบการประชุมทางไกล ประกอบด้วย ผู้เข้าร่วมประชุมระดับรัฐมนตรีและผู้ช่วยรัฐมนตรี จาก 42 ประเทศ และผู้บริหารระดับสูงของสหภาพโทรคมนาคมระหว่างประเทศ (ITU)
“ในการประชุมครั้งนี้ ผมได้แลกเปลี่ยนความเห็นและแนวปฏิบัติที่ดีของไทย ในเรื่องความร่วมมือจากทุกภาคส่วนและการนำเทคโนโลยีดิจิทัลมาใช้ในการบริหารจัดการสถานการณ์โควิด-19 อาทิ การจัดหาเตียงผู้ป่วย การจองวัคซีน การสนับสนุนจากผู้ประกอบการติดตั้งฟรีอินเทอร์เน็ตและติดตั้ง CCTV ให้กับโรงพยาบาลสนาม เพื่ออำนวยความสะดวกแก่บุคลากรทางการแพทย์” นายเนวินธุ์กล่าว
นอกจากนี้ ยังได้เน้นย้ำถึงนโยบายหลัก 5 ด้านของ รมว.ดีอีเอส ต่อที่ประชุม ประกอบด้วย 1.การส่งเสริมให้ประชาชนเข้าถึง โครงสร้างพื้นฐานเครือข่ายอินเทอร์เน็ตและใช้ประโยชน์จากนวัตกรรมและเทคโนโลยีดิจิทัล 2.การส่งเสริมให้เกิดสภาพแวดล้อมที่เอื้อต่อเศรษฐกิจดิจิทัล และส่งเสริมการพัฒนา e - service ภาครัฐ 3.การส่งเสริมให้เกิดการใช้ประโยชน์จากเทคโนโลยี 5G 4.การพัฒนาและบังคับใช้กฎหมาย เพื่อสร้างความเชื่อมั่นในการเข้าสู่ โลกของดิจิทัล และ 5.การปกป้องคุ้มครองประชาชน จากการใช้สื่อโซเชียลมีเดียและอินเทอร์เน็ตในทางมิชอบ โดยนโยบายดังกล่าวสอดคล้องกับ WSIS Action Lines ที่มีเป้าหมายเพื่อบรรลุการพัฒนาอย่างยั่งยืนของสหประชาชาตินายเนวินธุ์ กล่าวว่า ยังได้ใช้โอกาสในการร่วมประชุมเวทีระดับโลกครั้งนี้ เรียกร้อง ITU และประเทศสมาชิกให้ความสำคัญกับความร่วมมือระหว่างประเทศในทุกรูปแบบ โดยใช้ ICT และเทคโนโลยีดิจิทัลในการขับเคลื่อนเพื่อฟื้นฟูเศรษฐกิจโลกหลังโควิด-19
**********

ที่มา : https://www.thaigov.go.th/news/contents/details/41903