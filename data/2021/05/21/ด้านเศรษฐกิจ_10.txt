รัฐบาลไทย-ข่าวทำเนียบรัฐบาล-อยากมีบ้านง่ายนิดเดียว!! ธอส. ขนบ้านมือสองกว่า 1,000 รายการ เปิดประมูลออนไลน์ผ่านแอป G H Bank Smart NPA ลดสูงสุดถึง 56% ศุกร์ที่ 21 พ.ค.นี้


วันพฤหัสบดีที่ 20 พฤษภาคม 2564
พิมพ์
อยากมีบ้านง่ายนิดเดียว!! ธอส. ขนบ้านมือสองกว่า 1,000 รายการ เปิดประมูลออนไลน์ผ่านแอป G H Bank Smart NPA ลดสูงสุดถึง 56% ศุกร์ที่ 21 พ.ค.นี้
ธอส.จัดงานประมูลบ้านมือสองออนไลน์ผ่าน Application : G H Bank Smart NPA คัดทรัพย์ดีทั่วประเทศ 1,006 รายการ ให้เลือกซื้อ เริ่มประมูลพร้อมกันวันศุกร์ที่ 21 พฤษภาคม 2564 เวลา 12.00-13.00 น.เท่านั้น
ธนาคารอาคารสงเราะห์ สนับสนุนให้คนไทยมีบ้าน จัดงานประมูลบ้านมือสองออนไลน์ผ่าน Application : G H Bank Smart NPA คัดทรัพย์ดีทั่วประเทศ 1,006 รายการ ให้เลือกซื้อ ราคาเริ่มต้นประมูลลดสูงสุดถึง 56% จากราคาปกติ เริ่มต้นประมูลต่ำสุดเพียง 82,000 บาทเท่านั้น พร้อมรับสิทธิ์ผ่อนดาวน์ดอกเบี้ย 0% นานสูงสุด 48 เดือน หรือเทดาวน์แล้วยื่นกู้เลย มีสิทธิ์เลือกใช้โปรโมชั่นสินเชื่ออัตราดอกเบี้ย 0% นาน 12-48 เดือน พิเศษ!! มอบส่วนลดเพิ่มอีก 10% จากราคาที่ปิดประมูลหากทำสัญญาและทำนิติกรรมภายใน 31 กรกฎาคม 2564 เริ่มประมูลพร้อมกันวันศุกร์ที่ 21 พฤษภาคม 2564 เวลา 12.00-13.00 น.เท่านั้น
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธนาคารพร้อมสนับสนุนให้คนไทยมีบ้าน ด้วยวิธีง่ายๆ กับงาน “ประมูลออนไลน์ บ้านถูกใจ หาได้ที่ธอส.” ผ่าน  Application : G H Bank Smart NPA เพื่อลดการแพร่ระบาดของเชื้อไวรัสโคโรนา 2019 (COVID-19) ในวันศุกร์ที่ 21 พฤษภาคม 2564 ระหว่างเวลา 12.00-13.00 น.เท่านั้น โดยธนาคารได้คัดทรัพย์ใหม่สภาพดีทั่วประเทศทั้งประเภททาวน์เฮ้าส์ บ้านเดี่ยว บ้านแฝด ห้องชุด และอาคารพาณิชย์ ที่ดินเปล่า รวมกว่า 1,006 รายการ มาเปิดประมูล โดยมีราคาเริ่มต้นประมูลที่ให้ส่วนลดพิเศษสูงถึง 56% จากราคาปกติ และผู้ชนะการประมูลยังมีสิทธิ์ได้รับส่วนลดเพิ่มอีก 10% จากราคาที่ปิดประมูล เพียงทำสัญญาและทำนิติกรรมภายในวันที่ 31 กรกฎาคม 2564 และยังได้เลือกใช้โปรโมชั่นผ่อนดาวน์ดอกเบี้ย 0% นานสูงสุด 48 เดือน หรือเทดาวน์แล้วยื่นกู้เลย มีสิทธิ์เลือกใช้โปรโมชั่นสินเชื่ออัตราดอกเบี้ย 0% ได้นาน 12-48 เดือน (ระยะเวลาดอกเบี้ย 0% กำหนดตามระยะเวลาการถือครองทรัพย์ของธนาคาร) สำหรับทรัพย์ที่นำมาเปิดประมูลในครั้งนี้แบ่งเป็น ทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 488 รายการ โดยมีรายการที่น่าสนใจ อาทิ ทรัพย์ที่ราคาเริ่มต้นประมูลต่ำสุดเพียง 145,000 บาท ได้แก่ ห้องชุด ชั้น 4 ขนาด 26.42 ตารางเมตร โครงการพุทธมณฑลคอนโดทาวน์ อ.สามพราน จ.นครปฐม ส่วนรายการทรัพย์ที่มีราคาเริ่มต้นประมูลลดสูงสุดถึง 30% คือ ทรัพย์ประเภททาวน์เฮ้าส์ 1 ชั้น เนื้อที่ 19.5 ตารางวา ในโครงการหมู่บ้านตะวันงาม อ.บางใหญ่ จ.นนทบุรี มีราคาเริ่มต้นประมูลเพียง 690,000 บาท ส่วนรายการที่มีราคาจำหน่ายสูงสุดและเป็นทรัพย์เด่นทำเลทอง ได้แก่ ทรัพย์ประเภทบ้านเดี่ยว 2 ชั้น เนื้อที่กว้างถึง 106.9 ตารางวา ในโครงการหมู่บ้านมัณฑนา รังสิตคลอง 2 จ.ปทุมธานี ราคาเริ่มต้นประมูล 7,780,000 บาท เพราะเป็นทรัพย์ที่อยู่ใกล้ห้างสรรพสินค้า สถานศึกษา โรงพยาบาล และเดินทางไปยังเส้นทางต่าง ๆ ได้อย่างสะดวก เนื่องจากใกล้กับถนนกาญจนาภิเษกวงแหวนรอบนอกตะวันออก และทางด่วน Tollway
ขณะที่ทรัพย์ในภูมิภาคที่นำออกประมูลมีจำนวน 518 รายการ แบ่งเป็นรายการที่น่าสนใจ อาทิ รายการทรัพย์ที่มีราคาเริ่มต้นประมูลลดสูงที่สุด 56.33% จากราคาปกติ ได้แก่ ทรัพย์ประเภทที่ดินเปล่า เนื้อที่ 229 ตารางวา ในโครงการสวนชมดอย อ.แม่ทะ จ.ลำปาง ราคาเริ่มต้นประมูลเพียง 100,000 บาท รายการทรัพย์ที่มีราคาเริ่มต้นประมูลต่ำสุด ได้แก่ ทรัพย์ประเภทที่ดินเปล่า เนื้อที่ 204 ตารางวา ในโครงการสวนไม้ผลหนองนกกระเรียน อ.จอมบึง จ.ราชบุรี มีราคาเริ่มต้นประมูลเพียง 82,000 บาท ส่วนรายการที่มีราคาเริ่มต้นสูงสุดที่ 8,500,000 บาท ได้แก่ ทรัพย์ประเภทที่ดินเปล่า เนื้อที่ 425 ตารางวา โครงการบางปะกงเลคไซด์ วิลล่า อ.บางปะกง จ.ฉะเชิงเทรา
ทั้งนี้ ผู้ที่สนใจเข้าร่วมประมูลสามารถดาวน์โหลด Application : G H Bank Smart NPA และลงทะเบียนได้จนถึงเวลา 12.45 น. ของวันที่ 21 พฤษภาคม 2564 (เฉพาะลูกค้าที่ยังไม่เคยลงทะเบียน) ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาคโทร.0-2202-1170 และ 0-2202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/41931