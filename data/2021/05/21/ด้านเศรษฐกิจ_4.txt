รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ติดตาม ความก้าวหน้าการนำเสนอ ร่างพระราชบัญญัติการขนส่งทางราง พ.ศ. ....


วันพฤหัสบดีที่ 20 พฤษภาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม ติดตาม ความก้าวหน้าการนำเสนอ ร่างพระราชบัญญัติการขนส่งทางราง พ.ศ. ....
และการจัดตั้งสถาบันวิจัยเทคโนโลยีระบบราง (องค์การมหาชน)
ในวันที่ 19 พฤษภาคม 2564 เวลา เวลา 15.30 น. ด้วย Application “Zoom” โดยมีผู้บริหารระดับสูงของกระทรวงคมนาคม ประกอบด้วย นายชยธรรม์ พรหมศร ปลัดกระทรวงคมนาคม และผู้บริหารหน่วยงานที่เกี่ยวข้อง เข้าร่วมการประชุม
การประชุมครั้งนี้ เป็นการประชุมเพื่อดำเนินการติดตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่เร่งรัดการนำเสนอ ร่างพระราชบัญญัติการขนส่งทางราง พ.ศ. .... ซึ่งมีสาระสำคัญเกี่ยวกับ ภารกิจของกรมการขนส่งทางรางในการกำกับดูแลเสนอแนะนโยบาย ยุทธศาสตร์และแผนการพัฒนาด้านการขนส่งทางราง พัฒนาโครงสร้างพื้นฐานทางรางให้มีโครงข่ายที่สมบูรณ์ครอบคลุมทั่วทั้งประเทศ เชื่อมต่อกับการขนส่งระบบอื่น และประเทศเพื่อนบ้าน การกำกับดูแลมาตรฐานด้านความปลอดภัย การบำรุงทาง และการประกอบกิจการ เพื่อให้ประชาชนได้รับความสะดวก รวดเร็ว ประหยัด และปลอดภัยในการเดินทาง โดยกรมการขนส่งทางรางได้นำร่างพระราชบัญญัติดังกล่าวกลับมาพิจารณาทบทวนปรับปรุงแก้ไข เพื่อให้สอดคล้องกับแผนยุทธศาสตร์และนโยบายของกระทรวงคมนาคม ปี พ.ศ. 2560 - พ.ศ. 2564 และให้มีความทันสมัยสอดคล้องกับเทคโนโลยีที่เปลี่ยนแปลงอย่างรวดเร็ว โดยเพิ่มเติมร่างบทบัญญัติ เช่นการจัดสรรความจุ ตารางเวลาเดินรถและเส้นทาง, การสอบสวนอุบัติเหตุ และการจดทะเบียนรถขนส่งทางราง เป็นต้น และได้ดำเนินการรับฟังความคิดเห็นจากผู้เกี่ยวข้อง ตามบทบัญญัติมาตรา 77 ของรัฐธรรมนูญแห่งราชอาณาจักรไทย พุทธศักราช 2560 และบทบัญญัติแห่งพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 เรียบร้อยแล้ว ปัจจุบันอยู่ระหว่างการพิจารณาของกระทรวงคมนาคมเพื่อเสนอคณะรัฐมนตรีพิจารณาอนุมัติหลักการต่อไป โดยคาดว่าจะนำเสนอคณะรัฐมนตรีได้ภายในเดือนมิถุนายนนี้ และจะประกาศใช้บังคับเป็นกฎหมายได้ภายในสิ้นปีนี้
สำหรับการจัดตั้งสถาบันวิจัยและพัฒนาเทคโนโลยีระบบราง (องค์การมหาชน) สำนักงานคณะกรรมการกฤษฎีกาได้ตรวจพิจารณาร่างพระราชกฤษฎีกาจัดตั้งสถาบันวิจัยและพัฒนาเทคโนโลยีระบบรางเสร็จแล้ว อยู่ระหว่างสำนักเลขาธิการคณะรัฐมนตรีดำเนินการในการประกาศในราชกิจจานุเบกษาต่อไป โดยมีวัตถุประสงค์หลักเพื่อ จัดทำยุทธศาสตร์ด้านเทคโนโลยีระบบรางของประเทศ วิจัยและพัฒนาเทคโนโลยีระบบราง ร่วมมือกับองค์กรทั้งในและต่างประเทศในการพัฒนาเทคโนโลยีระบบราง พัฒนาบุคลากรด้านระบบราง และจัดทำฐานข้อมูลด้านเทคโนโลยีระบบราง โดยมีเป้าหมายเร่งด่วน คือ การวิจัยชิ้นส่วนในระบบรางเพื่อให้สามารถผลิตรถไฟในประเทศ (Local Content) ได้ตามนโยบาย Thai First รวมทั้งการวิจัยเพื่อสร้างรถไฟ EV มาใช้ในประเทศไทย พร้อมกับการรับการถ่ายทอดเทคโนโลยีจากโครงการรถไฟความเร็วสูงไทย-จีน และโครงการรถไฟความเร็วสูงเชื่อมสามสนามบิน โดยคาดว่าร่าง พ.ร.ฎ. จะประกาศในราชกิจจานุเบกษาและดำเนินการได้อย่างเต็มรูปแบบในช่วงระหว่างเดือนตุลาคมถึงธันวาคมปีนี้
ซึ่งนายศักดิ์สยาม ชิดชอบ รัฐมนตรีว่าการกระทรวงคมนาคมได้รับทราบการดำเนินการของกรมการขนส่งทางราง และได้สั่งการเพิ่มเติม ดังนี้
๑. มอบหมายให้กรมการขนส่งทางรางเตรียมความพร้อมกฎหมายลำดับรอง ประเภทร่างกฎกระทรวง ระเบียบ ประกาศต่าง ๆ ที่จะต้องใช้ดำเนินการตาม พ.ร.บ. การขนส่งทางราง คู่ขนานเพื่อมิให้มีความล่าช้า
ในการบังคับใช้กฎหมายตามที่กำหนดไว้  รวมถึงให้จัดทำข้อมูลในมิติต่างๆ เช่น เรื่องราคาค่าโดยสาร ความปลอดภัย  มาตรฐานการประกอบการกิจการ มาตรฐานผู้ประจำหน้าที่ เป็นต้น โดยจำแนกตามประเภทของกฎหมายลำดับรองว่ามีกี่ฉบับ โดยจะมีการประชุมเพื่อติดตามความคืบหน้าการดำเนินงานต่อไป
๒. มอบหมายให้พิจารณาเรื่องบุคลากรที่จะมาช่วยดำเนินงานวิจัยในสถาบันวิจัยฯโดยให้มีการบูรณาการร่วมกับมหาวิทยาลัยท้องถิ่นที่มีโครงการพัฒนาเทคโนยีระบบรางด้วย
๓. มอบหมายใหกรมการขนส่งทางรางพิจารณาที่มาของทุนสถาบันฯ เพิ่มเติม และพิจารณาขอความร่วมมือจากประเทศที่ได้ลงนามในบันทึกความร่วมมือ เช่น ประเทศเยอรมนี ญี่ปุ่น เกาหลี ฝรั่งเศส เป็นต้น โดยขอให้จัดส่งผู้เชี่ยวชาญมาช่วยในการจัดตั้งสถาบันฯ เนื่องจากมีประสบการณ์ที่ผ่านมาแล้ว ซึ่งจะทำให้การจัดตั้งสถาบันได้เร็วและมีประสิทธิภาพมากยิ่งขึ้น

ที่มา : https://www.thaigov.go.th/news/contents/details/41907