รัฐบาลไทย-ข่าวทำเนียบรัฐบาล-กรมพินิจฯ เดินหน้าตรวจโควิดเชิงรุกพื้นที่ควบคุมสูงสุดสีแดงเข้ม 4 จังหวัด ยังไม่พบผู้ติดเชื้อ เร่งเดินหน้าให้เจ้าหน้าที่-เยาวชน เข้ารับฉีดวัคซีนเร็วที่สุด


วันพฤหัสบดีที่ 20 พฤษภาคม 2564
กรมพินิจฯ เดินหน้าตรวจโควิดเชิงรุกพื้นที่ควบคุมสูงสุดสีแดงเข้ม 4 จังหวัด ยังไม่พบผู้ติดเชื้อ เร่งเดินหน้าให้เจ้าหน้าที่-เยาวชน เข้ารับฉีดวัคซีนเร็วที่สุด
กรมพินิจฯ เดินหน้าตรวจโควิดเชิงรุกพื้นที่ควบคุมสูงสุดสีแดงเข้ม 4 จังหวัด ยังไม่พบผู้ติดเชื้อ เร่งเดินหน้าให้เจ้าหน้าที่-เยาวชน เข้ารับฉีดวัคซีนเร็วที่สุด
พ.ต.ท. วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม กำชับให้กรมพินิจฯ ติดตามเก็บข้อมูลสถิติสถานการณ์ของโรคโควิด-19 ทุกวัน พร้อมเผยแพร่ผ่านสื่อช่องทางต่าง ๆ อาทิ เฟซบุ๊ก (www.facebook.com/pr.djop.moj) เว็บไซต์กรม (www.djop.go.th/) รวมไปถึงช่องทางของแอพพลิเคชั่นไลน์ เพื่อให้พ่อแม่ผู้ปกครอง หรือประชาชน ตลอดจนบุคลากรในสังกัด ได้รับรู้ถึงสถานการณ์การแพร่ระบาดในภาพรวมของประเทศ และทั้งของกรมพินิจฯ รวมถึงเพื่อให้ผู้ปกครองมั่นใจว่าเจ้าหน้าที่มีการดูแลบุตรหลานของท่านเป็นอย่างดี แม้ว่าขณะนี้กรมจะยังงดให้บริการผู้ปกครองเข้าเยี่ยมเยาวชนแบบใกล้ชิด แต่กรมได้ดำเนินการให้สามารถเยี่ยมทางไกลผ่านวีดีโอคอนเฟอร์เรนซ์ได้ พร้อมทั้งเพิ่มเวลาและความถี่ในการสื่อสารทางไกลให้แก่เยาวชนมากขึ้น เพื่อลดความเครียดและความเสี่ยงของการแพร่ระบาดของโรคโควิด-19 ไม่ให้เข้ามายังเขตควบคุม
โดยในช่วงสัปดาห์ที่ผ่านมา กรมพินิจฯ ได้ดำเนินการตรวจเชิงรุกในเขตพื้นที่ควบคุมสูงสุด สีแดงเข้ม 4 จังหวัด ได้แก่ กรุงเทพมหานคร นนทบุรี ปทุมธานี และสมุทรปราการ ซึ่งได้รับความอนุเคราะห์จากจังหวัดในการส่งเจ้าหน้าที่สาธารณสุขเข้ามาตรวจเชิงรุกแก่เยาวชนและเจ้าหน้าที่ในสถานที่ควบคุม ซึ่งผลตรวจของ 4 จังหวัดที่พบในขณะนี้ ยังไม่มีผู้ใดติดเชื้อ ทั้งนี้กรมพินิจฯ จะขยายการตรวจเชิงรุกหน่วยงานในสังกัดพื้นที่จังหวัดอื่นๆ ให้ครบ 100% และจะรายงานผลให้ทราบอีกครั้งผ่านสื่อต่างๆ ของกรม เพื่อให้พ่อแม่ผู้ปกครองสบายใจว่ากรมพินิจฯ มีการดูแลเด็กและเยาวชนเป็นอย่างดีมาโดยตลอด
“กรมพินิจฯ ได้ประสานงานหน่วยงานที่เกี่ยวข้องเพื่อขอรับการฉีดวัคซีนให้กับเจ้าหน้าที่ รวมถึงเด็กและเยาวชน ตามนโยบายของรัฐมนตรีว่าการกระทรวงยุติธรรม เช่นเดียวกับข้าราชการในกระทรวงยุติธรรมทุกคน ก็ต้องฉีดวัคซีนให้ครบสองเข็มให้เร็วที่สุดด้วย ซึ่งสถานการณ์ของกรมพินิจฯ ในขณะนี้ถือว่ายังอยู่ในระดับที่ควบคุมได้ แต่ยังคงใช้มาตรการเข้มงวดอย่างสูงต่อไป” พ.ต.ท. วรรณพงษ์ กล่าว

ที่มา : https://www.thaigov.go.th/news/contents/details/41936