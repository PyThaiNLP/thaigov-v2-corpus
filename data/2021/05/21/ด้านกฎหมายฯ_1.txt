รัฐบาลไทย-ข่าวทำเนียบรัฐบาล-​ปลัดกระทรวงยุติธรรม ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม


วันพฤหัสบดีที่ 20 พฤษภาคม 2564
​ปลัดกระทรวงยุติธรรม ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม
​ปลัดกระทรวงยุติธรรม ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ผ่านระบบการประชุมทางไกล (Video Conference)
เมื่อวันพุธที่ ๑๙ พฤษภาคม ๒๕๖๔ เวลา ๑๐.๐๐ น. ที่กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมศูนย์บัญชาการแก้ไขปัญหาการแพร่ระบาดของโรคติดเชื้อไวรัสโคโรนา 2019 กรมราชทัณฑ์ (ศบค.รท.) โดยมี นายอายุตม์ สินธพพันธุ์ อธิบดีกรมราชทัณฑ์ และผู้บริหารกรมราชทัณฑ์ เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 หรือโรค covid-19
ต่อจากนั้นในเวลา ๑๓.๑๕ น. ปลัดกระทรวงยุติธรรม เป็นประธานการประชุมศูนย์บริหารสถานการณ์การแพร่ระบาดของเชื้อโควิด-19 ผ่านระบบการประชุมทางไกล (Video Conference) โดยมี นายวิตถวัลย์ สุนทรขจิต อธิบดีกรมคุมประพฤติ พ.ต.ท.วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน พร้อมด้วยคณะทำงานฯ เข้าร่วมประชุม
ปลัดกระทรวงยุติธรรม เผยว่า หลังจากมีคำสั่งให้จัดตั้งศูนย์บริหารสถานการณ์การแพร่ระบาดของเชื้อโควิด-19 ภายในสถานที่ควบคุมของหน่วยงานในสังกัดกระทรวงยุติธรรม ตนในฐานะผู้อำนวยการศูนย์ฯ ได้สั่งการให้ดำเนินการเฝ้าระวัง ป้องกัน และแก้ไขการแพร่ระบาด ดังนี้ ๑. กรมราชทัณฑ์ ต้องเร่งดำเนินการและแจ้งคำสั่งโดยเร็วที่สุดหลังมีคำสั่งให้มีผู้ประสานงานแต่ละเขต ประสานงานหลักกับผู้ประสานงานทั้ง ๙ เขต  ๒. ต้องรายงานสถิติปัจจุบันของการติดเชื้อทั้งในส่วนของผู้ต้องขัง และเจ้าหน้าที่ รวมถึงสถานที่ที่จะทำห้องตรวจและกักกันโรค เพื่อดำเนินการ quarantine ให้เป็นไปตามมาตรฐานของกระทรวงสาธารณสุข ๓. การตรวจ  SWAB ของเจ้าหน้าที่ ผู้ช่วยเหลือเจ้าหน้าที่  และผู้ต้องขัง ควรสั่งการให้ชัดเจนว่าในแต่ละวันจะมีการตรวจ SWOP จำนวนเท่าไหร่ กี่ครั้งต่อคน และคนที่เข้ามาสู่ระบบแล้วต้องมีห้องพักตรวจในแต่ละเรือนจำ ซึ่งหากผลตรวจเป็นลบจะต้องนำผู้ต้องขังเข้าห้องกักโรคเป็นเวลาจำนวนกี่วัน และมีระบบการเข้า-ออกในห้องกักกันโรค (โดยต้องระบุวันเข้า-ออก) ดังนั้น ให้กองบริการทางการแพทย์ดำเนินการออกข้อสั่งการ ได้แก่ ดำเนินการให้มีห้องพักตรวจโรคในแต่ละเรือนจำ กำหนดวิธีการในการกักกันโรคให้มีมาตรฐานเดียวกันกับเรือนจำทั่วประเทศ และกำหนดให้มีการตรวจ SWAB ทุกวัน  ๔. กรมราชทัณฑ์ต้องเช็คสต๊อกของบริจาค เช่น อุปกรณ์การแพทย์ และอื่น ๆ ในเรือนจำทุกเขต หากมีเรือนจำใดขาดแคลนสิ่งของเหล่านี้ให้ผู้บริจาคสามารถบริจาคสิ่งของไปยังเรือนจำนั้นได้โดยตรง ๕. กรณีการปล่อยผู้ต้องขังที่กักตัวในเรือนจำครบ ๑๔ วันแล้ว เห็นควรต้องใช้ พ.ร.ก.ฉุกเฉินเกี่ยวกับสถานการณ์โรคโควิด และ พ.ร.บ.ควบคุมโรค เพื่อกักกันตัวต่ออีก ๑๔ วัน จึงต้องเตรียมหาสถานที่กักกันตัวผู้ต้องขังที่ได้รับการปล่อยตัวแล้วกลุ่มนี้ในพื้นที่หน้าเรือนจำ และขอให้มีการประสานงานเพื่อขอสนับสนุนงบประมาณค่าอาหารไปยัง ปภ. กระทรวงมหาดไทย เพื่อดูแลกลุ่มคนกลุ่มดังกล่าว
นอกจากนี้ กองบริการทางการแพทย์ ต้องดำเนินการจัดทำแผนงาน ๕ แผนงาน ได้แก่ ๑. แผนงานตรวจสอบ ป้องกันการติดเชื้อในเรือนจำ ซึ่งรวมถึง การ Quarantine และระยะเวลาในการ SWAB  ๒. แผนงานจัดการผู้ติดเชื้อเมื่อพบผู้ติดเชื้อ การส่งต่อ การดูแลด้วยการจัดกลุ่มเตียงแดง เตียงเหลือง และเตียงเขียว ๓. แผนการสนับสนุนวัสดุอุปกรณ์ทางการแพทย์รวมถึงการเช็คสต๊อก ๔. แผนงานสนับสนุนผู้ติดเชื้อออกจากเรือนจำโดยการสร้าง Shelter หน้าเรือนจำ ๕. แผนโครงการเรื่องฉีดวัคซีนให้เจ้าหน้าที่ ผู้ช่วยเหลือ และผู้ต้องขัง

ที่มา : https://www.thaigov.go.th/news/contents/details/41904