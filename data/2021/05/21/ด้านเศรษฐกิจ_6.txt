รัฐบาลไทย-ข่าวทำเนียบรัฐบาล-รัฐมนตรีประภัตร เร่งรัดนำเข้าวัคซีนป้องกันโรคลัมปีสกิน ในโค-กระบือ (LSDV) ถึงไทยแน่นอนปลายเดือน พ.ค. 64 นี้


วันพฤหัสบดีที่ 20 พฤษภาคม 2564
รัฐมนตรีประภัตร เร่งรัดนำเข้าวัคซีนป้องกันโรคลัมปีสกิน ในโค-กระบือ (LSDV) ถึงไทยแน่นอนปลายเดือน พ.ค. 64 นี้
รัฐมนตรีประภัตร เร่งรัดนำเข้าวัคซีนป้องกันโรคลัมปีสกิน ในโค-กระบือ (LSDV) ปลายเดือน พ.ค.นี้
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยว่า กระทรวงเกษตรฯ ได้ให้ความสำคัญกับสถานการณ์การแพร่ระบาดของโรคลัมปีสกิน ในโค-กระบือ ที่กำลังเป็นข่าวในขณะนี้ จึงได้ติดตามสถานการณ์อย่างใกล้ชิดกับอธิบดีกรมปศุสัตว์ และเจ้าหน้าที่ผู้รับผิดชอบ โดยเฉพาะอย่างยิ่งได้เร่งรัดให้นำเข้าวัคซีนLSDV เพื่อใช้ในการควบคุมและป้องกันโรคลัมปีสกินในโค-กระบือ ที่กำลังแพร่ระบาดอยู่ในขณะนี้ราว 20 จังหวัด ซึ่งเป็นมาตรการหนึ่ง ที่นำมาใช้ร่วมกับมาตรการด้านอื่นๆ ตามที่กรมปศุสัตว์ได้มีการเผยแพร่ไปยังเกษตรกรผู้เลี้ยงโค-กระบือ อย่างต่อเนื่องและกว้างขวาง เพื่อเร่งสร้างความเข้าใจและขอความร่วมมือในการควบคุมและป้องกันโรคดังกล่าวให้สงบลงโดยเร็ว
นายประภัตร ได้กล่าวเพิ่มเติมว่า ตั้งแต่ต้นปี 2564 ได้เกิดการระบาดในโค-กระบือ ในประเทศเมียนมาร์ และจำเป็นต้องมีการเฝ้าระวังอย่างเข้มงวดในทุกด่านตามแนวชายแดน จึงได้นำคณะลงพื้นที่ตรวจติดตามสถานการณ์ที่จังหวัดตากทันที ซึ่งมีการหารือร่วมกันกับผู้เกี่ยวข้องทุกฝ่าย เมื่อวันที่ 24-25 ก.พ. 64 จนมีการปิดด่านตามแนวชายแดน และเข้มงวดตรวจการลักลอบเคลื่อนย้ายสัตว์อย่างเข้มข้น ตามแนวทางที่กรมปศุสัตว์เสนอมาจนถึงปัจจุบัน อย่างไรก็ตามแม้ว่าได้ดำเนินมาตรการต่างๆ มาอย่างต่อเนื่อง แต่ก็ปรากฏว่า ได้เกิดโรคดังกล่าวนี้ครั้งแรกในประเทศไทย ที่จังหวัดร้อยเอ็ด และปัจจุบันก็ได้เกิดโรคนี้ลุกลามในพื้นที่จังหวัดต่างๆ แล้วราว 20 จังหวัด แม้ว่าสัตว์เลี้ยงที่ป่วยเป็นโรคนี้จะมีอัตราการตายที่ค่อนข้างต่ำ แต่ก็ทำให้เกิดความเสียหายด้านอื่นๆ ตามมา กระทรวงเกษตรฯ ไม่ได้นิ่งนอนใจต่อเรื่องดังกล่าว ได้กำชับและให้แนวทางแก่กรมปศุสัตว์ในการดำเนินมาตรการต่างๆ ให้ได้รับความร่วมมือที่ดีจากเกษตรกรและผู้เกี่ยวข้องอย่างเต็มที่
"พลเอก ประยุทธ์ จันทร์โอชา นายกรัฐมนตรีฯ ได้มีความห่วงใยต่อความเป็นอยู่ของพี่น้องเกษตรกร ผู้เลี้ยงโค-กระบืออย่างยิ่งโดยได้กำชับผมในฐานะรัฐมนตรีที่กำกับดูแลกรมปศุสัตว์ เร่งรัดในการให้ความช่วยเหลือพี่น้องเกษตรกรอย่างเต็มที่" นายประภัตร กล่าว
นายสัตวแพทย์สรวิศ ธานีโต อธิบดีกรมปศุสัตว์ ได้กล่าวเสริมว่า กรมปศุสัตว์ได้มีการดำเนินมาตรการต่างๆ หลายด้านอย่างเข้มข้น รวมถึงได้มีการสั่งซื้อวัคซีน LSDV จาก บ. Inter vet intetnational BV ประเทศเนเธอร์แลนด์ มีโรงงานผลิตในประเทศแอฟริกาใต้ รวม 60,000 โด๊ส ขณะนี้อยู่ในขั้นตอนการประสานงานเพื่อส่งมอบวัคซีนให้กับประเทศไทย ซึ่งหากกระบวนการดังกล่าวไม่มีอะไรติดขัด ทางผู้ขายจะใช้เวลาในการส่งมอบทางเครื่องบิน 3 วัน ซึ่งประเมินไว้ในเบื้องต้นว่าเราจะได้รับวัคซีน LSDV ในวันที่ 28 พฤษภาคม 2564 หลังจาก ผ่านกระบวนการต่างๆ ตามขั้นตอนในประเทศไทยแล้ว กรมฯ จะกระจายวัคซีนให้ถึงเกษตรกรเป้าหมายในพื้นที่เกิดโรค และในพื้นที่เสี่ยงสูงโดยเร็วที่สุดภายใต้การกำกับ ดูแล ของกรมปศุสัตว์ อย่างใกล้ชิดต่อไป

ที่มา : https://www.thaigov.go.th/news/contents/details/41912