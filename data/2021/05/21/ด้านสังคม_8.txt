รัฐบาลไทย-ข่าวทำเนียบรัฐบาล-“อนุทิน” รับมอบออกซิเจนทางการแพทย์ เพื่อดูแลผู้ป่วยในโรงพยาบาลบุษราคัม


วันพฤหัสบดีที่ 20 พฤษภาคม 2564
“อนุทิน” รับมอบออกซิเจนทางการแพทย์ เพื่อดูแลผู้ป่วยในโรงพยาบาลบุษราคัม
รองนายกรัฐมนตรีและรัฐมนตรีว่าการกระทรวงสาธารณสุข รับมอบออกซิเจนทางการแพทย์ และแอลกอฮอล์ล้างมือ 8,000 ชุด เพื่อดูแลผู้ป่วยที่เข้ารับการรักษาในโรงพยาบาลบุษราคัม สนับสนุนการทำงานบุคลากรทางการแพทย์
รองนายกรัฐมนตรีและรัฐมนตรีว่าการกระทรวงสาธารณสุข รับมอบออกซิเจนทางการแพทย์ และแอลกอฮอล์ล้างมือ 8,000 ชุด เพื่อดูแลผู้ป่วยที่เข้ารับการรักษาในโรงพยาบาลบุษราคัม สนับสนุนการทำงานบุคลากรทางการแพทย์
วันนี้ (20 พฤษภาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหาร รับมอบออกซิเจนเหลวทางการแพทย์ จากบริษัท ลินเด้ (ประเทศไทย) จำกัด (มหาชน) มูลค่า 5 ล้านบาท และรับมอบแอลกอฮอล์ล้างมือ 8,000 ชุด จาก ดร.ประจักษ์ ตั้งคารวคุณ ประธานกรรมการ และกรรมการบริหาร บริษัท ทีโอเอ เพ้นท์ (ประเทศไทย)
นายอนุทินกล่าวว่า กระทรวงสาธารณสุข ได้จัดตั้งโรงพยาบาลบุษราคัมขึ้น โดยใช้เวลาจัดตั้งไม่นาน ซึ่งเป็นความตั้งใจของบุคลากรทางการแพทย์ที่จัดระบบนี้ขึ้นมา เพื่อดูแลรักษาผู้ป่วยที่มีอาการเล็กน้อยจนถึงอาการปานกลางระดับสีเหลือง รักษาให้อยู่ในระดับสีเขียว ไม่ให้อาการหนัก ซึ่งโรงพยาบาลมีระบบการรักษาเป็นไปตามมาตรฐานของกระทรวงสาธารณสุข มีท่อออกซิเจนสำหรับผู้ป่วยที่ต้องการใช้ วันนี้ถือว่าเป็นข่าวดีที่ภาคเอกชนมีจิตกุศล นำออกซิเจนเหลวทางการแพทย์พร้อมอุปกรณ์มามอบให้ ซึ่งเป็นประโยชน์อย่างยิ่งในขณะนี้ เพราะโรคโควิด 19 เป็นโรคที่ทำลายปอด ทำให้ผู้ป่วยหายใจลำบาก หากรักษาไม่ทันอาจเสียชีวิต และสำหรับแอลกอฮอล์ล้างมือ มีความสำคัญเช่นกัน ถือว่าเป็นเครื่องมือด่านหน้าที่ป้องกันและลดการติดเชื้อได้ กระทรวงสาธารณสุขจะนำสิ่งของได้ไปใช้ให้เกิดประโยชน์โดยเร็วที่สุดตามเจตนารมณ์ของผู้บริจาค
“ผมในฐานะตัวแทนรัฐบาลไทย เจ้าหน้าที่กระทรวงสาธารณสุข ขอขอบคุณ ผู้บริจาคทุกท่านที่นำผลิตภัณฑ์ สิ่งของต่างๆ ที่เป็นประโยชน์กับพี่น้องคนไทยและประเทศไทย เหมาะสมกับช่วงเวลานี้อย่างยิ่ง สร้างขวัญกำลังใจให้กับผู้ปฏิบัติงานอย่างมาก ถ้าเรามีอุปกรณ์ เวชภัณฑ์ ยารักษาโรค สถานพยาบาล แพทย์ เพียงพอก็จะสามารถดูแลรักษาและช่วยชีวิตผู้ป่วย” นายอนุทินกล่าว
*************************************** 20 พฤษภาคม 2564

ที่มา : https://www.thaigov.go.th/news/contents/details/41941