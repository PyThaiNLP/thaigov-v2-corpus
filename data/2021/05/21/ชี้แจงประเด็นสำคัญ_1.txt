รัฐบาลไทย-ข่าวทำเนียบรัฐบาล-กองทุนพัฒนาสื่อปลอดภัยและสร้างสรรค์ แจงข้อสงสัยกรณีรายการช่องท็อปนิวส์ได้รับการสนับสนุนจากกองทุนฯ


วันพฤหัสบดีที่ 20 พฤษภาคม 2564
พิมพ์
กองทุนพัฒนาสื่อปลอดภัยและสร้างสรรค์ แจงข้อสงสัยกรณีรายการช่องท็อปนิวส์ได้รับการสนับสนุนจากกองทุนฯ
กองทุนพัฒนาสื่อปลอดภัยฯ ยืนยันพิจารณาคัดเลือกโครงการ “ลายกนก ยกสยามสัญจร” อย่างรัดกุม รอบคอบและเป็นไปตามระเบียบทุกประการ
วันที่ 20 พฤษภาคม 2564 นายธนกร ศรีสุขใส ผู้จัดการกองทุนพัฒนาสื่อปลอดภัยและสร้างสรรค์ สำนักงานกองทุนพัฒนาสื่อปลอดภัยและสร้างสรรค์ กองทุนพัฒนาสื่อปลอดภัยและสร้างสรรค์ กล่าวว่าได้ดำเนินการพิจารณาคัดเลือกโครงการหรือกิจกรรมที่ขอรับการสนับสนุนเงินจากกองทุนประจำปีงบประมาณ 2564 ด้วยความรัดกุม รอบคอบ เป็นไปตามระเบียบ ข้อบังคับ ข้อกฎหมายและสอดคล้องกับวัตถุประสงค์ของกองทุน โดยมีรายละเอียด ดังนี้
1. บริษัท ท็อปนิวส์ดิจิตัลมีเดีย จำกัด เสนอ โครงการ “ลายกนก ยกสยามสัญจร” ตามการประกาศเปิดรับข้อเสนอโครงการหรือกิจกรรมเพื่อขอรับการสนับสนุนเงินของกองทุนพัฒนาสื่อปลอดภัยและสร้างสรรค์ ซึ่งประกาศเปิดรับระหว่างวันที่  20 มกราคม 2564 ถึงวันที่ 19 กุมภาพันธ์ 2564 ได้รับรหัสโครงการ 2564-T2/0511 โดยเสนองบประมาณขอรับการสนับสนุน 15 ล้านบาท ในโครงการประเภทเชิงยุทธศาสตร์ ประเด็นที่ 3 การสร้างจิตสำนึกผ่านการเรียนรู้ประวัติศาสตร์ไทย และผ่านการพิจารณาได้รับการอนุมัติเงินสนับสนุนโครงการจำนวน 4.8 ล้านบาท ซึ่งเป็นไปตามกระบวนการพิจารณาที่ต้องผ่านขั้นตอนต่างๆ เช่นเดียวกับโครงการอื่นๆ
2. โครงการลายกนก ยกสยามสัญจร มีการให้เหตุผลในการพิจารณาของคณะทำงานและคณะอนุกรรมการชุดต่างๆ ดังนี้
ในชั้นคณะทำงานฯ ที่ประชุมเห็นว่าโครงการมีข้อเสนอที่ดี เนื่องจากเป็นการต่อยอดรายการเดิมที่มีอยู่แล้วของผู้ขอรับการสนับสนุนให้มีรายละเอียดและมีความสมบูรณ์มากขึ้น สอดคล้องกับวัตถุประสงค์และยุทธศาสตร์ของกองทุนที่มุ่งส่งเสริมสนับสนุนการใช้สื่อเพื่อสร้างการเรียนรู้ ส่งเสริมการท่องเที่ยวและการพัฒนาชุมชน รวมทั้งการสอดแทรกสาระความรู้ทางประวัติศาสตร์ที่น่าสนใจ มีฐานผู้ชมจำนวนมาก แต่เนื่องจากโครงการที่เสนอมีมูลค่าสูง เห็นควรให้สนับสนุนงบประมาณในวงเงินไม่เกิน 5 ล้านบาท พร้อมกับมีข้อเสนอแนะให้การผลิตและเผยแพร่ให้มีความละเอียดเกี่ยวกับประเด็นประวัติศาสตร์มากขึ้น และหากได้รับการอนุมัติมีข้อเสนอให้ปรับลดงบประมาณ
ในชั้นคณะอนุกรรมการกลั่นกรองและพัฒนาโครงการ ที่ประชุมเห็นควรสนับสนุนโครงการลายกนก ยกสยามสัญจร งบประมาณไม่เกิน 5 ล้านบาทตามที่คณะทำงานฯ เสนอ
ในชั้นคณะอนุกรรมการบริหารกองทุนพัฒนาสื่อปลอดภัยและสร้างสรรค์ ที่ประชุมมีมติอนุมัติให้โครงการลายกนก ยกสยามสัญจร ได้รับงบประมาณสนับสนุน จำนวน  4.8 ล้านบาท โดยมีเหตุผลในการอนุมัติว่า เป็นรายการมีความน่าสนใจ เป็นการต่อยอดรายการเดิมที่ผลิตสารคดีท่องเที่ยวชุมชน สอดแทรกเกร็ดความรู้ประเด็นประวัติศาสตร์ มานำเสนอในรูปแบบที่เข้าใจง่าย สนุกสนาน มีฐานผู้ชมจำนวนมาก ทั้งนี้รายการไม่มีเนื้อหาที่เกี่ยวข้องกับการเมืองจึงเห็นควรให้โอกาส
ทั้งนี้ กองทุนพัฒนาสื่อฯ ใช้กระบวนการพิจารณาระหว่างวันที่ 19 กุมภาพันธ์ 2564 ถึงวันที่ 13 พฤษภาคม 2564
3. กองทุนพัฒนาสื่อปลอดภัยและสร้างสรรค์ฯ ได้ดำเนินการพิจารณาข้อเสนอโครงการ/กิจกรรมภายใต้หลักเกณฑ์การพิจารณาคัดเลือกโครงการที่สมควรได้รับการสนับสนุนตามข้อบังคับคณะกรรมการกองทุนพัฒนาสื่อปลอดภัยและสร้างสรรค์ว่าด้วยหลักเกณฑ์และวิธีการจัดสรรเงินแก่โครงการหรือกิจกรรมที่เกี่ยวกับการพัฒนาสื่อปลอดภัยและสร้างสรรค์ พ.ศ. 2562 และที่แก้ไขเพิ่มเติม อีกทั้งยังมีขั้นตอนและกระบวนการพิจารณาระดับต่างเพื่อให้เกิดความรอบคอบและเป็นไปตามระเบียบข้อบังคับ ดังนี้
(1) เมื่อได้รับคำขอ สำนักงานกองทุนฯ จะตรวจสอบแบบคำขอรับการสนับสนุน ข้อมูลเอกสาร และหลักฐานภายในสามสิบวันนับจากวันรับแบบคำขอรับการสนับสนุน และรวมทั้งหลักฐานเพื่อนำเสนอคณะอนุกรรมการกลั่นกรองและพัฒนาโครงการพิจารณา
(2) กระบวนการพิจารณาขั้นต้นเริ่มจากคณะทำงานชุดต่างๆ จำนวน 11 คณะ ซึ่งสำนักงานแต่งตั้งจากผู้ทรงคุณวุฒิที่มีความรู้ ความสามารถ และความเชี่ยวชาญด้านต่างๆ ที่สอดคล้องกับประเด็นพิจารณา โดยรายชื่อคณะทำงานทุกคณะสำนักงานได้เสนอให้คณะอนุกรรมการกลั่นกรองและพัฒนาโครงการพิจารณาให้ความเห็นชอบก่อนมีคำสั่งแต่งตั้ง การพิจารณาเป็นไปตามแนวทางและหลักเกณฑ์ที่กองทุนกำหนดไว้อย่างชัดเจน
(3) คณะอนุกรรมการกลั่นกรองและพัฒนาโครงการ พิจารณาโครงการหรือกิจกรรมที่ผ่านการพิจารณาชั้นต้นมาจากคณะทำงาน โดยคณะอนุกรรมการกลั่นกรองและพัฒนาโครงการอาจเห็นพ้องหรือเห็นต่างกับคณะทำงานก็ได้ แล้วสรุปผลการพิจารณาเสนอต่อคณะอนุกรรมการบริหารกองทุนพัฒนาสื่อปลอดภัยและสร้างสรรค์เพื่อพิจารณาอนุมัติ
(4) คณะอนุกรรมการบริหารกองทุนฯ ซึ่งมีอำนาจตามกฎหมายในการอนุมัติโครงการหรือกิจกรรมที่ขอรับการสนับสนุน ได้พิจารณาโครงการหรือกิจกรรมที่ผ่านการเห็นชอบจากอนุกรรมการกลั่นกรองและพัฒนาโครงการ โดยได้พิจารณาลงในรายละเอียดรายโครงการ มุ่งเน้นประเด็นต่างๆ อาทิ ขอบเขตการดำเนินงานหรือกิจกรรม งบประมาณ และความเป็นไปได้ในการติดตามประเมินซึ่งจะนำไปกำหนดเป็นตัวชี้วัดผล รวมตลอดถึงความเสี่ยง และความน่าเชื่อถือของผู้รับทุน
(5) เมื่ออนุกรรมการบริหารพิจารณาอนุมัติหรือไม่อนุมัติโครงการหรือกิจกรรมเสร็จสิ้นแล้ว สำนักงานกองทุนฯ จัดทำวาระเสนอต่อคณะกรรมการกองทุนพัฒนาสื่อปลอดภัยและสร้างสรรค์เพื่อทราบต่อไป
กระบวนการต่างๆ ข้างต้นนี้ใช้เวลาตั้งแต่วันที่ 20 กุมภาพันธ์ 2564 ถึงวันที่ 13 พฤษภาคม 2564

ที่มา : https://www.thaigov.go.th/news/contents/details/41918