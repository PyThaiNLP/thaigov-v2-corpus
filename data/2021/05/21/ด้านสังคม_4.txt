รัฐบาลไทย-ข่าวทำเนียบรัฐบาล-“อนุทิน” เพิ่มจุดฉีดวัคซีนโควิด 19 เก็บตกกลุ่มบุคลากรทางการแพทย์กระทรวงสาธารณสุข


วันพฤหัสบดีที่ 20 พฤษภาคม 2564
“อนุทิน” เพิ่มจุดฉีดวัคซีนโควิด 19 เก็บตกกลุ่มบุคลากรทางการแพทย์กระทรวงสาธารณสุข
รองนายกรัฐมนตรีและรัฐมนตรีว่าการกระทรวงสาธารณสุข ให้สำนักงานปลัดกระทรวงสาธารณสุข เปิดศูนย์บริการฉีดวัคซีนโควิด 19 สำหรับบุคลากรทางการแพทย์ส่วนกลาง และหน่วยงาน/ องค์กรที่ขอรับการสนับสนุนล่วงหน้า ระยะต่อไปจะช่วยฉีดให้ประชาชนพื้นที่ชุมชนรอบกระทรวงฯ
รองนายกรัฐมนตรีและรัฐมนตรีว่าการกระทรวงสาธารณสุข ให้สำนักงานปลัดกระทรวงสาธารณสุข เปิดศูนย์บริการฉีดวัคซีนโควิด 19 สำหรับบุคลากรทางการแพทย์ส่วนกลาง และหน่วยงาน/ องค์กรที่ขอรับการสนับสนุนล่วงหน้า ระยะต่อไปจะช่วยฉีดให้ประชาชนพื้นที่ชุมชนรอบกระทรวงฯ ที่ลงทะเบียนผ่านสถานบริการในจังหวัดนนทบุรี
วันนี้ (20 พฤษภาคม 2564) ที่สำนักงานปลัดกระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายแพทย์เกียรติภูมิ วงศ์รจิต ปลัดกระทรวงสาธารณสุข ตรวจเยี่ยมการทดสอบระบบให้บริการวัคซีนโควิด 19 ที่ศูนย์บริการฉีดวัคซีน สำนักงานปลัดกระทรวงสาธารณสุข โดยนายอนุทินให้สัมภาษณ์ว่า ได้สั่งการให้ปลัดกระทรวงสาธารณสุข จัดศูนย์บริการฉีดวัคซีนโควิด 19 สำหรับบุคลากรทางการแพทย์และเจ้าหน้าที่ที่ปฏิบัติงานในกระทรวงสาธารณสุขให้ได้รับการฉีดครอบคลุมทุกคนโดยเร็ว ลดภาระของสถานบริการที่จะต้องให้บริการประชาชน ฉีดวัคซีนได้ครอบคลุมตามเป้าหมาย ระยะต่อไปจึงจะฉีดให้ประชาชนพื้นที่ชุมชนรอบกระทรวงสาธารณสุขที่ลงทะเบียนผ่านสถานบริการในจังหวัดนนทบุรี
ด้านนายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า ในการฉีดวัคซีนได้จัดขั้นตอนครบตามมาตรฐานกรมควบคุมโรค มีการเว้นระยะห่างทุกขั้นตอน จุดพักสังเกตอาการ 30 นาที พร้อมจุดปฐมพยาบาล ให้บริการได้วันละ 300 คน มีอาจารย์พยาบาลจากวิทยาลัยพยาบาลบรมราชชนนีกรุงเทพมหานคร วิทยาลัยพยาบาลบรมราชชนนี นพรัตน์วชิระ เป็นผู้ฉีดวัคซีน โดยระยะแรกฉีดให้กับบุคลากรทางการแพทย์และเจ้าหน้าที่
ในสำนักงานปลัดกระทรวงสาธารณสุข และกรมต่างๆ ที่ลงทะเบียนไว้ รวมทั้งหน่วยงาน องค์กรที่ขอรับการสนับสนุนล่วงหน้า หลังจากฉีดได้ครบแล้ว ในระยะต่อไปจะประสานกับสำนักงานสาธารณสุขจังหวัดนนทบุรี ส่งรายชื่อประชาชนในชุมชนรอบกระทรวงฯ ที่ลงทะเบียนกับโรงพยาบาลส่งเสริมสุขภาพตำบล เพื่อมารับการฉีดต่อไป
*************************************** 20 พฤษภาคม 2564

ที่มา : https://www.thaigov.go.th/news/contents/details/41929