รัฐบาลไทย-ข่าวทำเนียบรัฐบาล-รมช.มนัญญา หารือแนวทางแก้ไขปัญหาความเดือดร้อนของสหกรณ์สหกรณ์เครดิตยูเนี่ยนคลองจั่น


วันพฤหัสบดีที่ 20 พฤษภาคม 2564
รมช.มนัญญา หารือแนวทางแก้ไขปัญหาความเดือดร้อนของสหกรณ์สหกรณ์เครดิตยูเนี่ยนคลองจั่น
รมช.มนัญญา หารือแนวทางแก้ไขปัญหาความเดือดร้อนของสหกรณ์สหกรณ์เครดิตยูเนี่ยนคลองจั่น
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ หารือร่วมกับตัวแทนสหกรณ์เครดิตยูเนี่ยนคลองจั่น นำโดย นายทอง วิริยะจารุ ประธานกรรมการเจ้าหนี้สหกรณ์เครดิตยูเนี่ยนคลองจั่น จำกัด โดยมี นายฉกรรจ์ แสงรักษาวงศ์ ประธานที่ปรึกษารัฐมนตรีช่วยว่าการกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ และนายโอภาส  ทองยงค์ อธิบดีกรมตรวจบัญชีสหกรณ์ เข้าร่วม ณ ห้อง 115 กระทรวงเกษตรและสหกรณ์ เพื่อหารือแนวทางแก้ไขปัญหาความเดือดร้อนของสหกรณ์เจ้าหนี้ 73 แห่ง และสมาชิกสหกรณ์ประมาณ 350,000 ราย กรณีสหกรณ์เครดิตยูเนี่ยนฯ จะครบกำหนด 5 ปีตามกฎหมายล้มละลาย และหากสหกรณ์ไม่สามารถชำระหนี้ภายในเดือน มิ.ย. 2564 ศาลล้มละลายต้องพิจารณามีคำสั่งพิทักษ์ทรัพย์เด็ดขาดหรือให้ล้มละลาย ดังนั้น สหกรณ์เครดิตยูเนี่ยนฯ จึงต้องหาแหล่งเงินทุนสำหรับช่วยเสริมสภาพคล่องให้กับสหกรณ์ โดยเสนอแนวทาง อาทิ การประสานให้ธนาคารของรัฐพิจารณาสนับสนุนวงเงินกู้ยืมให้สหกรณ์ฯ สำหรับใช้เป็นเงินทุนหมุนเวียนฉุกเฉิน รวมถึงการระดมทุนจากสหกรณ์ต่าง ๆ เป็นต้น ทั้งนี้ ที่ประชุมรับข้อเสนอเพื่อพิจารณา และจะนำเรื่องดังกล่าวไปหารือในรายละเอียดอีกครั้ง เพื่อหาข้อสรุปแนวทางช่วยเหลือต่อไป

ที่มา : https://www.thaigov.go.th/news/contents/details/41935