รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมติดตามสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ผ่านระบบการประชุมทางไกล (Video Conference)


วันศุกร์ที่ 21 พฤษภาคม 2564
ปลัดกระทรวงยุติธรรม ประชุมติดตามสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ผ่านระบบการประชุมทางไกล (Video Conference)
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม
ในวันพฤหัสบดีที่ ๒๐ พฤษภาคม ๒๕๖๔ เวลา ๑๖.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม  โดยมี นายสิทธิ สุธีวงศ์ รองอธิบดีกรมราชทัณฑ์ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 หรือโรค covid-19
ในการนี้ ปลัดกระทรวงยุติธรรม ได้ติดตามสอบถามความคืบหน้าการดำเนินงานของแต่ละเรือนจำ โดยได้แบ่งประเภทเรือนจำออกเป็น ๒ ประเภท คือ เรือนจำสีเขียว และเรือนจำสีเหลือง และกำหนดเงื่อนไขสำหรับการติดตาม ดังนี้ ๑. ตรวจ Swab เจ้าหน้าที่ ในระยะเวลา ๗ วัน ๒. ตรวจ Swab ผู้ต้องขัง ให้ถึง ๑๐ เปอร์เซ็นต์ หากดำเนินการครบสองเงื่อนไขถือเป็นเรือนจำสีเขียว ส่วนเรือนจำที่ไม่ผ่านเงื่อนไขทั้งสองข้อถือเป็นเรือนจำเหลือง เพื่อให้ง่ายต่อการติดตาม อีกทั้ง ให้ทุกเรือนจำจัดห้องกักโรคสำหรับผู้ต้องขัง มีระบบการเข้า-ออกในห้องกักกันโรค โดยต้องระบุวันเข้า-ออก ให้ชัดเจน รวมถึงการตรวจ Swab ผู้ต้องขัง ทั้งก่อนเข้าห้องกักโรค และก่อนออกจากห้องกักโรค ๑ -๒ วัน พร้อมเน้นย้ำให้ทุกเรือนจำปฏิบัติตามมาตรฐาน SOPs อย่างเคร่งครัด

ที่มา : https://www.thaigov.go.th/news/contents/details/41948