รัฐบาลไทย-ข่าวทำเนียบรัฐบาล-ปลัด สธ.เผย รพ.บุษราคัมดูแลผู้ป่วยโควิดเพิ่มขึ้นต่อเนื่อง เตรียมเปิดอีก 1 พันเตียงรองรับ


วันพฤหัสบดีที่ 20 พฤษภาคม 2564
ปลัด สธ.เผย รพ.บุษราคัมดูแลผู้ป่วยโควิดเพิ่มขึ้นต่อเนื่อง เตรียมเปิดอีก 1 พันเตียงรองรับ
ปลัดกระทรวงสาธารณสุขเผยโรงพยาบาลบุษราคัมดูแลผู้ป่วยโควิด 19 แล้ว 427 ราย หายกลับบ้าน 6 ราย ส่งต่อรักษา 15 ราย ยังอยู่ระหว่างรักษา 406 ราย ส่วนใหญ่เป็นอาการเล็กน้อย เตรียมเปิดเพิ่มอีก 1 พันเตียง
ปลัดกระทรวงสาธารณสุขเผยโรงพยาบาลบุษราคัมดูแลผู้ป่วยโควิด 19 แล้ว 427 ราย หายกลับบ้าน 6 ราย ส่งต่อรักษา 15 ราย ยังอยู่ระหว่างรักษา 406 ราย ส่วนใหญ่เป็นอาการเล็กน้อย เตรียมเปิดเพิ่มอีก 1 พันเตียง หลังรับดูแลผู้ป่วยเพิ่มขึ้นทุกวัน บุคลากรทางการแพทย์มีเพียงพอ พร้อมมีระบบผู้ป่วยจิตอาสาช่วยดูแลกันเองภายในโรงพยาบาล
วันนี้ (20 พฤษภาคม 2564) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวถึงผลการดำเนินงานของโรงพยาบาลบุษราคัม อิมแพค เมืองทองธานี ว่า ขณะนี้โรงพยาบาลบุษราคัมรับผู้ป่วยโควิด 19 เข้ามาดูแลเพิ่มขึ้นอย่างต่อเนื่อง จากวันที่ 14 พฤษภาคมที่เปิดดำเนินการเป็นวันแรกรับผู้ป่วย 48 ราย ล่าสุดข้อมูลเมื่อเวลา 23.00 น. วันที่ 19 พฤษภาคม 2564 รับผู้ป่วยใหม่อีก 91 ราย ปัจจุบันดูแลผู้ป่วยรวม 427 ราย โดยผู้ป่วยที่มีอาการหนักได้วางระบบการส่งต่อไปรักษาในโรงพยาบาลสังกัดกระทรวงสาธารณสุข เขตสุขภาพที่ 4 , 5 และ 6 เครือข่ายโรงเรียนแพทย์ และกรมการแพทย์ โดยมีการส่งต่อแล้วจำนวน 15 ราย ส่วนผู้ที่รักษาหายกลับบ้านมี 6 ราย เหลือผู้ป่วยที่อยู่ระหว่างการรักษา 406 ราย เป็นผู้ป่วยกลุ่มอาการเล็กน้อย 323 ราย และกลุ่มอาการปานกลาง 83 ราย มีเตียงรองรับอีก 677 เตียง
“แต่ละวันคาดว่าจะมีการส่งผู้ป่วยโควิด 19 เข้ามารักษาที่โรงพยาบาลบุษราคัมเพิ่มจำนวนมากขึ้นจึงมีแผนขยายเตียงรองรับเพิ่มอีก 1 พันเตียง ภาพรวมขณะนี้ถือว่าระบบการบริหารจัดการและการดูแลผู้ป่วยเป็นไปด้วยความเรียบร้อย บุคลากรทางการแพทย์ที่สลับกันเข้ามาดูแลผู้ป่วยมีเพียงพอ ใช้ระบบติดตามดูแลผู้ป่วยผ่านกล้องวงจรปิดหรือซีซีทีวีและการสื่อสารภายใน รวมถึงมีระบบจิตอาสาในกลุ่มผู้ป่วยโควิด 19 ที่ช่วยเหลือดูแลซึ่งกันและกัน โดยผู้ที่มีสุขภาพร่างกายแข็งแรงคอยช่วยผู้ที่อ่อนแอกว่า ถือเป็นเรื่องที่ดีที่เกิดขึ้นภายในโรงพยาบาลบุษราคัม” นายแพทย์เกียรติภูมิกล่าว
******************************************  20 พฤษภาคม 2564

ที่มา : https://www.thaigov.go.th/news/contents/details/41911