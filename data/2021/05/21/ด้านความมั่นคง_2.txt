รัฐบาลไทย-ข่าวทำเนียบรัฐบาล-สภาอุตฯ ขอบคุณรัฐบาล มั่นใจแผนกระจายฉีดวัคซีนผู้ประกันตน ลดความแออัด มีประสิทธิภาพ


วันศุกร์ที่ 21 พฤษภาคม 2564
สภาอุตฯ ขอบคุณรัฐบาล มั่นใจแผนกระจายฉีดวัคซีนผู้ประกันตน ลดความแออัด มีประสิทธิภาพ
ประธานสภาอุตสาหกรรมแห่งประเทศไทย ขอบคุณรัฐบาลและกระทรวงแรงงาน ที่เห็นความสำคัญของแผนการกระจายวัคซีนไปยังผู้ประกันตนมาตรา 33 ได้อย่างมีประสิทธิภาพ มั่นใจจะช่วยทำให้ลดความแออัดในโรงพยาบาล และควบคุมการแพร่ระบาดของโรคโควิด-19 ช่วยระบบเศรษฐกิจของประเทศ
วันที่ 20 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมหารือร่วมกับสภาอุตสาหกรรมแห่งประเทศไทย โดยมีนายสุพันธุ์ มงคลสุธี ประธานสภาอุตสาหกรรมแห่งประเทศไทย นายสุชาติ จันทรานาคราช รองประธาน นายสมโภชน์ อาหุนัย รองประธาน และคณะร่วมหารือในการเตรียมความพร้อมการฉีดวัคซีนโควิด – 19 แก่ผู้ประกันตน พร้อมให้กำลังใจและสนับสนุนการปฏิบัติภารกิจของรัฐมนตรีว่าการกระทรวงแรงงานในการกระจายการฉีดวัคซีนโควิด – 19 แก่ผู้ประกันตน โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงาน นายสุทธิ สุโกศล ปลัดกระทรวงแรงงาน นายทศพล กฤตวงศ์วิมาน เลขาธิการสำนักงานประกันสังคม พร้อมด้วยผู้บริหารระดับสูงสังกัดกระทรวงแรงงาน เข้าร่วมในครั้งนี้ ณ ห้องประชุมเทียน อัชกุล ชั้น 10 กรมการจัดหางาน
รัฐมนตรีว่าการกระทรวงแรงงาน เสนอแผนการฉีดวัคซีนนกลุ่มผู้ประกันตนตามมาตรา 33 ในระยะแรก จำนวน 6 ล้านโดส โดยแยกเป็นเดือนมิถุนายน จำนวน 1.5 ล้านโดส ฉีดในพื้นที่กรุงเทพมหานคร เดือนกรกฎาคม จำนวน 4.5 ล้านโดส ฉีดในพื้นที่กรุงเทพมหานคร จำนวน 1.5 ล้านโดส และในพื้นที่ 9 จังหวัดเศรษฐกิจอื่น 3 ล้านโดส ทั้งนี้ กระทรวงแรงงานได้จัดเตรียมสถานที่ฉีดวัคซีนในกรุงเทพมหานครไว้ จำนวน 45 จุด โดยใช้บุคลากรทางการแพทย์ ไม่ว่าจะเป็นหมอ พยาบาล เภสัชกรของโรงพยาบาลในเครือข่ายประกันสังคม 20 แห่ง เป็นผู้ดำเนินการจัดเตรียมอุปกรณ์และฉีดวัคซีน และได้จัดเตรียมอุปกรณ์ที่จำเป็นในการฉีดวัคซีนไว้พร้อมแล้ว
ด้าน นายสุพันธุ์ มงคลสุธี ประธานสภาอุตสาหกรรมแห่งประเทศไทย กล่าวว่า ผมในฐานะประธานสภาอุตสาหกรรมได้ประชาสัมพันธ์ให้สถานประกอบการเร่งลงทะเบียนผ่านระบบ Web – Service โดยมีผู้ประกันตนมาตรา 33 ประสงค์จะฉีดวัคซีนมากถึง 80% จึงขอชื่นชม ขอบคุณรัฐบาลและกระทรวงแรงงาน ที่เห็นความสำคัญของผู้ประกันตนในภาคอุตสาหกรรม ซึ่งเป็นฟันเฟืองสำคัญในการขับเคลื่อนเศรษฐกิจของประเทศ โดยการจัดทำแผนการกระจายวัคซีนไปยังผู้ประกันตนมาตรา 33 ได้อย่างมีประสิทธิภาพ สภาอุตสาหกรรมมั่นใจว่า แผนการเหล่านี้จะช่วยลดความแออัดการฉีดวัคซีนในโรงพยาบาล และจะสามารถควบคุมการแพร่ระบาดของโรคโควิด-19 อันจะช่วยให้ระบบเศรษฐกิจของประเทศกลับมาฟื้นตัวโดยเร็ว

ที่มา : https://www.thaigov.go.th/news/contents/details/41943