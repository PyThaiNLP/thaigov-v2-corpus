รัฐบาลไทย-ข่าวทำเนียบรัฐบาล-รมว.ยุติธรรม สั่งอธิบดีทุกกรมจัดหาวัคซีนฉีด ขรก.-พนักงานทุกคน เข้มหากใครยังไม่ฉีดห้ามเข้ามาทำงาน ลดการแพร่ระบาดไม่ให้งานสะดุด เป็นตัวอย่างที่ดีรับผิดชอบต่อสังคม 


วันพฤหัสบดีที่ 20 พฤษภาคม 2564
รมว.ยุติธรรม สั่งอธิบดีทุกกรมจัดหาวัคซีนฉีด ขรก.-พนักงานทุกคน เข้มหากใครยังไม่ฉีดห้ามเข้ามาทำงาน ลดการแพร่ระบาดไม่ให้งานสะดุด เป็นตัวอย่างที่ดีรับผิดชอบต่อสังคม
นายสมศักดิ์ เทพสุทิน รัฐมนตรีว่าการกระทรวงยุติธรรม สั่งอธิบดีทุกกรมจัดหาวัคซีนฉีด ขรก.-พนักงานทุกคน เข้มหากใครยังไม่ฉีดห้ามเข้ามาทำงาน ลดการแพร่ระบาดไม่ให้งานสะดุด เป็นตัวอย่างที่ดีรับผิดชอบต่อสังคม
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า หลังจากสถานการณ์มีผู้ต้องขังติดเชื้อโควิด-19 เป็นจำนวนมาก กระทรวงยุติธรรมจึงต้องยกระดับมาตรการป้องกัน โดยการตั้งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม โดยตนได้สั่งการให้ อธิบดีทุกคน ต้องดำเนินการประสานหาวัคซีนเพื่อฉีดให้ทุกคนในสังกัด ไม่ว่าจะเป็นข้าราชการ พนักงานและลูกจ้าง ต้องได้ฉีดวัคซีนทั้งหมด รวมทั้งอธิบายให้ความรู้ว่าวัคซีนไม่ได้น่ากลัว ขอให้เป็นนโยบายเร่งด่วนที่ตนได้สั่งการไปแล้ว ดังนั้นการจะให้ข้าราชการ พนักงานและลูกจ้างเข้ามาทำงานในกรมหรือหน่วยงานในสังกัด หากยังไม่ได้รับวัคซีนจะไม่ให้เข้าพื้นที่ แต่หากได้รับเข็มแรกแล้ว มีหลักฐานมาแสดง เช่น ใบแสดงผล ก็ให้เข้ามาทำงานได้ คำสั่งนี้ขอให้เป็นคำสั่งของกระทรวงทุกคนต้องปฏิบัติตามอย่างเคร่งครัด เพราะตนไม่ต้องการทำให้สังคมเห็นว่า ข้าราชการกระทรวงยุติธรรมขาดความตื่นตัวในสิ่งที่ต้องรับผิดชอบต่อสังคม เพราะหากมีคนติดเชื้อจะเดือดร้อนทั้งกรม การทำงานต่างๆ ในการช่วยเหลือและอำนวยความสะดวกให้ประชาชนจะสะดุดได้

ที่มา : https://www.thaigov.go.th/news/contents/details/41917