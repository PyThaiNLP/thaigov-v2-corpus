รัฐบาลไทย-ข่าวทำเนียบรัฐบาล-ก.ยุติธรรม โดยกรมบังคับคดีแนะลูกหนี้ขอไกล่เกลี่ยข้อพิพาทเพื่อเจรจาตกลงเงื่อนไขการชำระหนี้ใหม่ได้


วันศุกร์ที่ 21 พฤษภาคม 2564
ก.ยุติธรรม โดยกรมบังคับคดีแนะลูกหนี้ขอไกล่เกลี่ยข้อพิพาทเพื่อเจรจาตกลงเงื่อนไขการชำระหนี้ใหม่ได้
กรมบังคับคดีแนะลูกหนี้ขอไกล่เกลี่ยข้อพิพาทเพื่อเจรจาตกลงเงื่อนไขการชำระหนี้ใหม่ได้
ตามที่มีข่าว นายวิเชียร ยอรัมย์ ชาวจังหวัดเพชรบูรณ์ ได้รับความเดือดร้อน บ้านที่อาศัยอยู่ถูกยึดและอาจถูกขายทอดตลาด เนื่องจากครอบครัวลำบากไม่สามารถชำระหนี้ตามข้อตกลงได้ นั้น
นางอรัญญา ทองน้ำตะโก อธิบดีกรมบังคับคดี เปิดเผยว่า กรณีดังกล่าวเป็นการบังคับคดีตามคำพิพากษาของศาลจังหวัดวิเชียรบุรี หมายเลขแดงที่ ผบ.๓๕๓๓/๒๕๖๓ ระหว่างบริษัท พระนคร ยนตรการ จำกัด โจทก์ นายชูชัย ยอรัมย์ ที่ 1 นายไพฑูรย์ ยอรัมย์ ที่ 2 จำเลย โดยโจทก์ขอให้เจ้าพนักงานบังคับคดียึดบ้านและที่ดินโฉนดเลขที่ ๑๘๙๓๑ ตำบลกันจุ อำเภอบึงสามพัน จังหวัดเพชรบูรณ์ มีชื่อนายฉัตรชัย ยอรัมย์ ผู้ถือกรรมสิทธิ์และในฐานะผู้รับมรดกของนายไพฑูรย์ ยอรัมย์ จำเลยที่ ๒ ในที่ดินแปลงดังกล่าวเพื่อนำออกขายทอดตลาดชำระหนี้ให้โจทก์ ต่อมานายชูชัย ยอรัมย์ จำเลยที่ ๑ ได้ยื่นคำร้องขอไกล่เกลี่ยข้อพิพาท และสามารถตกลงกันได้โดยจำเลยที่ ๑ ยอมชำระหนี้ให้แก่โจทก์เป็นเงินจำนวน ๔,๐๐๐ บาท ภายในวันที่ ๖ มิถุนายน ๒๕๖๔ ส่วนที่เหลือจะผ่อนชำระภายใน ๑๘ เดือน เดือนละไม่ต่ำกว่า ๔,๐๐๐ บาท
เจ้าพนักงานบังคับคดีได้งดการบังคับคดีไว้ ๓ เดือนตามคำขอของโจทก์แล้ว แต่หากนายวิเชียร์ ยอรัมย์ บุตรของจำเลยที่ ๒ เกรงว่าจะไม่สามารถผ่อนชำระหนี้ให้แก่โจทก์ได้ตามเงื่อนไขที่ตกลงไว้ก็สามารถให้จำเลยที่ ๑ ยื่นคำร้องขอไกล่เกลี่ยข้อพิพาทได้อีก ซึ่งหากเจ้าหนี้และลูกหนี้สามารถเจรจาตกลงเงื่อนไขการชำระหนี้ใหม่ได้ และมีการชำระหนี้ครบตามข้อตกลงก็จะไม่ต้องขายทอดตลาดบ้านและที่ดินที่ยึดไว้
กรมบังคับคดี ๐ ๒๘๘๑ ๔๙๙๙ หรือสายด่วนกรมบังคับคดี ๑๑๑๑ กด ๗๙ เว็บไซต์ www.led.go.th

ที่มา : https://www.thaigov.go.th/news/contents/details/41947