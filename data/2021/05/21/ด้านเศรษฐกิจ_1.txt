รัฐบาลไทย-ข่าวทำเนียบรัฐบาล-ออมสิน แจ้งขอปิดรับการยื่นกู้ผ่าน MyMo ชั่วคราว เพื่อดำเนินการอนุมัติคำขอคงค้างทั้งหมด ก่อนเปิดสิทธิ์ให้ ยื่นกู้ได้อีกครั้งเร็วๆ นี้ เผยยอดอนุมัติสินเชื่อแล้วกว่า 250,000 ราย


วันพฤหัสบดีที่ 20 พฤษภาคม 2564
พิมพ์
ออมสิน แจ้งขอปิดรับการยื่นกู้ผ่าน MyMo ชั่วคราว เพื่อดำเนินการอนุมัติคำขอคงค้างทั้งหมด ก่อนเปิดสิทธิ์ให้ ยื่นกู้ได้อีกครั้งเร็วๆ นี้ เผยยอดอนุมัติสินเชื่อแล้วกว่า 250,000 ราย
ธ.ออมสินขอแจ้งปิดการให้บริการสินเชื่อสู้ภัย COVID-19 ผ่านแอป MyMo ชั่วคราว เพื่อดำเนินการอนุมัติคำขอสินเชื่อที่คงค้างอยู่กว่าแสนรายการโดยเร็วที่สุด คาดว่าจะสามารถเปิดระบบให้เข้ากดรับสิทธิ์ได้อีกครั้งราวต้นสัปดาห์หน้า
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ธนาคารฯ ได้เริ่มเปิดให้ประชาชนกดรับสิทธิ์ขอกู้สินเชื่อสู้ภัย COVID-19 บนแอป MyMo มาตั้งแต่วันที่ 13 พฤษภาคม 2564 นั้น พบว่ามีประชาชนจำนวนมากที่เข้ามากดรับสิทธิ์ขอกู้ ธนาคารฯ จึงขอแจ้งปิดการให้บริการสินเชื่อสู้ภัย COVID-19 ผ่านแอป MyMo ชั่วคราว เพื่อดำเนินการอนุมัติคำขอสินเชื่อที่คงค้างอยู่กว่าแสนรายการโดยเร็วที่สุด คาดว่าจะสามารถเปิดระบบให้เข้ากดรับสิทธิ์ได้อีกครั้งราวต้นสัปดาห์หน้า สำหรับผู้ที่ได้รับอนุมัติสินเชื่อแล้ว และยังไม่ได้ดำเนินการทำสัญญาผ่าน MyMo (Digital Contract) ธนาคารฯ จะขยายระยะเวลาการกดทำสัญญาผ่าน MyMo ออกไปให้จนกว่าจะเปิดระบบอีกครั้ง
ทั้งนี้ โครงการสินเชื่อสู้ภัย COVID-19 กำหนดวงเงินให้กู้รายละไม่เกิน 10,000 บาท วงเงินโครงการ 10,000 ล้านบาท รองรับการให้สินเชื่อแก่ประชาชนได้มากกว่า 1 ล้านราย ปัจจุบันหลังเปิดให้ยื่นขอสินเชื่อผ่านแอป MyMo 5 วันทำการที่ผ่านมา ธนาคารฯ อนุมัติสินเชื่อให้ประชาชนแล้วจำนวนกว่า 250,000 ราย

ที่มา : https://www.thaigov.go.th/news/contents/details/41902