รัฐบาลไทย-ข่าวทำเนียบรัฐบาล-รมว.สุชาติ ย้ำ เปิดตรวจโควิด-19 ที่สนามไทย – ญี่ปุ่น ดินแดง ถึง 31 พ.ค.วันสุดท้าย


วันอาทิตย์ที่ 30 พฤษภาคม 2564
รมว.สุชาติ ย้ำ เปิดตรวจโควิด-19 ที่สนามไทย – ญี่ปุ่น ดินแดง ถึง 31 พ.ค.วันสุดท้าย
รัฐมนตรีว่าการกระทรวงแรงงาน เน้นย้ำให้ผู้ประกันตน ประชาชนทั่วไปรีบไปตรวจโควิด-19 ที่สนามไทย – ญี่ปุ่น ดินแดง เปิดถึงวันที่ 31 พฤษภาคมนี้เป็นวันสุดท้าย เพื่อเร่งปรับปรุงสถานที่เตรียมฉีดวัคซีนแก่ผู้ประกันตนมาตรา 33
เมื่อวันที่ 30 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามที่ท่านนายกรัฐมนตรีและ รมว.กลาโหม พล.อ.ประยุทธ์ จันทร์โอชา ห่วงใยผู้ประกันตนและแรงงานนอกระบบ ผู้ประกอบอาชีพอิสระ และประชาชนทั่วไปถึงสถานการณ์การแพร่ระบาดของโรคโควิด -19 และได้กำชับให้กระทรวงแรงงานภายใต้การกำกับดูแลของพล.อ.ประวิตร วงษ์สุวรรณ รองนายกรัฐมนตรี บูรณาการความร่วมกับกระทรวงมหาดไทย โดยกรุงเทพมหานคร และกระทรวงสาธารณสุข โดย สปสช. ดำเนินการตรวจโควิด – 19 เชิงรุก เพื่อผู้ประกันตนและแรงงานนอกระบบ ตามโครงการแรงงาน…เราสู้ด้วยกัน โดยไม่เสียค่าใช้จ่าย ตั้งแต่วันที่ 17-30 เม.ย.64 และขยายระยะเวลาตั้งแต่วันที่ 5-31 พ.ค.64 นั้น ซึ่งในวันพรุ่งนี้ (31 พ.ค.64) ที่อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร จะเปิดตรวจโควิด-19 เชิงรุก เป็นวันสุดท้าย เนื่องจากจะให้เจ้าหน้าที่ได้ปรับปรุงสถานที่ดังกล่าว เพื่อเตรียมความพร้อมในการฉีดวัคซีนให้แก่ผู้ประกันตนมาตรา 33 โดยจะเริ่มดำเนินการฉีดในเดือนมิถุนายนนี้
“พรุ่งนี้เป็นวันสุดท้ายที่สนามไทย – ญี่ปุ่น เขตดินแดง กรุงเทพมหานคร จะเปิดให้บริการตรวจโควิด-19 เพื่อปรับปรุงสถานที่สำหรับฉีดวัคซีน ผมจึงขอให้ผู้ประกันตน แรงงานนอกระบบ และพี่น้องประชาชนทั่วไปที่ต้องการตรวจสามารถลงทะเบียนจองคิวตรวจได้ที่เว็บไซต์https://sso.icntracking.com/icntracking/self_register.php โดยกรอกเลขประจำตัวประชาชน 13 หลัก หรือเลขพาสปอร์ต กรอกข้อมูลประเมินความเสี่ยงตามที่กรมควบคุมโรค กระทรวงสาธารณสุขกำหนด เมื่อตรวจเสร็จแล้วสามารถกลับบ้านได้ทันที เนื่องจากผลการตรวจจะส่งทาง SMS ตามหมายเลขโทรศัพท์ที่แจ้งไว้ ทั้งนี้ เพื่อความสะดวกรวดเร็ว ไม่ต้องรอคิวนาน ขอให้ท่านนำบัตรประจำตัวประชาชนและสำเนาบัตรประจำตัวประชาชน พร้อมรับรองสำเนาถูกต้องมาด้วย ทั้งนี้ที่ผ่านมา ได้ตรวจไปแล้วเกือบ 90,000 คน กรณีตรวจพบเชื้อและมีอาการจะถูกส่งตัวเข้ารับการรักษาที่โรงพยาบาลในเครือข่ายประกันสังคม ส่วนผู้ที่ตรวจพบเชื้อแล้วไม่มีอาการหรืออยู่ในระดับสีเหลืองตามเกณฑ์ที่กระทรวงสาธารณสุขกำหนดจะถูกส่งตัวเข้ารับการรักษาที่ Hospitel ของประกันสังคม ซึ่งมีทีมแพทย์และพยาบาลดูแลเป็นอย่างดี ”นายสุชาติ กล่าวในท้ายสุด
ทั้งนี้ ผู้ที่ต้องการตรวจโควิด -19 หากมีข้อสงสัย สามารถสอบถามรายละเอียดเพิ่มเติมได้ที่สายด่วน 1506 กด 6

ที่มา : https://www.thaigov.go.th/news/contents/details/42222