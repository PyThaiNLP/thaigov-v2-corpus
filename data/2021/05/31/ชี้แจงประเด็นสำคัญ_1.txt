รัฐบาลไทย-ข่าวทำเนียบรัฐบาล-สธ. ชี้แจงข้อสงสัยกรณีหญิงสาวฉีดวัคซีนซิโนแวคเสียชีวิต เพราะทานยาคุมกำเนิด


วันจันทร์ที่ 31 พฤษภาคม 2564
พิมพ์
สธ. ชี้แจงข้อสงสัยกรณีหญิงสาวฉีดวัคซีนซิโนแวคเสียชีวิต เพราะทานยาคุมกำเนิด
สธ. ระบุกรณีข้อสงสัยหญิงสาวฉีดวัคซีนซิโนแวคเสียชีวิต เพราะทานยาคุมกำเนิดนั้น อยู่ระหว่างการรวบรวมข้อมูลเพื่อเสนอต่อคณะผู้เชี่ยวชาญพิจารณาเหตุการณ์การไม่พึงประสงค์ภายหลังได้รับการสร้างเสริมภูมิคุ้มกันโรคจังหวัดสงขลา เพื่อสรุปสาเหตุการเสียชีวิต
เมื่อวันที่ 29 พฤษภาคม 2564 นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข ชี้แจงกรณีข้อสงสัยกรณีหญิงสาวฉีดวัคซีนซิโนแวคเสียชีวิตเพราะทานยาคุมกำเนิด โดยกล่าวว่า กระทรวงสาธารณสุข ได้ให้โรงพยาบาลและจุดบริการฉีดวัคซีนโควิด 19 จัดระบบบริการวัคซีนตามขั้นตอนที่เป็นมาตรฐาน มีการเฝ้าระวังสังเกตอาการหลังฉีด 30 นาที การติดตามอาการทางไลน์หมอพร้อมหลังฉีด 1 วัน, 7 วัน และ 30 วัน จากการฉีดวัคซีนแล้วกว่า 3.5 ล้านโดส พบอาการไม่พึงประสงค์ส่วนใหญ่เป็นอาการที่พบได้ทั่วไปหลังการฉีดวัคซีน เช่น เจ็บ บวม มีไข้ต่ำๆ อ่อนเพลีย ปวดศีรษะ ส่วนอาการแพ้วัคซีนรุนแรง พบน้อยมาก มักมีอาการในขณะที่พักสังเกตอาการ 30 นาที ได้รับการดูแลรักษาทันท่วงที ไม่มีผู้เสียชีวิต รวมทั้งจัดระบบการเฝ้าระวังเหตุการณ์ไม่พึงประสงค์ภายหลังได้รับการสร้างเสริมภูมิคุ้มกันโรค (Adverse Events Following Immunization :  AEFI) โดยมีคณะกรรมการ AEFI ระดับประเทศ และระดับจังหวัด มีแนวทางปฏิบัติเดียวกันทั่วประเทศ กรณีที่พบเหตุการณ์ที่มีความรุนแรงจะเข้าสู่การพิจารณาของคณะกรรมการทุกกรณี
สำหรับกรณีที่เกิดขึ้น ได้รับรายงานเบื้องต้นว่า ศูนย์ประสานงานฯ AEFI ของโรงพยาบาลหาดใหญ่ สำนักงานสาธารณสุขจังหวัดสงขลา สำนักงานสาธารณสุขจังหวัดยะลา ได้ร่วมกันตรวจสอบข้อเท็จจริง อยู่ระหว่างการรวบรวมข้อมูล ประวัติการรักษา เพื่อเสนอต่อคณะผู้เชี่ยวชาญพิจารณาเหตุการณ์การไม่พึงประสงค์ภายหลังได้รับการสร้างเสริมภูมิคุ้มกันโรคจังหวัดสงขลา กำหนดประชุมร่วมกันในวันที่ 30 พฤษภาคม 2564 เพื่อสรุปสาเหตุการเสียชีวิต ตามระบบการเฝ้าระวังเหตุการณ์ไม่พึงประสงค์ภายหลังได้รับการสร้างเสริมภูมิคุ้มกันโรค (Adverse Events Following Immunization :  AEFI) ที่วางไว้ อย่างไรก็ตาม จะต้องรวบรวมหลักฐานเพิ่มเติมตามแนวทางปฏิบัติการการเฝ้าระวัง AEFI กรณีที่มีผู้เสียชีวิต โดยประสานขออนุญาตครอบครัวทำการพิสูจน์ศพ หรือการตรวจศพ โดยการเอกซเรย์ และเก็บตัวอย่าง ส่งตรวจทางห้องปฏิบัติการ เพื่อหาสาเหตุการเสียชีวิต รวมทั้งติดตามผู้รับวัคซีนในล็อตเดียวกัน โดยเฉพาะหญิงวัยเจริญพันธุ์ โดยข้อสรุปจากคณะกรรมการ AEFI จังหวัด จะเข้าสู่ที่ประชุมคณะกรรมการ AEFI ระดับประเทศ ที่ประกอบด้วยแพทย์ผู้เชี่ยวชาญด้านที่เกี่ยวข้องร่วมกันพิจารณา เพื่อชี้แจงสร้างความเข้าใจกับครอบครัว สังคม ต่อไป
สำหรับรายงานการสอบสวนโรคเบื้องต้น โดยทีมสอบสวนควบคุมโรคระบาดวิทยา รพ.หาดใหญ่ ผู้เสียชีวิตเป็นหญิง อายุ 32 ปี ไม่มีโรคประจำตัว ได้รับวัคซีนซิโนแวคเข็มที่ 1 เมื่อวันที่ 14 พฤษภาคม ที่โรงพยาบาลหาดใหญ่ หลังฉีดสังเกตอาการ 30 นาทีไม่มีอาการผิดปกติ ไลน์หมอพร้อมติดตามอาการวันที่ 1 มีอาการปวดศีรษะ ปวดกล้ามเนื้อ วันที่ 7 หลังฉีด มีอาการปวดศีรษะ เหนื่อย อ่อนเพลีย ไม่มีแรง เช้าวันที่ 27 พ.ค. หมดสติ รถพยาบาลส่งห้องฉุกเฉินที่โรงพยาบาลหาดใหญ่ แพทย์ประเมินอาการแรกรับ มีภาวะหัวใจหยุดเต้นเฉียบพลัน ได้ช่วยฟื้นคืนชีพ ผู้ป่วยเสียชีวิตในเวลาต่อมา แพทย์วินิจฉัยมีภาวะลิ่มเลือดอุดกั้นในปอดเฉียบพลัน
ทั้งนี้ กระทรวงสาธารณสุข รวมทั้งหน่วยงานที่เกี่ยวข้อง ได้มีการประชาสัมพันธ์การเตรียมตัวก่อนฉีดวัคซีนเป็นระยะ ผ่านช่องทางสื่อต่าง ๆ และไลน์/ แอปพลิเคชันหมอพร้อม รวมทั้งก่อนรับการฉีดวัคซีน จะมีการตรวจร่างกายเบื้องต้น วัดไข้ วัดความดันโลหิต ซักประวัติการแพ้ยา แพ้อาหาร แพ้วัคซีน โรคประจำตัว ยาที่ใช้ประจำ โดยมีแพทย์เป็นผู้พิจารณาว่ามีความพร้อมรับการฉีดวัคซีนหรือไม่ หากพบว่ามีความเสี่ยงจะเลื่อนการฉีดออกไป เพื่อความปลอดภัยของผู้มารับวัคซีน

ที่มา : https://www.thaigov.go.th/news/contents/details/42232