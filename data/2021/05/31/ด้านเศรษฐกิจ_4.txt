รัฐบาลไทย-ข่าวทำเนียบรัฐบาล-​“รมช.มนัญญา” ปล่อยขบวนรถพ่นยาฆ่าเชื้อ รณรงค์ป้องกันและกำจัดโรคลัมปี สกิน จ.อำนาจเจริญ


วันอาทิตย์ที่ 30 พฤษภาคม 2564
​“รมช.มนัญญา” ปล่อยขบวนรถพ่นยาฆ่าเชื้อ รณรงค์ป้องกันและกำจัดโรคลัมปี สกิน จ.อำนาจเจริญ
​“รมช.มนัญญา” ปล่อยขบวนรถพ่นยาฆ่าเชื้อ รณรงค์ป้องกันและกำจัดโรคลัมปี สกิน จ.อำนาจเจริญ
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิด“โครงการรณรงค์ป้องกันโรคลัมปี สกิน” (Lumpy Skin Disease) ณ ฟาร์มโค นายสนธยา โสระเวช หมู่ที่ 3 ต.นาป่าแซง อ.ทุมราชวงศา จ.อำนาจเจริญ พร้อมด้วย นายพิเชษฐ์ วิริยะพาหะ อธิบดีกรมวิชาการเกษตร นายวิศิษฐ์ ศรีสุวรรณ์อธิบดีกรมส่งเสริมสหกรณ์ สหกรณ์จังหวัดอำนาจเจริญ ปศุสัตว์จังหวัดอำนาจเจริญ หัวหน้าส่วนราชการ กลุ่มเกษตรกรผู้เลี้ยงสัตว์ปทุมราชวงศา สหกรณ์นิคมนาหว้าใหญ่ จำกัด เข้าร่วม ตลอดจนมอบสิ่งของเวชภัณฑ์/ยาฆ่าแมลงให้สมาชิกสหกรณ์ กลุ่มเกษตรกร พร้อมชมการฉีดพ่นยาฆ่าแมลง ก่อนปล่อยขบวนรถพ่นยาฆ่าเชื้อ สำนักงานปศุสัตว์จังหวีดอำนาจเจริญ ว่า โรคลัมปี สกิน (Lumpy Skin Disease) ในโค กระบือ ถือเป็นโรคอุบัติใหม่ที่ไม่เคยเกิดขึ้นมาก่อน ซึ่งกระทรวงเกษตรและสหกรณ์ได้เตรียมการเฝ้าระวังและเตรียมความพร้อมป้องกันตั้งแต่เดือนธันวาคม2563 ตลอดจนออกมาตรการเข้มงวดในการเคลื่อนย้ายโค กระบือ และติดตามสถานการณ์อย่างใกล้ชิด พร้อมกำชับให้หน่วยงานที่เกี่ยวข้องเร่งแก้ไขปัญหาการควบคุมโรคอย่างเร่งด่วน ดังนั้นเพื่อให้การควบคุม ป้องกัน และยับยั้งโรคเป็นไปอย่างมีประสิทธิภาพ รวมทั้งเพื่อคลายความวิตกกังวลของพี่น้องเกษตรกร กระทรวงเกษตรและสหกรณ์จึงได้จัดให้มีการรณรงค์ป้องกันและกำจัดโรคลัมปี สกิน ทุกจังหวัดทั่วประเทศ
สำหรับกลุ่มเกษตรกรผู้เลี้ยงสัตว์ปทุมราชวงศา  มีสมาชิก 153 ราย เลี้ยงโค จำนวน 730 ตัว โดยปัจจุบันกลุ่มเกษตรกรผู้เลี้ยงสัตว์ปทุมราชวงศา ได้รับอนุมัติเงินกู้จาก ธกส. จำนวน 10 ล้านบาท ตามโครงการธุรกิจชุมชนสร้างไทย  เพื่อดำเนินการส่งเสริมการเลี้ยงโคอย่างครบวงจร  ขณะนี้อยู่ระหว่างการก่อสร้างโรงชำแหละโค  แต่เนื่องจากมีการระบาดของโรคลัมปีสกินค่อนข้างมาก หากยังมีการระบาดต่อเนื่องจะกระทบต่อเกษตรกรผู้เลี้ยงโคกระบือเป็นอย่างมาก การรณรงค์ป้องกันการแพร่ระบาดของโรคลัมปีสกินในครั้งนี้จึงเป็นเรื่องจำเป็นอย่างยิ่ง เพื่อให้พี่น้องเกษตรกรผู้เลี้ยงโคกระบือได้ตระหนักและป้องกันการแพร่ระบาดของโรคลัมปีสกินในโค กระบือ.

ที่มา : https://www.thaigov.go.th/news/contents/details/42230