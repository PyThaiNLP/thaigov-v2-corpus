รัฐบาลไทย-ข่าวทำเนียบรัฐบาล-รมว.ยุติธรรม เร่งดันร่าง พ.ร.บ. พืชกระท่อมเข้า ครม. หลังกฤษฎีกาปรับเสร็จแล้วเพิ่มมาอีก 30 มาตรา ย้ำยังไม่ได้ปลดล็อกต้องประชาสัมพันธ์ให้ชาวบ้านเข้าใจ


วันอาทิตย์ที่ 30 พฤษภาคม 2564
รมว.ยุติธรรม เร่งดันร่าง พ.ร.บ. พืชกระท่อมเข้า ครม. หลังกฤษฎีกาปรับเสร็จแล้วเพิ่มมาอีก 30 มาตรา ย้ำยังไม่ได้ปลดล็อกต้องประชาสัมพันธ์ให้ชาวบ้านเข้าใจ
นายสมศักดิ์ เทพสุทิน รัฐมนตรีว่าการกระทรวงยุติธรรม เร่งดันร่าง พ.ร.บ. พืชกระท่อมเข้า ครม. หลังกฤษฎีกาปรับเสร็จแล้วเพิ่มมาอีก 30 มาตรา เพิ่มรายละเอียดให้รัดกุมขึ้นขณะนี้อยู่ระหว่างสภาฯ ปรับแก้ เล็งสมัครนั่งประธาน กมธ. เพื่อให้ดำเนินงานทันตามกรอบเวลา
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงการร่าง พ.ร.บ. พืชกระท่อม ว่า ขณะนี้ทางคณะกรรมการกฤษฎีกาได้จัดทำร่างเสร็จแล้ว และได้ส่งมาให้กระทรวงยุติธรรม เพื่อนำเข้าที่ประชุมคณะรัฐมนตรี (ครม.) พิจารณา ซึ่งในวันที่ 1 มิ.ย. ตนจะนำเข้าสู่ที่ประชุม ครม. หากพิจารณาเสร็จก็จะส่งให้สภาผู้แทนราษฎรพิจารณาต่อไป โดยร่างฯ ที่คณะกรรมการกฤษฎีกาปรับแก้นั้น มีการเพิ่มมาตราจากที่เราส่งไป 19 มาตรา เป็น 49 มาตรา แต่ดูแล้วยังคงสาระสำคัญเดิมโดยเป็นการเพิ่มรายละเอียดต่างๆ ให้รัดกุมมากยิ่งขึ้น โดยเฉพาะการขออนุญาตปลูก นำเข้าและส่งออกเชิงอุตสาหกรรมและการพาณิชย์ ที่มีรายละเอียดในการขอใบอนุญาต บทลงโทษต่างๆหากมีการฝ่าฝืน แต่หากเป็นการปลูกและใช้ตามวิถีชาวบ้าน ไม่จำเป็นต้องขออนุญาต
เมื่อถามว่าการเพิ่มของคณะกรรมการกฤษฎีกาอีก 30 มาตราจะทำให้กระบวนการพิจารณาร่างพ.ร.บ.ฉบับนี้ ล่าช้าหรือไม่ นายสมศักดิ์ กล่าวว่า เรามีเวลาในการจัดทำกฎหมายฉบับนี้ 90 วันตามที่ พ.ร.บ. ยาเสพติดให้โทษ พ.ศ. 2564 (กฎหมายปลดล็อกพืชกระท่อม) กำหนดไว้ ซึ่งอยู่ที่ขั้นตอนในการพิจารณาของสภาฯ ว่าจะทำได้เร็วมากน้อยขนาดไหน และจะปรับแก้ในส่วนใดบ้าง ซึ่งตนจะขอสมัครเป็น ประธานกรรมาธิการพิจารณากฎหมายฉบับนี้ด้วย เพื่อความรวดเร็วในการชี้แจงต่างๆ และเร่งผลักดันให้เสร็จตามกรอบเวลาที่กำหนด
เมื่อถามว่าขณะนี้ดูเหมือนยังมีประชาชนเข้าใจผิดคิดว่าพืชกระท่อมปลดล็อกแล้วหลังมีการประกาศในราชกิจจานุเบกษา นายสมศักดิ์ กล่าวว่า ตนต้องขอย้ำกับประชาชนอีกครั้งว่าตอนนี้พืชกระท่อมยังไม่ได้ปลดล็อกถูกกฎหมาย แม้ว่ากฎหมายจะประกาศในราชกิจจานุกเบกษาแล้ว เพราะการบังคับใช้จะเกิดขึ้นในอีก 90 วันหรือวันที่ 24 ส.ค. 2564 ขอให้ทุกคนอดใจรออีกนิดหนึ่งก่อน และเราต้องเร่งประชาสัมพันธ์ทำความเข้าใจกับชาวบ้านด้วย เพื่อไม่ให้พวกเขาทำผิดกฎหมาย

ที่มา : https://www.thaigov.go.th/news/contents/details/42219