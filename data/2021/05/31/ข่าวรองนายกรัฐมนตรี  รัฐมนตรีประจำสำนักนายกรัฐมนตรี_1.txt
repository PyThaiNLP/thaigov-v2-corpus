รัฐบาลไทย-ข่าวทำเนียบรัฐบาล-"อนุชา" สั่งการยกระดับความปลอดภัยในการจัดส่ง บริการ Delivery  กำชับ คคบ.ขับเคลื่อนช่วยเหลือผู้บริโภคเชิงรุก ช่วงโควิด-19


วันอาทิตย์ที่ 30 พฤษภาคม 2564
พิมพ์
"อนุชา" สั่งการยกระดับความปลอดภัยในการจัดส่ง บริการ Delivery  กำชับ คคบ.ขับเคลื่อนช่วยเหลือผู้บริโภคเชิงรุก ช่วงโควิด-19
"อนุชา" สั่งการยกระดับความปลอดภัยในการจัดส่ง บริการ Delivery  กำชับ คคบ.ขับเคลื่อนช่วยเหลือผู้บริโภคเชิงรุก ช่วงโควิด-19
นายอนุชา นาคาศัย รัฐมนตรีประจำสำนักนายกรัฐมนตรี เปิดเผยถึงแนวทางการปฏิบัติตามมาตรการความปลอดภัยในการให้บริการจัดส่งอาหารและพัสดุแบบ Delivery ว่า สคบ. ได้ทำปฏิญญาความร่วมมือกับผู้ประกอบธุรกิจแล้วจำนวน  17 ราย เพื่อยกระดับความปลอดภัยในการจัดส่งอาหารและพัสดุ โดยได้กำชับให้ สคบ. เร่งรณรงค์และสร้างการรับรู้ให้ผู้ประกอบการรวมถึงให้ผู้บริโภคร่วมปฏิบัติตามมาตรการอย่างเคร่งครัด พร้อมเปิดรับข้อมูลประชาชนผ่านสายด่วน สคบ. 1166 และสายด่วนของรัฐบาล 1111
พร้อมกำชับให้คณะกรรมการคุ้มครองผู้บริโภค ขับเคลื่อนการดำเนินงานช่วยเหลือผู้บริโภคเชิงรุกในช่วงสถานการณ์แพร่ระบาดเชื้อไวรัสโควิด-19 ซึ่งพบว่ามีผู้บริโภคได้รับความเดือดร้อนเป็นจำนวนมาก โดยเฉพาะความเสี่ยงต่อการติดเชื้อไวรัสที่อาจเกิดขึ้นได้ง่ายจากการละเลยและประมาทของผู้ประกอบการที่ไม่ปฏิบัติตามมาตรการควบคุมโรคของภาครัฐ อย่างเช่น กรณีที่นายสมศักดิ์ เทพสุทิน รัฐมนตรีว่าการกระทรวงยุติธรรม ให้ข้อมูลเรื่องระบบระบายอากาศของร้านอาหารที่ก่อให้เกิดการแพร่กระจายเชื้อได้ง่าย และไม่ป้องกันจนทำให้มีผู้ติดเชื้อเป็นจำนวนมาก ทั้งนี้ ทาง สคบ. ตรวจสอบแล้วพบว่ามีกฎหมาย ข้อกำหนดและกฎกระทรวงที่เกี่ยวข้องหลายฉบับ และมีหลายหน่วยงานเกี่ยวข้อง อาทิ กรมโยธาธิการและผังเมือง องค์กรปกครองส่วนท้องถิ่น และวิศวกรรมสถานแห่งประเทศไทย ซึ่งจะได้เตรียมเชิญหน่วยงานดังกล่าวมาหารือมาตรการป้องกันการแพร่ระบาดโควิด-19 ต่อไป
---------------------

ที่มา : https://www.thaigov.go.th/news/contents/details/42224