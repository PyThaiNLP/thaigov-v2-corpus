รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอกแม่น้ำจาง จังหวัดลำปาง แก้ไขปัญหาน้ำท่วมบ้านเรือนและพื้นที่ทางการเกษตรของประชาชน


วันจันทร์ที่ 24 พฤษภาคม 2564
กรมเจ้าท่า เร่งขุดลอกแม่น้ำจาง จังหวัดลำปาง แก้ไขปัญหาน้ำท่วมบ้านเรือนและพื้นที่ทางการเกษตรของประชาชน
...
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า กรมเจ้าท่า (จท.) เร่งขับเคลื่อนภารกิจการขุดลอกแม่น้ำตามนโยบายของรัฐบาลและกระทรวงคมนาคม เพื่อแก้ไขปัญหาอุทกภัยและภัยแล้งในพื้นที่ภาคเหนือบริเวณแม่น้ำจาง จังหวัดลำปาง รวมทั้งความตื้นเขินของแม่น้ำจากตะกอนทรายและวัชพืช ทำให้การกักเก็บน้ำในฤดูแล้งไม่เพียงพอต่อความต้องการของประชาชนที่ใช้น้ำทำเกษตรกรรม และอุปโภค - บริโภค โดยสำนักงานพัฒนาและบำรุงรักษาทางน้ำที่ 7 ได้เปิดหน่วยปฏิบัติงานขุดลอกแม่น้ำจาง ตำบลสบป้าด อำเภอแม่เมาะ จังหวัดลำปาง เมื่อวันที่ 1 มีนาคม 2564 ใช้รถขุด ชม.14 และรถขุดจ้างเช่าเอกชน ขุดลอกช่วงที่ 1 ตั้งแต่ กม.81+330 ถึง กม.84+150 และช่วงที่ 2 ตั้งแต่ กม.87+100 ถึง กม.87+650 ระยะทางรวม 3,400 เมตร ความกว้าง 15 - 20 เมตร ระดับก้นร่องลึกประมาณ 253.50 - 264.00 เมตร (จากระดับน้ำทะเลปานกลาง) ปริมาณวัสดุขุดลอก 54,000 ลูกบาศก์เมตร ระยะเวลาดำเนินการ 100 วัน ผลการดำเนินงาน ณ วันที่ 20 พฤษภาคม 2564 ร้อยละ 80.24 คาดว่าจะแล้วเสร็จตามแผน
ทั้งนี้ หากการขุดลอกแม่น้ำจางแล้วเสร็จ จะทำให้ประชาชนในพื้นที่มีแหล่งกักเก็บน้ำเพื่ออุปโภค - บริโภคตลอดทั้งปี ช่วยแก้ไขปัญหาน้ำท่วมบ้านเรือนประชาชนและพื้นที่ทางการเกษตร สร้างความสุขแก่ประชาชนอย่างยั่งยืนต่อไป

ที่มา : https://www.thaigov.go.th/news/contents/details/42027