รัฐบาลไทย-ข่าวทำเนียบรัฐบาล-นายกฯ ปลื้ม รัฐบาลได้รับคำชื่นชมจากประธาน Premier League อังกฤษ ยกไทยเป็นตัวอย่างที่ดี เดินหน้านโยบายปราบปรามการละเมิดลิขสิทธิ์อย่างจริงจัง


วันจันทร์ที่ 24 พฤษภาคม 2564
พิมพ์
นายกฯ ปลื้ม รัฐบาลได้รับคำชื่นชมจากประธาน Premier League อังกฤษ ยกไทยเป็นตัวอย่างที่ดี เดินหน้านโยบายปราบปรามการละเมิดลิขสิทธิ์อย่างจริงจัง
นายกฯ ปลื้ม รัฐบาลได้รับคำชื่นชมจากประธาน Premier League อังกฤษ ยกไทยเป็นตัวอย่างที่ดี เดินหน้านโยบายปราบปรามการละเมิดลิขสิทธิ์อย่างจริงจัง
นายอนุชา บูรพชัยศรี โฆษกประจำสำนักนายกรัฐมนตรี เปิดเผยถึงกรณีที่นาย Richard Masters ประธานบริหารพรีเมียร์ลีก (Premier League) สหราชอาณาจักร ได้มีหนังสือถึงพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมการทำงานของรัฐบาลไทยในการจับกุมผู้กระทำความผิดฐานละเมิดลิขสิทธิ์
นายกรัฐมนตรีรู้สึกยินดีเป็นอย่างยิ่ง ที่เชื่อมั่นในการดำเนินนโยบายของรัฐบาล พร้อมทั้งขอบคุณหน่วยงานที่เกี่ยวข้อง ที่ได้บูรณาการการทำงานร่วมกันอย่างแข็งขันและมุ่งมั่น จนสร้างความเชื่อมั่นในกระบวนการทำงานของประเทศไทยในสายตาชาวต่างชาติ
โฆษกประจำสำนักนายกรัฐมนตรี เปิดเผยรายละเอียดเพิ่มเติมว่า ในช่วงที่ผ่านมา รัฐบาลไทย โดยกรมสอบสวนคดีพิเศษ (DSI) ได้ร่วมมือกับ Premier League อย่างใกล้ชิดในการดำเนินการจับกุมผู้กระทำความผิดฐานละเมิดลิขสิทธิ์ โดยที่ผ่านมาได้ดำเนินคดีต่อผู้ให้บริการเว็บไซต์ Expat TV ซึ่งเป็นเว็บไซต์ละเมิดลิขสิทธิ์รายใหญ่ในภูมิภาคเอเชียแปซิฟิก และล่าสุด DSI ประสบความสำเร็จในการจับกุมและปิดการเข้าถึงเว็บไซต์ FWIPTV ซึ่งเป็นเว็บไซต์ละเมิดลิขสิทธิ์รายใหญ่ในประเทศไทย ทั้งนี้ จากกรณีของเว็บไซต์ Expat TV และ FWIPTV แสดงให้เห็นว่า ไทยตระหนักถึงความสำคัญในการปกป้องผู้แพร่ภาพรายการโทรทัศน์ และเจ้าของลิขสิทธิ์ในประเทศไทย รวมถึงประชาชนชาวไทยที่ประกอบอาชีพในอุตสาหกรรมดังกล่าว และมีการดำเนินการปราบปรามการละเมิดทรัพย์สินทางปัญญาอย่างเข้มงวดในระดับสากล ถือเป็นกรณีศึกษาการปราบปรามเว็บไซต์ละเมิดลิขสิทธิ์แก่รัฐบาลทั่วโลก
ทั้งนี้ Premier League ได้ให้ความสำคัญและลงทุนเพื่อสนับสนุนและปกป้องลิขสิทธิ์ ซึ่งรวมถึงการลงทุนร่วมกับบริษัทท้องถิ่นที่ดำเนินธุรกิจเผยแพร่รายการโทรทัศน์ในประเทศไทย อาทิ บริษัททรู วิชั่นส์ กรุ๊ป จำกัด ในประเทศไทย พร้อมชื่นชมนายกรัฐมนตรีที่ได้กำหนดนโยบายการทำงานของ DSI ซึ่งมีความสำคัญต่อการปกป้องผลงานของอุตสาหกรรมเผยแพร่รายการโทรทัศน์อย่างมาก นอกจากนี้ Premier League ให้คำมั่นว่าจะร่วมมือกับรัฐบาลไทยและกรมสอบสวนคดีพิเศษอย่างใกล้ชิด เพื่อปราบปรามการละเมิดทรัพย์สินทางปัญญาต่อไป
โฆษกประจำสำนักนายกรัฐมนตรี มั่นใจว่าจากความมุ่งมั่นในการดำเนินนโยบายปราบปรามการละเมิดลิขสิทธิ์ของนายกรัฐมนตรี จะสร้างความเชื่อมั่นต่อการดำเนินนโยบายของรัฐบาลที่น่าเชื่อถือ เป็นแบบอย่างและมาตรฐานที่ดีในอนาคต

ที่มา : https://www.thaigov.go.th/news/contents/details/42017