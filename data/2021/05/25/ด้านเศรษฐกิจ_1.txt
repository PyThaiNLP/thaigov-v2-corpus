รัฐบาลไทย-ข่าวทำเนียบรัฐบาล-รฟม. ห่วงใย มอบกล่องทันใจเติมความสุขให้ประชาชน


วันจันทร์ที่ 24 พฤษภาคม 2564
รฟม. ห่วงใย มอบกล่องทันใจเติมความสุขให้ประชาชน
เปิดรับสมัครร้านอาหารตามแนวสายทางรถไฟฟ้า MRT ผลิตอาหารกล่องส่งมอบให้บุคลากรทางการแพทย์และผู้ป่วย
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย หรือ รฟม. เปิดเผยว่า เนื่องจากสถานการณ์การแพร่ระบาดของเชื้อไวรัส COVID-19 ในปัจจุบัน รฟม. ขอเป็นส่วนหนึ่งในการช่วยเหลือสังคม ด้วยการเปิดรับสมัครร้านอาหารตามแนวสายทางรถไฟฟ้า MRT ที่ได้รับผลกระทบจากการแพร่ระบาดของเชื้อไวรัส COVID - 19 โดย รฟม. จะสนับสนุนอาหารจากร้านอาหารที่ได้รับการคัดเลือก นำไปส่งมอบให้แก่บุคลากรทางการแพทย์และผู้ป่วยในสถานพยาบาลและโรงพยาบาลสนาม
การเปิดรับสมัครร้านอาหารต้องมีคุณสมบัติดังนี้
1. เป็นร้านอาหารที่เปิดมาอย่างน้อย 1 ปี และสามารถทำอาหารบรรจุกล่องได้วันละ 100 กล่องขึ้นไป
2. ตั้งอยู่ในแนวสายทางรถไฟฟ้า MRT ทั้งที่เปิดให้บริการแล้วและที่ยังอยู่ในระหว่างการก่อสร้าง โดยมีระยะห่างไม่เกิน 1 กิโลเมตร จากแนวรถไฟฟ้า
ร้านอาหารที่สนใจสามารถดูรายละเอียดที่เพจการรถไฟฟ้าขนส่งมวลชนแห่งประเทศไทย และสแกน QR Code เพื่อลงทะเบียนในแบบฟอร์ม ได้ตั้งแต่วันนี้ ถึงวันที่ 28 พฤษภาคม 2564  ทั้งนี้ร้านอาหารที่ได้รับการคัดเลือกจะได้รับการติดต่อกลับจาก รฟม.
นอกจากนี้ ผู้บริหารและพนักงาน รฟม.  ได้มีส่วนร่วมในการส่งมอบกำลังใจ และความห่วงใย โดยการเขียนข้อความให้กำลังใจ เพื่อนำไปติดลงบนกล่องอาหาร ก่อนนำไปมอบให้แก่บุคลากรทางการแพทย์และผู้ป่วยในสถานพยาบาลและโรงพยาบาลสนามต่อไป
สอบถามรายละเอียดเพิ่มเติมได้ที่ กองกิจกรรมองค์กร สำนักสื่อสารองค์กร โทร 0 2716 4000 ต่อ 1754 , 1713 , 1703 (วันจันทร์ - ศุกร์ เวลา 8.00 - 17.00 น.) ติดตามข้อมูลข่าวสาร รฟม. ได้ที่ www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย

ที่มา : https://www.thaigov.go.th/news/contents/details/42023