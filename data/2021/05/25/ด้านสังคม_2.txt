รัฐบาลไทย-ข่าวทำเนียบรัฐบาล-นายกฯ ฉีดวัคซีนแอสตร้าเซนเนก้าเข็ม 2


วันจันทร์ที่ 24 พฤษภาคม 2564
นายกฯ ฉีดวัคซีนแอสตร้าเซนเนก้าเข็ม 2
นายกรัฐมนตรีฉีดวัคซีนแอสตร้าเซนเนก้าเข็มที่ 2 ที่สถาบันบำราศนราดูร ให้ความเชื่อมั่นประชาชน รัฐบาลจัดหาวัคซีนที่มีประสิทธิภาพ ปลอดภัย จะจัดหาให้มากที่สุดเท่าที่ทำได้
นายกรัฐมนตรีฉีดวัคซีนแอสตร้าเซนเนก้าเข็มที่ 2 ที่สถาบันบำราศนราดูร ให้ความเชื่อมั่นประชาชน รัฐบาลจัดหาวัคซีนที่มีประสิทธิภาพ ปลอดภัย จะจัดหาให้มากที่สุดเท่าที่ทำได้
เช้าวันนี้ (24 พฤษภาคม 2564) ที่สถาบันบำราศนราดูร จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ในวันนี้ พลเอกประยุทธ์ จันทร์โอชา นายกรัฐมนตรี ได้เข้ารับการฉีดวัคซีนโควิด 19 แอสตร้าเซนเนก้า เข็มที่ 2 โดยมีนายแพทย์เกียรติภูมิ วงศ์รจิต ปลัดกระทรวงสาธารณสุข เป็นผู้ฉีดให้ พร้อมรับมอบวัคซีนพาสปอร์ตเป็นเอกสารรับรองว่าได้รับการฉีดวัคซีนครบทั้ง 2 เข็ม ซึ่งท่านนายกรัฐมนตรี ได้กล่าวให้ความเชื่อมั่นประชาชนถึงประสิทธิภาพ และความปลอดภัยของวัคซีน ทั้งแอสตร้าเซนเนก้า และซิโนแวค รวมทั้งของบริษัทอื่น ๆ ที่รัฐบาลจะจัดหาเพิ่มมาฉีดให้กับประชาชน ผ่านการตรวจสอบคุณภาพ ประสิทธิภาพตามมาตรฐานทางสาธารณสุขก่อนนำมาฉีดให้กับประชาชน อาจพบอาการข้างเคียงจากวัคซีนได้บ้าง ซึ่งถือว่าเป็นเรื่องปกติ อย่างไรก็ตาม แม้ฉีดวัคซีนแล้ว ขอให้ยังคงเข้มงวดในมาตรการ สวมหน้ากากอนามัย เว้นระยะห่าง ไม่เข้าไปในเข้าพื้นที่ที่มีความเสี่ยง ที่สำคัญคือ พฤติกรรมส่วนบุคคล หากไปอยู่ในพื้นที่ที่มีการแพร่ระบาด อย่าปิดบังข้อมูล
นอกจากนี้ ท่านนายกรัฐมนตรี ได้กล่าวว่า รัฐบาลพร้อมจัดหาวัคซีนเพิ่มเติมให้มากที่สุดเท่าที่ทำได้โดยจะมีการกระจายสถานที่ฉีดวัคซีนให้ทั่วถึง ทั้งในส่วนของภาครัฐ เอกชน และภาคธุรกิจ ซึ่งขณะนี้ ภาครัฐและเอกชน ได้ร่วมกันจัดเตรียมสถานที่ และบุคลากรทางการแพทย์ ไว้พร้อมแล้ว  สำหรับแผนการกระจายวัคซีนอาจมีการปรับเปลี่ยนตามสถานการณ์ในพื้นที่ที่มีการแพร่ระบาด ขอให้เชื่อมั่นในระบบบริหารจัดการ และให้ประชาชนเข้าใจ ไม่สร้างและส่งต่อข่าวปลอม ฟังข้อมูลจากกระทรวงสาธารณสุขเป็นหลักเพื่อลดความสับสน รวมทั้งเชิญชวนให้ลงทะเบียนฉีดวัคซีนผ่าน หมอพร้อม ฉีดวัคซีนช่วยชาติ เพื่อผ่านพ้นวิกฤตินี้ไปด้วยกัน
********************** 24 พฤษภาคม 2564
************************

ที่มา : https://www.thaigov.go.th/news/contents/details/42032