รัฐบาลไทย-ข่าวทำเนียบรัฐบาล-ปลัดเกษตรฯ เผยความก้าวหน้าโครงการ 1 ตำบล 1 กลุ่มเกษตรทฤษฎีใหม่


วันศุกร์ที่ 30 เมษายน 2564
ปลัดเกษตรฯ เผยความก้าวหน้าโครงการ 1 ตำบล 1 กลุ่มเกษตรทฤษฎีใหม่
ปลัดเกษตรฯ เผยความก้าวหน้าโครงการ 1 ตำบล 1 กลุ่มเกษตรทฤษฎีใหม่
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยถึงความก้าวหน้าการดำเนินงานโครงการ 1 ตำบล 1 กลุ่มเกษตรทฤษฎีใหม่ ว่า ความก้าวหน้าโครงการ 1 ตำบล 1 กลุ่มเกษตรทฤษฎีใหม่ (ข้อมูล ณ วันที่ 28 เม.ย. 64) มีเกษตรกรที่ผ่านการคัดเลือกเข้าร่วมโครงการฯ แล้ว จำนวน 29,813 ราย จากเป้าหมาย 32,000 ราย (จาก 4,009 ตำบล) และมีแรงงานได้รับคัดเลือกเข้าร่วมโครงการแล้ว จำนวน 13,370 ราย จากเป้าหมาย 16,000 ราย โดยกระทรวงเกษตรฯ ได้ดำเนินการฝึกอบรมกระบวนการเรียนรู้ครั้งที่ 1 ให้เกษตรกร ในหลักสูตรปรัชญาเศรษฐกิจพอเพียงและการพัฒนาเกษตรทฤษฎีใหม่ เป็นเวลา 2 วันๆ ละ 6 ชั่วโมง โดยดำเนินการอบรมเสร็จแล้ว 19 จังหวัด อยู่ระหว่างดำเนินการอีก 52 จังหวัด และจะขยายระยะเวลาการอบรมเกษตรกรไปจนถึงเดือนมิถุนายน 2564 โดยในจังหวัดที่อยู่ในพื้นที่ที่มีการแพร่ระบาดของโรคติดเชื้อไวรัสโคโรนา 2019 การอบรมเกษตรกรจะดำเนินการโดยคำนึงตามประกาศ มาตรการ แนวทาง ข้อกำหนดของศูนย์บริหารสถานการณ์การแพร่ระบาดของโรคโควิด-19 (ศบค.) และประกาศของแต่ละจังหวัด
ส่วนความก้าวหน้าในการดำเนินงานขุดสระเก็บกักน้ำในพื้นที่ที่เข้าร่วมโครงการฯ กรมพัฒนาที่ดินอนุมัติให้สถานีพัฒนาที่ดินจังหวัดดำเนินการขุดสระเก็บกักน้ำ รอบที่ 1 จำนวน 19,098 ราย ในขณะนี้ดำเนินการขุดสระเสร็จแล้วจำนวน 1,129 บ่อ ซึ่งคาดว่าจะดำเนินการขุดสระแล้วเสร็จทั้งหมดภายในเดือนมิถุนายนนี้ โดยเป็นสระกักเก็บน้ำตามรูปแบบมาตรฐานของกรมพัฒนาที่ดิน มีรูปทรงของสระที่เหมาะสมกับขนาดพื้นที่ของเกษตรกรซึ่งสามารถตรวจนับปริมาณดินขุดได้ โดยให้มีปริมาณดินขุดตามเงื่อนไขที่กำหนด
สำหรับการส่งเสริมองค์ความรู้และสนับสนุนปัจจัยการผลิตในการทำเกษตรทฤษฎีใหม่ แบ่งเป็น ด้านพืช ประมง ปศุสัตว์ และการปรับปรุงบำรุงดินนั้น ขณะนี้ กรมส่งเสริมการเกษตร กรมประมง กรมปศุสัตว์ และกรมพัฒนาที่ดิน ได้จัดทำคู่มือการดำเนินโครงการฯ ส่งให้หน่วยงานระดับจังหวัดแล้ว และสำรวจความต้องการปัจจัยการผลิตของเกษตรกรที่ได้รับการขุดสระเก็บกักน้ำแล้ว 70% ซึ่งการดำเนินงานระยะต่อไปได้เตรียมพร้อมให้การสนับสนุนปัจจัยการผลิตแก่เกษตรกร จำนวน 24,241 ราย และรอรับการสนับสนุนงบประมาณเพิ่มเติมให้แก่เกษตรกรอีก 4,205 ราย ในระยะต่อไป
อย่างไรก็ตาม กระทรวงเกษตรและสหกรณ์ ยังคงเร่งดำเนินงานโครงการฯ อย่างต่อเนื่อง เพื่อให้บรรลุวัตถุประสงค์ของโครงการฯ ทั้งนี้ หากเกษตรกรต้องการติดตามข้อมูลข่าวสารโครงการ 1 ตำบล 1 กลุ่มเกษตรทฤษฎีใหม่ สามารถติดตามได้ทางเว็บไซต์ ntag.moac.go.th หรือ Facebook “๑ตำบล๑กลุ่มเกษตรทฤษฎีใหม่” หรือสำนักงานเกษตรและสหกรณ์จังหวัด/สำนักงานเกษตรอำเภอใกล้บ้านท่านได้อีกด้วย.

ที่มา : https://www.thaigov.go.th/news/contents/details/41371