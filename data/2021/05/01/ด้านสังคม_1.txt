รัฐบาลไทย-ข่าวทำเนียบรัฐบาล-“ชัยวุฒิ” ขอคนไทยมั่นใจดาวน์โหลดหมอชนะ


วันศุกร์ที่ 30 เมษายน 2564
“ชัยวุฒิ” ขอคนไทยมั่นใจดาวน์โหลดหมอชนะ
“ชัยวุฒิ” ขอคนไทยมั่นใจดาวน์โหลดหมอชนะ
“ชัยวุฒิ” รมว.ดีอีเอส วอนประชาชนมั่นใจใช้งานแอปหมอชนะ ย้ำการอัพเดทเวอร์ชั่นใหม่เสร็จสมบูรณ์แล้ว ปรับปรุงประสิทธิภาพและความปลอดภัย เชิญชวนเข้าไปดาวน์โหลดได้ทั้งจาก App Store ของค่ายแอปเปิล และ Play Store สำหรับมือถือระบบแอนดรอยด์
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม หรือ ดีอีเอส กล่าวว่า ขณะนี้แอปพลิเคชัน “หมอชนะ” กลับมาให้บริการได้ตามปกติแล้วในเวอร์ชั่นอัพเดทล่าสุด ที่มีการปรับปรุงประสิทธิภาพและความปลอดภัย รองรับการใช้งานได้แล้วทั้งบนมือถือระบบแอนดรอยด์ และ IOS โดยสามารถเข้าไปดาวน์โหลดได้ผ่าน Play Store และ App Store
พร้อมกันนี้ เตรียมวางแนวทางรองรับการพัฒนาระบบอย่างต่อเนื่อง เพื่อเพิ่มความมั่นใจให้ประชาชนเข้ามาดาวน์โหลดแอปหมอชนะไปใช้บริการกันมากๆ เพื่อประโยชน์ในการแจ้งเตือนกลุ่มเสี่ยง ช่วยป้องกันการแพร่กระจายเชื้อโควิด-19 ตลอดจนเพิ่มความรวดเร็วของกระบวนการสอบสวนโรคเมื่อพบกรณีผู้ติดเชื้อ
“ทั้งนี้ บริหารจัดการแอปหมอชนะ ถือเป็นภารกิจของกระทรวงดิจิทัลฯ ที่สอดคล้องกับยุทธศาสตร์ที่ 4 ด้านส่งเสริมการให้บริการแก่ประชาชน ภาครัฐ และภาคเอกชนในรูปแบบดิจิทัล นำมาใช้ในการช่วยติดตามและสอบสวนโรคให้ครอบคลุมและแม่นยำได้มากขึ้น โดยบันทึกข้อมูลด้วยเทคโนโลยี GPS และ Bluetooth เพื่อช่วยแจ้งประชาชนเมื่ออยู่ในบริเวณใกล้ชิด หรือสัมผัสกับผู้ป่วยโควิด-19 ให้เฝ้าระวังและเข้าพบกับเจ้าหน้าที่สอบสวนโรคได้ทันท่วงที” นายชัยวุฒิกล่าว
นอกจากนี้ ขอย้ำว่าประชาชนผู้ใช้งานแอปหมอชนะ สามารถเชื่อมั่นในเรื่องความปลอดภัยของข้อมูลส่วนบุคคล เพราะมีเพียงกรมควบคุมโรคเรียกใช้ได้ ขณะที่ กระทรวงดิจิทัลฯ โดย NT มีความพร้อมขยายพื้นที่การจัดเก็บข้อมูลบนระบบคลาวด์ รองรับจำนวนผู้ใช้งานที่เพิ่มขึ้น เนื่องจากมีระบบคลาวด์กลางภาครัฐอยู่แล้ว ดังนั้น อยากเชิญชวนให้ประชาชนช่วยกันดาวน์โหลดแอปหมอชนะ มาใช้งานกันมากๆ เพื่อช่วยกันลดความเสี่ยงในการแพร่กระจาย
ของโควิด-19
*****************

ที่มา : https://www.thaigov.go.th/news/contents/details/41352