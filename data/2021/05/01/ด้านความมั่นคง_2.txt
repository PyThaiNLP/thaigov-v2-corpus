รัฐบาลไทย-ข่าวทำเนียบรัฐบาล-รมว.สุชาติ รุดให้กำลังใจ จนท.ตรวจโควิด-19 ที่สนามไทย – ญี่ปุ่น ดินแดง ก่อนปิดศูนย์ชั่วคราว


วันศุกร์ที่ 30 เมษายน 2564
รมว.สุชาติ รุดให้กำลังใจ จนท.ตรวจโควิด-19 ที่สนามไทย – ญี่ปุ่น ดินแดง ก่อนปิดศูนย์ชั่วคราว
รัฐมนตรีว่าการกระทรวงแรงงาน นำทีมตรวจเยี่ยมให้กำลังใจเจ้าหน้าที่ตรวจโควิด-19 เชิงรุก เพื่อผู้ประกันตน ที่ศูนย์เยาวชนกรุงเทพมหานคร (ไทย – ญี่ปุ่น) ดินแดง ซึ่งเปิดเป็นวันสุดท้าย ก่อนปิดศูนย์ชั่วคราวและเปิดให้บริการใหม่ในวันที่ 5 -11 พ.ค.นี้
เมื่อวันที่ 30 เมษายน 2564 ที่อาคารกีฬาเวสน์ 1 ศูนย์เยาวชนกรุงเทพมหานคร (ไทย -ญี่ปุ่น) เขตดินแดง นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ตรวจเยี่ยมและให้กำลังใจเจ้าหน้าที่ที่ให้บริการตรวจโควิด-19 เชิงรุกเพื่อผู้ประกันตน ตามโครงการแรงงาน…เราสู้ด้วยกัน ซึ่งเปิดให้บริการเป็นวันสุดท้าย ก่อนที่จะปิดศูนย์ชั่วคราว และเปิดให้บริการใหม่ในวันที่ 5 – 11 พฤษภาคมนี้ เช่นเดียวกับศูนย์ตรวจโควิด-19 ที่อาคารโดมอเนกประสงค์ วิทยาลัยอาชีวศึกษาจังหวัดปทุมธานีจะเปิดในวันนี้ (30 เม.ย.64) เป็นวันสุดท้าย ก่อนปิดศูนย์ชั่วคราวและเปิดให้บริการใหม่ในวันที่ 5-11 พ.ค.นี้ เพื่อให้เจ้าหน้าที่และบุคลากรทางการแพทย์ได้หยุดพักและดำเนินการกลุ่มที่ตกค้างให้แล้วเสร็จ จากนั้นจะประเมินสถานการณ์อีกครั้ง นายสุชาติ กล่าวว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยผู้ประกันตนจากกรณีการแพร่ระบาดของโควิด -19  จึงกำชับให้กระทรวงแรงงาน โดยสำนักงานประกันสังคม บูรณาการร่วมกับกระทรวงมหาดไทย โดยกรุงเทพมหานคร ผู้ว่าราชการจังหวัด และกระทรวงสาธารณสุข โดย สปสช.เปิดศูนย์ตรวจคัดกรองโรคโควิด -19 เชิงรุก ตามโครงการแรงงาน…เราสู้ด้วยกัน ซึ่งจากการดำเนินงานใน 5 จังหวัด ได้แก่กรุงเทพมหานคร นนทบุรี ปทุมธานี เชียงใหม่ และชลบุรี ซึ่งภาพรวมตรวจแล้วทั้งหมด 40,353 คน พบผู้ติดเชื้อ 690 คน (ข้อมูล ณ วันที่ 29 เม.ย.64 เวลา 17.00 น.) ซึ่งแต่ละศูนย์มีผลการตรวจ ดังนี้ กรุงเทพมหานคร ตรวจแล้ว 27,095 คน พบผู้ติดเชื้อ 679 คน ซึ่งได้ประสานส่งเข้าโรงพยาบาลแล้วจำนวน 104 คน ส่งเข้า Hospitel จำนวน 397 คน ส่วนที่เหลืออยู่ระหว่างการสอบสวนโรค ชลบุรี ตรวจแล้ว 1,094 คน พบผู้ติดเชื้อ 11 คน ซึ่งอยู่ระหว่างการสอบสวนโรค ปทุมธานี ตรวจแล้ว 7,389 คน เชียงใหม่ ตรวจแล้ว 2,783 คน นนทบุรี ตรวจแล้ว 1,992 คน ในส่วน 3 จังหวัดยังรอผลตรวจ
ทั้งนี้ ผู้ประกันตนที่มีข้อสงสัยเกี่ยวกับการตรวจโควิด-19 รวมทั้งกรณีที่ต้องการรถพยาบาลให้ไปรับที่บ้านเพื่อไปตรวจรักษา ประสานหาเตียงให้ผู้ที่ติดเชื้อ กระทรวงแรงงาน ยังมีสายด่วน 1506 กด 6 ให้บริการทุกวันตั้งแต่เวลา 08.00 -17.00 น. ทั้งที่สำนักงานประกันสังคมและทีมงานหน้าห้องรัฐมนตรีว่าการกระทรวงแรงงาน จะประสานการทำงานอย่างใกล้ชิด
“ขอให้ผู้ประกันตนมั่นใจได้ว่าจากการดำเนินการดังกล่าว รัฐบาลและกระทรวงแรงงานได้บูรณาการกับหน่วยงานที่เกี่ยวข้อง เพื่อสามารถช่วยเหลือและบรรเทาสถานการณ์การแพร่ระบาดของโควิด-19 ให้สถานการณ์คลี่คลายลงโดยเร็ววันและให้ผู้ประกันตนได้รับการดูแลอย่างดีที่สุดอีกทางหนึ่งด้วย” นายสุชาติ กล่าวในท้ายสุด

ที่มา : https://www.thaigov.go.th/news/contents/details/41369