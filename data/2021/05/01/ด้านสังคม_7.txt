รัฐบาลไทย-ข่าวทำเนียบรัฐบาล-สธ.เผยผู้ติดเชื้อโควิด 19 ระลอกเมษายนร้อยละ 44 อยู่ในพื้นที่กทม. และปริมณฑล


วันศุกร์ที่ 30 เมษายน 2564
สธ.เผยผู้ติดเชื้อโควิด 19 ระลอกเมษายนร้อยละ 44 อยู่ในพื้นที่กทม. และปริมณฑล
กระทรวงสาธารณสุข เผยผู้ติดเชื้อโควิด 19 ระลอกเมษายน พบผู้ติดเชื้อสะสม 36,290 ราย เฉพาะพื้นที่กทม.และปริมณฑล พบ 16,045 ราย คิดเป็นร้อยละ 44.2 เข้มการคัดกรองเชิงรุก ในชุมชน ตรวจจับการระบาดของโรค
กระทรวงสาธารณสุข เผยผู้ติดเชื้อโควิด 19 ระลอกเมษายน พบผู้ติดเชื้อสะสม 36,290 ราย เฉพาะพื้นที่กทม.และปริมณฑล พบ 16,045 ราย คิดเป็นร้อยละ 44.2 เข้มการคัดกรองเชิงรุก ในชุมชน ตรวจจับการระบาดของโรค ขอกลุ่มเสี่ยงสูงสัมผัสผู้ติดเชื้ออย่าปกปิดข้อมูล เพื่อประโยชน์ในการรักษาและควบคุมการแพร่ระบาดของโรค
วันนี้ (30 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงว่า วันนี้ประเทศไทยมีผู้ติดเชื้อรายใหม่ 1,583 ราย มาจากระบบเฝ้าระวังในโรงพยาบาล 1,366 ราย คัดกรองเชิงรุกในชุมชน 213 ราย จากต่างประเทศ 4 ราย รักษาหายเพิ่ม 860 ราย เสียชีวิตเพิ่ม 15 ราย อยู่ระหว่างการรักษา 28,696 ราย อาการหนัก 871 ราย ต้องใช้เครื่องช่วยหายใจ 250 ราย แม้ในวันนี้จำนวนผู้ป่วยจะไม่สูงเท่ากับหลายวันที่ผ่านมา แต่ยังพบผู้ติดเชื้อที่มีอาการหนัก และเสียชีวิตในอัตราที่สูง
สำหรับผู้เสียชีวิตวันนี้จำนวน 15 ราย เป็นชาย 9 ราย หญิง 6 ราย อายุระหว่าง 29-93 ปี อยู่ใน กทม. 9 ราย ชลบุรี พัทลุง สุราษฎร์ธานี นครปฐม ราชบุรี และประจวบคีรีขันธ์ จังหวัดละ 1 ราย ปัจจัยเสี่ยงทำให้อาการรุนแรงจนเสียชีวิตคือ โรคความดันโลหิตสูง เบาหวาน โรคหัวใจ ไขมันในเลือดสูง หลอดเลือดสมอง ภาวะอ้วน โรคปอดเรื้อรัง ไตเรื้อรัง และติดบ้านติดเตียง  ส่วนสาเหตุการติดเชื้อมาจากมีผู้ติดเชื้อมาเยี่ยมรับประทานอาหารกับผู้ติดเชื้อ พนักงานร้านคาราโอเกะ ร่วมสัมมนากับผู้ติดเชื้อ และสัมผัสผู้ดูแลผู้ป่วยติดเตียงที่ติดเชื้อ ดังนั้น ต้องเข้มงวดมาตรการควบคุมป้องกันโรคในสถานที่เสี่ยง ลดกิจกรรมที่มีการรวมกลุ่มคนอย่างต่อเนื่อง และเร่งรัดกำกับติดตามมาตรการ DMHTTA ทั้งส่วนบุคคล และสถานที่
“ขณะนี้สถานการณ์ในจังหวัดส่วนใหญ่สามารถควบคุมการแพร่ระบาดโควิด 19 ได้ภายใต้มาตรการควบคุมที่กำหนด แต่ในพื้นที่กทม.และปริมณฑลยังพบผู้ติดเชื้อจำนวนมาก โดยระหว่างวันที่ 1-30 เมษายน พบถึง 16,045 ราย คิดเป็นร้อยละ 44.2 ของการติดเชื้อทั้งประเทศที่มีจำนวน 36,290 ราย ได้เร่งรัดเฝ้าระวังคัดกรองเชิงรุกในชุมชน เพื่อตรวจจับการระบาดของโรค ขอให้ประชาชนร่วมมือป้องกันตนเองอย่างเคร่งครัด โดยเฉพาะกลุ่มเสี่ยงสูงที่สัมผัสผู้ติดเชื้อ อย่าปกปิดข้อมูล เพื่อประโยชน์ในการรักษาและควบคุมการแพร่ระบาดโรค” นายแพทย์เฉวตสรร กล่าว
สำหรับการฉีดวัคซีนโควิด 19 ขณะนี้ฉีดสะสมแล้ว 1,411,614 โดส แบ่งเป็นรับวัคซีนเข็มแรก 1,075,756 ราย และครบ 2 เข็ม 335,858 ราย โดยในวันที่ 29 เมษายน 2564 มีผู้ได้รับการฉีดวัคซีนสะสมแล้ว 66,968 โดส แบ่งเป็น เข็มที่ 1 จำนวน 16,035 ราย และเข็มที่ 2 จำนวน 50,933 ราย
*********************************** 30 เมษายน 2564

ที่มา : https://www.thaigov.go.th/news/contents/details/41383