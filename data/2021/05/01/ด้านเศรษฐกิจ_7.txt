รัฐบาลไทย-ข่าวทำเนียบรัฐบาล-ขสมก. ออกประกาศ เรื่อง พนักงานเติมน้ำมันเชื้อเพลิงรถโดยสาร อู่มีนบุรี ติดเชื้อไวรัส COVID-19


วันศุกร์ที่ 30 เมษายน 2564
ขสมก. ออกประกาศ เรื่อง พนักงานเติมน้ำมันเชื้อเพลิงรถโดยสาร อู่มีนบุรี ติดเชื้อไวรัส COVID-19
องค์การขนส่งมวลชนกรุงเทพออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานเติมน้ำมันเชื้อเพลิงรถโดยสาร อู่มีนบุรี ติดเชื้อไวรัส COVID-19
องค์การขนส่งมวลชนกรุงเทพ (ขสมก.) กระทรวงคมนาคม ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 ระบุว่า ตลอดระยะเวลาการแพร่ระบาดของโรคติดเชื้อไวรัส COVID-19 ขสมก. ได้ดำเนินการตามมาตรการป้องกันการแพร่ระบาดของโรคตามแนวทางปฏิบัติการป้องกันของกรมควบคุมโรค กระทรวงสาธารณสุข อย่างเคร่งครัดมาโดยตลอด
ขสมก. ขออภัยที่ต้องแจ้งให้ทราบว่า เมื่อวันที่ 26 เมษายน 2564 เวลา 05.00 น. พนักงานเติมน้ำมันเชื้อเพลิงรถโดยสาร เพศหญิง อายุ 59 ปี ซึ่งปฏิบัติหน้าที่ ณ อู่มีนบุรีได้เข้ารับการตรวจหาเชื้อไวรัส COVID 19) ณ โรงพยาบาลนพรัตนราชธานี ต่อมาเมื่อวันที่ 28 เมษายน 2564 เวลา 08.00 น. เจ้าหน้าที่จากโรงพยาบาลได้แจ้งให้ทราบว่า พนักงานคนดังกล่าวเป็นผู้ติดเชื้อจึงให้พนักงานรออยู่ที่บ้าน โดยจะนำรถพยาบาลมารับพนักงานไปรักษาตัวที่โรงพยาบาลนพรัตนราชธานีในเวลา 24.00 น.
ขสมก. ได้รับทราบข้อมูลดังกล่าว จากผู้อำนวยการเขตการเดินรถที่ 6 จึงได้ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 ดังนี้
1. ขสมก. ได้มีการแจ้งกรมควบคุมโรค กระทรวงสาธารณสุข เพื่อแจ้งรายละเอียดผู้ติดเชื้อไวรัส COVID -19 (ตามแนวทางปฏิบัติกรณีพบผู้ติดเชื้อฯ) โดยได้ประสานเจ้าหน้าที่สำนักงานสาธารณสุข
2. พนักงานผู้ติดเชื้อ ได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด โดยสวมใส่หน้ากากอนามัยตลอดเวลาขณะทำงาน และล้างมือด้วยเจลแอลกอฮอล์ รวมทั้งตรวจวัดอุณหภูมิร่างกายก่อนเข้าทำงานทุกครั้ง โดยไทม์ไลน์ของพนักงานสรุปได้ดังนี้
- วันที่ 14 เมษายน 2564 เวลา 08.00 น. เดินทางไปทำงาน ณ อู่มีนบุรี และเดินทางกลับบ้านในเวลา 13.00 น.
- วันที่ 15 - 16 เมษายน 2564 วันหยุดประจำสัปดาห์ พนักงานพักอาศัยอยู่ที่บ้าน
- วันที่ 17 - 20 เมษายน 2564 พนักงานหยุดชดเชย จากการทำงานในวันหยุด โดยพนักงานพักอาศัยอยู่ที่บ้าน ไม่ได้ออกไปไหน
- วันที่ 21 เมษายน 2564 พนักงานลาหยุดพักผ่อนอยู่ที่บ้าน
- วันที่ 22 - 23 เมษายน 2564 วันหยุดประจำสัปดาห์ พนักงานพักอาศัยอยู่ที่บ้าน
- วันที่ 24 เมษายน 2564 พนักงานลาหยุดพักผ่อนอยู่ที่บ้าน หลังจากได้รับทราบข่าวว่าพบผู้ติดเชื้อในที่ทำงานของบุตรสาว
- วันที่ 25 เมษายน 2564 พนักงานลาหยุดพักผ่อนอยู่ที่บ้าน
- วันที่ 26 เมษายน 2564 เวลา 05.00 น. เดินทางไปที่โรงพยาบาลนพรัตนราชธานีเพื่อตรวจหาเชื้อไวรัส COVID-19 และเดินทางกลับบ้านในเวลา 09.00 น.
- วันที่ 27 เมษายน 2564 พนักงานลาหยุดเพื่อกักตัวอยู่ที่บ้าน
- วันที่ 28 เมษายน 2564 เวลา 08.00 น. เจ้าหน้าที่จากโรงพยาบาลนพรัตนราชธานี ได้แจ้งให้ทราบว่าพนักงานเป็นผู้ติดเชื้อฯ จึงให้พนักงานรออยู่ที่บ้าน โดยจะนำรถพยาบาลมารับพนักงานไปรักษาตัวที่โรงพยาบาลนพรัตนราชธานี ในเวลา 24.00 น.
3. ผู้ติดเชื้อเป็นพนักงานเติมน้ำมันเชื้อเพลิง จึงไม่ได้ปฏิบัติหน้าที่บนรถโดยสารแต่อย่างใด
นอกจากนี้ ขสมก. ได้ทำการฉีดพ่นทำความสะอาดฆ่าเชื้อโรคบริเวณโดยรอบสถานีเติมน้ำมันของอู่มีนบุรี
และบริเวณโดยรอบสถานที่ทำการ
4. ขสมก. ได้ให้พนักงานที่ทำงานใกล้ชิดกับหัวหน้างานผู้ติดเชื้อฯ หยุดงานไปพบแพทย์ เพื่อตรวจหาเชื้อไวรัส COVID-19 หากได้ผลเป็นประการใดจะแจ้งให้ทราบต่อไป
ทั้งนี้ ขสมก. ได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ได้แก่ การสวมใส่หน้ากากอนามัยตลอดเวลาขณะปฏิบัติหน้าที่บนรถโดยสาร การล้างทำความสะอาดมือด้วยเจลแอลกอฮอล์ การฉีดพ่นทำความสะอาดภายในรถโดยสารด้วยแอลกอฮอล์ ทั้งก่อนและหลังนำรถออกวิ่งให้บริการ เพื่อสร้างความมั่นใจให้กับประชาชนในการเดินทาง

ที่มา : https://www.thaigov.go.th/news/contents/details/41359