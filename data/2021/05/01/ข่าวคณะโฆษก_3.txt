รัฐบาลไทย-ข่าวทำเนียบรัฐบาล-โฆษกรัฐบาลชี้แจง การประกาศกำหนดอำนาจหน้าที่ของรัฐมนตรีตามกฎหมายเป็นอำนาจหน้าที่ของนายกรัฐมนตรี (ฉบับที่ 3) 


วันศุกร์ที่ 30 เมษายน 2564
พิมพ์
โฆษกรัฐบาลชี้แจง การประกาศกำหนดอำนาจหน้าที่ของรัฐมนตรีตามกฎหมายเป็นอำนาจหน้าที่ของนายกรัฐมนตรี (ฉบับที่ 3)
นายอนุชา บูรพชัยศรี โฆษกประจำสำนักนายกรัฐมนตรี ชี้แจงการประกาศกำหนดอำนาจหน้าที่ของรัฐมนตรีตามกฎหมายเป็นอำนาจหน้าที่ของนายกรัฐมนตรี (ฉบับที่ 3)
วันนี้ (30 เม.ย.64) เวลา 09.00 น. ณ ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า ตามที่ได้มีประกาศ เรื่อง การกำหนดอำนาจหน้าที่ของรัฐมนตรีตามกฎหมายเป็นอำนาจหน้าที่ของนายกรัฐมนตรี (ฉบับที่ 3) เพื่อโอนบรรดาอำนาจหน้าที่ของรัฐมนตรีว่าการกระทรวงตามกฎหมาย หรือที่เป็นผู้รักษาการตามกฎหมายหรือที่มีอยู่ตามกฎหมาย จำนวน 31 ฉบับ โอนมาเป็นอำนาจหน้าที่ของนายกรัฐมนตรีเป็นการชั่วคราว นั้น บัดนี้ ได้มีประกาศ เรื่อง หลักเกณฑ์ที่นายกรัฐมนตรีกำหนด ตามประกาศ เรื่อง การกำหนดอำนาจหน้าที่ของรัฐมนตรีตามกฎหมายเป็นอำนาจหน้าที่ของนายกรัฐมนตรี (ฉบับที่ 3) ซึ่งนายกรัฐมนตรีได้กำหนดหลักเกณฑ์การใช้อำนาจหน้าที่เพื่อให้ส่วนราชการหรือพนักงานเจ้าหน้าที่ตามกฎหมายดังกล่าว ดำเนินการ โดยการโอนอำนาจหน้าหน้าที่ต่าง ๆ เหล่านั้น มิได้มีการโอนอำนาจหน้าที่ในส่วนของคณะกรรมการตามกฎหมายมาเป็นของนายกรัฐมนตรี คณะกรรมการที่แต่งตั้งขึ้นมาตามกฎหมายพระราชบัญญัติทั้ง 31 ฉบับ ยังสามารถดำเนินการประชุม หรือทำงานต่อไปได้ตามปกติ โดยให้รัฐมนตรีเป็นผู้บังคับบัญชา หรือเป็นประธานคณะกรรมการตามกฎหมายในลักษณะเช่นเดิม คงปฏิบัติหน้าที่ต่อไปตามปกติ เว้นแต่มีกรณีใดที่คณะกรรมการชุดใดที่นายกรัฐมนตรีอาจจะมีการเข้าดำเนินการ หรือมีการเข้าประชุมร่วม หรือมีคำสั่งเป็นอย่างอื่น
ในส่วนที่เพิ่มเติมคือ ให้หน่วยงานตามกฎหมายดังกล่าว รายงานปัญหา อุปสรรค และวิธีแก้ไขปัญหาเสนอนายกรัฐมนตรี หรือ ศบค. ทราบทุกครั้งที่มีกรณีที่นายกรัฐมนตรีหรือประชาชนควรทราบเฉพาะในดังต่อไปนี้ 1. หน้ากากอนามัย 2. เวชภัณฑ์และอุปกรณ์ทางการแพทย์ที่เกี่ยวข้องกับการรักษาโรคโควิด-19 3. ยา เช่น ฟาวิพิราเวียร์ 4. การยื่นเรื่องขออนุญาต การขอขึ้นทะเบียน การนำเข้า การจัดหา การประสานหรือติดต่อกับต่างประเทศ และการจัดสรรวัคซีนที่เกี่ยวข้องกับโรคโควิด-19 5. ออกซิเจนที่ใช้ทางการแพทย์ 6. เตียงผู้ป่วยหนักในสถานพยาบาล การจัดตั้งโรงพยาบาลสนาม 7. การรับแจ้งเหตุเกี่ยวกับผู้ป่วย การอำนวยความสะดวกและการขนย้ายลำเลียงผู้ป่วย 8. การควบคุมเส้นทางคมนาคม ทางบก ทางน้ำ ทางอากาศ เพื่อป้องกันการแพร่ระบาดของโรคโควิด-19
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41365