รัฐบาลไทย-ข่าวทำเนียบรัฐบาล-กรมท่าอากาศยาน เผยความคืบหน้า โครงการก่อสร้างฯ ตามแผนพัฒนา ประจำเดือนเมษายน 2564


วันศุกร์ที่ 30 เมษายน 2564
กรมท่าอากาศยาน เผยความคืบหน้า โครงการก่อสร้างฯ ตามแผนพัฒนา ประจำเดือนเมษายน 2564
กรมท่าอากาศยาน (ทย.) กระทรวงคมนาคม ในฐานะผู้ให้บริการท่าอากาศยานภูมิภาค 29 แห่ง เพื่อเชื่อมต่อการเดินทางของประชาชนได้อย่างครอบคลุมและเพียงพอต่อการใช้บริการของผู้โดยสาร
ได้มีการดำเนินการตามแผนพัฒนาท่าอากาศยาน เพื่อเพิ่มศักยภาพท่าอากาศยานให้มากขึ้น  โดยมีความคืบหน้าของการดำเนินการโครงการก่อสร้างด้านงานอาคารที่พักผู้โดยสารของท่าอากาศยานในสังกัด ณ สิ้นเดือนเมษายน 2564 ดังนี้
1.งานก่อสร้างอาคารที่พักผู้โดยสารหลังใหม่ท่าอากาศยานขอนแก่น เพื่อให้สามารถรองรับผู้โดยสารได้มากขึ้น จากเดิม 1,000 คนต่อชั่วโมง เป็น 2,000 คนต่อชั่วโมง หรือ 5 ล้านคนต่อปี ปัจจุบันมีความคืบหน้าการดำเนินงาน 77%
2.งานก่อสร้างอาคารที่พักผู้โดยสาร หลังที่ 3 และปรับปรุงอาคารที่พักผู้โดยสาร หลัง 1,2 พร้อมอาคารจอดรถยนต์ ท่าอากาศยานกระบี่ เพื่อให้สามารถรองรับผู้โดยสารได้จากเดิม 1,500 คนต่อชั่วโมง เป็น 3,000 คนต่อชั่วโมง หรือ 8 ล้านคนต่อปี ปัจจุบันมีความคืบหน้าการดำเนินงาน 51%
3.งานก่อสร้างอาคารที่พักผู้โดยสารหลังใหม่ท่าอากาศยานนครศรีธรรมราช เพื่อให้สามารถรองรับผู้โดยสารได้มากขึ้น
จากเดิม 450 คนต่อชั่วโมง เป็น 1,600 คนต่อชั่วโมง หรือ 4 ล้านคนต่อปี ปัจจุบันมีความคืบหน้าการดำเนินงาน 41%
4.งานก่อสร้างอาคารที่พักผู้โดยสารหลังใหม่ท่าอากาศยานตรัง เพื่อเพิ่มศักยภาพในการรองรับผู้โดยสารได้มากขึ้น จากเดิม 600 คนต่อชั่วโมง เป็น 1,200 คนต่อชั่วโมง หรือ 3.4 ล้านคนต่อปี ปัจจุบันมีความคืบหน้าการดำเนินงาน 13%
นอกจากนี้ กรมท่าอากาศยานยังได้ดำเนินการตามแผนพัฒนาท่าอากาศยานในด้านมาตรฐานต่างๆ ซึ่งถือเป็นสิ่งที่กรมท่าอากาศยานให้ความสำคัญเป็นอย่างมาก ท่าอากาศยานทุกแห่งจะต้องมีการดำเนินงาน ปรับปรุงและบำรุงรักษาอุปกรณ์ อำนวยความสะดวกที่อยู่ภายในท่าอากาศยาน ให้เป็นตามที่มาตรฐานกำหนดและพร้อมใช้งานอยู่เสมอ  รวมถึง การเพิ่มศักยภาพด้านความปลอดภัยก็มีการดำเนินการอย่างต่อเนื่องเช่นกัน โดยในช่วงนี้ที่มีการแพร่ระบาดของโรคติดเชื้อไวรัสโคโรนา (โควิด-19) ส่งผลให้จำนวนผู้โดยสารและเที่ยวบินลดลง แต่กรมท่าอากาศยานยังคงดำเนินการพัฒนาปรับปรุงและเพิ่มประสิทธิภาพท่าอากาศยานให้สามารถรองรับและพร้อมให้บริการประชาชนอย่างดีที่สุดต่อไป

ที่มา : https://www.thaigov.go.th/news/contents/details/41385