รัฐบาลไทย-ข่าวทำเนียบรัฐบาล-โฆษกรัฐบาลยืนยันพรรคร่วมรัฐบาลมุ่งมั่นร่วมมือกันทำงาน 


วันศุกร์ที่ 30 เมษายน 2564
พิมพ์
โฆษกรัฐบาลยืนยันพรรคร่วมรัฐบาลมุ่งมั่นร่วมมือกันทำงาน
นายอนุชา บูรพชัยศรี โฆษกประจำสำนักนายกรัฐมนตรี ยืนยันพรรคร่วมรัฐบาลมุ่งมั่นร่วมมือกันทำงาน
วันนี้ (30 เม.ย.64) เวลา 09.00 น. ณ ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรี ชี้แจงสื่อมวลชนการควบคุมโควิด-19 ในปัจจุบัน ตามที่ ศบค. ไม่ได้มีการล็อกดาวน์ แต่เป็นการขอความร่วมมือแทนนั้นจะได้ผลหรือไม่ ว่า ตามที่ ศบค. ได้มีมาตรการปรับระดับพื้นที่ต่าง ๆ มีการปรับลดกิจกรรมต่าง ๆ หากได้รับความร่วมมือจากประชาชนก็จะทำให้สถานการณ์การระบาดของโควิด-19 สามารถควบคุมและลดลงได้ เพื่อให้กิจกรรมต่าง ๆ สามารถกลับมาให้ประชาชนใช้ชีวิตความเป็นอยู่ได้ตามปกติมากขึ้น ส่วนที่เกี่ยวข้องกับยา เวชภัณฑ์ เครื่องมือแพทย์ ที่ต้องรองรับการรักษาต่าง ๆ ในขณะนี้ กระทรวงสาธารณสุขได้ชี้แจงว่ามีความพร้อมในทุกเรื่อง มีการนำเข้ายาและเวชภัณฑ์เพื่อสำรอง สต็อกไว้เพิ่มเติมแล้ว นอกจากนี้ เรื่องห้องพยาบาลรักษาผู้ป่วย ห้องไอซียู ทุกหน่วยงานพยายามปรับปรุงเพื่อให้มีห้องที่รักษาเพิ่มขึ้น ทั้งผู้ป่วยที่มีอาการสาหัสต้องใช้ห้องไอซียู ซึ่งวันนี้มีการรายงานนายกรัฐมนตรี ในส่วนของโรงพยาบาลพระมงกุฎว่ามีการเพิ่มเตียงในห้องไอซียู 37 เตียงเพื่อรักษาผู้ป่วยอาการสาหัส
สำหรับการเยียวยาเรื่องเศรษฐกิจ มาตรการกระตุ้นต่าง ๆ ขณะนี้ นายสุพัฒนพงษ์ พันธ์มีเชาว์ รองนายกรัฐมนตรีด้านเศรษฐกิจ กระทรวงการคลัง และส่วนที่เกี่ยวข้อง กำลังมีการหารือเพื่อวางแผนมาตรการต่าง ๆ ซึ่งทั้งหมดจะพิจารณาห้วงเวลาเพื่อให้ประชาชนสามารถจับจ่ายใช้สอยได้ตามปกติ
ทั้งนี้ ประเด็นด้านการเมือง นายกรัฐมนตรียืนยันว่า พรรคร่วมรัฐบาลยังมีความมุ่งมั่น ร่วมมือกันทำงาน ร่วมมือกันแก้ไขปัญหาต่าง ๆ ที่เกิดขึ้นทั้งหมด ให้ความมั่นใจกับพี่น้องประชาชนว่า นายกรัฐมนตรีและพรรคร่วมรัฐบาลยังทำงานด้วยความเข้มแข็ง โฆษกประจำสำนักนายกรัฐมนตรีกล่าวด้วยว่า นายกรัฐมนตรีขอให้ประชาชนได้ให้กำลังใจบุคลากรทางการแพทย์ หมอ พยาบาล เจ้าหน้าที่ส่วนหน้าทุกคน และนายกฯ ขอบคุณประชาชนทุกคนที่ให้ความร่วมมืออย่างดี ทั้งในการดูแลสุขภาพของตัวเอง การ Work from home การลดการเดินทาง ลดการรวมกลุ่มต่าง ๆ และนายกรัฐมนตรีได้ให้กำลังใจบุคลากรทางการแพทย์ หมอ พยาบาล เจ้าหน้าที่ส่วนหน้า เจ้าหน้าที่ทุกคนที่มีส่วนเกี่ยวข้องกับการร่วมมือแก้ไขปัญหาโควิด-19 ในปัจจุบันด้วย
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41366