รัฐบาลไทย-ข่าวทำเนียบรัฐบาล-“อนุทิน” หารือ บ.ซิโนฟาร์ม ยันไม่มีปิดกั้นพร้อมสนับสนุนการขึ้นทะเบียนวัคซีนโควิดทุกตัว


วันศุกร์ที่ 30 เมษายน 2564
“อนุทิน” หารือ บ.ซิโนฟาร์ม ยันไม่มีปิดกั้นพร้อมสนับสนุนการขึ้นทะเบียนวัคซีนโควิดทุกตัว
รองนายกรัฐมนตรีและรัฐมนตรีว่าการกระทรวงสาธารณสุข หารือบริษัทซิโนฟาร์มผู้ผลิตวัคซีนโควิด 19 ยันพร้อมสนับสนุนการขึ้นทะเบียนวัคซีนทุกราย ไม่มีการปิดกั้น ขอให้ยื่นเอกสารเพื่อขึ้นทะเบียนผ่านการพิจารณาคุณภาพ มาตรฐาน และความปลอดภัย
รองนายกรัฐมนตรีและรัฐมนตรีว่าการกระทรวงสาธารณสุข หารือบริษัทซิโนฟาร์มผู้ผลิตวัคซีนโควิด 19 ยันพร้อมสนับสนุนการขึ้นทะเบียนวัคซีนทุกราย ไม่มีการปิดกั้น ขอให้ยื่นเอกสารเพื่อขึ้นทะเบียนผ่านการพิจารณาคุณภาพ มาตรฐาน และความปลอดภัยจาก อย.และกรมวิทยาศาสตร์การแพทย์
วันนี้ (30 เมษายน 2564) ที่กระทรวงสาธารณสุข จ.นนทบุรี  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า วันนี้ทางผู้ผลิตวัคซีนบริษัทซิโนฟาร์มได้เข้ามาหารือ ซึ่งกระทรวงสาธารณสุขยืนยันว่าพร้อมสนับสนุนการขึ้นทะเบียนวัคซีนทุกตัว โดยขอให้ยื่นเอกสารเพื่อขึ้นทะเบียนกับทางสำนักงานคณะกรรมการอาหารและยา (อย.) หากได้ทะเบียนก็พร้อมเจรจาเรื่องการจัดหาวัคซีนต่อไป ยืนยันว่ารัฐบาลไม่มีการปิดกั้นการขึ้นทะเบียนวัคซีนทุกชนิดแต่อย่างใด แต่วัคซีนที่เข้ามาต้องมีมาตรฐานที่ดี และมีความปลอดภัย ได้รับการรับรองจาก อย. และกรมวิทยาศาสตร์การแพทย์ บริษัทผู้ผลิตทุกรายมีสิทธิเท่ากัน ไม่มีใครได้เปรียบเสียเปรียบ
“วัคซีนแต่ละตัวที่จัดหามาและกำลังจัดหาเพิ่มเติม จะนำมาใช้ตามข้อบ่งชี้ เพื่อให้เกิดความครอบคลุมประชาชนกลุ่มเป้าหมายแต่ละกลุ่ม เช่น วัคซีนของไฟเซอร์มีข้อมูลใช้ในอายุ 12-18 ปี อย่างไรก็ตาม ยืนยันว่ารัฐบาลจะจัดหาวัคซีนให้ครอบคลุมทุกคนในประเทศ เพื่อสร้างภูมิคุ้มกันหมู่ สามารถเดินหน้าเปิดประเทศ ฟื้นฟูเศรษฐกิจ ได้อย่างปลอดภัย” นายอนุทินกล่าว
************************************ 30 เมษายน 2564

ที่มา : https://www.thaigov.go.th/news/contents/details/41377