รัฐบาลไทย-ข่าวทำเนียบรัฐบาล-กระทรวงเกษตรฯ เจรจาสำเร็จจีนไฟเขียวเปิดด่านตงซิงนำเข้าผลไม้ไทย


วันศุกร์ที่ 30 เมษายน 2564
กระทรวงเกษตรฯ เจรจาสำเร็จจีนไฟเขียวเปิดด่านตงซิงนำเข้าผลไม้ไทย
กระทรวงเกษตรฯ เจรจาสำเร็จจีนไฟเขียวเปิดด่านตงซิงนำเข้าผลไม้ไทย
นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ เปิดเผยว่า ในช่วงนี้ถือเป็นฤดูกาลที่ผลไม้ของไทยมีผลผลิตออกสู่ตลาดเป็นจำนวนมาก โดยตลาดจีนถือเป็นตลาดที่สำคัญของไทย ที่ผ่านมาการส่งออกผลไม้ไทยไปยังประเทศจีนผ่านเส้นทางบกมักจะพบกับปัญหาการจราจรบริเวณด่านโหย่วอี้กวนแออัดถึงขั้นวิกฤต มีรถติดสะสมยาวหลายกิโลเมตร ส่งผลกระทบต่อคุณภาพของผลไม้ไทย โดยเฉพาะทุเรียนที่สุกก่อนถึงมือผู้บริโภค กระทรวงเกษตรและสหกรณ์ไม่ได้นิ่งนอนใจในการแก้ไขปัญหาดังกล่าว
กระทรวงเกษตรและสหกรณ์ โดยกรมวิชาการเกษตร สำนักงานมาตรฐานสินค้าเกษตรและอาหารแห่งชาติ (มกอช.) ได้เจรจากับกระทรวงศุลกากรแห่งชาติจีน (GACC) อย่างต่อเนื่อง และในช่วงที่ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ได้เดินทางไปเยือนประเทศจีน เมื่อเดือนพฤศจิกายน 2562 ได้มีการเจรจาและทำความตกลงกับกระทรวงศุลกากรแห่งชาติจีน (GACC) เพื่อแก้ไขปัญหาดังกล่าว และในที่สุดทั้งสองฝ่ายได้เห็นชอบร่วมกันให้บรรจุด่านตงซิงเข้าไปในร่างพิธีสารว่าด้วยข้อกำหนดในการกักกันโรคและตรวจสอบสำหรับการขนส่งผลไม้ไทยที่ส่งออกผ่านประเทศที่สามเข้าสู่สาธารณรัฐประชาชนจีน ตั้งแต่เดือนเมษายน 2563
กระทรวงเกษตรและสหกรณ์ได้พยายามผลักดันให้ด่านตงซิงสามารถนำเข้าผลไม้จากไทยได้โดยเร็ว โดยนายระพีภัทร์ จันทรศรีวงศ์ รองปลัดกระทรวงเกษตรและสหกรณ์ ในฐานะผู้กำกับดูแลงานด้านต่างประเทศของกระทรวงเกษตรและสหกรณ์ ได้มอบหมายให้ฝ่ายเกษตร ประจำสถานกงสุลใหญ่ ณ นครกว่างโจว ติดตามความคืบหน้าอย่างใกล้ชิดโดยล่าสุดกระทรวงศุลกากรแห่งชาติจีน (GACC) ได้ประกาศให้ด่านตงซิงเป็นด่านนำเข้าผลไม้ และฝ่ายเกษตรฯ ได้รับแจ้งจากศุลกากรหนานหนิงซึ่งดูแลด่านตงซิง ว่า ผลไม้ของไทยจะนำเข้ามาทางด่านตงซิง (สะพานข้ามแม่น้ำเป่ยหลุนแห่งที่ 2) ได้ตั้งแต่วันที่ 29 เมษายน 2564 เป็นต้นไป
​สำหรับด่านตงซิงถือเป็นด่านได้รับอนุญาตให้เป็นด่านนำเข้าผลไม้จากต่างประเทศทางบกเป็นแห่งที่ 3 ของเขตฯกว่างซีจ้วง ต่อจากด่านโหย่วอี้กวน และด่านรถไฟผิงเสียง ซึ่งด่านตงซิงสามารถรองรับรถบรรทุกสินค้าเข้าออกได้ไม่ต่ำกว่า 2,000 คันต่อวัน จึงเป็นด่านทางบกที่มีศักยภาพในการนำเข้าผลไม้จากไทย นอกเหนือจากด่านโม่ฮาน มณฑลยูนนาน ด่านโหย่วอี้กวน และด่านรถไฟผิงเสียง เขตฯ กว่างซีจ้วง ซึ่งจะเป็นอีกหนึ่งทางเลือกของการส่งออกผลไม้ของไทยไปยังจีน ช่วยแก้ปัญหารถติดสะสมบริเวณหน้าด่านโหย่วอี้กวน โดยเฉพาะในฤดูกาลส่งออกทุเรียนในขณะนี้
ทั้งนี้ จากข้อมูลของกรมวิชาการเกษตร พบว่า การส่งออกผลไม้ไทยไปจีน เมื่อปี 2563 มีปริมาณ 1,623,523 ตัน คิดเป็นมูลค่ากว่า 102,716.72 ล้านบาท โดยผลไม้ไทยที่มีปริมาณส่งออกไปจีนสูงสุด 5 อันดับแรก ได้แก่ ทุเรียน ลำไย มังคุดมะพร้าวอ่อน และขนุน ตามลำดับ

ที่มา : https://www.thaigov.go.th/news/contents/details/41363