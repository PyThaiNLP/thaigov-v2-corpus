รัฐบาลไทย-ข่าวทำเนียบรัฐบาล-สธ.เปิดศูนย์แรกรับอาคารนิมิบุตร ช่วยดูแลผู้ติดเชื้อโควิด ในกทม.


วันศุกร์ที่ 30 เมษายน 2564
สธ.เปิดศูนย์แรกรับอาคารนิมิบุตร ช่วยดูแลผู้ติดเชื้อโควิด ในกทม.
กระทรวงสาธารณสุข เปิดอาคารนิมิบุตร สนามกีฬาแห่งชาติ เป็นศูนย์แรกรับผู้ติดเชื้อโควิด และประสานหาเตียง ขอให้โทรแจ้งสายด่วน 0 2079 1000 ประเมินอาการ เพื่อนำเข้าระบบการรักษา
กระทรวงสาธารณสุข เปิดอาคารนิมิบุตร สนามกีฬาแห่งชาติ เป็นศูนย์แรกรับผู้ติดเชื้อโควิด และประสานหาเตียง ขอให้โทรแจ้งสายด่วน 0 2079 1000 ประเมินอาการ เพื่อนำเข้าระบบการรักษา
วันนี้ (30 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ธงชัย กีรติหัตถยากร รองปลัดกระทรวงสาธารณสุข แถลงว่า จากกรณีผู้ป่วยตกค้าง ไม่สามารถเข้าสู่ระบบบริการ หรือโรงพยาบาลได้นั้น เป็นเฉพาะในส่วนของกทม. สำหรับทุกจังหวัดในภูมิภาค ไม่มีผู้ป่วยตกค้าง กระทรวงสาธารณสุขสามารถนำเข้าสู่ระบบการรักษาได้ทั้งหมด ส่วนเหตุการณ์ใน กทม. มีผู้ป่วยเพิ่มขึ้นเป็นจำนวนมาก ที่ผ่านมาจะมีโรงพยาบาลให้การดูแล ทั้งสังกัด กทม. กรมการแพทย์ เหล่าทัพ โรงเรียนแพทย์ และโรงพยาบาลเอกชน และมีสายด่วน 1668 กรมการแพทย์, 1330 สปสช., 1669 ศูนย์นเรนทร เพื่อประสานส่งต่อผู้ป่วย เนื่องจากมีจำนวนผู้ป่วยมาก ต้องรอเคลียร์เตียง ทำให้ผู้ป่วยบางส่วนรออยู่ที่บ้าน รองนายกรัฐมนตรีและรัฐมนตรีว่าการกระทรวงสาธารณสุข จึงได้ให้กระทรวงสาธารณสุข เข้าไปช่วยเหลือพี่น้องชาวกทม. โดยได้ร่วมกับกระทรวงการท่องเที่ยวและกีฬา ปรับอาคารนิมิตบุตร สนามกีฬาแห่งชาติ ให้เป็นศูนย์แรกรับผู้ป่วยโควิด และพร้อมที่จะพัฒนาให้สามารถรับผู้ป่วยได้ 200 เตียง โดยเปิดสายด่วน 0 2079 1000
นายแพทย์ธงชัยกล่าวต่อว่า ศูนย์นี้จะช่วยดูแลในส่วนแรกรับและพยายามหาเตียงให้ โดยช่วงเช้าวันนี้โทรเข้ามาแล้ว 20 ราย สายด่วน 0 2079 1000 จะประเมินอาการผู้ป่วย และส่งรถพยาบาลไปรับคนไข้ ส่งต่อไปโรงพยาบาล หากประเมินแล้วไม่แน่ใจ จะมีรถไปรับที่บ้านมาที่ศูนย์แรกรับ ให้แพทย์ประเมินอีกครั้ง เอกซเรย์ปอด และส่งต่อไปสถานพยาบาลตามระดับอาการ ไม่แนะนำให้มาที่ศูนย์แรกรับเอง ขอให้โทรเข้ามา เพื่อป้องกันการแพร่กระจายเชื้อ
“การเปิดศูนย์แรกรับนี้จะช่วยให้ระบบการรักษาในกทม. ทำงานได้เต็มที่ เมื่อโทรเข้าสายด่วนจะแจ้งประสานให้โรงพยาบาลไปรับตัวมารักษา และไม่ต้องโทรซ้ำที่ 1668, 1330, 1669 กระทรวงสาธารณสุขพร้อมให้ความช่วยเหลือ ได้ระดมบุคลากรจากภูมิภาคมาปฏิบัติงานที่ศูนย์แรกรับนิมิตบุตร เพื่อช่วยเหลือคน กทม.” นายแพทย์ธงชัยกล่าว
************************************ 30 เมษายน 2564

ที่มา : https://www.thaigov.go.th/news/contents/details/41382