รัฐบาลไทย-ข่าวทำเนียบรัฐบาล-แจ้งเตือนประชาชนเกี่ยวกับการถูกหลอกให้กู้ยืมเงินผ่านสื่อดิจิทัลและช่องทางออนไลน์ต่างๆ


วันพุธที่ 26 พฤษภาคม 2564
พิมพ์
แจ้งเตือนประชาชนเกี่ยวกับการถูกหลอกให้กู้ยืมเงินผ่านสื่อดิจิทัลและช่องทางออนไลน์ต่างๆ
ขณะนี้มีกลุ่มบุคคลที่เป็นมิจฉาชีพแอบอ้างเป็นผู้ให้บริการทางการเงิน โดยใช้ชื่อนิติบุคคลและสถานที่ตั้งสำนักงานที่ได้รับอนุญาตจาก รมว.คลัง เพื่อสร้างความน่าเชื่อถือผ่านสื่อดิจิทัลหรือช่องทางออนไลน์ต่างๆ
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง เปิดเผยว่า ขณะนี้มีกลุ่มบุคคลที่เป็นมิจฉาชีพได้แอบอ้างเป็นผู้ให้บริการทางการเงิน โดยใช้ชื่อนิติบุคคลและสถานที่ตั้งสำนักงานที่ได้รับอนุญาตจากรัฐมนตรีว่าการกระทรวงการคลัง เพื่อสร้างความน่าเชื่อถือผ่านสื่อดิจิทัลหรือช่องทางออนไลน์ต่างๆ โดยพฤติการณ์ของกลุ่มบุคคลที่เป็นมิจฉาชีพเหล่านี้จะหลอกลวงประชาชนที่ประสงค์จะขอกู้ยืมเงินให้ทำสัญญากู้ยืมเงินและแจ้งว่าเงินกู้ที่ทำสัญญากู้ยืมเงินได้รับการอนุมัติแล้วขอให้โอนเงินตามจำนวนที่กลุ่มบุคคลที่เป็นมิจฉาชีพแจ้งเพื่อเป็นค่าดำเนินการหรือค่าธรรมเนียมเข้าบัญชีผู้ให้กู้ (บุคคลธรรมดา) ก่อนหลังจากนั้นจะโอนเงินตามสัญญาเงินกู้ให้กับผู้กู้ในภายหลัง ทำให้มีประชาชนหลายรายหลงเชื่อให้ข้อมูลส่วนบุคคลและโอนเงินค่าดำเนินการหรือค่าธรรมเนียมไปให้ผู้แอบอ้างและไม่ได้รับเงินกู้ตามความประสงค์ที่จะขอกู้ยืมเงิน ดังนั้น สำนักงานเศรษฐกิจการคลังจึงขอแจ้งเตือนประชาชนที่ประสงค์จะขอกู้ยืมเงิน โปรดอย่าหลงเชื่อกลุ่มบุคคลที่เป็นมิจฉาชีพที่มีการแอบอ้างในลักษณะดังกล่าว และโอนเงินไปก่อนที่จะได้รับเงินกู้ตามที่ต้องการ โดยหากมีการขอให้โอนเงินค่าดำเนินการ ค่าธรรมเนียม หรือค่าค้ำประกันการกู้เงิน ขอให้ตั้งข้อสันนิษฐานไว้ก่อนว่าอาจเป็นการถูกหลอกลวงรวมทั้งขอเตือนให้ประชาชนที่ประสงค์จะกู้ยืมเงินจากผู้ให้บริการทางการเงินที่ไม่ใช่ธนาคารพาณิชย์ (Non – bank)ตรวจสอบรายชื่อและรายละเอียดของผู้ประกอบธุรกิจสินเชื่อภายใต้การกำกับที่ได้รับอนุญาตจากรัฐมนตรีว่าการกระทรวงการคลังที่ถูกต้องตามกฎหมาย (รายชื่อ ที่อยู่สำนักงาน และเบอร์โทรศัพท์ของผู้ประกอบธุรกิจ) ได้ดังนี้
1. สำหรับกรณีผู้ประกอบธุรกิจสินเชื่อรายย่อยระดับจังหวัดภายใต้การกำกับ (สินเชื่อพิโกไฟแนนซ์)ได้ที่เว็บไซต์ www.1359.go.thหรือ http://164.115.61.50/picofinance/public/
2. สำหรับกรณีผู้ประกอบธุรกิจสินเชื่อรายย่อยเพื่อการประกอบอาชีพภายใต้การกำกับ (สินเชื่อนาโนไฟแนนซ์) และสินเชื่อส่วนบุคคลภายใต้การกำกับ ได้ที่เว็บไซต์ https://www.bot.or.th/Thai/FinancialInstitutions/WebsiteFI/pages/instlist.aspx
โดยสามารถสอบถามข้อมูลเพิ่มเติมได้ที่ศูนย์รับแจ้งการเงินนอกระบบ สำนักงานเศรษฐกิจการคลัง สายด่วน 1359ก่อนที่จะดำเนินการใด ๆที่เกี่ยวข้องกับการทำธุรกรรมกู้ยืมเงิน เช่น การทำสัญญากู้ยืมเงิน เป็นต้น เพื่อป้องกันการถูกหลอกลวงและการฉ้อโกงทรัพย์สินหรือ ทั้งนี้ หากประชาชนท่านใดได้รับความเสียหายจากพฤติการณ์ดังกล่าวหรือพบเบาะแสบุคคลหรือกลุ่มบุคคลที่แอบอ้างสามารถแจ้งความร้องทุกข์โดยตรงได้ที่สถานีตำรวจในท้องที่ที่เกิดเหตุ หรือสำนักงานตำรวจแห่งชาติสายด่วน 1599
ศูนย์รับแจ้งการเงินนอกระบบ สำนักงานเศรษฐกิจการคลัง
โทร. สายด่วน 1359

ที่มา : https://www.thaigov.go.th/news/contents/details/42117