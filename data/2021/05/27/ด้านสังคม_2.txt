รัฐบาลไทย-ข่าวทำเนียบรัฐบาล-สธ.ยัน 7 มิ.ย.เดินหน้าฉีดวัคซีนโควิด 19


วันพุธที่ 26 พฤษภาคม 2564
สธ.ยัน 7 มิ.ย.เดินหน้าฉีดวัคซีนโควิด 19
รองนายกรัฐมนตรีและรัฐมนตรีว่าการกระทรวงสาธารณสุข ยันวันที่ 7 มิ.ย.เป็นต้นไป ไทยเดินหน้าฉีดวัคซีนโควิด 19 มีทั้งแอสตร้าเซนเนก้าและซิโนแวคตามการจัดสรรแต่ละช่วงเวลา กระจายลงพื้นที่ จังหวัด หรือหน่วยงานต่างๆ ตามการพิจารณาของ ศบค.
รองนายกรัฐมนตรีและรัฐมนตรีว่าการกระทรวงสาธารณสุข ยันวันที่ 7 มิ.ย.เป็นต้นไป ไทยเดินหน้าฉีดวัคซีนโควิด 19 มีทั้งแอสตร้าเซนเนก้าและซิโนแวคตามการจัดสรรแต่ละช่วงเวลา กระจายลงพื้นที่ จังหวัด หรือหน่วยงานต่างๆ ตามการพิจารณาของ ศบค. อนาคตอาจมีวัคซีนอื่นเพิ่ม เผยสถาบันบำราศนราดูรฉีดวัคซีนได้ปกติไม่มีเลื่อนนัด
วันนี้ (26 พฤษภาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์โอภาส การย์กวินพงศ์ อธิบดีกรมควบคุมโรค นายแพทย์สมศักดิ์ อรรฆศิลป์ อธิบดีกรมการแพทย์ และนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ ลงพื้นที่ตรวจเยี่ยมการฉีดวัคซีนโควิด 19 ที่ศูนย์ฉีดวัคซีนกลางบางซื่อ โดยนายอนุทินให้สัมภาษณ์ว่า วันที่ 7 มิถุนายน 2564 เป็นต้นไป ทุกคนจะได้รับการฉีดวัคซีนโควิด 19 ตามความสมัครใจ ซึ่งตอนนี้ประเทศไทยมีการใช้วัคซีน 2 ยี่ห้อ คือ แอสตร้าเซนเนก้าและซิโนแวค ส่วนการฉีดขึ้นกับวันเวลาที่ได้รับการจัดสรรวัคซีนตัวใด ซึ่งบางที่จัดส่งทุกวัน ทุก 3 วัน หรือสัปดาห์ละครั้ง แต่วัคซีนทุกชนิดที่ฉีดให้กับประชาชนมีมาตรฐาน ผ่านการพิจารณาจากสำนักงานคณะกรรมการอาหารและยา (อย.) และฉีดได้ในคนอายุ 18 ปีขึ้นไปได้เหมือนกัน นอกจากนี้ ยังอยู่ระหว่างเจรจาจัดหาวัคซีนเพิ่มเติม เช่น ไฟเซอร์และจอห์นสันแอนด์จอห์นสัน ที่อยู่ในขั้นการตกลงเงื่อนไขสัญญาจัดซื้อจัดหาโดยวัคซีนที่จัดหาต้องมีความปลอดภัยนำมาใช้เพื่อลดการติดเชื้อ การแพร่เชื้อ ลดอาการรุนแรงและเสียชีวิต
นายอนุทินกล่าวต่อว่า กรณีสถาบันบำราศนราดูรมีการประกาศเลื่อนฉีดวัคซีนโควิด 19 ยืนยันว่ามีการฉีดตามกำหนดนัดหมายเหมือนเดิม สำหรับการชะลอลงทะเบียนฉีดวัคซีนผ่านหมอพร้อมเป็นนโยบายของทาง ศบค. โดยให้แต่ละจังหวัดไปจัดทำระบบลงทะเบียนของตัวเอง แต่คนที่ลงทะเบียนผ่านหมอพร้อมแล้วยังได้รับการฉีดวัคซีนแน่นอน กระทรวงสาธารณสุขมีหน้าที่จัดหาและกระจายจัดส่งวัคซีนไปยังพื้นที่ จังหวัด หรือหน่วยงานต่างๆ ตามที่ ศบค.พิจารณากำหนด ส่วนการฉีดให้กลุ่มเป้าหมายเป็นการพิจารณาของแต่ละจังหวัด อย่างไรก็ตาม หลังการฉีดวัคซีนจำนวนมากการติดเชื้อย่อมลดลง
*************************************  26 พฤษภาคม 2564

ที่มา : https://www.thaigov.go.th/news/contents/details/42122