รัฐบาลไทย-ข่าวทำเนียบรัฐบาล-กระทรวงคมนาคม เดินหน้ารถยนต์รับจ้างทางเลือกผ่านแอปพลิเคชันภายหลังคณะรัฐมนตรีมีมติเห็นชอบร่างกฎกระทรวงว่าด้วยรถยนต์รับจ้างบรรทุกคนโดยสารไม่เกินเจ็ดคนผ่านระบบอิเล็กทรอนิกส์ พ.ศ. ....


วันพุธที่ 26 พฤษภาคม 2564
กระทรวงคมนาคม เดินหน้ารถยนต์รับจ้างทางเลือกผ่านแอปพลิเคชันภายหลังคณะรัฐมนตรีมีมติเห็นชอบร่างกฎกระทรวงว่าด้วยรถยนต์รับจ้างบรรทุกคนโดยสารไม่เกินเจ็ดคนผ่านระบบอิเล็กทรอนิกส์ พ.ศ. ....
...
นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยว่า ตามที่คณะรัฐมนตรีเมื่อวันที่ 25 พฤษภาคม 2564 ได้เห็นชอบร่างกฎกระทรวงว่าด้วยรถยนต์รับจ้างบรรทุกคนโดยสารไม่เกินเจ็ดคนผ่านระบบอิเล็กทรอนิกส์ พ.ศ. .... ซึ่งจะทำให้สามารถนำรถยนต์ส่วนบุคคลมาขึ้นทะเบียนเป็นรถสาธารณะให้บริการผู้โดยสารผ่านแอปพลิเคชัน โดยเป็นหนึ่งในนโยบายเร่งด่วนของกระทรวงคมนาคม เพื่อแก้ไขปัญหาจราจรและการจัดการระบบขนส่งสาธารณะผ่านเทคโนโลยีดิจิทัล โดยให้กรมการขนส่งทางบก (ขบ.) ทำหน้าที่ควบคุม กำกับ ดูแลการให้บริการอย่างปลอดภัยและเป็นธรรม เนื่องจากปัจจุบันการเรียกใช้บริการรถผ่านแอปพลิเคชันได้รับความนิยมจากประชาชนมากขึ้น เนื่องจากมีความสะดวกสบาย รวดเร็ว แต่ที่ผ่านมารถยนต์ที่นำมาให้บริการบางส่วนยังไม่สามารถนำมาจดทะเบียนให้ถูกต้องตามกฎหมายได้ ดังนั้น ร่างกฎกระทรวงดังกล่าวจึงได้กำหนดให้มีรถยนต์รับจ้างบรรทุกคนโดยสารไม่เกินเจ็ดคนผ่านระบบอิเล็กทรอนิกส์ขึ้นอีกแบบหนึ่ง เพื่อให้เป็นทางเลือกในการเดินทางอย่างถูกต้องตามกฎหมายสำหรับประชาชน ส่งเสริมให้ผู้ขับรถยนต์ดังกล่าวสามารถประกอบอาชีพได้อย่างถูกต้อง และเพิ่มช่องทางในการสร้างรายได้ให้กับประชาชน
รัฐมนตรีว่าการกระทรวงคมนาคม กล่าวเพิ่มเติมว่า ตามขั้นตอนหลังจากผ่านความเห็นชอบจากคณะรัฐมนตรีแล้ว จะเสนอร่างกฎหมายดังกล่าวต่อสำนักงานคณะกรรมการกฤษฎีกา หากผ่านขั้นตอนการพิจารณาข้อกฎหมายทั้งหมดแล้วจะพิจารณาลงนามและประกาศในราชกิจจานุเบกษาให้มีผลใช้บังคับต่อไป คาดว่าจะใช้เวลาขั้นตอนดังกล่าวประมาณ 1 เดือน โดยระหว่างนี้ ขบ. ต้องเร่งดำเนินการออกระเบียบหรือประกาศในส่วนที่เกี่ยวข้อง เช่น ประกาศหลักเกณฑ์ วิธีการรับรองระบบอิเล็กทรอนิกส์ที่จะนำมาให้บริการ และผู้ให้บริการระบบอิเล็กทรอนิกส์รวมถึงระเบียบในการดำเนินการจดทะเบียน ซึ่งจะทำให้ผู้ที่มีรถยนต์ส่วนบุคคลที่มีความประสงค์จะนำมาให้บริการสามารถนำรถยนต์ส่วนบุคคลมาจดทะเบียนดำเนินการตามขั้นตอนตามกฎหมายได้ต่อไป
นายจิรุตม์ วิศาลจิตร อธิบดีกรมการขนส่งทางบก กล่าวว่า การยกร่างกฎกระทรวงดังกล่าว  ขบ. ได้เปิดรับฟังความคิดเห็นจากภาคประชาชน ภาควิชาการ รวมถึงผู้แทนผู้ประกอบอาชีพขับรถแท็กซี่ในทุกขั้นตอน ซึ่งรายละเอียดในร่างกฎกระทรวงดังกล่าวได้กำหนดให้รถยนต์รับจ้างผ่านแอปพลิเคชันจะต้องขึ้นทะเบียนกับ ขบ. โดยกำหนดอายุการใช้งานไม่เกิน 9 ปี ซึ่งสอดคล้องกับกฎกระทรวงว่าด้วยรถยนต์รับจ้างบรรทุกคนโดยสารไม่เกินเจ็ดคนที่ใช้บังคับอยู่ในปัจจุบัน และมีการกำหนดอัตราค่าโดยสารที่มีมาตรฐานเทียบเท่ากับรถสาธารณะในปัจจุบัน ภายใต้การกำกับดูแลของ ขบ. ผู้ขับรถจะต้องมีใบอนุญาตขับรถยนต์สาธารณะ ผ่านการตรวจสอบประวัติอาชญากรรม มีการทำประกันภัยเพิ่มเติมเพื่อคุ้มครองสวัสดิภาพของผู้โดยสาร มีการติดเครื่องหมายแสดงการเป็นรถยนต์รับจ้างทางเลือกซึ่งจะให้บริการผ่านแอปพลิเคชันเท่านั้น รวมทั้งต้องมีการขึ้นทะเบียนผู้ให้บริการแอปพลิเคชันเพื่อให้สามารถควบคุมกำกับดูแลให้เกิดความปลอดภัยและเป็นธรรมในการให้บริการ ทั้งนี้ ขบ. จะเร่งดำเนินการในส่วนที่เกี่ยวข้องรวมถึงการประชาสัมพันธ์เพื่อสร้างการรับรู้และความเข้าใจกับประชาชนและผู้เกี่ยวข้องอย่างต่อเนื่องต่อไป

ที่มา : https://www.thaigov.go.th/news/contents/details/42112