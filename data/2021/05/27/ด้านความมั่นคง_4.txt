รัฐบาลไทย-ข่าวทำเนียบรัฐบาล-มหาดไทยเน้นย้ำผู้ว่าฯ จังหวัดชายแดน ใช้กลไกศูนย์สั่งการชายแดนไทยกับประเทศเพื่อนบ้านของจังหวัด และคณะกรรมการที่เกี่ยวข้อง 


วันพุธที่ 26 พฤษภาคม 2564
พิมพ์
มหาดไทยเน้นย้ำผู้ว่าฯ จังหวัดชายแดน ใช้กลไกศูนย์สั่งการชายแดนไทยกับประเทศเพื่อนบ้านของจังหวัด และคณะกรรมการที่เกี่ยวข้อง
มหาดไทยเน้นย้ำผู้ว่าฯ จังหวัดชายแดน ใช้กลไกศูนย์สั่งการชายแดนไทยกับประเทศเพื่อนบ้านของจังหวัด และคณะกรรมการที่เกี่ยวข้อง บูรณาการหน่วยงานความมั่นคง ควบคุมป้องกันการแพร่ระบาดโควิด-19 จากผู้ลักลอบเข้าเมืองโดยผิดกฎหมายอย่างเข้มข้นและต่อเนื่อง
วันนี้ (26 พ.ค. 64) นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่ พลเอก ประยุทธ์ จันทร์โอชา นายกรัฐมนตรี ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) มีบัญชาให้ทุกหน่วยงานปฏิบัติ แบ่งพื้นที่และความรับผิดชอบให้ชัดเจนเพื่อควบคุมและป้องกันการแพร่ระบาดของโรคโควิด-19 จากผู้ลักลอบเข้าเมืองผิดกฎหมาย ซึ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้สั่งการให้ผู้ว่าราชการจังหวัด ดำเนินการตามบัญชาของนายกรัฐมนตรี โดยบูรณาการสั่งการและกวดขันการดำเนินมาตรการควบคุมการเดินทางเข้า-ออกประเทศอย่างผิดกฎหมายมาอย่างต่อเนื่อง ซึ่งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) ได้สั่งการให้จังหวัดดำเนินการแบ่งพื้นที่และความรับผิดชอบเป็น 3 ส่วนได้แก่ การปฏิบัติในพื้นที่ชายแดน การปฏิบัติในพื้นที่ตอนใน และการปฏิบัติในพื้นที่หมู่บ้าน/ชุมชน พร้อมสร้างการมีส่วนร่วมภาคประชาชนและทุกภาคส่วนในการสนับสนุนการปฏิบัติงานของเจ้าหน้าที่ ทั้งฝ่ายทหาร ตำรวจ ฝ่ายปกครอง กำนัน ผู้ใหญ่บ้าน และองค์กรปกครองส่วนท้องถิ่น รวมทั้งชี้แจงทำความเข้าใจผู้ประกอบการโรงงาน สถานประกอบการ หอพัก และกำชับเจ้าหน้าที่ของรัฐทุกระดับ ไม่ให้ปล่อยปละละเลยหรือรู้เห็นเป็นใจในพฤติกรรมที่ไม่ถูกต้อง ไม่สอดคล้องกับนโยบายและมาตรการ ศบค.
นายฉัตรชัย พรหมเลิศ กล่าวว่า ในการประชุมมอบนโยบายและแนวทางการบริหารจัดการพื้นที่ชายแดนในช่วงสถานการณ์การแพร่ระบาดของโรคติดเชื้อไวรัสโคโรนา 2019 ของจังหวัดชายแดน ภายใต้ศูนย์สั่งการชายแดนไทยกับประเทศเพื่อนบ้านจังหวัด เมื่อวันที่ 24 พ.ค. 64 ซึ่งมี พลเอก ประวิตร วงษ์สุวรรณ รองนายกรัฐมนตรีฝ่ายความมั่นคง เป็นประธาน ได้มีข้อสั่งการสำคัญ ในการให้จังหวัดชายแดนเข้มงวดการป้องกันและปราบปรามการลักลอบเข้าเมือง โดยบูรณาการการดำเนินงานของหน่วยงานต่าง ๆ ผ่านกลไกศูนย์สั่งการใช้แดนไทยกับประเทศเพื่อนบ้านของจังหวัดและคณะกรรมการต่าง ๆ ที่เกี่ยวข้อง ซึ่งสอดคล้องกับแนวทางตามที่ ศบค.มท. ได้แจ้งไปยังผู้ว่าราชการจังหวัดทุกจังหวัดก่อนหน้านี้แล้ว
นายฉัตรชัย พรหมเลิศ กล่าวเพิ่มเติมว่า ได้เน้นย้ำให้ผู้ว่าราชการจังหวัดชายแดนและผู้ว่าราชการจังหวัดปัตตานี ดำเนินการตามข้อสั่งการต่าง ๆ ของ ศบค.มท. โดยเคร่งครัด และใช้กลไกศูนย์สั่งการชายแดนไทยกับประเทศเพื่อนบ้านของจังหวัด และคณะกรรมการต่าง ๆ ที่เกี่ยวข้อง บูรณาการการปฏิบัติงานกับหน่วยงานความมั่นคงในพื้นที่ และให้ความสำคัญกับการเฝ้าระวังพื้นที่ชายแดนร่วมกับทหาร ตำรวจ และหน่วยงานที่เกี่ยวข้องอย่างเข้มข้นและจริงจัง เพื่อป้องกันและปราบปรามการลักลอบเข้าเมืองผิดกฎหมายเป็นไปอย่างมีประสิทธิภาพและต่อเนื่อง

ที่มา : https://www.thaigov.go.th/news/contents/details/42127