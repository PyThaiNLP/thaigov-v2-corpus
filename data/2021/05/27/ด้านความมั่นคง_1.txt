รัฐบาลไทย-ข่าวทำเนียบรัฐบาล-รมว.เฮ้ง ขานรับ‘ลุงป้อม’ส่งทีมตรวจสอบต่างด้าวสมุทรสาคร ควบคุมโควิดในสถานประกอบการ


วันพุธที่ 26 พฤษภาคม 2564
รมว.เฮ้ง ขานรับ‘ลุงป้อม’ส่งทีมตรวจสอบต่างด้าวสมุทรสาคร ควบคุมโควิดในสถานประกอบการ
รัฐมนตรีว่าการกระทรวงแรงงาน ขานรับข้อสั่งการ พล.อ.ประวิตร วงษ์สุวรรณรองนายกรัฐมนตรี มอบหมายให้ พลตำรวจตรีนันทชาติ ศุภมงคล ประจำสำนักเลขาธิการนายกรัฐมนตรี ลงพื้นที่สมุทรสาคร ร่วมกับหน่วยงานที่เกี่ยวข้อง ตรวจสอบการทำงานของคนต่างด้าว ควบคุมโควิด - 19
เมื่อวันที่ 25 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ พลตำรวจตรีนันทชาติ ศุภมงคล ประจำสำนักเลขาธิการนายกรัฐมนตรี ลงพื้นที่จังหวัดสมุทรสาคร ร่วมกับชุดเฉพาะกิจฝ่ายความมั่นคงและหน่วยงานที่เกี่ยวข้อง ตรวจสอบการทำงานของคนต่างด้าวในสถานประกอบการ เพื่อควบคุมสถานการณ์การแพร่ระบาดของโรคโควิด-19 ในกลุ่มแรงงานไทยและต่างด้าวในสถานประกอบการ ตามข้อสั่งการของ พล.อ.ประวิตร วงษ์สุวรรณ รองนายกรัฐมนตรี จากการประชุมที่ทำเนียบรัฐบาลเมื่อวันที่ 24 พ.ค.ที่ผ่านมา โดยได้เน้นย้ำให้ฝ่ายความมั่นคง ทหาร ตำรวจ ฝ่ายปกครอง และกระทรวงแรงงาน ประสานการทำงานเป็นหนึ่งเดียวกัน เพื่อคุมเข้มเฝ้าระวังป้องกันและปราบปรามการลักลอบเข้าเมืองผิดกฎหมาย ตลอดจนการควบคุมสถานการณ์ตามมาตรการป้องกันการแพร่ระบาดของโรคโควิด-19 แก่แรงงานในสถานประกอบการอีกด้วย พล.ต.ต.นันทชาติ กล่าวว่า ในวันนี้ ท่านรัฐมนตรีว่าการกระทรวงแรงงาน นายสุชาติ ชมกลิ่น ได้มอบหมายให้ผมและคณะลงพื้นที่สมุทรสาครร่วมกับชุดเฉพาะกิจฝ่ายความมั่นคงและหน่วยงานที่เกี่ยวข้อง ตรวจสอบการทำงานของคนต่างด้าวในสถานประกอบการ พบปะกับลูกจ้าง นายจ้าง และภาคส่วนที่เกี่ยวข้องในการขับเคลื่อนนโยบายของรัฐบาลเพื่อคุมเข้มเฝ้าระวังป้องกันและปราบปรามการลักลอบเข้าเมืองผิดกฎหมายของแรงงานต่างด้าว ตลอดจนการควบคุมสถานการณ์ตามมาตรการป้องกันการแพร่ระบาดของโรคโควิด-19 อีกด้วย โดยมี จนท.กทค. ร่วมกับ สจจ.สมุทรสาคร และ กก.สส.ตม.3 เข้าร่วมดำเนินการในสถานประกอบการจำนวน 4 แห่ง ได้แก่ 1) โครงการก่อสร้างอาคารพาณิชย์ ริมถนนธนบุรี – ปากท่อ ตั้งอยู่ที่ ตำบลกาหลง อำเภอเมือง จังหวัดสมุทรสาครประเภทกิจการก่อสร้าง ไม่มีการจ้างแรงงานไทย มีการจ้างแรงงานต่างด้าว จำนนวน 18 คน เป็นชาย 10 คน หญิง 8 คน สัญชาติลาว 15 คน เป็นชาย 8 คน หญิง 7 คน สัญชาติกัมพูชา 3 คน เป็นชาย 2 คน หญิง 1 คนแรงงานต่างด้าวมีเอกสารการอนุญาตทำงานและเอกสารการอนุญาตให้อยู่ในราชอาณาจักรถูกต้อง 16 คน ส่วนอีก 2 คน คือ ไม่มีใบอนุญาตทำงาน และมีใบอนุญาตทำงานแต่ใบอนุญาตทำงานสิ้นสุดวันที่ 31 มี.ค. 63 มีความผิด คือ ไม่มีเอกสารหนังสือเดินทางมาแสดง เจ้าหน้าที่จึงควบคุมตัวแรงงานต่างด้าวทั้ง 2 คนส่งพนักงานสอบสวน เพื่อดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงาน ตามมาตรา 8 มีโทษตามมาตรา 101 แห่ง พ.ร.ก.การบริหารจัดการการทำงานของคนต่างด้าวฯ และข้อหาเป็นคนต่างด้าวอยู่ในราชอาณาจักรโดยไม่ได้รับอนุญาต หรือการอนุญาตสิ้นสุด หรือถูกเพิกถอน ตามมาตรา 81 แห่ง พ.ร.บ.คนเข้าเมือง พ.ศ. 2522 ส่วนนายจ้าง เจ้าหน้าที่ได้ร้องทุกข์กล่าวโทษต่อพนักงานสอบสวน สภ.บางโทรัดในข้อหาให้คนต่างด้าวทำงานโดยไม่มีใบอนุญาต ตามมาตรา 9 มีโทษตามมาตรา 102 2) บริษัท แฮปปี้ ไม้หลิน ซีฟู้ดส์ จำกัดตั้งอยู่เลขที่ 29/1 หมู่ที่ 4 ตำบลท่าจีน อำเภอเมือง จังหวัดสมุทรสาคร ประเภทกิจการแปรรูปสัตว์น้ำ มีการจ้างคนไทย 3 คน มีการจ้างแรงงานต่างด้าว 36 คน เป็นชาย 10 คน หญิง 26 คน เป็นสัญชาติเมียนมาทั้งหมด แรงงานต่างด้าวมีเอกสารการอนุญาตทำงานและเอกสารการอนุญาตให้อยู่ในราชอาณาจักรถูกต้อง 3) ล้งปลานายกิตติพงษ์ ตั้งอยู่ในพื้นที่ของวัดกระเซ้าขาว ตำบลบ้านบ่อ อำเภอเมือง จังหวัดสมุทรสาคร ประเภทกิจการแปรรูปสัตว์มีการจ้างแรงงานไทย 1 คน มีการจ้างแรงงานต่างด้าว 10 คน เป็นชาย 5 คน หญิง 5 คน เป็นสัญชาติเมียนมาทั้งหมด แรงงานต่างด้าวมีเอกสารการอนุญาตทำงานและเอกสารการอนุญาตให้อยู่ในราชอาณาจักรถูกต้อง และ (4 บริษัท มิราเคิล เคมีภัณฑ์ จำกัด ตั้งอยู่เลขที่ 58 หมู่ 9 ตำบลบางกระเจ้า อำเภอเมือง จังหวัดสมุทรสาครประเภทกิจการผลิต/จำหน่ายพลาสติกรีไซเคิล มีการจ้างคนไทย 7 คน มีการจ้างแรงงานต่างด้าว 32 คน เป็นชาย32 คน เป็นสัญชาติเมียนมาทั้งหมด แรงงานต่างด้าวมีเอกสารการอนุญาตทำงานและเอกสารการอนุญาตให้อยู่ในราชอาณาจักรถูกต้อง
ทั้งนี้ การดำเนินการดังกล่าวจะช่วยขับเคลื่อนนโยบายของรัฐบาลเพื่อคุมเข้มเฝ้าระวังป้องกันและปราบปรามการลักลอบเข้าเมืองผิดกฎหมายของแรงงานต่างด้าว ตลอดจนการควบคุมสถานการณ์ตามมาตรการป้องกันการแพร่ระบาดของโรคโควิด-19 แก่แรงงานในสถานประกอบการอีกด้วย

ที่มา : https://www.thaigov.go.th/news/contents/details/42103