รัฐบาลไทย-ข่าวทำเนียบรัฐบาล-อนุทิน ตรวจเยี่ยมศูนย์ฉีดวัคซีนกลางบางซื่อ ระบบให้บริการกว่า 1,000 คนต่อชั่วโมง


วันพุธที่ 26 พฤษภาคม 2564
อนุทิน ตรวจเยี่ยมศูนย์ฉีดวัคซีนกลางบางซื่อ ระบบให้บริการกว่า 1,000 คนต่อชั่วโมง
รองนายกรัฐมนตรีและรัฐมนตรีว่าการกระทรวงสาธารณสุขตรวจเยี่ยมศูนย์ฉีดวัคซีนกลางบางซื่อจัดระบบไหลเวียนประมาณ 1,000 คน ต่อชั่วโมง และจะเพิ่มการให้บริการได้ถึง 20,000 คนต่อวัน ตั้งแต่ 24-26 พ.ค. มีผู้รับบริการแล้ว 17,535 คน
วันนี้ (26 พฤษภาคม 2564) ที่สถานีรถไฟกลางบางซื่อ กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายศักดิ์สยาม ชิดชอบ รัฐมนตรีว่าการกระทรวงคมนาคม นพ.สมศักดิ์ อรรฆศิลป์ อธิบดีกรมการแพทย์ นายแพทย์โอภาส การย์กวินพงศ์ อธิบดีกรมควบคุมโรค นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ และผู้บริหารกระทรวงสาธารณสุข ติดตามความพร้อมศูนย์ฉีดวัคซีนกลางบางซื่อ โดยนายอนุทินกล่าวว่า วันนี้มาเยี่ยมให้กำลังใจทั้งผู้ปฏิบัติงานและผู้ที่รับการฉีดวัคซีน จากกการทดสอบระบบ 2 วันที่ผ่านมา การให้บริการฉีดวัคซีน และการไหลเวียนของผู้ที่เข้ารับบริการคล่องตัวดีเป็นที่น่าพอใจ ให้บริการได้มากกว่า 1,000 คนต่อชั่วโมง ตั้งแต่วันที่ 24 พฤษภาคม 2564 ข้อมูลถึงวันนี้ (เวลา 15.00 น.) มีกลุ่มบุคลากรกระทรวงคมนาคม ขนส่งสาธารณะ และองค์กรต่างๆ รับการฉีดวัคซีนแล้วรวม 17,535 คน เฉพาะในวันนี้ 5,559 คน โดยจะเพิ่มการให้บริการให้ได้ถึง 20,000 คนต่อวัน
นายอนุทิน กล่าวต่อว่า สำหรับการให้บริการประชาชนที่ศูนย์ฉีดวัคซีนกลางบางซื่อที่กระทรวงคมนาคมให้การสนับสนุนสถานที่เป็นระยะเวลารวม 28 วัน ในระยะแรกเปิดให้บริการกับบุคลากรขนส่งสาธารณะ และในรูปแบบองค์กร และระยะต่อไปจะจัดอัตราส่วนให้ประชาชนทั่วไปเข้ารับบริการ ซึ่งเป็นหนึ่งในโมเดลที่จะนำไปใช้ที่จุดบริการต่างๆ นอกสถานพยาบาล ในส่วนกรุงเทพมหานคร เช่น จามจุรีสแควร์ ราชวิทยาลัยจุฬาภรณ์ รวมถึงในต่างจังหวัด เช่น ภูเก็ต โคราช มีการจัดระบบที่ดีเช่นกัน
*********************************  26 พฤษภาคม 2564

ที่มา : https://www.thaigov.go.th/news/contents/details/42124