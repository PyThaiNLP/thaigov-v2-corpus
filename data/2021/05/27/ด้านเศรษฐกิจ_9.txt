รัฐบาลไทย-ข่าวทำเนียบรัฐบาล-ออมสินแจ้งเปิดลงทะเบียนยื่นกู้สินเชื่อสู้ภัย COVID-19 ผ่าน MyMo อีกครั้ง วันที่ 26 พ.ค. 64 นี้  


วันพุธที่ 26 พฤษภาคม 2564
พิมพ์
ออมสินแจ้งเปิดลงทะเบียนยื่นกู้สินเชื่อสู้ภัย COVID-19 ผ่าน MyMo อีกครั้ง วันที่ 26 พ.ค. 64 นี้
จากที่ธนาคารแจ้งปิดระบบกดรับสิทธิ์ขอกู้สินเชื่อสู้ภัย COVID-19 ผ่านแอป MyMo ชั่วคราว เพื่อดำเนินการอนุมัติคำขอคงค้างกว่าแสนรายการ ขณะนี้ดำเนินการแล้วเสร็จและเปิดระบบลงทะเบียนเพื่อรับสิทธิ์การยื่นกู้อีกครั้ง ตั้งแต่วันพุธที่ 26 พ.ค. 2564 เวลา 16.00 น.
นายวิทัย รัตนากร ผู้อำนวยการธนาคารออมสิน เปิดเผยว่า หลังจากที่ธนาคารฯ ได้แจ้งปิดระบบกดรับสิทธิ์ขอกู้สินเชื่อสู้ภัย COVID-19 ผ่านแอป MyMo ไว้ชั่วคราว เพื่อดำเนินการอนุมัติคำขอคงค้างซึ่งมีจำนวนมากถึงกว่าแสนรายการ ขณะนี้ธนาคารฯ ได้ดำเนินการแล้วเสร็จ และจะเปิดให้ประชาชนที่เป็นกลุ่มเป้าหมายตามมาตรการ ซึ่งมีจำนวนกว่า 6 ล้านคนทั่วประเทศ เข้าระบบลงทะเบียนเพื่อรับสิทธิ์การยื่นกู้สินเชื่อสู้ภัย COVID-19 ผ่านแอป MyMo ได้อีกครั้ง ตั้งแต่วันพุธที่ 26 พฤษภาคม 2564 เวลา 16.00 น. เป็นต้นไป โดยมีขั้นตอนการลงทะเบียน ดังนี้
ขั้นตอนที่ 1  ลงทะเบียนเพื่อรับสิทธิ์ ผ่านแอป MyMo โดยระบบจะกำหนดวันที่นัดหมายให้ลูกค้าล็อกอินเข้าแอปเพื่อกดยื่นขอกู้อีกครั้ง
ขั้นตอนที่ 2  กดยื่นขอกู้ผ่านแอป MyMo ตามกำหนดวันที่นัดหมาย
ระบบจะจัดสรรวันและช่วงเวลานัดหมายให้ลูกค้ายื่นขอกู้ได้ตั้งแต่วันศุกร์ที่ 28 พฤษภาคม 2564 กำหนดโควต้าวันละ 100,000 ราย เพื่อป้องกันความแออัดและข้อจำกัดกรณีมีผู้ล็อกอินเข้าทำธุรกรรมทางอิเล็กทรอนิกส์พร้อมกันเป็นจำนวนมาก โดยธนาคารฯ จะเริ่มจ่ายเงินกู้เข้าบัญชีลูกค้าตั้งแต่วันเสาร์ที่ 29 พฤษภาคม 2564 เป็นต้นไป
ทั้งนี้ ผู้ที่ยื่นขอกู้แล้วและอยู่ระหว่างรอผลการอนุมัติ ธนาคารฯ จะแจ้งผลการพิจารณาให้ทราบทาง SMS และแอป MyMo (Notification) ภายในวันพุธที่ 26 พฤษภาคม 2564 และผู้ที่ทราบว่าได้รับอนุมัติสินเชื่อแล้ว แต่ยังไม่ได้ทำสัญญากู้ยืมเงิน (Digital Contract) ลูกค้าสองกลุ่มนี้สามารถล็อกอินเข้าแอป MyMo เพื่อทำสัญญาฯ ได้ตั้งแต่วันพฤหัสบดีที่ 27 พฤษภาคม 2564 เป็นต้นไป
สอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society
https://www.gsb.or.th/news/gsbpr25/

ที่มา : https://www.thaigov.go.th/news/contents/details/42119