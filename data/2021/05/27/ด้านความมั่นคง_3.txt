รัฐบาลไทย-ข่าวทำเนียบรัฐบาล-'วราวุธ' ปลูกต้น “มะเกลือ” เปิดกิจกรรมเนื่องในวันต้นไม้ประจำปีของชาติ 2564 ชวนคนไทยร่วมปลูกต้นไม้ เพื่อแผ่นดิน สืบสานสู่ 100 ล้านต้น


วันพุธที่ 26 พฤษภาคม 2564
'วราวุธ' ปลูกต้น “มะเกลือ” เปิดกิจกรรมเนื่องในวันต้นไม้ประจำปีของชาติ 2564 ชวนคนไทยร่วมปลูกต้นไม้ เพื่อแผ่นดิน สืบสานสู่ 100 ล้านต้น
'วราวุธ' ปลูกต้น “มะเกลือ” เปิดกิจกรรมเนื่องในวันต้นไม้ประจำปีของชาติ 2564 ชวนคนไทยร่วมปลูกต้นไม้ เพื่อแผ่นดิน สืบสานสู่ 100 ล้านต้น
'วราวุธ' ปลูกต้น “มะเกลือ” เปิดกิจกรรมเนื่องในวันต้นไม้ประจำปีของชาติ 2564 ชวนคนไทยร่วมปลูกต้นไม้ เพื่อแผ่นดิน สืบสานสู่ 100 ล้านต้น
วันนี้ (26 พฤษภาคม 2564) เวลา 09.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว. ทส.) เป็นประธานเปิดกิจกรรมวันต้นไม้ประจำปีของชาติ พ.ศ. 2564 และร่วมปลูกต้นไม้ พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท. ทส.) และผู้บริหารกระทรวงฯ โดยมี นายณัฐภัทร สุวรรณประทีป ผู้ว่าราชการจังหวัดสุพรรณบุรี และประชาชนในพื้นที่ให้การต้อนรับและรับแจกกล้าไม้ ณ วัดป่าเลไลยก์วรวิหาร จังหวัดสุพรรณบุรี
นายวราวุธ กล่าวว่า ตามที่คณะรัฐมนตรีได้มีมติเมื่อวันที่ 31 มกราคม 2532 กำหนดให้ “วันวิสาขบูชา” ของทุกปี เป็นวันต้นไม้ประจำปีของชาติ ในปีนี้ กระทรวงทรัพยากรธรรมชาติและสิ่งแวดล้อม จึงได้จัดกิจกรรมวันต้นไม้ประจำปีของชาติ พ.ศ. 2564 ขึ้น เพื่อเชิญชวนให้ประชาชน และหน่วยงานทุกภาค ตระหนักถึงความสำคัญของต้นไม้ และมีส่วนร่วมในการปลูก และบำรุงรักษาต้นไม้ เพื่อขยายพื้นที่สีเขียวให้ครอบคลุมทั้งประเทศ
นายวราวุธ กล่าวต่อไปว่า เนื่องในโอกาสวันต้นไม้ประจำปีของชาติ 2564 จึงขอเชิญชวนประชาชนคนไทย มาร่วมกันปลูกต้นไม้ และดูแล บำรุง รักษาต้นไม้ที่ปลูก พร้อมลงทะเบียนในโครงการและกิจกรรมปลูกต้นไม้และปลูกป่าเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก “รวมใจไทย ปลูกต้นไม้ เพื่อแผ่นดิน” สืบสานสู่ 100 ล้านต้น ได้ที่เว็บไซต์กรมป่าไม้ https://plant.forest.go.th/statistic โดยในขณะนี้ มีผู้ลงทะเบียนและร่วมปลูกต้นไม้กับโครงการไปแล้วกว่า 44,417,749 ต้น เพื่อให้ประเทศไทยมีพื้นที่สีเขียวเพิ่มขึ้นตามยุทธศาสตร์ชาติ รวมถึงมีทรัพยากรธรรมชาติและสิ่งแวดล้อมที่อุดมสมบูรณ์ ส่งต่อให้ลูกหลานในอนาคตอย่างยั่งยืน
“การปลูกต้นไม้ไม่ใช่เรื่องยาก แต่ปลูกแล้วต้องช่วยกันดูแล ช่วยกันรักษาให้เค้าเติบโตขึ้นมา ไม่ว่าจะเป็นเด็กหรือผู้ใหญ่มาช่วยกันปลูกคนละ 1 ต้น ซึ่งมั่นใจว่าแผ่นดินไทยของเราจะกลับมาเขียวขจีอุดมสมบูรณ์ หมดปัญหาเรื่องภัยแล้ง หมดปัญหาเรื่องน้ำท่วมต่อไปอีกตราบนานเท่านาน ดังนั้น มาร่วมกับกระทรวงทรัพยากรธรรมชาติและสิ่งแวดล้อม ปลูกต้นไม้ และบำรุงรักษาต้นไม้ที่ปลูก นะครับ เพื่อผืนแผ่นดินไทย เพื่อลูกหลานไทยในอนาคต” นายวราวุธ กล่าวย้ำ และเชิญชวนในช่วงท้าย
ในโอกาสนี้ นายวราวุธ ยังได้ร่วมกับผู้บริหารกระทรวงฯ และเจ้าหน้าที่ในพื้นที่ ปลูกต้นมะเกลือ ณ บริเวณวัดป่าเลไลยก์วรวิหาร โดย นายจตุพร บุรุษพัฒน์ ปกท. ทส. ผู้ว่าราชการ จ.สุพรรณบุรี และอธิบดีกรมป่าไม้ ได้ร่วมปลูกต้นประดู่ป่า
ทั้งนี้ สำหรับประชาชนที่สนใจปลูกต้นไม้ สามารถติดต่อขอรับกล้าไม้ได้จากหน่วยงานเพาะชำกล้าไม้ สังกัดกรมป่าไม้ในพื้นที่ทุกแห่งทั่วประเทศ และสามารถสืบค้นข้อมูลหน่วยเพาะชำกล้าไม้ได้ที่ www.forest.go.th/nursery หรือติดต่อสอบถามได้ที่หมายเลขโทรศัพท์ 02 561 4292-3 ต่อ 5551

ที่มา : https://www.thaigov.go.th/news/contents/details/42120