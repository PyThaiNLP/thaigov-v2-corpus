รัฐบาลไทย-ข่าวทำเนียบรัฐบาล-เพิ่มช่องทางลงทะเบียนรับวัคซีนโควิด-19  พร้อมปรับแผนกระจายฉีดวัคซีนโควิด-19  ยึดจำนวนผู้ติดเชื้อ  พื้นที่ขับเคลื่อนเศรษฐกิจ กลุ่มเสี่ยงจำเป็น


วันพุธที่ 26 พฤษภาคม 2564
เพิ่มช่องทางลงทะเบียนรับวัคซีนโควิด-19  พร้อมปรับแผนกระจายฉีดวัคซีนโควิด-19  ยึดจำนวนผู้ติดเชื้อ  พื้นที่ขับเคลื่อนเศรษฐกิจ กลุ่มเสี่ยงจำเป็น
เพิ่มช่องทางลงทะเบียนรับวัคซีนโควิด-19  พร้อมปรับแผนกระจายฉีดวัคซีนโควิด-19  ยึดจำนวนผู้ติดเชื้อ  พื้นที่ขับเคลื่อนเศรษฐกิจ กลุ่มเสี่ยงจำเป็น
วันนี้ (26 พฤษภาคม 2564) เวลา 12.45 น. ณ โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เพิ่มช่องทางลงทะเบียนเข้ารับบริการฉีดวัคซีนโควิด-19 ผ่านแอพลิเคชันของแต่ละจังหวัด เพื่ออำนวยความสะดวก และมีความรวดเร็วมากยิ่งขึ้น
โฆษก ศบค. ยังกล่าวถึงประเด็นการลงทะเบียนฉีดวัคซีนโควิด-19 ว่า ประชาชนสามารถลงทะเบียนรับวัคซีนผ่านโรงพยาบาล  อสม. รวมทั้งผ่านแอพพลิเคชันของแต่ละจังหวัดได้  เช่น แอพลิเคชันที่เป็นระบบของกรุงเทพมหานคร นนทบุรี รวมทั้ง ที่ได้มีการเปิดให้ลงทะเบียนเพิ่มทางเลือกและอำนวยความสะดวกแก่ประชาชนให้รวดเร็วมากยิ่งขึ้น  โดยขอให้ชะลอการลงทะเบียนผ่านแอพพลิเคชัน “หมอพร้อม” ดังกล่าวออกไปก่อน โดยจะปรับ “หมอพร้อม” เน้นติดตามการฉีดวัคซีนและการออกใบรับรองเป็นหลัก อย่างไรก็ตาม ยืนยันสำหรับ 2 กลุ่มที่ลงทะเบียนผ่านระบบหมอพร้อมที่จัดอยู่ในกลุ่มผู้สูงอายุที่มีอายุมากกว่า 60 ปี และผู้ที่อยู่ในกลุ่ม 7 โรคเสี่ยงนั้น จะได้รับวัคซีนในช่วงวัน เวลาที่เหมาะสมในลำดับต้นและสอดคล้องกับจำนวนวัคซีนด้วย
นอกจากนี้โฆษก ศบค. ยังเผยว่า นายกรัฐมนตรีได้สั่งการให้เลขา สมช. หารือเพิ่มเติมสำหรับแผนการแจกจ่ายวัคซีน จากเดิมที่จัดสรรวัคซีนตามจำนวนยอดจอง ปรับให้เป็นการแจกจ่ายวัคซีนตามสถานการณ์การระบาด โดยนำจำนวนตัวเลขผู้ติดเชื้อ ซึ่งอัตราการติดเชื้อมีการเปลี่ยนแปลงทุกวัน  รวมทั้งพื้นที่ที่มีส่วนในการขับเคลื่อนเศรษฐกิจ และกลุ่มเสี่ยงต่างๆ  เช่น แรงงาน กลุ่มผู้ให้บริการขนส่งสาธารณะ และการเตรียมพร้อมสำหรับเปิดการศึกษาในเร็วๆ นี้   ทั้งนี้ แผนการแจกจายวัคซีนจะเกณท์และปัจจัยพิจารณาที่หลากหลายเพิ่มขึ้น  ซึ่งนายกรัฐมนตรีในฐานะ  ผอ. ศบค. ติดตามข้อมูลและรับฟังข้อเสนอต่างๆ เพื่อนำมาปรับการบริหารจัดการให้สอดคล้องกับสถานการณ์ที่เปลี่ยนแปลงไปด้วย
...........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42113