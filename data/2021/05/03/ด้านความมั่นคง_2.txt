รัฐบาลไทย-ข่าวทำเนียบรัฐบาล-มหาดไทย ขยายกำหนดเวลาการขอมีบัตรประจำตัวประชาชน ขอมีบัตรใหม่ และเปลี่ยนบัตร ออกไปเป็นภายในวันที่ 31 ส.ค. 2564


วันอาทิตย์ที่ 2 พฤษภาคม 2564
พิมพ์
มหาดไทย ขยายกำหนดเวลาการขอมีบัตรประจำตัวประชาชน ขอมีบัตรใหม่ และเปลี่ยนบัตร ออกไปเป็นภายในวันที่ 31 ส.ค. 2564
มหาดไทย ขยายกำหนดเวลาการขอมีบัตรประจำตัวประชาชน ขอมีบัตรใหม่ และเปลี่ยนบัตร ออกไปเป็นภายในวันที่ 31 ส.ค. 2564
เมื่อวันที่ 1 พ.ค. 64 พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่กระทรวงมหาดไทยได้มีประกาศขยายกำหนดเวลาการจัดทำบัตรประจำตัวประชาชนจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในทุกท้องที่จังหวัดและกรุงเทพมหานคร เป็นภายในวันที่ 30 เมษายน 2564 นั้น
พลเอก อนุพงษ์ เผ่าจินดา กล่าวว่า ในปัจจุบัน สถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ยังขยายขอบเขตการแพร่ระบาดของโรคออกเป็นวงกว้าง กระจายไปในหลายพื้นที่ และมีการตรวจพบผู้ป่วยยืนยันติดเชื้อรายใหม่ โดยเฉพาะกรณีการติดเชื้อภายในประเทศมีจำนวนสูงขึ้นในแต่ละวัน และเพื่อเป็นการลดความเสี่ยงการแพร่ระบาดของโรคโควิด-19 ในสถานที่บริการจัดทำบัตรประจำตัวประชาชนที่มีผู้ขอรับบริการจำนวนมาก จึงอาศัยอำนาจตามพระราชบัญญัติบัตรประจำตัวประชาชน พ.ศ. 2526 และที่แก้ไขเพิ่มเติม จึงได้ลงนามประกาศกระทรวงมหาดไทย เรื่อง ขยายกำหนดเวลาการจัดทำบัตรประจำตัวประชาชนจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (เพิ่มเติม) โดยให้ขยายกำหนดเวลาการขอมีบัตร การขอมีบัตรใหม่ หรือการขอเปลี่ยนบัตรในทุกท้องที่จังหวัดและกรุงเทพมหานคร เพิ่มเติม จากภายในวันที่ 30 เมษายน 2564 เป็นภายในวันที่ 31 สิงหาคม 2564

ที่มา : https://www.thaigov.go.th/news/contents/details/41422