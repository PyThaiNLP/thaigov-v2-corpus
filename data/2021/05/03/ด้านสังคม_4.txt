รัฐบาลไทย-ข่าวทำเนียบรัฐบาล-“อนุทิน” เผย 3 วัน ศูนย์แรกรับนิมิบุตรช่วยผู้ติดเชื้อโควิดตกค้าง 178 ราย ส่งต่อได้รวดเร็ว


วันอาทิตย์ที่ 2 พฤษภาคม 2564
“อนุทิน” เผย 3 วัน ศูนย์แรกรับนิมิบุตรช่วยผู้ติดเชื้อโควิดตกค้าง 178 ราย ส่งต่อได้รวดเร็ว
รองนายกรัฐมนตรีและรัฐมนตรีว่าการกระทรวงสาธารณสุข เผยผลดำเนินการของศูนย์แรกรับและส่งต่อนิมิบุตร 3 วัน ช่วยผู้ติดเชื้อตกค้างรวม 178 ราย ส่วนใหญ่เป็นกลุ่มสีเขียว ใช้เวลาเพียงวันเดียวประสานช่วยส่งต่อได้ พร้อมปรับระบบส่งรถไปรับผู้ติดเชื้อจากบ้าน
รองนายกรัฐมนตรีและรัฐมนตรีว่าการกระทรวงสาธารณสุข เผยผลดำเนินการของศูนย์แรกรับและส่งต่อนิมิบุตร 3 วัน ช่วยผู้ติดเชื้อตกค้างรวม 178 ราย ส่วนใหญ่เป็นกลุ่มสีเขียว ใช้เวลาเพียงวันเดียวประสานช่วยส่งต่อได้ พร้อมปรับระบบส่งรถไปรับผู้ติดเชื้อจากบ้านถึงโรงพยาบาลตามระดับอาการได้รวดเร็ว
วันนี้ (2 พฤษภาคม 2564) ที่ศูนย์แรกรับและส่งต่อ กระทรวงสาธารณสุข (Pre-Admission Center MOPH) อาคารกีฬานิมิบุตร สนามกีฬาแห่งชาติ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวภายหลังตรวจเยี่ยมการดำเนินงานของศูนย์แรกรับฯ ว่า วันนี้เป็นการดำเนินงานวันที่ 3 ภาพรวมถือว่าเป็นไปด้วยความเรียบร้อย สามารถช่วยแบ่งเบาภารกิจของกรุงเทพมหานคร ช่วยเหลือผู้ติดเชื้อโควิด 19 ตกค้างที่บ้านเข้าสู่ระบบการรักษาได้อย่างต่อเนื่อง โดยช่วยประสานหาเตียงให้ผู้ติดเชื้อตกค้างรวม 178 รายส่วนใหญ่เป็นกลุ่มสีเขียว พร้อมส่งรถไปรับผู้ติดเชื้อถึงบ้านเพื่อนำส่งโรงพยาบาลตามระดับอาการได้อย่างรวดเร็ว
“ส่วนใหญ่ผู้ติดเชื้อจะติดต่อเข้ามาทางสายด่วน  มากกว่าการเดินทางเข้ามาเอง ซึ่งเราปรับการบริการ โดยขอให้ผู้ติดเชื้อรออยู่ที่บ้าน และเมื่อประสานหาเตียงได้แล้ว ก็จะส่งรถพยาบาลที่เตรียมไว้ไปรับถึงบ้านและนำเข้าสู่การรักษาทันที ซึ่งสามารถดำเนินการได้อย่างรวดเร็ว ใช้เวลารอไม่นาน โดยเฉพาะกลุ่มอาการสีเขียวเพียงวันเดียวก็ประสานช่วยส่งต่อได้” นายอนุทินกล่าว
ทั้งนี้ ระหว่างวันที่  30 เมษายน -2 พฤษภาคม 2564 มีผู้ติดเชื้อติดต่อเข้ามาทั้งหมดรวม 178 ราย  โดยติดต่อผ่านสายด่วน 02-079-1000  จำนวน 163 ราย เดินทางมาเอง 15 ราย  เฉพาะวันที่ 2 พฤษภาคม ข้อมูลถึง 14.00 น. มีผู้ติดเชื้อติดต่อเข้ามา 63 ราย  ผ่านสายด่วน 59 ราย เป็นกลุ่มอาการสีเขียว 40 ราย สีเหลือง 17 ราย และสีแดง 2 ราย ส่วนผู้ที่เดินทางเข้ามาเองมี 4 ราย เป็นสีเขียว 3 ราย และสีเหลือง 1 ราย ทั้งหมดสามารถช่วยเหลือให้ได้เข้ารับการรักษาตามระดับอาการที่เหมาะสม
************************************ 2 พฤษภาคม 2564

ที่มา : https://www.thaigov.go.th/news/contents/details/41421