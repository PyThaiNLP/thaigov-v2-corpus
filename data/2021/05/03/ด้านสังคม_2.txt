รัฐบาลไทย-ข่าวทำเนียบรัฐบาล-“อนุทิน”เผยระนองพบผู้ติดเชื้อโควิด ชาวไทย-เมียนมาต่อเนื่อง เร่งเปิด รพ.สนาม รองรับ


วันอาทิตย์ที่ 2 พฤษภาคม 2564
“อนุทิน”เผยระนองพบผู้ติดเชื้อโควิด ชาวไทย-เมียนมาต่อเนื่อง เร่งเปิด รพ.สนาม รองรับ
รองนายกรัฐมนตรีและรัฐมนตรีว่าการกระทรวงสาธารณสุข เผยโควิดระลอกเมษายน จ.ระนองจากคลัสเตอร์สนุกเกอร์ –แพปลา ยังพบผู้ติดเชื้อต่อเนื่อง ขณะนี้มีผู้ติดเชื้อแล้ว 237 ราย ทั้งชาวไทย-เมียนมาส่งรถเก็บตัวอย่างชีวนิรภัยพระราชทานเชิงรุกคัดกรองกลุ่มเสี่ยง
รองนายกรัฐมนตรีและรัฐมนตรีว่าการกระทรวงสาธารณสุข เผยโควิดระลอกเมษายน จ.ระนองจากคลัสเตอร์สนุกเกอร์ –แพปลา ยังพบผู้ติดเชื้อต่อเนื่อง ขณะนี้มีผู้ติดเชื้อแล้ว 237 ราย ทั้งชาวไทย-เมียนมาส่งรถเก็บตัวอย่างชีวนิรภัยพระราชทานเชิงรุกคัดกรองกลุ่มเสี่ยง ที่ สมาคมประมงระนอง เตรียมเปิดโรงพยาบาลสนามรองรับผู้ติดเชื้อกลุ่มสีเขียวเพิ่มอีก 5 แห่ง
วันนี้ (2 พฤษภาคม 2564) ที่ จังหวัดระนอง นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า วันนี้ลงพื้นที่เยี่ยมความพร้อมโรงพยาบาลสนามโรงยิมเนเซียมเทศบาลเมืองบางริ้น รองรับผู้ติดเชื้อโควิด 19 กลุ่มสีเขียวในพื้นที่จังหวัดระนอง ทั้งนี้ ข้อมูลการระบาดโควิดระลอกเดือนเมษายน ตั้งแต่วันที่ 1 เมษายน - 1 พฤษภาคม 2564 พบผู้ติดเชื้อสะสม 237 ราย เป็นคนไทย 157 ราย แรงงานข้ามชาติ 80 ราย มีผู้เสียชีวิต 1 คน โดยพบผู้ติดเชื้อใน 12 คลัสเตอร์  และคลัสเตอร์สนุกเกอร์ –แพปลา ยังพบผู้ติดเชื้อต่อเนื่องทั้งชาวไทยและชาวเมียนมา กระทรวงสาธารณสุข ได้ส่งรถเก็บตัวอย่างชีวนิรภัยพระราชทาน เชิงรุกออกคัดกรองและค้นหาในกลุ่มเสี่ยง ที่ สมาคมประมงระนอง ตั้งแต่วันที่ 27 -29 เมษายน ตรวจไปแล้ว 1,266 ราย พบติดเชื้อ 51 ราย เป็นคนไทย 16 ราย เมียนมา 35 ราย และได้ขยายการให้บริการถึงวันที่ 2 พฤษภาคม 2564 นี้
นายอนุทิน กล่าวว่า ระนองเป็นจังหวัดชายแดนที่เป็นพื้นที่เศรษฐกิจสำคัญ มีผู้ประกอบธุรกิจรวมทั้งผู้ทำงานชาวไทยและเมียนมาเดินทางเข้า-ออกจังหวัดจำนวนมาก ได้กำชับให้ติดตามเฝ้าระวังอย่างเข้มข้น จากการคัดกรองเชิงรุกยังพบผู้ติดเชื้ออย่างต่อเนื่อง จึงมีความจำเป็นเร่งด่วนที่จะจัดตั้งโรงพยาบาลสนามขึ้นมารองรับผู้ติดเชื้อกลุ่มสีเขียวที่ไม่มีอาการหรืออาการน้อย ตัดวงจรการแพร่เชื้อให้ผู้อื่นโดยเฉพาะคนในครอบครัว เพื่อนร่วมงาน ขณะนี้เปิดแล้ว 1 แห่งเมื่อวันที่ 26เมษายน ที่ โรงยิมเนเซียม เทศบาลเมืองบางริ้น รองรับชาวไทย 100 เตียง และอาคารด้านหลังโรงยิมฯรองรับแรงงานเมียนมา 40 เตียง นอกจากนี้ยังมีแผนเปิดเพิ่มอีก 5 แห่ง อยู่ระหว่างดำเนินการ
“วันนี้มาให้กำลังใจแพทย์ พยาบาล และเจ้าหน้าที่ที่ปฏิบัติงานดูแลผู้ติดเชื้อ  ซึ่งการบริหารจัดการ เป็นไปด้วยความราบรื่น ขณะนี้ จ.ระนองได้ออกมาตรการต่างๆ เช่น การห้ามร้านจำหน่ายอาหารทุกประเภท ไม่ให้ลูกค้านั่งรับประทานอาหารภายในร้าน ให้ซื้อกลับไปรับประทานที่บ้านได้เพื่อลดการรวมตัวที่ถือว่าเป็นความเสี่ยงอาจเป็นอีกหนึ่งสาเหตุในการแพร่กระจายเชื้อได้ ทั้งนี้น่าจะคุมสถานการณ์ได้ ซึ่งในวันนี้ได้นำวัคซีนมามอบให้แพทย์ พยาบาล และเจ้าหน้าที่ด่านหน้า จำนวน 5,000 โดส  เพื่อฉีดป้องกันโควิดให้กับกลุ่มเสี่ยงในพื้นที่ระบาดด้วยความสมัครใจ”นายอนุทินกล่าว
ด้านนายแพทย์นรเทพ อัศวพัชระ นายแพทย์สาธารณสุขจังหวัดระนอง กล่าวว่า จังหวัดระนองมีผู้เดินทางเข้า-ออกจังหวัด สแกน QR code"ระนองชนะ" ตั้งแต่วันที่ 1 - 30 เมษายน 2564 จำนวน 8,790 ราย  ซึ่งเจ้าหน้าที่สาธารณสุขได้ติดตามพบผู้ที่มีความเสี่ยงสูง 892 ราย ส่งตรวจหาสารพันธุกรรมโรคโควิด 19 ทุกรายและกักกันตัวเพื่อสังเกตอาการในที่พักอาศัย 14 วัน(Home Quarantine) ส่วนผู้มีความเสี่ยงต่ำให้เฝ้าระวังสังเกตอาการ 14 วัน (Self Quarantine) จำนวน 7,832 ราย
************************************ 2 พฤษภาคม 2564

ที่มา : https://www.thaigov.go.th/news/contents/details/41416