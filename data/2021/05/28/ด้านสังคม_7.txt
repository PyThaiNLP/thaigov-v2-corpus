รัฐบาลไทย-ข่าวทำเนียบรัฐบาล-กรมเจ้าท่า เร่งภารกิจขุดลอกแก้ปัญหาภัยแล้ง เพิ่มพื้นที่รับน้ำในช่วงฤดูน้ำหลาก


วันพฤหัสบดีที่ 27 พฤษภาคม 2564
กรมเจ้าท่า เร่งภารกิจขุดลอกแก้ปัญหาภัยแล้ง เพิ่มพื้นที่รับน้ำในช่วงฤดูน้ำหลาก
...
นายวิทยา ยาม่วง อธิบดีกรมเจ้าท่า กระทรวงคมนาคม เปิดเผยผลการดำเนินงานภารกิจขุดลอกตามนโยบายรัฐบาลและกระทรวงคมนาคม เพื่อแก้ปัญหาภัยแล้ง ขยายพื้นที่รับน้ำในช่วงฤดูน้ำหลากเพื่อช่วยเหลือประชาชน บริเวณพื้นที่ภาคเหนือตอนบน ประกอบด้วยหน่วยขุดลอกแม่น้ำฝาง จังหวัดเชียงใหม่ แม่น้ำคาว จังหวัดเชียงราย แม่น้ำยม จังหวัดแพร่ และแม่น้ำจาง จังหวัดลำปาง ดำเนินการโดยสำนักพัฒนาและบำรุงรักษาทางน้ำ : สำนักงานพัฒนาและบำรุงรักษาทางน้ำที่ 7 ได้เปิดหน่วยปฏิบัติงานขุดลอกเพื่อแก้ไขความเดือดร้อนจากความตื้นเขินของลำน้ำจากตะกอนดิน การกักเก็บน้ำเพื่อใช้ในการเกษตรในฤดูแล้งไม่เพียงพอต่อความต้องการของประชาชนที่ใช้น้ำเพื่อทำการเกษตรและอุปโภคบริโภค และลดอุทกภัยในช่วงฤดูน้ำหลากประชาชนในพื้นที่ได้รับความเดือดร้อนจากปัญหาน้ำท่วมพื้นที่ทางการเกษตร ส่งผลให้พืชผลได้รับความเสียหาย ดังนี้
1. แม่น้ำจาง ตำบลสบป้าด อำเภอแม่เมาะ จังหวัดลำปาง เปิดหน่วยเมื่อวันที่ 1 มีนาคม 2564 เริ่มขุดลอก (ช่วงที่ 1) ตั้งแต่ กม. 81 + 330 ถึง กม. 84 + 150 (ช่วงที่ 2) ตั้งแต่ กม. 87+100 ถึง กม. 87+650 ระยะทางรวม 3,400 เมตร ขุดลอกร่องน้ำให้ได้ความกว้าง 15 - 20 เมตร ขุดลอกระดับก้นร่องลึกประมาณ 253.50 - 264.00 เมตร (จากระดับน้ำทะเล ปานกลาง) ปริมาณวัสดุขุดลอก 54,000 ลูกบาศก์เมตร ระยะเวลาดำเนินการ 100 วัน การปฏิบัติงานขุดลอกถึงวันที่ 26 พฤษภาคม 2564 ได้ 88.94 %
2. แม่น้ำยม หมู่ที่ 1 ตำบลสบสาย อำเภอสูงเม่น จังหวัดแพร่ เริ่มขุดลอก ตั้งแต่ กม. 533 + 050 ถึง กม. 535 + 100 ระยะทาง 2,050 เมตร ขุดลอกร่องน้ำให้ได้ความกว้าง 40 - 70 เมตร ขุดลอกระดับก้นร่องลึกประมาณ 139.50 - 140.00 เมตร (จากระดับน้ำทะเลปานกลาง) ปริมาณวัสดุขุดลอก 55,000 ลูกบาศก์เมตร ระยะเวลาดำเนินการ 95 วัน การปฏิบัติงานขุดลอก ถึงวันที่ 26 พฤษภาคม 2564 ได้ 90.22 % พื้นที่ได้รับประโยชน์คือโรงสูบน้ำพลังงานไฟฟ้า จำนวน 1 โรง พื้นที่ใช้น้ำเพื่อการเกษตรกรรม ประมาณ 1,400 ไร่ และใช้น้ำเพื่ออุปโภคและบริโภค ประมาณ 550 ครัวเรือน
3. แม่น้ำจางตำบลดอนไฟ ตำบลหัวเสือ และตำบลน้ำโจ้ อำเภอแม่ทะ จังหวัดลำปาง เริ่มขุดลอก ตั้งแต่ กม. 45+350 ถึง กม. 47+650 ระยะทาง 2,300 เมตร ขุดลอกร่องน้ำให้ได้ความกว้าง 30 - 40 เมตร ขุดลอกระดับก้นร่องลึกประมาณ 203.50- 204.50 เมตร (จากระดับน้ำทะเลปานกลาง) ได้วัสดุขุดลอก 50,000 ลูกบาศก์เมตร ระยะเวลาดำเนินการ 85 วัน ปัจจุบันดำเนินการแล้วเสร็จ พื้นที่ที่ได้รับประโยชน์ คือโรงสูบน้ำพลังงานไฟฟ้า จำนวน 1 โรง พื้นที่ใช้น้ำเพื่อการเกษตรกรรม ประมาณ 500 - 700 ไร่ และประปาหมู่บ้าน จำนวน 1 โรงที่ใช้น้ำเพื่ออุปโภคและบริโภค จำนวน 350 - 400 ครัวเรือน
อธิบดีกรมเจ้าท่า กล่าวเพิ่มเติมถึงภารกิจขุดลอก ว่าปัจจุบันกรมเจ้าท่า โดยสำนักพัฒนาและบำรุงรักษาทางน้ำได้เร่งดำเนินการตามแผนงานอย่างต่อเนื่อง ขณะนี้ดำเนินการแล้วเสร็จในหลายพื้นที่ และหมุนเวียนดำเนินการต่อเนื่องเพื่อช่วยบรรเทา ความเดือดร้อนของประชาชนในช่วงฤดูฝนของปีนี้ อีกทั้งภายหลังการขุดลอกได้ส่งเสริมและสนับสนุนให้ชาวบ้านช่วยกันรักษา ฟื้นฟูสภาพแวดล้อมทางน้ำโดยการปล่อยพันธุ์ปลาท้องถิ่น ใช้พื้นที่ริมตลิ่งปลูกพืชผักสวนครัว ส่งเสริมอาชีพเกษตรกรรมเพื่อเลี้ยงชีพ สามารถสร้างรายได้ให้แก่ตนเองและครอบครัว พร้อมกับปลูกไม้ยืนต้นเพิ่มพื้นที่สีเขียวให้กับชุมชน เป็นที่พักผ่อนหย่อนใจ เป็นแหล่งท่องเที่ยวของชุมชนได้อีกด้วย

ที่มา : https://www.thaigov.go.th/news/contents/details/42152