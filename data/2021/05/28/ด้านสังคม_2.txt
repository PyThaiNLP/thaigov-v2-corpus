รัฐบาลไทย-ข่าวทำเนียบรัฐบาล-พม. รับมอบกล้าไม้มงคล 100 ต้น จาก ทส. ร่วมปลูกต้นไม้และปลูกป่าเฉลิมพระเกียรติเนื่องในโอกาสมหามงคลพระราชพิธีบรมราชาภิเษก 


วันพฤหัสบดีที่ 27 พฤษภาคม 2564
พม. รับมอบกล้าไม้มงคล 100 ต้น จาก ทส. ร่วมปลูกต้นไม้และปลูกป่าเฉลิมพระเกียรติเนื่องในโอกาสมหามงคลพระราชพิธีบรมราชาภิเษก
พม. รับมอบกล้าไม้มงคล 100 ต้น จาก ทส. ร่วมปลูกต้นไม้และปลูกป่าเฉลิมพระเกียรติเนื่องในโอกาสมหามงคลพระราชพิธีบรมราชาภิเษก ภายใต้โครงการ "รวมใจไทย ปลูกต้นไม้เพื่อแผ่นดิน" สืบสานสู่ 100 ล้านต้น
วันที่ 24 พ.ค. 64 เวลา 13.30 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร  รับมอบกล้าไม้มงคล จำนวน 100 ต้น ที่ผ่านพิธีเจริญพระพุทธมนต์ในโครงการพฤกษามหามงคล จากกระทรวงทรัพยากรธรรมชาติและสิ่งแวดล้อม (ทส.) โดย นางนันทนา บุณยานันต์ ผู้อำนวยการสำนักจัดการป่าชุมชน กรมป่าไม้ เพื่อร่วมกันปลูกต้นไม้และเชิญชวนประชาชนร่วมกันปลูกต้นไม้ภายในบริเวณที่พักอาศัยและที่ดินของตนเอง หน่วยงานราชการ โรงเรียน ศาสนสถาน และที่สาธารณะ เป็นต้น ตามโครงการและกิจกรรมปลูกต้นไม้และปลูกป่าเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ภายใต้โครงการ รวมใจไทย ปลูกต้นไม้เพื่อแผ่นดิน สืบสานสู่ 100 ล้านต้น
นายจุติ กล่าวว่า เนื่องด้วย คณะรัฐมนตรี มีมติเมื่อวันที่ 13 มกราคม 2532 กำหนดให้ วันวิสาขบูชาของทุกปี เป็น วันต้นไม้ประจําปีของชาติ เพื่อเป็นการสร้างและกระตุ้นจิตสำนึกให้ประชาชนและหน่วยงานทุกภาคส่วนได้มีส่วนร่วมในการฟื้นฟูทรัพยากรป่าไม้ของชาติ โดยวันวิสาขบูชาอยู่ในเดือนพฤษภาคมและเป็นช่วงเริ่มต้นของฤดูฝน จึงมีความเหมาะสมในการปลูกต้นไม้ สำหรับวันต้นไม้ประจำปีของชาติ ปี 2564 ตรงกับวันพุธที่ 26 พฤษภาคม 2564 ทางกระทรวง พม. ได้รับมอบกล้าไม้มงคล จำนวน 100 ต้น จากกระทรวง ทส. ซึ่งขอขอบคุณเป็นอย่างยิ่ง และจะนำกล้าไม้มงคลทั้งหมดไปมอบให้กับหัวหน้าส่วนราชการ จำนวน 8 หน่วยงาน อีกทั้งจะนำไปมอบให้สถานสงเคราะห์ในพื้นที่กรุงเทพฯ นนทบุรี และปทุมธานี ประกอบด้วย 1)  สถานสงเคราะห์เด็ก 12 แห่ง  2) ศูนย์พัฒนาการจัดสวัสดิการสังคมผู้สูงอายุ 2 แห่ง และ 3) สถานคุ้มครองและพัฒนาคนพิการ 6 แห่ง เพื่อร่วมกันปลูกเป็นสิริมงคลแก่ข้าราชการและเจ้าหน้าที่ตามโครงการและกิจกรรมปลูกต้นไม้และปลูกป่าเฉลิมพระเกียรติเนื่องในโอกาสมหามงคลพระราชพิธีบรมราชาภิเษก ภายใต้โครงการ รวมใจไทย ปลูกต้นไม้เพื่อแผ่นดิน สืบสานสู่ 100 ล้านต้น ต่อไป ทั้งนี้ หากประชาชนสนใจ สามารถติดต่อกระทรวง ทส. เพื่อขอรับกล้าไม้มงคลได้จากหน่วยงานเพาะชำกล้าไม้ของกรมป่าไม้ กรมอุทยานแห่งชาติสัตว์ป่าและพันธุ์พืช และกรมทรัพยากรทางทะเลและชายฝั่ง

ที่มา : https://www.thaigov.go.th/news/contents/details/42140