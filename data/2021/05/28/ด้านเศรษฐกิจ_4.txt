รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสนับสนุนเขตเศรษฐกิจการขนส่งภาคตะวันออก EEC ต่อเนื่อง สอดรับนโยบายรัฐมนตรีว่าการกระทรวงคมนาคม คาดปี 2566 แล้วเสร็จอีกกว่า 27 กิโลเมตร


วันพฤหัสบดีที่ 27 พฤษภาคม 2564
กรมทางหลวงชนบท สร้างถนนสนับสนุนเขตเศรษฐกิจการขนส่งภาคตะวันออก EEC ต่อเนื่อง สอดรับนโยบายรัฐมนตรีว่าการกระทรวงคมนาคม คาดปี 2566 แล้วเสร็จอีกกว่า 27 กิโลเมตร
กรมทางหลวงชนบท (ทช.) กระทรวงคมนาคม ดำเนินการก่อสร้างถนนทางหลวงชนบทสนับสนุนเขตเศรษฐกิจพิเศษภาคตะวันออก (Eastern Economic Corridor : EEC)
กรมทางหลวงชนบท (ทช.) กระทรวงคมนาคม ดำเนินการก่อสร้างถนนทางหลวงชนบทสนับสนุนเขตเศรษฐกิจพิเศษภาคตะวันออก (Eastern Economic Corridor : EEC) สอดรับกับนโยบายของ      นายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนาพื้นที่เศรษฐกิจฝั่งตะวันออกหรือโครงการระเบียงเศรษฐกิจภาคตะวันออกอย่างต่อเนื่อง เพื่อเตรียมความพร้อมในเรื่องโครงสร้างพื้นฐานให้แก่นักลงทุน       ในเขตพื้นที่ 3 จังหวัด คือ ฉะเชิงเทรา ชลบุรี และระยอง โดยมีเป้าหมายในการพัฒนาเพิ่มประสิทธิภาพให้เป็น    เขตเศรษฐกิจพิเศษที่ดีและทันสมัยที่สุดในภูมิภาคอาเซียน
นายปฐม เฉลยวาเรศ อธิบดีกรมทางหลวงชนบท เปิดเผยว่า ที่ผ่านมา ทช. ได้ดำเนินการก่อสร้างถนนทางหลวงชนบทเพื่อสนับสนุนเขตเศรษฐกิจพิเศษภาคตะวันออก หรือ EEC อย่างต่อเนื่อง รองรับการขยายตัวทางเศรษฐกิจ สนับสนุนการขนส่งสินค้าไปยังนิคมอุตสาหกรรม รวมถึงการแก้ไขปัญหาการจราจร ที่ติดขัดในช่วงเวลาเร่งด่วน โดยที่ผ่านมามีโครงการที่ ทช. ได้ดำเนินการก่อสร้างแล้วเสร็จสมบูรณ์ อาทิ ถนนทางหลวงชนบทสาย รย.5050 แยกสายนิคมสร้างตนเองสาย 15 บ้านห้วยโป่ง อำเภอนิคมพัฒนา จังหวัดระยอง ระยะทาง 10.198 กิโลเมตร ถนนทางหลวงชนบทสาย รย.4058 แยก ทล.3138 - ทล.344 อำเภอบ้านค่าย และอำเภอวังจันทร์ จังหวัดระยอง ระยะทาง 32.807 กิโลเมตร และถนนทางหลวงชนบทสายแยก ทล.7 - ท่าเรือแหลมฉบัง จังหวัดชลบุรี ระยะทาง 10.570 กิโลเมตร
ทั้งนี้ ทช. ยังมีโครงการสนับสนุน EEC ที่อยู่ระหว่างการก่อสร้างอีก จำนวน 3 โครงการ ดังนี้
1. ถนนทางหลวงชนบทสาย ฉช.3001 แยก ทล.314 - ลาดกระบัง จังหวัดฉะเชิงเทรา และสมุทรปราการ ระยะทาง 20.328 กิโลเมตร ปัจจุบันการก่อสร้างโครงการดังกล่าวมีความก้าวหน้าไปแล้วกว่าร้อยละ 95 คาดว่าจะก่อสร้างแล้วเสร็จในปี 2564 ใช้งบประมาณในการก่อสร้างรวม 3,712 ล้านบาท
2. ถนนทางหลวงชนบทสาย รย.3013 แยก ทล.331 - ทล.3191 อำเภอปลวกแดง จังหวัดระยอง ระยะทาง 16.460 กิโลเมตร ปัจจุบันการก่อสร้างโครงการดังกล่าวมีความก้าวหน้าไปแล้วกว่าร้อยละ 40 คาดว่าจะก่อสร้างแล้วเสร็จในปี 2566 ใช้งบประมาณในการก่อสร้างรวม 540 ล้านบาท
3. ถนนทางหลวงชนบทสาย รย.2015 แยก ทล.36 - ทล.331 อำเภอปลวกแดง จังหวัดระยอง ระยะทาง 11.465 กิโลเมตร ปัจจุบันการก่อสร้างโครงการดังกล่าวมีความก้าวหน้าไปแล้วกว่าร้อยละ 17 คาดว่าจะก่อสร้างแล้วเสร็จในปี 2566 ใช้งบประมาณในการก่อสร้างรวม 447 ล้านบาท
นอกจากนี้ ทช. ได้จัดเตรียมแผนดำเนินโครงการก่อสร้างที่จะสนับสนุน EEC อีก จำนวน 1 โครงการ คือ โครงการก่อสร้างถนนทางหลวงชนบทสาย ชบ.3023 แยก ทล.315 - บ้านหนองปลาไหล อำเภอพานทอง และอำเภอบ้านบึง จังหวัดชลบุรี ระยะทาง 12.242 กิโลเมตร คาดว่าจะใช้งบประมาณในการก่อสร้าง 873 ล้านบาท โดยคาดว่าจะใช้เงินกู้ภายในประเทศดำเนินการแทนงบประมาณประจำปี ซึ่งจะเจรจากับสำนักงานบริหารหนี้สาธารณะ เพื่อจัดหาแหล่งเงินกู้ต่อไป

ที่มา : https://www.thaigov.go.th/news/contents/details/42144