รัฐบาลไทย-ข่าวทำเนียบรัฐบาล-กสร. จัดเลือกตั้งผู้แทนผู้จ้างงาน และผู้แทนผู้รับงานไปทำที่บ้าน เป็นคณะกรรมการคุ้มครองการรับงานไปทำที่บ้าน


วันพฤหัสบดีที่ 27 พฤษภาคม 2564
พิมพ์
กสร. จัดเลือกตั้งผู้แทนผู้จ้างงาน และผู้แทนผู้รับงานไปทำที่บ้าน เป็นคณะกรรมการคุ้มครองการรับงานไปทำที่บ้าน
กรมสวัสดิการและคุ้มครองแรงงาน ดำเนินการเลือกตั้งผู้แทนผู้จ้างงาน และผู้แทนผู้รับงานไปทำที่บ้าน เป็นคณะกรรมการคุ้มครองการรับงานไปทำที่บ้าน เพื่อเสนอนโยบาย ส่งเสริม พัฒนา และคุ้มครองสิทธิประโยชน์ของผู้รับงานไปทำที่บ้าน
นางโสภา เกียรตินิรชา รองอธิบดีกรมสวัสดิการและคุ้มครองแรงงาน (กสร.) ในฐานะโฆษกกรม เปิดเผยว่า พระราชบัญญัติคุ้มครองผู้รับงานไปทำที่บ้าน พ.ศ. 2553 บัญญัติให้มีคณะกรรมการคุ้มครองการรับงานไปทำที่บ้าน มีหน้าที่เสนอแนะและให้ความเห็นต่อรัฐมนตรีเกี่ยวกับนโยบายการคุ้มครอง ส่งเสริม และพัฒนาผู้รับงานไปทำที่บ้าน มาตรการพัฒนาฝีมือแรงงาน มาตรการในการป้องกันการประสบอันตราย เจ็บป่วย หรือเสียชีวิตเนื่องจากการทำงาน และการคุ้มครองสิทธิประโยชน์ของผู้รับงานไปทำที่บ้าน ซึ่งคณะกรรมการชุดปัจจุบันจะหมดวาระในวันที่ 3 ตุลาคม 2564 และจะต้องมีการเลือกตั้งผู้แทนผู้จ้างงาน และผู้แทนผู้รับงานไปทำที่บ้าน เพื่อแต่งตั้งให้เป็นกรรมการก่อนการหมดวาระการดำรงตำแหน่งไม่น้อยกว่า 90 วัน โดยเมื่อวันที่ 20 พฤษภาคม 2564 กรมสวัสดิการและคุ้มครองแรงงาน ได้ประกาศบัญชีรายชื่อ และหมายเลขประจำตัวของผู้แทนผู้จ้างงาน และผู้แทนผู้รับงานไปทำที่บ้านที่มีสิทธิเข้าร่วมประชุมเลือกกันเองเพื่อเลือกผู้แทนเป็นกรรมการในคณะกรรมการคุ้มครองการรับงานไปทำที่บ้าน โดยในส่วนของผู้แทนผู้จ้างงานมีจำนวน 6 คน ผู้แทนผู้รับงานไปทำที่บ้านมีจำนวน 25 คน ซึ่งจะต้องเลือกกันเองให้ได้ผู้แทนผู้จ้างงาน 3 คน และผู้แทนผู้รับงานไปทำที่บ้าน 3 คน โดยจะมีระยะเวลาการดำรงตำแหน่งครั้งละ 2 ปี
นางโสภา เกียรตินิรชา โฆษก กสร. กล่าวเพิ่มเติมว่า กรมสวัสดิการและคุ้มครองแรงงาน ประกาศกำหนดให้มีการประชุมเลือกกันเองของผู้แทนผู้จ้างงาน และผู้แทนผู้รับงานไปทำที่บ้าน เพื่อเลือกผู้แทนเป็นกรรมการในคณะกรรมการคุ้มครองการรับงานไปทำที่บ้าน ในวันอาทิตย์ที่ 6 มิถุนายน พ.ศ. 2564 ตั้งแต่เวลา 09.00 น. เป็นต้นไป ณ. ห้องประชุมมิตรไมตรี 2 และห้องประชุม ศ.นิคม จันทรวิทุร ชั้น 5 กรมสวัสดิการและคุ้มครองแรงงาน จึงขอให้ผู้มีส่วนเกี่ยวข้องได้ทราบและเข้าร่วมดำเนินการตามกำหนดวัน เวลา และสถานที่ดังที่กล่าวมา เพื่อให้ได้คณะกรรมการที่มาคุ้มครองดูแลสิทธิประโยชน์ของผู้รับงานไปทำที่บ้านต่อไป

ที่มา : https://www.thaigov.go.th/news/contents/details/42132