รัฐบาลไทย-ข่าวทำเนียบรัฐบาล-พม. จับมือลาซารัส และเครือข่ายเพื่อสังคม จัดโครงการ Hope for Home บ้านนี้มีความหวัง นำร่องฉีดพ่นฆ่าเชื้อในชุมชนโค้งรถไฟยมราช เพื่อป้องกันการแพร่ระบาดของโรคโควิด-19


วันพฤหัสบดีที่ 27 พฤษภาคม 2564
พม. จับมือลาซารัส และเครือข่ายเพื่อสังคม จัดโครงการ Hope for Home บ้านนี้มีความหวัง นำร่องฉีดพ่นฆ่าเชื้อในชุมชนโค้งรถไฟยมราช เพื่อป้องกันการแพร่ระบาดของโรคโควิด-19
พม. จับมือลาซารัส และเครือข่ายเพื่อสังคม จัดโครงการ Hope for Home บ้านนี้มีความหวัง นำร่องฉีดพ่นฆ่าเชื้อในชุมชนโค้งรถไฟยมราช เพื่อป้องกันการแพร่ระบาดของโรคโควิด-19
วันที่ 26 พ.ค. 64 เวลา 09.00 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นายโชคชัย วิเชียรชัยยะ รองอธิบดีกรมพัฒนาสังคมและสวัสดิการ (รองอธิบดี พส.) และอาสาสมัครพัฒนาสังคมและความมั่นคงของมนุษย์ (อพม.) ลงพื้นที่ ณ ชุมชนโค้งรถไฟยมราช กรุงเทพฯ เพื่อนำทีมมาฉีดพ่นฆ่าเชื้อในชุมชน ประมาณ 200 หลังคาเรือน ภายใต้โครงการ "Hope for Home บ้านนี้มีความหวัง" ซึ่งกระทรวงการพัฒนาสังคมและความมั่นคงของมนุษย์ (พม.) ร่วมกับ ลาซารัส และเครือข่ายเพื่อสังคม รวมทั้งศิลปินอาสา อพม. (อาสาสมัครพัฒนาสังคมและความมั่นคงของมนุษย์) ได้แก่ นายศตวรรษ เศรษฐกร (เต๊ะ) นักร้อง นักแสดง และนางสาวปุณยนุช วรนิธิพงศ์ (ตุ๊กตา) พิธีกรรายการโทรทัศน์ ร่วมกันจัดโครงการดังกล่าว เพื่อเป็นการป้องกันการแพร่ระบาดของโรคติดเชื้อไวรัสโคโรนา 2019 (โควิด-19)
นายอนุกูล กล่าวว่า การจัดโครงการ "Hope for Home บ้านนี้มีความหวัง" ในครั้งนี้ เป็นความร่วมมือของภาคีเครือข่ายทั้งหน่วยงานภาครัฐ ภาคเอกชน และภาคประชาชน ที่ร่วมกันสนับสนุนการพัฒนาสังคมและประชาชนในชุมชนต่างๆ โดยเฉพาะกลุ่มเปราะบางที่ประสบปัญหาจากสถานการณ์การแพร่ระบาดของโรคโควิด-19 ระลอกใหม่ ซึ่งมีทั้งเด็ก ผู้สูงอายุ คนพิการ คนไร้บ้าน และคนไร้ที่พึ่ง ในชุมชนต่างๆ ของกรุงเทพมหานคร และจังหวัดอื่นๆ ทั่วประเทศ สำหรับโครงการดังกล่าวเป็นการลงพื้นที่ชุมชนแออัดที่มีความเสี่ยงต่อการแพร่ระบาดของโรคโควิด-19 โดยได้นำผลิตภัณฑ์ลาซารัส ซึ่งเป็นผลิตภัณฑ์ที่สามารถฆ่าเชื้อโรคที่มีคุณสมบัติไม่ติดไฟ และไม่เป็นอันตรายต่อผู้อยู่อาศัย มาฉีดพ่นฆ่าเชื้อให้กับที่พักอาศัยทุกหลังในชุมชน ซึ่งนำร่องที่ชุมชนโค้งรถไฟยมราชเป็นชุมชนแรก และจะมีการวางแผนในการฉีดพ่นฆ่าเชื้อไปยังชุมชนต่างๆ  นอกจากนี้ ยังได้รับฟังปัญหาความเดือดร้อนของชาวชุมชน และจะเร่งหาแนวทางช่วยเหลือต่อไป
นายอนุกูล กล่าวเพิ่มเติมว่า ทั้งนี้ หากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดที่ต้องการความช่วยเหลือเร่งด่วน สามารถติดต่อขอความช่วยเหลือได้ที่ ศูนย์ช่วยเหลือสังคมสายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด หรือติดต่อประสานขอความช่วยเหลือผ่าน อพม. ในพื้นที่ ซึ่งกระทรวง พม. พร้อมให้ความช่วยเหลือ และประสานความร่วมมือทุกหน่วยงานอย่างเต็มที่

ที่มา : https://www.thaigov.go.th/news/contents/details/42141