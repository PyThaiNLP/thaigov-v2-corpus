รัฐบาลไทย-ข่าวทำเนียบรัฐบาล-พม. จับมือ สธ. และ อว. เตรียมเปิด รพ. สนามบ้านวิทย์ฯ 224 เตียง รองรับผู้ป่วยพิการติดโควิด-19 พร้อมเปิดบริการ 1 มิ.ย. นี้


วันพฤหัสบดีที่ 27 พฤษภาคม 2564
พม. จับมือ สธ. และ อว. เตรียมเปิด รพ. สนามบ้านวิทย์ฯ 224 เตียง รองรับผู้ป่วยพิการติดโควิด-19 พร้อมเปิดบริการ 1 มิ.ย. นี้
พม. จับมือ สธ. และ อว. เตรียมเปิด รพ. สนามบ้านวิทย์ฯ 224 เตียง รองรับผู้ป่วยพิการติดโควิด-19 พร้อมเปิดบริการ 1 มิ.ย. นี้
วันที่ 26 พ.ค. 64 เวลา 10.00 น. ที่อาคารบ้านวิทยาศาสตร์สิรินธร อุทยานวิทยาศาสตร์ประเทศไทย อําเภอคลองหลวง จังหวัดปทุมธานี นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ พร้อมด้วย ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม นายสาธิต ปิตุเตชะ รัฐมนตรีช่วยว่าการกระทรวงสาธารณสุข และนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ ร่วมลงพื้นที่ตรวจเยี่ยมการเตรียมความพร้อมการจัดตั้งโรงพยาบาลสนามบ้านวิทยาศาสตร์สิรินธร เพื่อคนพิการ ซึ่งบูรณาการการทำงาน 3 กระทรวงหลัก ได้แก่ กระทรวงสาธารณสุข (สธ.) กระทรวงการอุดมศึกษา วิทยาศาสตร์ วิจัยและนวัตกรรม (อว.) และกระทรวงการพัฒนาสังคมและความมั่นคงของมนุษย์ (พม.) ในการบริหารจัดการเพื่อให้บริการผู้ป่วยพิการที่อายุระหว่าง 15-65 ปี ที่ได้รับเชื้อไวรัสโคโรนา 2019 (โควิด-19) โดยจะเปิดให้บริการอย่างเป็นทางการในวันที่ 1 มิถุนายน 2564
นายจุรินทร์ กล่าวว่า ปัจจุบันการป่วยอันเนื่องมาจากการติดเชื้อโควิด-19 ในกลุ่มคนพิการ แม้จะมีจำนวนไม่มากเมื่อเทียบกับประชากรกลุ่มอื่นๆ แต่ยังคงปรากฏอย่างต่อเนื่อง การจัดตั้งโรงพยาบาลสนามบ้านวิทยาศาสตร์สิรินธรเพื่อคนพิการ เพื่อรองรับการดูแลทั้งคนพิการและครอบครัว ด้วยระบบการให้บริการที่อาศัยเทคโนโลยีเข้ามาช่วยอำนวยความสะดวกและลดการสัมผัสระหว่างเจ้าหน้าที่ผู้ให้บริการกับผู้ป่วยโควิด-19 โดยมีการบูรณาการ ดังนี้ 1) ด้านอาคารสถานที่และการจัดสภาพแวดล้อม รวมถึงเทคโนโลยีสิ่งอำนวยความสะดวกสำหรับคนพิการ สนับสนุนโดย สำนักงานพัฒนาวิทยาศาสตร์และเทคโนโลยีแห่งชาติ (สวทช.) อว. ด้วยการจัดการด้านระบบเทคโนโลยีที่อำนวยความสะดวกในระหว่างรักษาตัวภายในโรงพยาบาลสนาม อาทิ รถเข็นบังคับ (รถเข็นส่งของที่บังคับจากระยะไกล) ระบบ TTRS (เครื่อข่วยสื่อสารสำหรับคนหูหนวก) เปลปกป้อง (เปลเคลื่อนย้ายผู้ป่วยแรงดันลบ) เป็นต้น 2) ด้านการแพทย์ อุปกรณ์การตรวจรักษา/เวชภัณฑ์ และหลักสูตรการอบรมเกี่ยวกับการดูแลผู้ป่วยโควิด-19 สนับสนุนโดย สถาบันสิรินธรเพื่อการฟื้นฟูสมรรถภาพทางการแพทย์แห่งชาติ กรมการแพทย์ สธ. ด้วยการรักษาอาการป่วยบนฐานของการเชื่อมประสานระบบเทคโนโลยีที่อำนวยความสะดวกในการดำรงชีวิตที่สอดคล้องกับความต้องการของคนพิการ และ 3) ภารกิจด้านสวัสดิการสังคม ชีวิตความเป็นอยู่ และสิ่งของอุปโภคบริโภค สนับสนุนโดย กรมส่งเสริมและพัฒนาคุณภาพชีวิตคนพิการ (พก.) พม. ด้วยการประสาน ส่งต่อ และให้ความช่วยเหลือด้านสังคมสงเคราะห์และสวัสดิการในระหว่างที่คนพิการและครอบครัวพักรักษาตัวอยู่ในโรงพยาบาลสนาม รวมถึงวางแผนการให้ความช่วยและติดตามภายหลังคนพิการและครอบครัวหายจากอาการป่วยและปลอดเชื้อโควิด-19 เดินทางกลับสู่ครอบครัวและชุมชน
นางพัชรี กล่าวต่อไปว่า ในส่วนของ พม. โดยกรมส่งเสริมและพัฒนาคุณภาพชีวิตคนพิการ (พก.) ได้ตระหนักและมีความห่วงใยประชาชนที่ได้รับผลกระทบจากสถานการณ์การแพร่ระบาดของโรคโควิด-19 โดยเฉพาะคนพิการ  จึงได้ร่วมกับองค์กรด้านคนพิการและหน่วยงานที่เกี่ยวข้อง บูรณาการการทำงานเพื่อให้ความช่วยคนพิการและครอบครัวโดยจัดตั้งคณะทำงานช่วยเหลือคนพิการ ภายใต้ชื่อ ทีมเรามีเรา  เพื่อรับแจ้งเหตุ เฝ้าระวัง ประสานส่งต่อ และติดตามการให้ความช่วยเหลือคนพิการที่ติดเชื้อโควิด-19 ทั่วประเทศ ผ่านศูนย์ช่วยเหลือสังคม สายด่วน พม. โทร. 1300 และ สายด่วนคนพิการ 1479 รวมถึงแอปพลิเคชัน TTRS กรณีคนพิการทางการได้ยินและสื่อความหมาย
นางพัชรี กล่าวเพิ่มเติมว่า นอกจากนี้ ยังได้ติดตามและให้กำลังใจคนพิการในสถานการณ์การแพร่ระบาดของโรคโควิด-19 เป็นจำนวนกว่า 500 ราย ซึ่งพบว่าคนพิการส่วนใหญ่มีรายได้ไม่เพียงพอ ประสบปัญหาการว่างงาน ไม่สามารถประกอบอาชีพได้ ทำให้ขาดรายได้ รวมไปถึงผู้ดูแลคนพิการประสบปัญหาเรื่องภาระค่าใช้จ่ายในการดูแลคนพิการ ซึ่งจะรวบรวมข้อมูลและจัดทำแผนการช่วยเหลือต่อไป สำหรับในวันนี้การจัดตั้งโรงพยาบาลสนามบ้านวิทยาศาสตร์สิรินธรเพื่อคนพิการ นับเป็นโครงการต้นแบบ (Prototype Project) ที่สามารถตอบสนองต่อความต้องการเฉพาะของคนพิการในการเข้าถึงบริการและใช้ประโยชน์ในพื้นที่เพื่อรักษาอาการป่วยจากโรคโควิด-19 ในกลุ่มคนพิการที่ไม่มีอาการหรือมีอาการน้อย ให้มีความปลอดภัยที่สุด

ที่มา : https://www.thaigov.go.th/news/contents/details/42142