รัฐบาลไทย-ข่าวทำเนียบรัฐบาล-รมว.สุชาติ มอบ ที่ปรึกษา เปิดงาน“ปลูก – ปัน วันแรงงานสร้างสุข ปลุกพลังแรงงานต้านยาเสพติด” จังหวัดเพชรบุรี


วันพฤหัสบดีที่ 27 พฤษภาคม 2564
รมว.สุชาติ มอบ ที่ปรึกษา เปิดงาน“ปลูก – ปัน วันแรงงานสร้างสุข ปลุกพลังแรงงานต้านยาเสพติด” จังหวัดเพชรบุรี
รัฐมนตรีว่าการกระทรวงแรงงาน มอบหมายให้ ที่ปรึกษารัฐมนตรีว่าการกระทรวงแรงงาน เปิดงานกิจกรรม“ปลูก – ปัน วันแรงงานสร้างสุข ปลุกพลังแรงงานต้านยาเสพติด”ตามโครงการวันแรงงานแห่งชาติจังหวัดเพชรบุรี ประจำปี 2564
เมื่อวันที่ 27 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้
นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานในพิธีเปิดงานกิจกรรม
“ปลูก – ปัน วันแรงงานสร้างสุข ปลุกพลังแรงงานต้านยาเสพติด”ตามโครงการวันแรงงานแห่งชาติจังหวัดเพชรบุรี ประจำปี 2564 ณ วัดหนองชุมพล ตำบลหนองชุมพล อำเภอเขาย้อย จังหวัดเพชรบุรี โดยมี นางสาวเอกรัตน์ นาคาคง รองผู้ว่าราชการจังหวัดเพชรบุรี หัวหน้าส่วนราชการหน่วยงานในสังกัดกระทรวงแรงงานจังหวัดเพชรบุรี องค์กรอิสระ นายจ้างเจ้าของสถานประกอบการ พนักงานลูกจ้าง เข้าร่วมในครั้งนี้ด้วย โดยที่ปรึกษารัฐมนตรีว่าการกระทรวงแรงงาน กล่าวว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและ รมว.กลาโหม และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรีตระหนักถึงความสำคัญของพี่น้องผู้ใช้แรงงานถือเป็นฟันเฟืองสำคัญในการพัฒนาเศรษฐกิจและสังคมของประเทศให้มีความก้าวหน้าอย่างยั่งยืนตลอดมา วันที่ 1 พฤษภาคมที่ผ่านมา เป็นวันแรงงานแห่งชาติ ซึ่งเป็นวันสำคัญที่นานาประเทศทั่วโลกให้การยอมรับแรงงานจึงมีส่วนสำคัญที่ขับเคลื่อนเศรษฐกิจ สร้างผลผลิต รายได้ ความอุดมสมบูรณ์ และสร้างพื้นฐานทางสังคมให้เข้มแข็งแก่ประเทศชาติ จังหวัดเพชรบุรี มีการขยายตัวทางภาคอุตสาหกรรม ภาคธุรกิจการท่องเที่ยวรวมทั้งภาคการค้าและบริการอย่างต่อเนือง จึงถือเป็นนโยบายสำคัญในการส่งเสริมและพัฒนา โดยจัดให้มีการดำเนินการตามแผนงาน โครงการ และกิจกรรมต่างๆ เพื่อให้สถานประกอบกิจการมีความมั่นคงในการประกอบธุรกิจ และให้นายจ้าง ลูกจ้างหรือผู้ใช้แรงงานมีความเป็นอยู่และมีคุณภาพชีวิตที่ดี
นางธิวัลรัตน์ กล่าวว่า กระทรวงแรงงาน ขอขอบคุณพี่น้องผู้ใช้แรงงานในทุกสาขาอาชีพที่ได้ช่วยกันทำงานในหน้าที่รับผิดชอบอย่างเข้มแข็ง เพื่อพัฒนาเศรษฐกิจและสังคมของจังหวัด ตลอดจนการร่วมกันปฏิบัติกิจกรรมต่างๆ อาทิ การส่งเสริมความปลอดในการทำงาน การป้องกันและแก้ไขปัญหายาเสพติด การใช้ชีวิตแบบเศรษฐกิจพอเพียง การปรองดองสมานฉันท์ซึ่งกันและกัน กระทรวงแรงานพร้อมที่จะให้การสนับสนุนส่งเสริม เพื่อความอยู่ดีมีสุขของลูกจ้าง นายจ้าง ผู้ใช้แรงงาน ตลอดจนครอบครัว ชุมชน และสังคม โอกาสนี้ ขอขอบคุณเจ้าอาวาสวัดหนองชุมพล สำนักงานสวัสดิการและคุ้มครองแรงงานจังหวัดเพชรบุรี และทุกฝ่ายที่เกี่ยวข้องที่ได้รับความร่วมมือร่วมใจกันในการจัดงานครั้งนี้ ขอให้ดำเนินไปด้วยความเรียบร้อยและบรรลุวัตถุประสงค์

ที่มา : https://www.thaigov.go.th/news/contents/details/42137