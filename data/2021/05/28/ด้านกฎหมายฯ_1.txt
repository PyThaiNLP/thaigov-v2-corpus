รัฐบาลไทย-ข่าวทำเนียบรัฐบาล-รมว.ยุติธรรม เผยกฎหมายปลดล็อกพืชกระท่อมประกาศราชกิจจานุเบกษาแล้ว ขอประชาชนอดใจรออีก 90 วัน ปลดล็อกสมบูรณ์ เตรียมยื่นเรื่องให้ อย. เอาออกจากบัญชียาเสพติด 


วันพฤหัสบดีที่ 27 พฤษภาคม 2564
รมว.ยุติธรรม เผยกฎหมายปลดล็อกพืชกระท่อมประกาศราชกิจจานุเบกษาแล้ว ขอประชาชนอดใจรออีก 90 วัน ปลดล็อกสมบูรณ์ เตรียมยื่นเรื่องให้ อย. เอาออกจากบัญชียาเสพติด
​นายสมศักดิ์ เทพสุทิน รัฐมนตรีว่าการกระทรวงยุติธรรม เผยกฎหมายปลดล็อกพืชกระท่อมประกาศราชกิจจานุเบกษาแล้ว เตรียมยื่นเรื่องให้ อย. เอาออกจากบัญชียาเสพติด พร้อมผลักดันเป็นพืชเศรษฐกิจสร้างรายได้แก่ประชาชน
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึง พ.ร.บ. ยาเสพติดให้โทษ (ฉบับที่ 8) พ.ศ. 2564 (ยกเลิกพืชกระท่อมจากยาเสพติดให้โทษ) ได้ประกาศในราชกิจจานุเบกษาแล้ว เมื่อวันที่ 26 พ.ค.2564 โดยจะมีผลบังคับใช้ในวันที่ 24 สิงหาคม 2564 เป็นต้นไปว่า “ตนดีใจที่สามารถผลักดันกฎหมายฉบับนี้จนประกาศใช้ได้สำเร็จ ต้องขอบคุณผู้มีส่วนร่วมทุกท่านที่ทำกฎหมายเพื่อประโยชน์ของประชาชน ซึ่งเหมาะสมกับวิถีชีวิตของชาวบ้าน แต่นี่ถือว่าเป็นการเริ่มนับหนึ่ง ขอให้ประชาชนอดใจรออีกไม่นาน กฎหมายทุกอย่างจะสมบูรณ์ ซึ่งตนเชื่อว่าทำได้ทันกรอบเวลา หากเรียบร้อยสมบูรณ์แล้ว ผู้เคี้ยวผู้เสพตามวิถีปกติ ไม่ได้นำไปผสมกับสารเสพติดอื่นๆ จะไม่มีความผิด ส่วนการปลูกโดยประชาชนจะเสรี แต่การจะปลูกใหม่ต้องรอร่าง พ.ร.บ.พืชกระท่อม พ.ศ. .... ก่อน ซึ่งถือว่าตอนนี้พืชกระท่อมเกือบจะหลุดจากยาเสพติดโดยสมบูรณ์แล้ว
นายสมศักดิ์ กล่าวว่า ขั้นตอนจากนี้ คือ การเร่งจัดทำ ร่าง พ.ร.บ.พืชกระท่อม พ.ศ. .... ที่จะออกมาบังคับใช้เพื่อกำกับดูแลการใช้พืชกระท่อมในทางที่ผิดภายหลังถอดจากยาเสพติดให้โทษแล้วนั้น ขณะนี้สำนักงานคณะกรรมการกฤษฎีกา ได้ตรวจพิจารณาเสร็จเรียบร้อยแล้ว และได้ขอให้กระทรวงยุติธรรมแจ้งยืนยันร่างที่กฤษฎีกาแก้ไขไปยังสำนักเลขาธิการคณะรัฐมนตรี และเนื่องจากกฤษฎีกามีการแก้ไขหลักการ จึงต้องนำเข้า ครม. อีกครั้งหนึ่ง และได้ประสานกับสำนักงานคณะกรรมการอาหารและยา (อย.) เพื่อเตรียมออกประกาศกระทรวงสาธารณสุข ระบุชื่อ ยาเสพติดประเภท 5 โดยให้ยกเลิกพืชกระท่อมออกจากยาเสพติดประเภท 5 ซึ่งประกาศสาธารณสุขจะต้องมีผลในวันที่ 24 ส.ค. 2564 เช่นเดียวกัน ทั้งนี้ ตนได้สั่งการให้ เลขาธิการ ป.ป.ส. เร่งสำรวจจำนวนผู้ต้องหาที่ถูกดำเนินคดียาเสพติดให้โทษประเภท 5 (พืชกระท่อม) ในชั้นพนักงานสอบสอน อัยการ หรือพิจารณาคดีในชั้นศาล รวมถึงที่ถูกคุมขังในเรือนจำ ว่ามีกี่คดี กี่คน ซึ่งทั้งหมดจะได้รับการปล่อยตัว ยกเลิกการดำเนินคดีทั้งหมด ซึ่งจะได้รับประโยชน์จาก พ.ร.บ. ฉบับนี้ ในวันที่ 24 ส.ค. 2564 จะได้ไม่เป็นความผิดอีกต่อไป

ที่มา : https://www.thaigov.go.th/news/contents/details/42135