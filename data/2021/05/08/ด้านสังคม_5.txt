รัฐบาลไทย-ข่าวทำเนียบรัฐบาล-"ชัยวุฒิ" เผย "ฝ่ายกฎหมาย" เตรียมดำเนินคดี "ก้าวไกล" โพสต์หมิ่นประมาท "นายกฯ-รัฐบาล" เป็น "โจรอุ้มโจร" หลัง ไม่พอใจคำวินิจฉัยศาลคดี "ธรรมนัส" เผย ไม่ขัด หากวิจารณ์ด้วยเหตุผล บนพื้นฐานวิชาการ 


วันศุกร์ที่ 7 พฤษภาคม 2564
"ชัยวุฒิ" เผย "ฝ่ายกฎหมาย" เตรียมดำเนินคดี "ก้าวไกล" โพสต์หมิ่นประมาท "นายกฯ-รัฐบาล" เป็น "โจรอุ้มโจร" หลัง ไม่พอใจคำวินิจฉัยศาลคดี "ธรรมนัส" เผย ไม่ขัด หากวิจารณ์ด้วยเหตุผล บนพื้นฐานวิชาการ
"ชัยวุฒิ" เผย "ฝ่ายกฎหมาย" เตรียมดำเนินคดี "ก้าวไกล" โพสต์หมิ่นประมาท "นายกฯ-รัฐบาล" เป็น "โจรอุ้มโจร" หลัง ไม่พอใจคำวินิจฉัยศาลคดี "ธรรมนัส" เผย ไม่ขัด หากวิจารณ์ด้วยเหตุผล บนพื้นฐานวิชาการ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) เปิดเผยถึงกรณีคำวินิจฉัยศาลรัฐธรรมนูญ ที่ให้ร.อ.ธรรมนัส พรหมเผ่า รมช.เกษตรและสหกรณ์ ไม่ต้องพ้นจากตำแหน่งส.ส.และรัฐมนตรีเนื่องจากคำตัดสินของศาลออสเตรเลีย ไม่มีผลต่อการพิจารณาของศาลไทย การวินิจฉัยคำร้องจึงไม่ตกอยู่ภายใต้ตุลาการรัฐอื่น จนเกิดเสียงวิพากย์วิจารณ์อย่างมากในโซเชียลมีเดียนั้น เป็นเรื่องที่เข้าใจได้ เนื่องจากคำตัดสินอาจจะถูกใจหรือไม่ถูกใจใครก็ได้ แต่เมื่อศาลวินิจฉัยแล้ว ย่อมถือเป็นที่สิ้นสุด ตนไม่ขัดข้องหากการวิพากย์วิจารณ์ตั้งอยู่บนพื้นฐานของเหตุและผล หรืออยู่บนพื้นฐานทางวิชาการ โดยไม่สร้างผลกระทบหรือก่อให้เกิดความเสียหายไม่ว่ากับตัวบุคคลหรือสถาบันใดในสังคมก็ตาม
นายชัยวุฒิ กล่าวว่า แต่ข้อเท็จจริงที่เกิดขึ้นในโซเชียลมีเดีย มีการวิพากย์วิจารณ์ถึงกรณีดังกล่าวโดยไม่ได้อยู่บนพื้นฐานเหตุผล แต่เป็นการใช้อารมณ์และความรู้สึกมากกว่า จึงสุ่มเสี่ยงที่จะทำผิดกฎหมาย อย่างกรณีเพจเฟซบุ๊กของพรรคก้าวไกล ที่ออกมาโพสต์ข้อความภายหลังทราบคำตัดสินของศาลด้วยการโจมตีรัฐบาลที่นำโดยพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ว่าเป็น "โจรอุ้มโจร" พร้อมภาพคู่ระหว่างนายกฯ และร.อ.ธรรมนัส โดยเป็นการอ้างอิงคำให้สัมภาษณ์ของนายชัยธวัช ตุลาธน เลขาธิการพรรคก้าวไกลนั้น ตนได้มอบหมายฝ่ายกฎหมายให้ตรวจสอบโพสต์ดังกล่าวแล้วพบว่ามีความผิดชัดเจน เข้าข่ายเป็นการหมิ่นประมาท ทำให้นายกฯ และรัฐบาล ถูกดูหมิ่นเกลียดชัง ผ่านข้อความในโซเชียลฯ ซึ่งล้วนไม่ใช่ข้อเท็จจริงแม้แต่น้อยและผู้ที่เกี่ยวข้องเตรียมดำเนินคดีแจ้งความเอาผิดฐานหมิ่นประมาท และอาจเข้าข่ายความผิดพ.ร.บ.คอมพิวเตอร์ด้วย
"ผมไม่เป็นห่วงฝ่ายการเมือง เพราะถือว่ามีวุฒิภาวะ รู้ผิดชอบชั่วดี และพร้อมจะรับผลที่จะเกิดขึ้นจากการกระทำแต่สิ่งที่ผมห่วงคือประชาชนทั่วไปที่อาจได้รับข้อมูลข่าวสารไม่ครบถ้วนจนแสดงความคิดเห็นที่ผิดไปจากข้อเท็จจริงรวมถึงการแชร์เฟคนิวส์ ที่นอกจากจะยิ่งสร้างความไม่เข้าใจในสังคมแล้ว ยังอาจถูกดำเนินคดีอีกด้วย ที่ผ่านมาก็มีหลายกรณีเกิดขึ้นให้เห็นเป็นบทเรียนแล้ว" นายชัยวุฒิ กล่าว
**********

ที่มา : https://www.thaigov.go.th/news/contents/details/41563