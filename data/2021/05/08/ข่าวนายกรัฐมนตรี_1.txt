รัฐบาลไทย-ข่าวทำเนียบรัฐบาล-นายกฯ กล่าวถ้อยแถลงในพิธีเปิดงาน Hainan Expo ย้ำความร่วมมือเพื่อฟื้นฟูเศรษฐกิจจากโควิด-19 พร้อมพัฒนาความสัมพันธ์หุ้นส่วนเชิงยุทธศาสตร์อย่างรอบด้าน


วันศุกร์ที่ 7 พฤษภาคม 2564
พิมพ์
นายกฯ กล่าวถ้อยแถลงในพิธีเปิดงาน Hainan Expo ย้ำความร่วมมือเพื่อฟื้นฟูเศรษฐกิจจากโควิด-19 พร้อมพัฒนาความสัมพันธ์หุ้นส่วนเชิงยุทธศาสตร์อย่างรอบด้าน
นายกฯ กล่าวถ้อยแถลงในพิธีเปิดงาน Hainan Expo ย้ำความร่วมมือเพื่อฟื้นฟูเศรษฐกิจจากโควิด-19 พร้อมพัฒนาความสัมพันธ์หุ้นส่วนเชิงยุทธศาสตร์อย่างรอบด้าน
วันนี้ (6 พฤษภาคม 2564) เวลา 19.00 น. ณ จังหวัดไหโข่ว มณฑลไห่หนาน สาธารณรัฐประชาชนจีน พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถ้อยแถลงผ่านระบบวีดิทัศน์ ในพิธีเปิดงาน China International Consumer Products Expo (Hainan Expo) ครั้งที่ 1 โดย นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวชื่นชมความสำเร็จของจีนในการจัดการกับการแพร่ระบาดของไวรัสโควิด-19 อย่างมีประสิทธิภาพ จนสามารถจัดงานแสดงสินค้าระดับชาติขึ้นได้ พร้อมกล่าวการเข้าร่วมงาน Hainan Expo ของรัฐบาลไทยและผู้ประกอบการไทยในครั้งนี้ สะท้อนให้เห็นถึงความตั้งใจจริงของฝ่ายไทยในการดำเนินการตามผลการหารือระหว่างนายกรัฐมนตรีกับประธานาธิบดี สี จิ้นผิง ในการกระชับความร่วมมือทางเศรษฐกิจ เสริมสร้างพลวัตและความเชื่อมโยงของเศรษฐกิจโลกผ่านนโยบายท่าเรือการค้าเสรีไห่หนานและข้อริเริ่มสายแถบและเส้นทาง (BRI) ของจีน ซึ่งจะเป็นประโยชน์ร่วมกันในการฟื้นฟูเศรษฐกิจให้เข้มแข็ง รักษาระบบการค้าพหุภาคีและห่วงโซ่อุปสงค์-อุปทานอย่างรอบด้าน
โอกาสนี้ นายกรัฐมนตรีย้ำความพร้อมของไทยในการเพิ่มพูนความร่วมมือกับมณฑลไห่หนาน โดยเฉพาะด้านการค้า การลงทุน และการท่องเที่ยวเพื่อให้เกิดผลเป็นรูปธรรม โดยขณะนี้ หน่วยงานของทั้งสองฝ่ายมีแผนที่จะลงนามบันทึกความเข้าใจเพื่อส่งเสริมความร่วมมือด้านการค้าระหว่างกัน ซึ่งจะช่วยขยายขอบเขตความร่วมมือทางเศรษฐกิจระหว่างไทยกับไห่หนานให้กว้างขวางยิ่งขึ้น นอกจากนี้ นายกรัฐมนตรียืนยันไทยพร้อมร่วมมือกับจีนในการพัฒนา “ความสัมพันธ์หุ้นส่วนเชิงยุทธศาสตร์อย่างรอบด้าน” ให้ก้าวหน้าในทุกมิติ เพื่อประโยชน์ของประชาชน ภูมิภาค และประชาคมระหว่างประเทศต่อไป
อนึ่ง งาน China International Consumer Products Expo (Hainan Expo) ถือเป็น 1 ใน 4 งานแสดงสินค้าระดับชาติของจีน โดยจัดขึ้นระหว่างวันที่ 7-10 พฤษภาคม 2564 ณ จังหวัดไหโข่ว มณฑลไห่หนาน สาธารณรัฐประชาชนจีน ภายใต้หัวข้อหลัก “An Open China, a Pioneering Hainan” โดยกระทรวงพาณิชย์สาธารณรัฐประชาชนจีนร่วมกับรัฐบาลมณฑลไห่หนาน เพื่อผลักดันมณฑลไห่หนานให้เป็นศูนย์กลางการจับจ่ายใช้สอยสินค้าปลอดภาษีและพาณิชย์อิเล็กทรอนิกส์ข้ามพรมแดน และมุ่งพัฒนาเป็นท่าเรือการค้าเสรีคุณภาพสูงระดับโลกภายในกลางศตวรรษที่ 21

ที่มา : https://www.thaigov.go.th/news/contents/details/41550