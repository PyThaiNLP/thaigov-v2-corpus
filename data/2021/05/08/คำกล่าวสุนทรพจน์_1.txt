รัฐบาลไทย-ข่าวทำเนียบรัฐบาล-คำกล่าวของนายกรัฐมนตรี ในพิธีเปิดงาน China International Consumer Products Expo (Hainan Expo) ครั้งที่ 1


วันศุกร์ที่ 7 พฤษภาคม 2564
พิมพ์
คำกล่าวของนายกรัฐมนตรี ในพิธีเปิดงาน China International Consumer Products Expo (Hainan Expo) ครั้งที่ 1
คำกล่าวของนายกรัฐมนตรี ในพิธีเปิดงาน China International Consumer Products Expo (Hainan Expo) ครั้งที่ 1
คำกล่าวของนายกรัฐมนตรี
พิธีเปิดงาน China International Consumer Products Expo
(Hainan Expo) ครั้งที่ 1
ท่านผู้นำสาธารณรัฐประชาชนจีน
ท่านผู้นำมณฑลไห่หนาน
ท่านผู้แทนจากภาครัฐและภาคเอกชนของประเทศไทย และประเทศต่าง ๆ
แขกผู้มีเกียรติทุกท่าน
“หนี - ห่าว” (สวัสดีครับ)
ผมรู้สึกยินดีเป็นอย่างยิ่งที่ได้มากล่าวในงาน Hainan Expo ครั้งแรกนี้ และขอชื่นชมความสำเร็จของจีนในการรับมือกับสถานการณ์การแพร่ระบาดของโควิด-19 ได้อย่างมีประสิทธิภาพจนสามารถจัดงานแสดงสินค้าระดับชาตินี้ขึ้นได้
เมื่อเดือนกรกฎาคมปีที่แล้ว ผมได้หารือทางโทรศัพท์กับท่านประธานาธิบดี สี จิ้นผิง ในโอกาสครบรอบ 45 ปีการสถาปนาความสัมพันธ์ทางการทูตไทย - จีน ซึ่งเราได้เห็นพ้องที่จะเพิ่มพูนความร่วมมือด้านเศรษฐกิจระหว่างกันเพื่อฟื้นฟูประเทศหลังสถานการณ์โควิด-19 ดังนั้นการเข้าร่วมงาน Hainan Expo ของรัฐบาลไทยและผู้ประกอบการไทยในครั้งนี้ถือเป็นการเน้นย้ำถึงความตั้งใจจริงของฝ่ายไทยที่จะดำเนินการตามผลการหารือระหว่างผมกับท่านประธานาธิบดีสีฯ ในการกระชับความร่วมมือทางเศรษฐกิจระหว่างทั้งสองประเทศ ตลอดจนเสริมสร้างพลวัตและความเชื่อมโยงของเศรษฐกิจโลกผ่านนโยบายท่าเรือการค้าเสรีไห่หนานและข้อริเริ่มสายแถบและเส้นทาง (BRI) ของจีน ซึ่งเป็นผลประโยชน์ร่วมกันของทุกประเทศในการฟื้นฟูเศรษฐกิจให้กลับมาเข้มแข็งกว่าเดิม รวมทั้งช่วยรักษาระบบการค้าพหุภาคีและห่วงโซ่อุปสงค์และอุปทานอย่างรอบด้าน
แม้ไทยและจีนต่างประสบกับสถานการณ์โควิด-19 แต่ความสัมพันธ์ระหว่างสองประเทศยังคงแน่นแฟ้นและมีพัฒนาการที่ก้าวหน้าอยู่เสมอโดยเฉพาะความสัมพันธ์ในระดับประชาชน ซึ่งสะท้อนได้จากการที่มีชาวจีนโพ้นทะเลจากมณฑลไห่หนานอาศัยอยู่ในประเทศไทยกว่าหนึ่งล้านคน
ผมขอยืนยันว่า ไทยจะติดตามพัฒนาการของมณฑลไห่หนานอย่างใกล้ชิด เพื่อแสวงหาลู่ทางในการเพิ่มพูนความร่วมมือระหว่างกัน โดยเฉพาะด้านการค้า การลงทุนและการท่องเที่ยวเพื่อให้เกิดผลที่เป็นรูปธรรม  ซึ่งในชั้นนี้ ผมยินดีที่จะเรียนให้ทราบว่า กรมส่งเสริมการค้าระหว่างประเทศของไทยกับกรมพาณิชย์มณฑลไห่หนานมีแผนที่จะลงนามบันทึกความเข้าใจ เพื่อส่งเสริมความร่วมมือด้านการค้า โดยเฉพาะการพัฒนาMSMEs การร่วมมือด้านพาณิชย์อิเล็กทรอนิกส์ข้ามพรมแดน (cross border e-commerce) และการจับคู่ธุรกิจ โดยผมหวังเป็นอย่างยิ่งว่าบันทึกความเข้าใจฉบับนี้จะช่วยขยายขอบเขตความร่วมมือทางเศรษฐกิจระหว่างไทยกับไห่หนานให้กว้างขวางยิ่งขึ้นต่อไป
โอกาสนี้ ผมขออวยพรให้งาน Hainan Expo ประสบความสำเร็จตามเป้าหมายที่ตั้งไว้ และช่วยยกสถานะให้มณฑลไห่หนานเป็นท่าเรือการค้าเสรีที่มีคุณภาพสูง และเป็นประตูการค้าสำคัญในการเสริมสร้างความเชื่อมโยงระหว่างจีนกับประเทศต่าง ๆ รวมถึงไทย
สุดท้ายนี้ ในนามของรัฐบาลไทย ผมขอยืนยันความพร้อมที่จะร่วมมือกับฝ่ายจีนในการพัฒนา “ความสัมพันธ์หุ้นส่วนเชิงยุทธศาสตร์อย่างรอบด้าน” ให้ก้าวหน้าในทุกมิติ เพื่อประโยชน์ของประชาชน ภูมิภาค และประชาคมระหว่างประเทศต่อไป
ขอบคุณครับ  / สวัสดีครับ
* * * * * * * * * *

ที่มา : https://www.thaigov.go.th/news/contents/details/41551