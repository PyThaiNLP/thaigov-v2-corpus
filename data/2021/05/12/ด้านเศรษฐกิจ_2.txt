รัฐบาลไทย-ข่าวทำเนียบรัฐบาล-CAAT เน้นย้ำ สายการบินต้องตรวจสอบ COE ของผู้โดยสารก่อนขึ้นเครื่องบินเข้าไทยอย่างเคร่งครัด


วันอังคารที่ 11 พฤษภาคม 2564
CAAT เน้นย้ำ สายการบินต้องตรวจสอบ COE ของผู้โดยสารก่อนขึ้นเครื่องบินเข้าไทยอย่างเคร่งครัด
สำนักงานการบินพลเรือนแห่งประเทศไทย (CAAT) ผู้กำกับดูแลเที่ยวบินเข้าประเทศไทย ขอเน้นย้ำสายการบินอีกครั้งในการตรวจสอบ COE ของผู้โดยสารทุกคนก่อนขึ้นเครื่องบินจากประเทศต้นทางทุกประเทศอย่างเคร่งครัด
ตามที่กระทรวงการต่างประเทศมีมติระงับการออกหนังสือรับรองการเดินทางเข้าประเทศไทย Certificate of Entry / COE) ให้กับชาวต่างชาติที่มาจากประเทศปากีสถาน บังกลาเทศ และเนปาล ชั่วคราวมีผลตั้งแต่วันที่ 10 พฤษภาคม 2564 จากการตรวจพบว่าหญิงชาวไทยที่เดินทางกลับมาจากประเทศปากีสถาน และปัจจุบันอยู่ในสถานที่กักกันของรัฐ (State Quarantine) ติดเชื้อไวรัส COVID-19 สายพันธุ์อินเดีย
สำนักงานการบินพลเรือนแห่งประเทศไทย (CAAT) ผู้กำกับดูแลเที่ยวบินเข้าประเทศไทย ขอเน้นย้ำสายการบินอีกครั้งในการตรวจสอบ COE ของผู้โดยสารทุกคนก่อนขึ้นเครื่องบินจากประเทศต้นทางทุกประเทศอย่างเคร่งครัด เพื่อให้สอดคล้องกับมาตรการของกระทรวงการต่างประเทศในการคัดกรองบุคคลเข้าประเทศอย่างมีประสิทธิภาพสูงสุด โดยเฉพาะการเดินทางจาก 3 ประเทศดังกล่าวเพื่อเดินทางเข้าประเทศไทย โดย CAAT ได้ออกหนังสือเน้นย้ำสายการบินในการตรวจสอบ COE อย่างเข้มงวด ตั้งแต่วันที่  4 พฤษภาคม 2564 ที่ผ่านมาซึ่งหากพบว่ามีผู้โดยสารเดินทางเข้าประเทศไทยโดยไม่มี COE สายการบินจะต้องรับผิดชอบการส่งผู้โดยสารกลับประเทศต้นทางในกรณีที่ไม่สามารถเข้าประเทศไทย หรือต้องดูแลผู้โดยสารจนกว่าจะมีการดำเนินการอย่างหนึ่งอย่างใด
CAAT จึงขอให้สายการบินปฏิบัติตามมาตรการที่ได้ประกาศไปอย่างเคร่งครัด หากพบว่ามีการขนส่งผู้โดยสารที่ไม่มี COE CAAT จะดำเนินมาตรการด้านการอนุญาตทำการบินเข้าประเทศต่อไป

ที่มา : https://www.thaigov.go.th/news/contents/details/41625