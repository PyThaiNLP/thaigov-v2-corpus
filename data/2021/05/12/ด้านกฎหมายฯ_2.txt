รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี พร้อมยกระดับให้บริการประชาชน เปิดยื่นคำร้องขอยึดทรัพย์ผ่านระบบออนไลน์ ผ่านสำนักงานบังคับคดี 104 แห่งทั่วประเทศ 


วันอังคารที่ 11 พฤษภาคม 2564
กระทรวงยุติธรรม โดยกรมบังคับคดี พร้อมยกระดับให้บริการประชาชน เปิดยื่นคำร้องขอยึดทรัพย์ผ่านระบบออนไลน์ ผ่านสำนักงานบังคับคดี 104 แห่งทั่วประเทศ
กรมบังคับคดี พร้อมยกระดับให้บริการประชาชน เปิดยื่นคำร้องขอยึดทรัพย์ผ่านระบบออนไลน์ ผ่านสำนักงานบังคับคดี 104 แห่งทั่วประเทศ
นางอรัญญา  ทองน้ำตะโก อธิบดีกรมบังคับคดี เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม มีความมุ่งหวังยกระดับการให้บริการแก่ประชาชน ตามนโยบายรัฐบาล Thailand 4.0 จึงนำเทคโนโลยีมาปรับใช้เพื่ออำนวยความสะดวก รวดเร็ว ลดขั้นตอน และลดภาระค่าใช้จ่ายในการเดินทางของประชาชนผู้ใช้บริการ อีกทั้งยังเป็นการป้องกันการแพร่ระบาดของเชื้อโควิดที่กำลังระบาดอยู่ในขณะนี้ จึงสั่งการให้กรมบังคับคดี กระทรวงยุติธรรม เปิดให้บริการยื่นคำร้องขอยึดทรัพย์ ผ่านทางระบบอิเล็กทรอนิกส์ (e-Filing) ได้ที่สำนักงานบังคับคดี จำนวน 104 แห่ง โดยเริ่มตั้งแต่วันที่ 3 พฤษภาคม 2564 เป็นต้นไป
อธิบดีกรมบังคับคดี เปิดเผยอีกว่า ผู้ใช้บริการสามารถลงทะเบียน เพื่อขอรหัสการใช้งานผ่านทางเว็บไซต์กรมบังคับคดี www.led.go.th ในหัวข้อ ระบบการยื่นคำร้องทางอิเล็กทรอนิกส์ แล้วยืนยันตัวตนครั้งแรกได้ที่สำนักงานบังคับคดีทั่วประเทศ โดยระบบจะแจ้งผลการอนุมัติการใช้งาน username และ password ผ่านทางอีเมลที่ผู้ใช้บริการแจ้งไว้ จากนั้นผู้ใช้บริการสามารถเข้าใช้ระบบพร้อมดำเนินการยื่นคำร้องขอยึดทรัพย์สินได้ด้วยตนเอง
โดยประชาชนสามารถตรวจดูรายชื่อสำนักงานบังคับคดีที่เปิดให้บริการระบบอิเล็กทรอนิกส์ (e-Filing) ได้ที่เว็บไซต์กรมบังคับคดี www.led.go.th หรือหากมีข้อสงสัยสามารถสอบถามรายละเอียดเพิ่มเติมได้ที่ 0-2881-4999 หรือสายด่วน กรมบังคับคดี 1111 กด 79 และสำนักงานบังคับคดีจังหวัด และสาขาทั่วประเทศ

ที่มา : https://www.thaigov.go.th/news/contents/details/41629