รัฐบาลไทย-ข่าวทำเนียบรัฐบาล-รมว.สุชาติ มอบ กสร.รับคำร้องวินิจฉัย กม.ใน 30 วัน กรณีกัปตันนกแอร์ถูกเลิกจ้างไม่ได้ค่าชดเชย


วันอังคารที่ 11 พฤษภาคม 2564
รมว.สุชาติ มอบ กสร.รับคำร้องวินิจฉัย กม.ใน 30 วัน กรณีกัปตันนกแอร์ถูกเลิกจ้างไม่ได้ค่าชดเชย
รัฐมนตรีว่าการกระทรวงแรงงาน มอบหมายให้พนักงานตรวจแรงงาน กรมสวัสดิการและคุ้มครองแรงงาน รับคำร้องจากผู้ถูกเลิกจ้างและตรวจสอบวินิจฉัยตามมาตรการทางกฎหมาย ภายใต้หลักการระบบแรงงานสัมพันธ์ที่ดี ให้แล้วเสร็จภายใน 30 วัน
เมื่อวันที่ 11 พฤษภาคม 2564 ที่ห้องจัตุมงคล ชั้น 6 อาคารกระทรวงแรงงาน นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย นำนักบินหรือกัปตันของสายการบินนกแอร์ประมาณ 20 คน เข้าพบ เพื่อร้องเรียนกรณีบริษัท สายการบินนกแอร์ จำกัด (มหาชน) มีคำสั่งเลิกจ้างกลุ่มพนักงานการบินเป็นจำนวนมากและไม่ได้ค่าชดเชยตามกฎหมาย โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายอภิญญา สุจริตตานันท์ อธิบดีกรมสวัสดิการและคุ้มครองแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย
นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย กล่าวว่า เมื่อปลายเดือนเมษายนที่ผ่านมาผู้บริหารสายการบินนกแอร์ ได้มีหนังสือเลิกจ้างมายังกลุ่มพนักงานที่เป็นนักบินหรือกัปตันเป็นจำนวนมาก โดยอ้างว่าบริษัทประสบปัญหาด้านการเงินและขาดทุนสะสมต่อเนื่อง จนเป็นเหตุให้บริษัทต้องเข้าสู่กระบวนการฟื้นฟูกิจการ โดยบริษัทจะต้องปรับโครงสร้างองค์กรเพื่อให้เกิดความคล่องตัวในการปฏิบัติงาน ทำให้ส่งผลกระทบต่อนักบินจำนวนมาก ขณะนี้นักบินหลักและนักบินผู้ช่วยกว่า 20 คน ได้รับหนังสือแจ้งการเลิกจ้างแล้ว โดยมีผลตั้งแต่วันที่ 1 พ.ค.ที่ผ่านมา โดยบริษัทสายการบินนกแอร์อ้างว่าจะจ่ายเงินชดเชย และเงินอื่นๆ ตาม พรบ.คุ้มครองแรงงานฯ เมื่อได้ฟื้นฟูกิจการแล้ว ซึ่งถือว่าไม่เป็นธรรมต่อพนักงาน เพราะตามหลักกฎหมายเมื่อมีหนังสือเลิกจ้างวันใดบริษัทต้องจ่ายเงินชดเชยและเงินอื่นๆ ตามกฎหมายทันที
นายสุชาติ กล่าวต่อว่า กรณีดังกล่าวผมในฐานะรัฐมนตรีว่าการกระทรวงแรงงาน ได้มอบหมายให้กรมสวัสดิการและคุ้มครองแรงงานดำเนินการตรวจสอบและวินิจฉัยตามมาตรการทางกฎหมายผ่านพนักงานตรวจแรงงาน ภายใต้การใช้หลักการระบบแรงงานสัมพันธ์ที่ดี ซึ่งผลของการวินิจฉัยจะใช้ระยะเวลา 30 วัน และให้ผู้ถูกเลิกจ้างเขียนคำร้องต่อพนักงานตรวจแรงงานและให้กรมสวัสดิการและคุ้มครองแรงงานดำเนินการตามคำร้อง ทั้งนี้ ยืนยันว่ากระทรวงแรงงาน จะให้ความเป็นธรรมกับทุกฝ่าย เมื่อผลการวินิจฉัยออกมาแล้วจะแจ้งให้กับผู้ถูกเลิกจ้างทราบต่อไป

ที่มา : https://www.thaigov.go.th/news/contents/details/41652