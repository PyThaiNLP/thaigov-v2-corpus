รัฐบาลไทย-ข่าวทำเนียบรัฐบาล-รมว.สุชาติ รับมอบหน้ากากอนามัยและชุด PPE จากภาคเอกชนให้กระทรวงแรงงานนำไปมอบบุคลากรทางการแพทย์สู้โควิด-19


วันอังคารที่ 11 พฤษภาคม 2564
รมว.สุชาติ รับมอบหน้ากากอนามัยและชุด PPE จากภาคเอกชนให้กระทรวงแรงงานนำไปมอบบุคลากรทางการแพทย์สู้โควิด-19
รัฐมนตรีว่าการกระทรวงแรงงาน รับมอบหน้ากากอนามัยและชุด PPE จากผู้แทนบริษัท ภาคเอกชน ให้กระทรวงแรงงานนำไปส่งมอบให้เจ้าหน้าที่และบุคลากรทางการแพทย์ที่ตรวจโควิด-19 เชิงรุก แก่ผู้ประกันตน แรงงานนอกระบบ และประชาชนทั่วไป ป้องกันโควิด-19
เมื่อวันที่ 11 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน รับมอบหน้ากากอนามัยและชุด PPE จากคณะผู้แทนบริษัท ภาคเอกชน เพื่อให้กระทรวงแรงงานนำไปส่งมอบให้เจ้าหน้าที่และบุคลากรทางการแพทย์ที่ตรวจโควิด-19 เชิงรุก แก่ผู้ประกันตน แรงงานนอกระบบ และประชาชนทั่วไป เพื่อป้องกันโควิด-19 ณ ห้องจัตุมงคล ชั้น 6 อาคารกระทรวงแรงงาน โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายไพโรจน์ โชติกเสถียร รองปลัดกระทรวงแรงงาน รักษาราชการแทน อธิบดีกรมการจัดหางาน เข้าร่วมในครั้งนี้ด้วย โดยมีภาคเอกชนร่วมมอบจำนวน 7 คณะ ได้แก่ 1) บริษัท อิตาเลียนไทย ดีเวล็อปเมนต์ จำกัด (มหาชน) มอบหน้ากากอนามัย จำนวน 161 กล่อง 200,000 ชิ้น 2) สมาคมการค้าพัฒนาศักยภาพผู้ประกอบการนำเข้าแรงงานต่างด้าวมอบหน้ากากอนามัย จำนวน 117 กล่อง 300,000 ชิ้น 3) สมาคมการค้าพัฒนาแรงงาน มอบหน้ากากอนามัย จำนวน 86 กล่อง 300,000 ชิ้น 4) คุณชัชวาล เจียรวรานนท์ มอบหน้ากากอนามัย จำนวน 1,050,000 ชิ้น ชุด PPE จำนวน 1,000 ชุด 5) ตัวแทนผู้ประกอบการนายจ้างจังหวัดระยอง
มอบหน้ากากอนามัย จำนวน 100,000 ชิ้น 6) บริษัทนำเข้าแรงงานต่างด้าวเข้ามาทำงานในประเทศ มอบหน้ากากอนามัย จำนวน 50,000 ชิ้น และ 7) สมาคมการค้าอุตสาหกรรมไทย-จีน มอบหน้ากากอนามัย จำนวน 52 กล่อง 100,000 ชิ้น ชุด PPE 1,000 ชุด

ที่มา : https://www.thaigov.go.th/news/contents/details/41639