รัฐบาลไทย-ข่าวทำเนียบรัฐบาล-กรมการขนส่งทางบก ระงับรถโดยสาร 20 คัน ห้ามเดินรถเข้าออกจังหวัดมุกดาหาร หลังพบฝ่าฝืนคำสั่งจังหวัด พร้อมกำชับผู้ประกอบการขนส่งต้องปฏิบัติตามมาตรการสาธารณสุขอย่างเคร่งครัด


วันอังคารที่ 11 พฤษภาคม 2564
กรมการขนส่งทางบก ระงับรถโดยสาร 20 คัน ห้ามเดินรถเข้าออกจังหวัดมุกดาหาร หลังพบฝ่าฝืนคำสั่งจังหวัด พร้อมกำชับผู้ประกอบการขนส่งต้องปฏิบัติตามมาตรการสาธารณสุขอย่างเคร่งครัด
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ในสถานการณ์การแพร่ระบาดของโรคติดเชื้อไวรัส COVID-19 กรมการขนส่งทางบก (ขบ.) ได้กำหนดให้ผู้ประกอบการขนส่งด้วยรถโดยสารสาธารณะต้องปฏิบัติตามมาตรการสาธารณสุขของภาครัฐ และต้องควบคุม กำกับ ดูแลการให้บริการ และการใช้บริการให้เป็นไปตามมาตรการป้องกันโรคตามที่จังหวัดหรือคณะกรรมการโรคติดต่อจังหวัดแต่ละจังหวัดกำหนดอย่างเคร่งครัด หากพบการฝ่าฝืนมาตรการป้องกันควบคุมโรค หรือประกาศคำสั่ง ดำเนินการตามกฎหมายทันที                              จากการตรวจสอบพบว่ามีผู้ประกอบการขนส่งฝ่าฝืนไม่ปฏิบัติตามประกาศคำสั่งจังหวัดมุกดาหาร โดยไม่ควบคุมตรวจสอบให้ผู้โดยสารบันทึกข้อมูลการเดินทางและลงทะเบียนบันทึกข้อมูลในแอปพลิเคชัน Data Muk ทำให้ขาดข้อมูลในการติดตามตัวผู้โดยสารเป็นอุปสรรคต่อการสอบสวนโรค โดยจังหวัดมุกดาหารได้มีคำสั่งระงับการเดินรถเข้าออกจังหวัดมุกดาหารเป็นการชั่วคราวเฉพาะรายแล้ว ดังนั้น เพื่อให้สอดคล้องกับคำสั่งจังหวัดดังกล่าว ขบ. จึงออกคำสั่งระงับการเดินรถโดยสารเข้าออกจังหวัดมุกดาหารเป็นการชั่วคราวเฉพาะราย ตั้งแต่วันที่ 28 เมษายน - 11 พฤษภาคม 2564 รวมจำนวน 20 คัน ประกอบด้วย รถโดยสารประจำทาง เส้นทางหมวด 2 สายที่ 927 กรุงเทพฯ - มุกดาหาร ของบริษัท มุกดาหารทัวร์ จำกัด ที่จัดเดินรถร่วมกับบริษัท ขนส่ง จำกัด ซึ่งเป็นผู้ได้รับใบอนุญาตประกอบการขนส่ง จำนวน 17 คัน รถโดยสารประจำทาง เส้นทางหมวด 3 สายที่ 278 ขอนแก่น - มุกดาหาร ของบริษัท สหมิตรภาพ (2512) จำกัด จำนวน 1 คัน รถโดยสารประจำทาง เส้นทางหมวด 3 สายที่ 235 อุดรธานี - อุบลราชธานี (ข) ของบริษัท สหมิตรอุบล จำกัด จำนวน 1 คัน และรถโดยสารประจำทาง เส้นทางหมวด 3 สายที่ 555 นครพนม - มุกดาหาร ของบริษัท วิทยาทรานสปอร์ต จำกัด จำนวน 1 คัน
ทั้งนี้ ขบ. ได้ยกระดับความเข้มข้นมาตรการสาธารณสุข เพื่อยับยั้งการแพร่ระบาดของโรคติดเชื้อไวรัส COVID-19 ประกอบด้วย มาตรการคัดกรอง Entry และ Exit Scan ในระบบขนส่งด้วยรถโดยสารสาธารณะทั้งระบบ สถานีขนส่งผู้โดยสาร ตรวจวัดอุณหภูมิ กำกับดูแลให้ผู้โดยสาร พนักงานขับรถ ผู้ให้บริการ สวมหน้ากากอนามัยหรือหน้ากากผ้าตลอดการเดินทาง โดยต้องไม่ยินยอมให้ผู้โดยสารที่ไม่สวมหน้ากากอนามัยหรือหน้ากากผ้าขึ้นรถโดยสารเด็ดขาด ดำเนินมาตรการเว้นระยะห่างระหว่างบุคคล จัดเตรียมแอลกอฮอล์เจล เพิ่มความถี่ในการทำสะอาดพื้นที่สาธารณะตลอดทั้งวัน พร้อมจัดพิมพ์ QR Code ไทยชนะ หรือหมอชนะ ให้ผู้โดยสารลงทะเบียนก่อนใช้บริการ โดยผู้ได้รับใบอนุญาตประกอบการขนส่ง พนักงานขับรถ ปฏิบัติและให้คำแนะนำผู้ใช้บริการ รวมถึงให้มีการควบคุม กำกับ ดูแล การให้บริการและการใช้บริการให้เป็นไปตามมาตรการด้านสาธารณสุขและมาตรการป้องกันโรคตามที่ทางราชการกำหนดอย่างเคร่งครัด ผู้ฝ่าฝืนจะต้องได้รับโทษตามที่กฎหมายกำหนด

ที่มา : https://www.thaigov.go.th/news/contents/details/41619