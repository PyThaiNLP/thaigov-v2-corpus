รัฐบาลไทย-ข่าวทำเนียบรัฐบาล-รัฐบาลยืนยันดูแลค่าใช้จ่ายผู้ป่วยติดเชื้อโควิด-19 ครอบคลุมผลข้างเคียงจากการฉีดวัคซีน อุดหนุนค่าใช้จ่ายโรงพยาบาลเอกชนร้อยละ 25 ทุกรายการ


วันอังคารที่ 11 พฤษภาคม 2564
พิมพ์
รัฐบาลยืนยันดูแลค่าใช้จ่ายผู้ป่วยติดเชื้อโควิด-19 ครอบคลุมผลข้างเคียงจากการฉีดวัคซีน อุดหนุนค่าใช้จ่ายโรงพยาบาลเอกชนร้อยละ 25 ทุกรายการ
รัฐบาลยืนยันดูแลค่าใช้จ่ายผู้ป่วยติดเชื้อโควิด-19 ครอบคลุมผลข้างเคียงจากการฉีดวัคซีน อุดหนุนค่าใช้จ่ายโรงพยาบาลเอกชนร้อยละ 25 ทุกรายการ
วันนี้ (11 พฤษภาคม 2564) เวลา 12.00 น. ณ ตึกไทยคู่ฟ้า ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยืนยันว่ารัฐบาลดูแลค่าใช้จ่าย ค่ารักษาพยาบาลให้ประชาชนทุกคนตามสิทธิ์รักษาพยาบาล  ตั้งแต่การตรวจคัดกรองกลุ่มเสี่ยง การเข้ารับการฉีดวัคซีน ชดเชยกรณีได้รับผลข้างเคียงจากการฉีดวัคซีน และค่ารักษาพยาบาล สำหรับโรงพยาบาลเอกชน รัฐบาลจะอุดหนุนค่าใช้จ่ายร้อยละ 25 ทุกรายการ หากประชาชนมีประกันส่วนบุคคล ให้โรงพยาบาลเรียกเก็บประกันส่วนบุคคลก่อน ที่เหลือให้เรียกเก็บสำนักงานหลักประกันสุขภาพแห่งชาติ (สปสช.) พร้อมห้ามโรงพยาบาลเรียกเก็บค่าใช้จ่ายจากประชาชน หากฝ่าฝืนจะมีโทษตามกฎหมาย ทั้งนี้ กรณีที่เกิดความเสียหายต่าง ๆ ไม่ว่าจะเป็นบาดเจ็บ เจ็บป่วยต่อเนื่อง เสียอวัยวะ พิการ ทุพพลภาพถาวร หรือเสียชีวิต สามารถยื่นขอรับเงินเยียวยาได้จาก สปสช.
นายกรัฐมนตรียังย้ำถึงการดูแลบุคลากรทางการแพทย์ที่เสียสละ เสี่ยงภัย ปฏิบัติงานอย่างเต็มที่ ช่วงเช้าที่ผ่านมา ได้มีการพบปะหารือร่วมกับนายกสมาคมประกันภัย เพื่อรับมอบกรมธรรม์ประกันภัยสำหรับบุคลากรทางแพทย์และเจ้าหน้าที่ที่ปฏิบัติงานใกล้ชิดผู้ป่วยติดเชื้อ จำนวน 270,000 ราย วงเงินความคุ้มครองรวมกว่า 275,410 ล้านบาท หรือรายละ 1 ล้านบาท ยืนยันรัฐบาลจะดูแลทั้งประชาชนและเจ้าหน้าที่ด่านหน้า อาสาสมัคร ที่ปฏิบัติภารกิจอย่างเหน็ดเหนื่อย พร้อมขอความร่วมมือให้ประชาชนระมัดระวังตนเองให้มากที่สุด เนื่องจากการติดเชื้อระลอกใหม่มักเกิดจากการติดเชื้อภายในครอบครัว ในหมู่เพื่อนฝูง ในที่ทำงาน สถานประกอบการต่าง ๆ ทั้งนี้ ขอให้ประชาชนทุกคนรวมทั้งสื่อมวลชนร่วมมือกันก้าวผ่านวิกฤตในครั้งนี้ไปด้วยกัน คำนึงถึงผลกระทบในการเผยแพร่ข้อมูลข่าวสารที่ไม่เป็นความจริง หรือ Fake News ที่ยังไม่มีการตรวจสอบความถูกต้อง ซึ่งอาจสร้างความสับสนในสังคมได้ ทั้งนี้ นายกรัฐมนตรีย้ำให้เจ้าหน้าที่ตรวจสอบการเผยแพร่ข้อมูลเท็จเพื่อดำเนินการตามกฎหมาย
ในตอนท้าย นายกรัฐมนตรีกล่าวว่าขณะนี้ประเทศไทยและทั่วโลกกำลังเผชิญสถานการณ์ที่ไม่เคยพบเจอมาก่อน และทางเดียวจะสามารถผ่านวิกฤตนี้ไปได้คือการร่วมแรงร่วมใจ ร่วมมือกันแก้ไขปัญหา ลดความขัดแย้ง หากปัญหาใดที่ยังไม่ได้รับการแก้ไขสามารถแจ้งเข้ามาเพื่อให้หน่วยงานที่เกี่ยวข้องเร่งดำเนินการต่อไป
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41641