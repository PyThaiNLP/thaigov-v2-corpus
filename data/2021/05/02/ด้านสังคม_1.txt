รัฐบาลไทย-ข่าวทำเนียบรัฐบาล-กระทรวงคมนาคม ชี้แจงกรณีเจ้าหน้าที่และบุคลากรของกระทรวงคมนาคม ติดเชื้อไวรัสโคโรนา 2019 (COVID-19)


วันเสาร์ที่ 1 พฤษภาคม 2564
กระทรวงคมนาคม ชี้แจงกรณีเจ้าหน้าที่และบุคลากรของกระทรวงคมนาคม ติดเชื้อไวรัสโคโรนา 2019 (COVID-19)
...
ตามที่ปรากฏข่าว ณ วันที่ 29 เมษายน 2564 กระทรวงฯ ขอชี้แจงว่า จำนวนของผู้ติดเชื้อโควิด-19 ที่ปรากฎตามข่าวเป็นยอดสะสมผู้ติดเชื้อโควิด-19 ระหว่างวันที่ 1 มีนาคม 2563 - 29 เมษายน 2564 ของกระทรวงฯ และหน่วยงานในสังกัด รวม 20 หน่วยงานทั่วประเทศ ประกอบด้วย 8 หน่วยงานราชการ และ 11 รัฐวิสาหกิจ ซึ่งมีบุคลากรทั้งหมด จำนวน 112,662 คน (ผู้บริหาร ข้าราชการ พนักงาน และลูกจ้าง)
ในการนี้ กระทรวงฯ ขอสรุปรายงานสถานการณ์ COVID-19 ของกระทรวงฯ และหน่วยงานในสังกัด จำนวน 20 หน่วยงาน ยอดสะสมระหว่างวันที่ 1 มีนาคม 2563 - 30 เมษายน 2564 ดังนี้
1. มีผู้ติดเชื้อใหม่ในวันที่ 30 เมษายน 2564 จำนวน 7 คน
2. มีผู้ติดเชื้อสะสมตั้งแต่วันที่ 1 มีนาคม 2563 - 30 เมษายน 2564 จำนวน 202 คน อยู่ระหว่างการรักษาจำนวน 168 คน หายแล้ว 33 คน และเสียชีวิต 1 คน
3. มีบุคลากรอยู่ระหว่างกักตัวเพื่อเฝ้าระวัง (Quarantine) เป็นไปตามมาตรสาธารณสุขของรัฐบาล ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 หรือ ศบค. และ กระทรวงฯ อย่างเคร่งครัด จำนวน 1,621 คน คิดเป็นร้อยละ 1.44 ของบุคลากรทั้งหมด
ทั้งนี้ กระทรวงฯ มีนโยบายให้หัวหน้าหน่วยดำเนินการตามมาตรการกรมควบคุมโรค กระทรวงสาธารณสุขอย่างเคร่งครัด กักตัวเจ้าหน้าที่ทั้งหมดทันที 14 วัน ในพื้นที่ที่พบผู้ติดเชื้อเพื่อจำกัดการแพร่ระบาด จึงอาจทำให้ตัวเลขผู้กักตัวมีจำนวนสูง และตามรายงานพบว่าส่วนใหญ่ที่ตรวจสอบผู้ที่ติดเชื้อ มีสาเหตุมาจากภายนอกหน่วยงานทั้งสิ้น ไม่มีการระบาดภายในหน่วยงานแต่อย่างใด เนื่องจากมีนโยบายให้ดำเนินการตามมาตรการกรมควบคุมโรคทันที
กระทรวงคมนาคม โดยรัฐมนตรีว่าการกระทรวงคมนาคมกำชับให้ทุกหน่วยงานดูแล เจ้าหน้าที่และบุคลากร และป้องกันการแพร่ระบาดในระดับสูงสุด โดยปฏิบัติตามคำสั่ง ศบค. อย่างเคร่งครัดในทุกระบบการคมนาคมขนส่งของกระทรวงคมนาคม

ที่มา : https://www.thaigov.go.th/news/contents/details/41402