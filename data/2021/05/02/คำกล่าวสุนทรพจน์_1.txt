รัฐบาลไทย-ข่าวทำเนียบรัฐบาล-คำปราศรัย พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแรงงานแห่งชาติ ประจำปีพุทธศักราช 2564” 


วันเสาร์ที่ 1 พฤษภาคม 2564
พิมพ์
คำปราศรัย พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแรงงานแห่งชาติ ประจำปีพุทธศักราช 2564”
คำปราศรัย พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแรงงานแห่งชาติ ประจำปีพุทธศักราช 2564”
คำปราศรัย
พลเอก ประยุทธ์ จันทร์โอชา  นายกรัฐมนตรี
เนื่องในโอกาส “วันแรงงานแห่งชาติ ประจำปีพุทธศักราช 2564”
สวัสดีพี่น้องแรงงานที่รักทุกท่าน
เนื่องในโอกาสวันแรงงานแห่งชาติ วันที่ 1 พฤษภาคม 2564 ผมขอส่งความรัก และความปรารถนาดีมายังพี่น้องแรงงานไทยทุกท่านที่เป็นกำลังสำคัญในการพัฒนาเศรษฐกิจและสังคมของประเทศให้มีความเจริญก้าวหน้าอย่างยั่งยืนตลอดมา
เนื่องจากสถานการณ์การแพร่ระบาดของโรคโควิด 19 ที่เกิดขึ้นอย่างต่อเนื่อง ทำให้ปีนี้ต้องงดจัดกิจกรรมวันแรงงานแห่งชาติอีกปีหนึ่งด้วยรัฐบาลมีความห่วงใยในความปลอดภัยด้านสุขภาพอนามัยของพี่น้องแรงงาน และประชาชนทุกคน ทั้งนี้ มิได้นิ่งนอนใจในการดำเนินการควบคุมการแพร่ระบาดของเชื้อโรคควบคู่กับการกระตุ้นเศรษฐกิจ การสร้างโอกาสทางการค้า การลงทุน และการมีงานทำของพี่น้องประชาชน และพี่น้องแรงงานในระบบ แรงงานนอกระบบและแรงงานกลุ่มเปราะบาง ที่ได้รับผลกระทบทางสาธารณสุขและเศรษฐกิจในขณะนี้
ที่ผ่านมาได้มีมาตรการต่าง ๆ เพื่อช่วยเหลือพี่น้องแรงงาน ได้แก่ โครงการเราไม่ทิ้งกัน โครงการคนละครึ่ง โครงการเราชนะ โครงการ ม.33 เรารักกัน รวมถึงขยายเวลาลดหย่อนส่งเงินสมทบประกันสังคม ลดค่าน้ำและค่าไฟ ลดอัตราดอกเบี้ยเงินกู้ และมาตรการอื่น ๆ เพื่อให้พี่น้องแรงงานทุกท่านผ่านพ้นวิกฤตครั้งนี้ และพร้อมที่จะเดินไป   ข้างหน้าด้วยกันอย่างเข้มแข็งในเร็ววัน พร้อมกันนี้ยังให้การสนับสนุนด้านสวัสดิการ การคุ้มครองแรงงาน ให้มีมาตรฐานเทียบเท่าสากล และการพัฒนาความสามารถและศักยภาพแรงงานอย่างต่อเนื่องให้สอดคล้องต่อความต้องการของตลาดแรงงานที่เปลี่ยนไปภายหลังสถานการณ์การแพร่ระบาดของโรคโควิด 19 คลี่คลาย เพื่อให้พี่น้องแรงงานมีคุณภาพชีวิตความเป็นอยู่ที่ดีมากยิ่งขึ้น
ผมมีความห่วงใยพี่น้องแรงงานทุกคน ขอให้ดูแล รักษาสุขภาพ ดำเนินชีวิต  วิถีใหม่ (New Normal) และปฏิบัติตนตามมาตรการป้องกันการแพร่ระบาดของโรคโควิด 19 อย่างเคร่งครัด ด้วยการ กินร้อน ช้อนเรา หมั่นล้างมือบ่อย ๆสวมหน้ากากอนามัย  เว้นระยะห่างระหว่างบุคคล ไม่ไปในพื้นที่เสี่ยง และพบแพทย์เมื่อมีอาการ ซึ่งจะช่วยทุกกคนปลอดการติดเชื้อโรคและเป็นการลดการแพร่ระบาดของโรค
ในโอกาส “วันแรงงานแห่งชาติ” ผมขออาราธนาคุณพระศรีรัตนตรัย และสิ่งศักดิ์สิทธิ์ทั้งหลายในสากล อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องแรงงาน พร้อมทั้งครอบครัว จงประสบแต่ความสุข ความเจริญ มีกำลังกาย กำลังใจที่เข้มแข็ง และสัมฤทธิผลในสิ่งอันพึงปรารถนาทุกประการ เพื่อร่วมกันเป็นพลังสำคัญในการพัฒนาสังคมและประเทศให้มีความเจริญก้าวหน้าอย่างมั่นคงสืบไป
ขอบคุณครับ

ที่มา : https://www.thaigov.go.th/news/contents/details/41399