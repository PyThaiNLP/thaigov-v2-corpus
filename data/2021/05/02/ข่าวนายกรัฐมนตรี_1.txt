รัฐบาลไทย-ข่าวทำเนียบรัฐบาล-นายกรัฐมนตรีกล่าวปราศรัย เนื่องในวันแรงงานแห่งชาติ 2564   ย้ำดูแล “แรงงาน” เป็นกลจักรขับสำคัญในการขับเคลื่อนเศรษฐกิจประเทศ


วันเสาร์ที่ 1 พฤษภาคม 2564
พิมพ์
นายกรัฐมนตรีกล่าวปราศรัย เนื่องในวันแรงงานแห่งชาติ 2564   ย้ำดูแล “แรงงาน” เป็นกลจักรขับสำคัญในการขับเคลื่อนเศรษฐกิจประเทศ
นายกรัฐมนตรีกล่าวปราศรัย เนื่องในวันแรงงานแห่งชาติ 2564   ย้ำดูแล “แรงงาน” เป็นกลจักรขับสำคัญในการขับเคลื่อนเศรษฐกิจประเทศ
นายอนุชา บูรพชัยศรี โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม ปราศรัยเนื่องในโอกาส “วันแรงงานแห่งชาติ” 2564 พร้อมส่งมอบความรักและความปรารถนาดีมายังพี่น้องแรงงานไทย ที่เป็นกำลังสำคัญในการพัฒนาเศรษฐกิจและสังคมของประเทศให้เติบโตก้าวหน้าอย่างยั่งยืนตลอดมา
นายกรัฐมนตรียังกล่าวถึงความจำเป็นต้องงดจัดกิจกรรมวันแรงงานแห่งชาติอีกปีหนึ่งจากสถานการณ์การแพร่ระบาดของโรคโควิด-19 ที่เกิดขึ้นอย่างต่อเนื่อง รัฐบาลเร่งควบคุมการแพร่ระบาดของเชื้อโรคควบคู่กับการกระตุ้นเศรษฐกิจ การสร้างโอกาสทางการค้า  การลงทุน  และการมีงานทำของประชาชนและแรงงานในระบบ แรงงานนอกระบบ และแรงงานกลุ่มเปราะบาง ที่ได้รับผลกระทบทางสาธารณสุขและเศรษฐกิจ
ในขณะนี้ที่ผ่านมาได้มีมาตรการต่าง ๆ เพื่อช่วยเหลือพี่น้องแรงงาน ได้แก่ โครงการเราไม่ทิ้งกัน โครงการคนละครึ่ง โครงการเราชนะ โครงการ ม.33 เรารักกัน รวมถึงขยายเวลาลดหย่อนส่งเงินสมทบประกันสังคม ลดค่าน้ำและค่าไฟ ลดอัตราดอกเบี้ยเงินกู้ และมาตรการอื่น ๆ พร้อมยังให้การสนับสนุนด้านสวัสดิการ การคุ้มครองแรงงาน ให้มีมาตรฐานเทียบเท่าสากล และการพัฒนาความสามารถและศักยภาพแรงงานอย่างต่อเนื่องให้สอดคล้องต่อความต้องการของตลาดแรงงานที่เปลี่ยนไปภายหลังสถานการณ์การแพร่ระบาดของโรคโควิด 19 คลี่คลาย เพื่อคุณภาพชีวิตที่ดีขึ้นของแรงงาน
โอกาสนี้ นายกรัฐมนตรียังได้ฝากความห่วงใยถึงแรงงาน ให้ดูแล รักษาสุขภาพ ดำเนินชีวิต  วิถีใหม่ (New Normal) และปฏิบัติตนตามมาตรการป้องกันการแพร่ระบาดของโรคโควิด 19 อย่างเคร่งครัด ด้วยการ กินร้อน ช้อนเรา หมั่นล้างมือบ่อย ๆ สวมหน้ากากอนามัย   เว้นระยะห่างระหว่างบุคคล ไม่ไปในพื้นที่เสี่ยง และพบแพทย์เมื่อมีอาการ เพื่อทุกคนปลอดการติดเชื้อโรคและเป็นการลดการแพร่ระบาดของโรคอีกด้วย
--------------------

ที่มา : https://www.thaigov.go.th/news/contents/details/41400