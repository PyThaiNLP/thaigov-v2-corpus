รัฐบาลไทย-ข่าวทำเนียบรัฐบาล-ขสมก. ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานเก็บค่าโดยสารรถธรรมดา สาย 47 ติดเชื้อไวรัส COVID-19


วันเสาร์ที่ 1 พฤษภาคม 2564
ขสมก. ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานเก็บค่าโดยสารรถธรรมดา สาย 47 ติดเชื้อไวรัส COVID-19
พนักงานเก็บค่าโดยสารรถธรรมดา สาย 47 เพศหญิง อายุ 54 ปี (ปฏิบัติหน้าที่เก็บค่าโดยสารกะบ่าย) ติดเชื้อไวรัส COVID-19
องค์การขนส่งมวลชนกรุงเทพ (ขสมก.) กระทรวงคมนาคม ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 ระบุว่า ตลอดระยะเวลาการแพร่ระบาดของโรคติดเชื้อไวรัส COVID-19 ขสมก. ได้ดำเนินการตามมาตรการป้องกันการแพร่ระบาดของโรคตามแนวทางปฏิบัติการป้องกันของกรมควบคุมโรค กระทรวงสาธารณสุข อย่างเคร่งครัดมาโดยตลอด
ขสมก. ขออภัยที่ต้องแจ้งให้ทราบว่า เมื่อวันที่ 27 เมษายน 2564 กรุงเทพมหานคร ร่วมกับสถาบันป้องกันควบคุมโรคเขตเมือง กรมควบคุมโรค ได้นำรถพระราชทานเข้ามาตรวจเชิงรุก เพื่อหาเชื้อไวรัส COVID-19 ให้กับประชาชนในเขตพื้นที่คลองเตย ณ บริเวณวัดสะพาน โดยมีพนักงานเก็บค่าโดยสารรถธรรมดา สาย 47 เพศหญิง อายุ 54 ปี (ปฏิบัติหน้าที่เก็บค่าโดยสารกะบ่าย) เข้ารับการตรวจ ต่อมาวันที่ 28 เมษายน 2564 ได้รับแจ้งจากเจ้าหน้าที่กรมควบคุมโรคว่าพนักงานเป็นผู้ติดเชื้อฯ จึงให้อยู่ที่บ้านเพื่อรอรถพยาบาลมารับไปรักษาตัวที่โรงพยาบาลมงกุฎวัฒนะ ในวันที่ 29 เมษายน 2564
ขสมก. ได้รับทราบข้อมูลดังกล่าว จากผู้อำนวยการเขตการเดินรถที่ 4 จึงได้ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 ดังนี้
1. ขสมก. ได้มีการแจ้งกรมควบคุมโรค กระทรวงสาธารณสุข เพื่อแจ้งรายละเอียดผู้ติดเชื้อไวรัส COVID -19 (ตามแนวทางปฏิบัติกรณีพบผู้ติดเชื้อฯ) โดยได้ประสานเจ้าหน้าที่สำนักงานสาธารณสุข
2. พนักงานผู้ติดเชื้อได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด โดยสวมหน้ากากอนามัยตลอดเวลาขณะปฏิบัติหน้าที่บนรถโดยสารและล้างมือด้วยเจลแอลกอฮอล์ รวมทั้งตรวจวัดอุณหภูมิร่างกายก่อนปฏิบัติหน้าที่ทุกครั้ง ซึ่งอุณหภูมิร่างกายของพนักงาน ตั้งแต่วันที่ 20 - 22 เมษายน 2564 อยู่ที่ 36.5 องศาเซลเซียส โดยไทม์ไลน์ของพนักงานสรุปได้ดังนี้
- วันที่ 20 เมษายน 2564 ปฏิบัติหน้าที่บนรถโดยสารธรรมดา สาย 47 หมายเลข 4 - 40018 ตั้งแต่เวลา 14.45 - 23.10 น. หลังเลิกงานได้กลับที่พักอาศัยทันที
- วันที่ 21 เมษายน 2564 ปฏิบัติหน้าที่บนรถโดยสารธรรมดา สาย 47 หมายเลข 4 - 40495 ตั้งแต่เวลา 14.45 - 23.10 น. หลังเลิกงานได้กลับที่พักอาศัยทันที
- วันที่ 22 เมษายน 2564 ปฏิบัติหน้าที่บนรถโดยสารธรรมดา สาย 47 หมายเลข 4 - 40495 ตั้งแต่เวลา 13.10 - 21.20 น. หลังเลิกงานได้กลับที่พักอาศัยทันที โดยพนักงานเริ่มมีอาการไอและจาม
- วันที่ 23 - 25 เมษายน 2564 พนักงานลาหยุดพักผ่อนอยู่ที่บ้าน โดยเริ่มมีไข้และตัวร้อน
- วันที่ 26 เมษายน 2564 พนักงานลาหยุดพักผ่อนอยู่ที่บ้าน เวลา 08.00 น. ได้เดินทางไปพบแพทย์ที่โรงพยาบาลตำรวจ และเดินทางกลับบ้านในเวลา 11.30 น.
- วันที่ 27 เมษายน 2564 พนักงานลาหยุดพักผ่อนอยู่ที่บ้าน เวลา 10.00 น. เข้ารับการตรวจหาเชื้อไวรัส COVID-19 จากหน่วยแพทย์เคลื่อนที่ ณ บริเวณวัดสะพาน และเดินทางกลับบ้านในเวลา 10.30 น.
- วันที่ 28 เมษายน 2564 พนักงานลาหยุดพักผ่อนอยู่ที่บ้าน เวลา 18.30 น. ได้รับแจ้งจากเจ้าหน้าที่กรมควบคุมโรคว่า พนักงานเป็นผู้ติดเชื้อฯ จึงให้อยู่ที่บ้านเพื่อรอรถพยาบาลมารับไปรักษาตัวที่โรงพยาบาลมงกุฎวัฒนะ ในวันที่ 29 เมษายน 2564
- วันที่ 29 เมษายน 2564 เวลา 15.00 น. เจ้าหน้าที่นำรถพยาบาลมารับไปรักษาตัวที่โรงพยาบาลมงกุฎวัฒนะ
3. พนักงานผู้ติดเชื้อได้ปฏิบัติหน้าที่ในช่วงกะบ่าย ซึ่งเป็นกะสุดท้ายของแต่ละวัน จึงไม่มีพนักงานขับรถคนใดนำรถไปขับต่อ อีกทั้งเมื่อพนักงานขับรถโดยสารนำรถกลับเข้าอู่ในแต่ละรอบจะมีการฉีดพ่นทำความสะอาดภายในรถโดยสารทันทีด้วยผลิตภัณฑ์ฆ่าเชื้อโรคที่มีส่วนผสมของแอลกอฮอล์ 70 % จึงมั่นใจได้ว่ารถโดยสารของ ขสมก. มีความสะอาด ปลอดภัยจากเชื้อไวรัส COVID-19 นอกจากนี้ ขสมก. ได้พักการใช้งานรถโดยสารธรรมดา สาย 47 จำนวน 2 คัน ที่พนักงานผู้ติดเชื้อได้ปฏิบัติหน้าที่ คือ รถโดยสารหมายเลข 4 - 40018 และ 4 - 40495 เป็นระยะเวลา 3 วัน เพื่อทำการฉีดพ่น ทำความสะอาดฆ่าเชื้อโรคภายในรถ รวมถึงอู่จอดรถและท่าปล่อยรถโดยสาร
4. ขสมก. ได้มีการตรวจสอบ พบว่าพนักงานขับรถโดยสาร จำนวน 1 คน ปฏิบัติหน้าที่บนรถโดยสารคันเดียวกับพนักงานผู้ติดเชื้อ จึงให้พนักงานขับรถโดยสารดังกล่าวหยุดงานไปพบแพทย์เพื่อตรวจหาเชื้อไวรัส COVID-19 หากได้ผลเป็นประการใดจะแจ้งให้ทราบต่อไป
ทั้งนี้ ขสมก. ได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ได้แก่ การสวมใส่หน้ากากอนามัยตลอดเวลาขณะปฏิบัติหน้าที่บนรถโดยสาร การล้างทำความสะอาดมือด้วยเจลแอลกอฮอล์ การฉีดพ่นทำความสะอาดภายในรถโดยสารด้วยแอลกอฮอล์ ทั้งก่อนและหลังนำรถออกวิ่งให้บริการ เพื่อสร้างความมั่นใจให้กับประชาชนในการเดินทาง

ที่มา : https://www.thaigov.go.th/news/contents/details/41393