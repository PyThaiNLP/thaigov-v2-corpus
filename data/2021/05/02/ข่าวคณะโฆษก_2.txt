รัฐบาลไทย-ข่าวทำเนียบรัฐบาล-รัฐบาลระดมตรวจเชิงรุก  มุ่งเป้าคัดกรองผู้ป่วยออกจากชุมชน หวังลดจำนวนผู้ติดเชื้อรายวัน


วันเสาร์ที่ 1 พฤษภาคม 2564
พิมพ์
รัฐบาลระดมตรวจเชิงรุก  มุ่งเป้าคัดกรองผู้ป่วยออกจากชุมชน หวังลดจำนวนผู้ติดเชื้อรายวัน
รัฐบาลระดมตรวจเชิงรุก  มุ่งเป้าคัดกรองผู้ป่วยออกจากชุมชน หวังลดจำนวนผู้ติดเชื้อรายวัน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่กระทรวงสาธารณสุขได้รายงานสถานการณ์โควิด-19   พบว่าจังหวัดส่วนใหญ่สามารถควบคุมการแพร่ระบาดได้มากขึ้นแล้ว  แต่ในพื้นที่กทม.และปริมณฑลยังพบผู้ติดเชื้อจำนวนมาก โดยผู้ป่วยติดเชื้อโควิด-19 ในกทม. และปริมณฑลระหว่างวันที่ 1-30 เมษายน จำนวน  16,045 ราย คิดเป็นร้อยละ 44.2 ของการติดเชื้อทั้งประเทศที่มีจำนวน 36,290 ราย ซึ่งนายกรัฐมนตรี พล.อ.ประยุทธ์ จันทร์โอชา ได้เน้นให้ขยายการตรวจเชิงรุกเพื่อเร่งแยกผู้ป่วยออกจากประชากรทั่วไปให้ได้มากที่สุด ซึ่งเป็นอีกมาตรการหนึ่งในการ ทำให้จำนวนผู้ติดเชื้อรายวันลดลง
ที่ผ่านมา ในชุมชนพื้นที่กทม. ตั้งแต่วันที่ 5 - 30 เม.ย. ได้ให้บริการตรวจคัดกรองเชิงรุกไปแล้วกว่า 3 หมื่นราย   ขณะเดียวกัน กระทรวงแรงงาน ได้ให้บริการตรวจเชิงรุกแก่ผู้ประกันตนมาตรา 33 39 และ 40 ช่วงระหว่างวันที่ 17-30 ในกทม. และระหว่างวันที่ 24-30 เม.ย. ในปทุมธานี ชลบุรี เชียงใหม่ นนทบุรี ตรวจไปแล้วรวม 4.5 หมื่นราย  ซึ่งจะส่งต่อผู้ป่วยติดเชื้อทุกคน ไปรักษาที่โรงพยาบาล โรงพยาบาลสนาม หรือ Hospitel ทันทีตามอาการ
และตั้งแต่วันนี้  - 15 พ.ค.  นี้  กระทรวงสาธารณสุขเปิดตรวจคัดกรองโควิด-19 โดยรถเก็บตัวอย่างชีวนิรภัยพระราชทาน สำหรับประชาชนกลุ่มสัมผัสใกล้ชิดผู้ป่วยยืนยันโควิด-19 และผู้ไปในสถานที่เสี่ยง  ณ สนามกีฬาธูปะเตมีย์   พร้อมรับ walk in วันละ 1,000 คน แจกบัตรคิวหน้างานช่วงเช้ารอบเดียวจนกว่าจะหมด ขณะที่กระทรวงแรงงานจะให้บริการตรวจโควิด-19 เชิงรุก ในพื้ที่สมุทรปราการ ที่สถาบันพัฒนาฝีมือแรงงานวันนี้ถึง - 7 พ.ค. และกรุงเทพหมานครและปทุมธานี อีกครั้ง ตั้งแต่วันที่  5 - 11 พ.ค  ที่ศูนย์เยาวชนกรุงเทพมหานคร (ไทย -ญี่ปุ่น)  และวิทยาลัยอาชีวศึกษาจังหวัดปทุมธานี  พร้อมประเมินเพื่อปรับการบริการให้สอดคล้องสถานการณ์ด้วย
อนึ่ง  ปัจจุบันโรงพยาบาลสนาม ในสังกัด กทม. ข้อมูล ณ 28 เม.ย. มีเตียงสำหรับรองรับผู้ป่วย จำนวน 1,700 เตียง ประกอบด้วย โรงพยาบาลผู้สูงอายุบางขุนเทียน เขตบางขุนเทียน รองรับได้ 1,000 เตียง ครองเตียง 451 เตียง ยังว่างอยู่ 549 เตียง รพ.ราชพิพัฒน์ 200 เตียง ครองเตียง 230 เตียง (เสริม 30 เตียง) รพ.เอราวัณ 1(ศูนย์กีฬาเฉลิมพระเกียรติ บางบอน) 100 เตียงครองเตียง 38 เตียง ยังว่างอยู่ 62 เตียง และรพ.เอราวัณ 2 (บางกอกอารีนา) 400 เตียง ครองเตียง 287 ยังว่างอยู่ 113 เตียง และเข้าHospitel 60 เตียง รวมครองเตียง 1,066 เตียง เตียงคงเหลือ 724 เตียง  ซึ่งกทม. จะเร่งนำผู้ป่วยติดเชี้อ เข้าสู่สถานพยาบาล / รพ. สนาม/ hospitel  ตามอาการ โดยศูนย์ เอราวัณ 1669 ตั้งเป้าต้องไม่มีผู้ป่วยตกค้างในระบบ สามารถส่งตัวแบบวันต่อวันได้
---------------------

ที่มา : https://www.thaigov.go.th/news/contents/details/41397