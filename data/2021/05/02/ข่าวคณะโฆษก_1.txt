รัฐบาลไทย-ข่าวทำเนียบรัฐบาล-โฆษกรัฐบาลเชิญชวนประชาชนที่มีอายุ 60 ปีขึ้นไป และที่มีโรคประจำตัว 7 กลุ่มโรค ลงทะเบียนที่ "หมอพร้อม" รับการฉีดวัคซีนโควิด-19  สำหรับกลุ่มเป้าหมาย 16 ล้านคน


วันเสาร์ที่ 1 พฤษภาคม 2564
พิมพ์
โฆษกรัฐบาลเชิญชวนประชาชนที่มีอายุ 60 ปีขึ้นไป และที่มีโรคประจำตัว 7 กลุ่มโรค ลงทะเบียนที่ "หมอพร้อม" รับการฉีดวัคซีนโควิด-19  สำหรับกลุ่มเป้าหมาย 16 ล้านคน
โฆษกรัฐบาลเชิญชวนประชาชนที่มีอายุ 60 ปีขึ้นไป และที่มีโรคประจำตัว 7 กลุ่มโรค ลงทะเบียนที่ "หมอพร้อม" รับการฉีดวัคซีนโควิด-19  สำหรับกลุ่มเป้าหมาย 16 ล้านคน
นายอนุชา บูรพชัยศรี โฆษกประจำสำนักนายกรัฐมนตรี เชิญชวนประชาชนที่มีอายุ 60 ปีขึ้นไป และประชาชนที่มีโรคประจำตัว 7 กลุ่มโรคได้แก่
1. โรคทางเดินหายใจเรื้อรังรุนแรง
2. โรคหัวใจและหลอดเลือด
3. โรคไตวายเรื้อรัง
4. โรคหลอดเลือดสมอง
5. โรคมะเร็ง
6. เบาหวาน
7. โรคอ้วน
ทำการลงทะเบียนเพื่อเตรียมรับการฉีดวัคซีนโควิด-19 ที่ Line Official Account "หมอพร้อม" ประกอบด้วยฟังก์ชันตั้งแต่การเลือกวัน เวลา และโรงพยาบาล รวมทั้งการติดตามผลภายหลังการเข้ารับการฉีดวัคซีนทั้งเข็ม 1 และเข็ม 2  โดยจะเปิดให้ประชาชนกลุ่มนี้ที่มีประมาณ 16 ล้านคน ประกอบด้วยกลุ่มผู้สูงอายุที่มีอายุ 60 ปีขึ้นไปจำนวน 11.7 ล้าน และผู้ที่มีโรคประจำตัว 7 โรคอีก 4.3 ล้านคน ได้เริ่มลงทะเบียนได้ตั้งแต่วันที่ 1 พ.ค. เป็นต้นไป เพื่อนัดเวลาและสถานที่ในการฉีดวัคซีนโควิด-19 โดยจะเป็นการฉีดวัคซีนตามแผนระยะที่ 2 ในช่วงเดือนมิถุนายน –กรกฎาคม และจะเริ่มให้บริการฉีดวัคซีนตามแผนระยะที่ 3 ตั้งแต่เดือนสิงหาคม เป็นต้นไปสำหรับประชาชนทั่วไปที่มีอายุระหว่าง 18-59 ปี จำนวน 31 ล้านคน ทั้งนี้ รัฐบาลจัดเตรียมความพร้อมการฉีดวัคซีน ด้วยความร่วมมือของกระทรวงสาธารณสุข และโรงพยาบาลของรัฐและเอกชนที่มีอยู่กว่า 1,100 แห่ง ซึ่งสามารถฉีดวัคซีนได้มากกว่า 5 แสนเข็ม/วัน หรืออย่างน้อย 10ล้านเข็ม/เดือน ทั้งนี้ ยังไม่รวมโรงพยาบาลส่งเสริมสุขภาพตำบล หรือ รพ.สต. ที่มีอยู่ทั่วประเทศ และสถานที่ที่ภาคเอกชนให้ความร่วมมือเสริมเพิ่มเติม จึงมั่นใจว่าจะสามารถบรรลุเป้าหมายการฉีดวัคซีนให้กับคนไทย 50 ล้านคนได้ภายสิ้นปี 2564 นี้อย่างแน่นอน
โฆษกประจำสำนักนายกรัฐมนตรี ยังเปิดเผยถึงการจัดหาวัคซีนโควิด-19 ซึ่งเป็นตามแผนโดยในเดือนพฤษภาคม ไทยจะได้รับวัคซีน Sinovac เพิ่มเข้ามา ขณะที่ AstraZeneca จะทยอยส่งมอบได้ตั้งแต่เดือนมิถุนายน จำนวน 6 ล้านโดส และต่อเนื่องอีกเดือนละ 10 ล้านโดสจนถึงปลายปีนี้  ซึ่งนายกรัฐมนตรียังได้มอบแนวทางให้มีการจัดสำรองวัคซีนเพิ่มเติมจากที่กำหนดไว้ 100 ล้านโดส โดยให้เป็นการทำงานเชิงรุกตรียมการสำรองวัคซีน เพื่อบริการฉีดประชาชนในปีต่อๆ ไปจนกว่าไวรัสโควิด-19 จะกลายเป็นโรคประจำถิ่นที่ควบคุมได้
อนึ่ง "หมอพร้อม v.2" นี้  ประกอบด้วย 12 ฟังก์ชันในการให้บริการวัคซีนโควิด 19 เริ่มจาก 1) การเพิ่มเพื่อนและการลงทะเบียนใช้ใช้งาน 2)เพิ่มบุคคลอื่น 3)ลงทะเบียนฉีดวัคซีน โควิด-19    4)จองคิวฉีดวัคซีน โควิด-19    5)เปลี่ยนการจองคิวฉีดวัคซีน โควิด-19    6)แจ้งเตือนฉีดวัคซีน โควิด-19   7)ยืนยันการฉีดวัคซีน โควิด-19 เข็มที่หนึ่ง  8)ประเมินอาการหลังฉีดวัพซีนเข็มที่หนึ่ง  9)แจ้งเตือนฉีดวัคซีนโควิดเข็มที่สอง 10)ยืนยันการฉีดวัคซีน โควิด-19 เข็มที่สอง  11)ประเมินอาการหลังการฉีดวัคซีนเข็มที่สอง  และ 12)การออกใบรับรองการฉีดวัคซีนโควิด-19  นอกจากนี้ยังมีเมนูอื่นที่ประชาชนสามารถเข้าไปติดตามข้อมูลข่าวสารทั้งการรายงานสถานการณ์ การค้นหาหน่วยตรวจโควิด 19 ผลการตรวจโควิด 19 เป็นต้น
อย่างไรก็ตาม สำหรับประชาชนที่ไม่มีสมาร์ทโฟน (Smart phone) สามารถทำการติดต่อนัดหมายลงทะเบียนเพื่อเตรียมรับการฉีดวัคซีนโควิด-19 ที่โรงพยาบาลใกล้บ้านที่มีประวัติการรักษา โรงพยาบาลส่งเสริมสุขภาพตำบล (รพ.สต.) หรือแจ้งที่อาสาสมัครสาธารณสุขประจำหมู่บ้าน (อสม.)ในพื้นที่ได้
--------------------

ที่มา : https://www.thaigov.go.th/news/contents/details/41390