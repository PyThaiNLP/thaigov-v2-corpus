รัฐบาลไทย-ข่าวทำเนียบรัฐบาล-ขสมก. ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานขับรถโดยสารปรับอากาศ สาย 137 ติดเชื้อไวรัส COVID-19


วันเสาร์ที่ 1 พฤษภาคม 2564
ขสมก. ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานขับรถโดยสารปรับอากาศ สาย 137 ติดเชื้อไวรัส COVID-19
พนักงานขับรถโดยสารปรับอากาศ สาย 137 เพศชาย อายุ 59 ปี ติดเชื้อไวรัส COVID-19
องค์การขนส่งมวลชนกรุงเทพ (ขสมก.) กระทรวงคมนาคม ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 ระบุว่า ตลอดระยะเวลาการแพร่ระบาดของโรคติดเชื้อไวรัส COVID-19 ขสมก. ได้ดำเนินการตามมาตรการป้องกันการแพร่ระบาดของโรคตามแนวทางปฏิบัติการป้องกันของกรมควบคุมโรค กระทรวงสาธารณสุข อย่างเคร่งครัดมาโดยตลอด
ขสมก. ขออภัยที่ต้องแจ้งให้ทราบว่า เมื่อวันที่ 27 เมษายน 2564 พนักงานขับรถโดยสารปรับอากาศ สาย 137 เพศชาย อายุ 59 ปี ได้เข้ารับการตรวจหาเชื้อไวรัส COVID-19 ณ โรงพยาบาลทหารผ่านศึก ต่อมาเมื่อวันที่ 28 เมษายน 2564 พนักงานได้เดินทางไปรับทราบผลการตรวจ ซึ่งเจ้าหน้าที่โรงพยาบาลทหารผ่านศึกได้แจ้งให้ทราบว่าพนักงานคนดังกล่าวเป็นผู้ติดเชื้อฯ ขณะนี้อยู่ระหว่างเข้ารับการรักษาที่โรงพยาบาลทหารผ่านศึก
ขสมก. ได้รับทราบข้อมูลดังกล่าว จากผู้อำนวยการเขตการเดินรถที่ 4 จึงได้ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 ดังนี้
1. ขสมก. ได้มีการแจ้งกรมควบคุมโรค กระทรวงสาธารณสุข เพื่อแจ้งรายละเอียดผู้ติดเชื้อไวรัส COVID -19 (ตามแนวทางปฏิบัติกรณีพบผู้ติดเชื้อฯ) โดยได้ประสานเจ้าหน้าที่สำนักงานสาธารณสุข
2. พนักงานผู้ติดเชื้อได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด โดยสวมหน้ากากอนามัยตลอดเวลาขณะปฏิบัติหน้าที่บนรถโดยสารและล้างมือด้วยเจลแอลกอฮอล์ รวมทั้งตรวจวัดอุณหภูมิร่างกายก่อนปฏิบัติหน้าที่ทุกครั้ง ซึ่งอุณหภูมิร่างกายของพนักงาน ตั้งแต่วันที่ 16 - 23 เมษายน 2564 อยู่ที่ 36.5 องศาเซลเซียส โดยไทม์ไลน์ของพนักงานสรุปได้ ดังนี้
- วันที่ 16 เมษายน 2564 ปฏิบัติหน้าที่บนรถโดยสารปรับอากาศ สาย 137 หมายเลข 4 - 4065 ตั้งแต่เวลา 05.00 - 13.45 น. หลังเลิกงานได้เดินทางไปออกกำลังกายที่สนามกีฬาไทย - ญี่ปุ่น ดินแดง โดยขณะวิ่งออกกำลังกายไม่ได้สวมหน้ากากอนามัย และเดินทางกลับบ้าน เวลา 17.30 น.
- วันที่ 17 เมษายน 2564 ปฏิบัติหน้าที่บนรถโดยสารปรับอากาศ สาย 137 หมายเลข 4 - 4065 ตั้งแต่เวลา 04.30 - 13.05 น. หลังเลิกงานได้เดินทางไปออกกำลังกายที่สนามกีฬาไทย - ญี่ปุ่น ดินแดง โดยขณะวิ่งออกกำลังกายไม่ได้สวมหน้ากากอนามัย และเดินทางกลับบ้าน เวลา 17.30 น.
- วันที่ 18 เมษายน 2564 ปฏิบัติหน้าที่บนรถโดยสารปรับอากาศ สาย 137 หมายเลข 4 - 4065 ตั้งแต่เวลา 04.30 - 12.55 น. หลังเลิกงานได้เดินทางไปออกกำลังกาย ที่สนามกีฬาไทย - ญี่ปุ่น ดินแดง โดยขณะวิ่งออกกำลังกายไม่ได้สวมหน้ากากอนามัย และเดินทางกลับบ้าน เวลา 17.30 น.
- วันที่ 19 เมษายน 2564 ปฏิบัติหน้าที่บนรถโดยสารปรับอากาศ สาย 137 หมายเลข 4 - 4065 ตั้งแต่เวลา 04.50 - 13.15 น. หลังเลิกงานได้เดินทางไปออกกำลังกาย ที่สนามกีฬาไทย - ญี่ปุ่น ดินแดง โดยขณะวิ่งออกกำลังกายไม่ได้สวมหน้ากากอนามัย และเดินทางกลับบ้าน เวลา 17.30 น.
- วันที่ 20 เมษายน 2564 ปฏิบัติหน้าที่บนรถโดยสารปรับอากาศ สาย 137 หมายเลข 4 - 4065 ตั้งแต่เวลา 04.30 - 12.20 น. หลังเลิกงานได้เดินทางไปออกกำลังกาย ที่สนามกีฬาไทย - ญี่ปุ่น ดินแดง โดยขณะวิ่งออกกำลังกายไม่ได้สวมหน้ากากอนามัย และเดินทางกลับบ้าน เวลา 17.30 น.
- วันที่ 21 เมษายน 2564 วันหยุดประจำสัปดาห์ พนักงานพักอาศัยอยู่ที่บ้าน
- วันที่ 22 เมษายน 2564 พนักงานหยุดชดเชย จากการทำงานในวันหยุดนักขัตฤกษ์ เวลา 09.30 น. เดินทางไปพบแพทย์ที่โรงพยาบาลทหารผ่านศึก เนื่องจากมีอาการปวดเบ้าตา และมีอาการไข้เล็กน้อย และเดินทางกลับบ้านในเวลา 11.30 น. โดยแพทย์ให้พนักงานมาตรวจหาเชื้อไวรัส COVID-19 ในวันที่ 27 เมษายน 2564
- วันที่ 23 เมษายน 2564 ปฏิบัติหน้าที่บนรถโดยสารปรับอากาศ สาย 137 หมายเลข 4 - 4065 ตั้งแต่เวลา 05.00 - 09.20 น. เวลา 09.30 น. พนักงานได้ขออนุญาตหัวหน้างานไปพบแพทย์ที่สำนักงานใหญ่ ขสมก. เนื่องจากมีอาการไข้ และเดินทางกลับบ้าน ในเวลา 11.30 น.
- วันที่ 24 - 26 เมษายน 2564 พนักงานลาหยุดพักผ่อนอยู่ที่บ้าน
- วันที่ 27 เมษายน 2564 เวลา 09.00 น. พนักงานเดินทางไปรับทราบผลการตรวจหาเชื้อไวรัส COVID-19 ที่โรงพยาบาลทหารผ่านศึก ซึ่งเจ้าหน้าที่โรงพยาบาลได้แจ้งให้ทราบว่าพนักงานเป็นผู้ติดเชื้อฯ จึงให้เข้ารับการรักษาที่โรงพยาบาล
3. เมื่อพนักงานขับรถโดยสารนำรถกลับเข้าอู่ในแต่ละรอบ จะมีการฉีดพ่นทำความสะอาดภายในรถโดยสารทันทีด้วยผลิตภัณฑ์ฆ่าเชื้อโรคที่มีส่วนผสมของแอลกอฮอล์ 70% จึงมั่นใจได้ว่ารถโดยสารของ ขสมก. มีความสะอาด ปลอดภัยจากเชื้อไวรัส COVID-19 นอกจากนี้ ขสมก. ได้พักการใช้งานรถโดยสารปรับอากาศ สาย 137 จำนวน 1 คัน ที่พนักงานผู้ติดเชื้อได้ปฏิบัติหน้าที่ได้แก่ รถโดยสารหมายเลข 4 - 4065 เป็นระยะเวลา 3 วัน เพื่อทำการฉีดพ่นทำความสะอาดฆ่าเชื้อโรคภายในรถ รวมถึงอู่จอดรถและท่าปล่อยรถโดยสาร
4. ขสมก. ได้มีการตรวจสอบพบว่า พนักงานเก็บค่าโดยสาร จำนวน 3 คน ปฏิบัติหน้าที่บนรถโดยสารคันเดียวกับพนักงานผู้ติดเชื้อ จึงให้พนักงานเก็บค่าโดยสารดังกล่าวหยุดงานไปพบแพทย์เพื่อตรวจหาเชื้อไวรัส COVID-19 หากได้ผลเป็นประการใดจะแจ้งให้ทราบต่อไป
ทั้งนี้ ขสมก. ได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ได้แก่ การสวมใส่หน้ากากอนามัยตลอดเวลาขณะปฏิบัติหน้าที่บนรถโดยสาร การล้างทำความสะอาดมือด้วยเจลแอลกอฮอล์ การฉีดพ่นทำความสะอาดภายในรถโดยสารด้วยแอลกอฮอล์ ทั้งก่อนและหลังนำรถออกวิ่งให้บริการ เพื่อสร้างความมั่นใจให้กับประชาชนในการเดินทาง

ที่มา : https://www.thaigov.go.th/news/contents/details/41395