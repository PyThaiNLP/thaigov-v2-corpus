รัฐบาลไทย-ข่าวทำเนียบรัฐบาล-พม. ทีม เรามีเรา ลงพื้นที่สีแดง 3 ชุมชน ย่านฝั่งธนบุรี กทม. ช่วยเหลือกลุ่มเปราะบางที่ได้รับผลกระทบจากโรคโควิด-19


วันพฤหัสบดีที่ 13 พฤษภาคม 2564
พม. ทีม เรามีเรา ลงพื้นที่สีแดง 3 ชุมชน ย่านฝั่งธนบุรี กทม. ช่วยเหลือกลุ่มเปราะบางที่ได้รับผลกระทบจากโรคโควิด-19
พม. ทีม เรามีเรา ลงพื้นที่สีแดง 3 ชุมชน ย่านฝั่งธนบุรี กทม. ช่วยเหลือกลุ่มเปราะบางที่ได้รับผลกระทบจากโรคโควิด-19
วันที่ 10 พ.ค. 64 เวลา 13.30 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นางจตุพร โรจนพานิช ผู้ช่วยปลัดกระทรวงการพัฒนาสังคมและความมั่นคงของมนุษย์ นายโชคชัย วิเชียรชัยยะ รองอธิบดีกรมพัฒนาสังคมและสวัสดิการ (รองอธิบดี พส.) ศูนย์ช่วยเหลือสังคม สายด่วน พม. โทร. 1300 หน่วยงานที่เกี่ยวข้อง และอาสาสมัครพัฒนาสังคมและความมั่นคงของมนุษย์ (อพม.) ลงพื้นที่ ณ วัดม่วง (ซอยเพชรเกษม 63 ถนนเพชรเกษม เขตบางแค กทม.) เพื่อมอบเครื่องอุปโภคบริโภคที่จำเป็น ให้กับกลุ่มเปราะบางทั้งเด็ก ผู้สูงอายุ คนพิการ และผู้ด้อยโอกาส ในชุมชนที่ได้รับผลกระทบจากการแพร่ระบาดของโรคโควิด-19 พร้อมทั้งพบปะให้กำลังใจเครือข่าย พม. และชาวชุมชน ภายใต้ กิจกรรมเรามีเรา ไม่ว่าคุณจะอยู่ที่ไหน ทีมประเทศไทยจะตามไปช่วย  จากนั้นเดินทางไปลงพื้นที่ ณ วัดพรหมสุวรรณสามัคคี (หมู่บ้านเศรษฐกิจ ซอย 12 ถนนเพชรเกษม เขตบางแค กทม.) เพื่อมอบเครื่องอุปโภคบริโภคที่จำเป็น ให้กับกลุ่มเปราะบาง และเดินทางต่อไปยังชุมชนวัดโมลีโลกยาราม (ซอยวัดหงษ์รัตนาราม ถนนวังเดิม เขตบางกอกใหญ่ กทม.) เพื่อมอบเครื่องอุปโภคบริโภคที่จำเป็นให้กับกลุ่มเปราะบาง ซึ่งทั้ง 3 ชุมชนดังกล่าว มี อพม. และตัวแทนชุมชนเป็นผู้รับมอบสิ่งของเพื่อนำไปส่งต่อให้กลุ่มเปราะบางในชุมชนต่อไป ทั้งนี้ ชุมชนทั้งหมดเป็นพื้นที่สีแดงที่พบผู้ติดเชื้อโควิด-19 จำนวนมาก และมีความเสี่ยงสูงในการแพร่กระจายของเชื้อโรคโควิด-19 ในวงกว้าง
นายอนุกูล กล่าวว่า ตามนโยบายของกระทรวง พม. เรื่องการเปิดศูนย์ปฏิบัติการ ผ่านสายด่วน พม. โทร. 1300 ของศูนย์ช่วยเหลือสังคม เป็นช่องทางในการรับเรื่องร้องเรียนและร้องทุกข์จากผู้ที่ได้รับความเดือดร้อนและผลกระทบจากการแพร่ระบาดของโรคโควิด-19 โดยกระทรวง พม. พร้อมให้ความช่วยเหลือในเบื้องต้น และช่วยประสานส่งต่อไปยังหน่วยงานที่เกี่ยวอย่างเร่งด่วน รวมทั้งได้มีการเร่งระดมขอรับบริจาคเครื่องอุปโภคบริโภคและของใช้ที่จำเป็น เพื่อส่งไปช่วยเหลือผู้ที่เดือดร้อนและได้รับผลกระทบจากโรคโควิด-19 โดยกระทรวง พม. บูรณาการความร่วมมือกับเครือข่ายภาคประชาชน ภาคเอกชน และทีมประเทศไทย ลงพื้นที่ช่วยเหลือร่วมกัน
นายอนุกูล กล่าวต่อไปว่า จากการสำรวจของ อพม. ในพื้นที่ 50 เขต ของ กทม. พบว่า มีกลุ่มเปราะบางที่ได้รับผลกระทบจากการโรคโควิด-19 และต้องการความช่วยเหลือเร่งด่วน จำนวน 5,511 ครัวเรือน วันนี้ ในนามของรัฐบาล โดยกระทรวง พม. บูรณาการการทำงานร่วมกับกรุงเทพมหานครและกระทรวงสาธารณสุข ได้ขับเคลื่อนกิจกรรม เรามีเรา ไม่ว่าคุณจะอยู่ที่ไหน ทีมประเทศไทยจะตามไปช่วย  ด้วยการลงพื้นที่สีแดงเพื่อช่วยเหลือ 3 ชุมชนดังกล่าวในพื้นที่ฝั่งธนบุรี รวมจำนวน 165 ครัวเรือน สำหรับภาพรวมของ กทม. เราพยายามที่จะดูแลพื้นที่สีแดงและเร่งเข้าไปช่วยเหลือในลำดับแรกตามที่พลเอก ประยุทธ์ จันทร์โอชา นายกรัฐมนตรี ได้แต่งตั้งคณะกรรมการและมีปลัดกระทรวงการพัฒนาสังคมและความมั่นคงของมนุษย์ (นางพัชรี  อาระยะกุล) เป็นกรรมการ โดยร่วมกับ กทม. อีกทั้งกระทรวง พม. ได้ขับเคลื่อนการช่วยเหลือระยะกลางผ่านโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน โดยเราจะเข้าไปดูแลรายครัวเรือนว่าหลังจากการแพร่ระบาดของโรคโควิด-19 คลี่คลายแล้ว จะต้องได้รับการฟื้นฟูอย่างไรบ้าง เช่น เรื่องการประกอบอาชีพ การศึกษาของลูก และเรื่องอื่นๆ
นายอนุกูล กล่าวต่อไปอีกว่า สำหรับพื้นที่ กทม. และปริมณฑล ส่วนมากเป็นเรื่องการเจ็บป่วยผ่านการช่วยเหลือของกระทรวงสาธารณสุขและ กทม.  และมีบางส่วนได้แจ้งขอความช่วยเหลือผ่านสายด่วน พม. โทร. 1300 ซึ่งกระทรวง พม. ได้ทำงานเชิงรุก เราพยายามเข้าไปยังชุมชนต่างๆ ในพื้นที่สีแดง เราต้องทำงานทุกวันและต้องแข่งกับเวลา โดยคาดว่า ภายในเดือนพฤษภาคมนี้ เราจะเข้าไปดูแลคนที่ได้รับผลกระทบในพื้นที่สีแดง ไม่เฉพาะคนที่ติดเชื้อเท่านั้น เช่น คนที่มีลูกเล็ก ไม่ได้ทำงาน ซึ่งมีข้อจำกัดในการดูแลครอบครัว
นายอนุกูล กล่าวเพิ่มเติมว่า  สำหรับการขอความช่วยเหลือผ่านสายด่วน พม. โทร. 1300 เราเปิดให้บริการ 24 ชั่วโมง และมีอยู่ทุกพื้นที่ทั้ง 77 จังหวัดทั่วประเทศ ซึ่งทำงานควบคู่กับการลงพื้นที่ช่วยเหลือที่มีการเชื่อมโยงการส่งต่อกับหน่วยงานที่เกี่ยวข้องในลำดับแรก เมื่อมีการแจ้งขอความช่วยเหลือมายังสายด่วน พม. โทร.1300 เราจะประสานไปยัง สายด่วน 1669 และหน่วยงานที่เกี่ยวข้อง ทั้งนี้ ประชาชนที่กำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41700