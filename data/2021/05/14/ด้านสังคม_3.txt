รัฐบาลไทย-ข่าวทำเนียบรัฐบาล-เครือข่ายภาคี พม. ร่วมระดมทุน และมอบสิ่งของบริจาค เพื่อช่วยเหลือผู้ได้รับผลกระทบจากโควิด-19 ระลอกใหม่


วันพฤหัสบดีที่ 13 พฤษภาคม 2564
เครือข่ายภาคี พม. ร่วมระดมทุน และมอบสิ่งของบริจาค เพื่อช่วยเหลือผู้ได้รับผลกระทบจากโควิด-19 ระลอกใหม่
เครือข่ายภาคี พม. ร่วมระดมทุน และมอบสิ่งของบริจาค เพื่อช่วยเหลือผู้ได้รับผลกระทบจากโควิด-19 ระลอกใหม่
วันที่ 6 พ.ค. 64 เวลา 15.00 น. ที่กระทรวงการพัฒนาสังคมและความมั่นคงของมนุษย์  สะพานขาว ถนนกรุงเกษม กทม. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เปิดเผยว่า วันนี้ กระทรวง พม. ได้รับมอบสิ่งของบริจาคจำนวนมากจากหลายภาคส่วน เพื่อนำไปช่วยเหลือประชาชนกลุ่มเปราะบาง อาทิ เด็ก คนพิการ ผู้สูงอายุ และผู้ด้อยโอกาสในสังคม ซึ่งเป็นกลุ่มเป้าหมายของกระทรวง พม. ที่ประสบปัญหาทางสังคมได้รับความเดือดร้อนและความยากลำบากจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ รวมทั้งส่งต่อไปยังโรงพยาบาลสนามที่ดูแลรักษาผู้ป่วยโรคโควิด-19 โดยมีหลายภาคส่วนร่วมกันบริจาค ดังนี้ 1. สถานปฏิบัติธรรมนานาชาติอ่างทองและบริษัทโตโยต้าอ่างทอง บริจาคข้าวสาร จำนวน 5 ตัน ปลากระป๋อง จำนวน 4,000 กระป๋อง และน้ำดื่ม จำนวน 120 แพ็ค 2.บริษัท น้ำตาลมิตรผล จำกัด บริจาคแอลกอฮอล์ จำนวน 2,000 ลิตร 3. ชมรมเพื่อนบุญ บริจาคกาแฟ จำนวน 4,500 ซอง 4. บริษัท เอสซีเวอร์ค จำกัด และบริษัท ทูโก จำกัด บริจาคน้ำยาฆ่าเชื้อลาซารัส จำนวน 28 แกลลอน (5 ลิตร) และ 132 ขวด (30 มล. 60 มล. และ 450 มล.)  5. บริษัท โมเดิร์น คาส อินเตอร์เนชั่นแนลคอสเมติคส์ จำกัด บริจาคเจลแอลกอฮอล์ จำนวน 3,602 ขวด 6. สถานธนานุเคราะห์ บริจาค ข้าวสาร จำนวน 200 ถุง น้ำดื่ม จำนวน 500 แพ็ค และนมถั่วเหลือง จำนวน 24 ลัง 7. คณะนักศึกษาวิทยาลัยป้องกันราชอาณาจักร (วปอ.) รุ่น 58 นำโดย พลโท สุรเดช ประเคนรี บริจาคเครื่องอุปโภคบริโภค และเจลแอลกอฮอล์ ขนาด 50 มล. จำนวน 1,000 ขวด มูลค่ารวมทั้งหมด 590,000 บาท 8. บริษัท แปซิฟิค อินเทอร์เน็ต (ประเทศไทย) จำกัด บริจาคเงิน จำนวน 10,000 บาท 9. หจก. เฟเวอร์ริทดีไซน์ มอบเงิน จำนวน 20,000 บาท 10. บริษัท เอบิท มัลติซิสเต็ม จำกัด มอบเงิน จำนวน 10,000 บาท 11. คุณสุวารี พจนานุกูลกิจ มอบเงินจำนวน 10,000 บาท 12. บริษัท ซิมโฟนี่ คอมมูนิเคชั่น จำกัด (มหาชน) มอบเงิน จำนวน 3,000 บาท 13. คุณปาจรีย์ รัตตกุล มอบเงิน จำนวน 1,000 บาท และ 14.  คุณศรสกล อดิเทพสถิต มอบเงิน จำนวน 1,000บาท
นางสาวแรมรุ้ง กล่าวว่า ด้วยสถานการณ์การแพร่ระบาดของโรคโควิด-19 ระลอกใหม่ ได้ขยายวงกว้างไปทั่วประเทศ และส่งผลกระทบต่อประชาชนทุกกลุ่มเป้าหมายอย่างต่อเนื่อง ทั้งนี้ กระทรวง พม. มีความห่วงใยคุณภาพชีวิตของกลุ่มเปราะบางที่มีความเสี่ยงสูง จึงได้ดำเนินโครงการการให้เพื่อชีวิตที่ดีกว่า ด้วยการรับบริจาคสิ่งของจำเป็นในชีวิตประจำวันโดยบูรณาการความร่วมมือกับทุกภาคส่วน เพื่อนำไปช่วยเหลือกลุ่มเปราะบางและประชาชนที่ได้รับผลกระทบจากโรคโควิด-19 สำหรับวันนี้ กระทรวง พม. ขอขอบคุณทุกภาคส่วนที่มาร่วมบริจาคสิ่งของที่จำเป็น และขอให้มั่นใจได้ว่า สิ่งของบริจาคจะเป็นประโยชน์และส่งถึงมือกลุ่มเปราะบางและประชาชนที่กำลังประสบปัญหาความเดือดร้อนอย่างแน่นอน
นางสาวแรมรุ้ง กล่าวเพิ่มเติมว่า กระทรวง พม. ขอเชิญชวนทุกภาคส่วนและประชาชน ร่วมบริจาคสิ่งของที่จำเป็น อาทิ น้ำดื่ม นมสำหรับเด็กและผู้ใหญ่ ผ้าอ้อมสำหรับเด็กแรกเกิด คนพิการ และผู้สูงอายุ บะหมี่กึ่งสำเร็จรูป  หน้ากากอนามัย และแอลกอฮอล์ เป็นต้น ทั้งนี้ สามารถบริจาคได้ที่ ศูนย์รับบริจาคกระทรวง พม. ณ อาคารกรมพัฒนาสังคมและสวัสดิการ กระทรวง พม. หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41693