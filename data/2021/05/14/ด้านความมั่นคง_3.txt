รัฐบาลไทย-ข่าวทำเนียบรัฐบาล-นรม. และ รมว.กห. ย้ำคุมเข้มชายแดนใต้และตะวันตกให้อยู่ ป้องกันเชื้อที่มากับแรงงานลักลอบเข้าเมือง


วันพฤหัสบดีที่ 13 พฤษภาคม 2564
นรม. และ รมว.กห. ย้ำคุมเข้มชายแดนใต้และตะวันตกให้อยู่ ป้องกันเชื้อที่มากับแรงงานลักลอบเข้าเมือง
13 พ.ค.64 พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ชัยชาญ ช้างมงคล รมช.กห. และ ปล.กห. ได้ประชุมร่วมกับ หน่วยขึ้นตรงกระทรวงกลาโหม เหล่าทัพ  กอ.รมน.และ ตร. ณ ศาลาว่าการกลาโหม
ย้ำสั่งการของ พล.อ.ประยุทธ์ จันทร์โอชา นรม.และรมว.กห. ให้ทุกเหล่าทัพ และตำรวจ จับตามคุมเข้มเฝ้าระวังชายแดนทั้งทางบกและทางน้ำอย่างเข้มข้น โดยให้ประสานการทำงานกับ มท.ในพื้นที่ชั้นในเพื่อป้องการลักลอบเข้าเมืองและสินค้าผ่านแดนผิดกฏหมายที่ปัจจุบันพบและจับกุมได้มากขึ้น โดยเฉพาะชายแดนติดเมียนมาและมาเลเซีย ที่จำเป็นต้องเฝ้าระวังคัดกรองและควบคุมโรคอย่างเข้มข้นจากสถานการณ์การแพร่ระบาดของ  COVID-19 ที่ยังคงรุนแรงจากเชื้อสายพันธุ์ที่ยังไม่พบการแพร่ระบาดในไทย
พร้อมกันนี้ ขอให้ทุกเหล่าทัพ ลงพื้นที่เข้าไปช่วยเหลือในชุมชนต่างๆ เพื่อบรรเทาความเดือดร้อนของประชาชน โดยจัดรถครัวสนามเคลื่อนที่ประกอบอาหารและนำสิ่งของบรรเทาทุกข์แจกจ่ายให้กับประชาชน โดยเฉพาะชุมชนในพื้นที่สีแดงและผู้เข้ารับการรักษา ณ โรงพยาบาลสนามในพื้นที่  โดยขอให้ปฏิบัติตามมาตรการป้องกันและควบคุมโรคอย่างเข้มงวด และขอให้ระมัดระวังตัวเองในการปฏิบัติงาน
ขณะเดียวกัน ขอให้ติดตามตรวจสอบข่าวปลอมที่พบมากขึ้น  โดยให้ชี้แจงทำความเข้าใจข้อมูลที่ถูกต้องกับประชาชน เพื่อป้องกันการเข้าใจผิด ซึ่งอาจนำมาซึ่งปัญหาการลดทอนความร่วมมือ ความเชื่อมั่นและ การสนับสนุนบริหารจัดการควบคุมโรค รวมทั้งการกระจายวัคซีนที่ทุกภาคส่วนต้องร่วมมือกันโดยเร็วที่สุด

ที่มา : https://www.thaigov.go.th/news/contents/details/41715