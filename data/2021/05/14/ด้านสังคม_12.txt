รัฐบาลไทย-ข่าวทำเนียบรัฐบาล-พม. เผยผลประชุม กพช. เตรียมช่วยเหลือคนพิการในสภาวะวิกฤตโควิด-19


วันพฤหัสบดีที่ 13 พฤษภาคม 2564
พม. เผยผลประชุม กพช. เตรียมช่วยเหลือคนพิการในสภาวะวิกฤตโควิด-19
พม. เผยผลประชุม กพช. เตรียมช่วยเหลือคนพิการในสภาวะวิกฤตโควิด-19
เมื่อวันที่ 12 พ.ค. 64 เวลา 13.30 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เข้าร่วมการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ (กพช.) ครั้งที่ 2/2564 โดยมี นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพานิชย์ เป็นประธานการประชุม ณ ห้องประชุมกิติยากรวรลักษณ์ ชั้น 4 สำนักงานปลัดกระทรวงพาณิชย์
นางสาวแรมรุ้ง เปิดเผยว่า การประชุมครั้งนี้ ที่ประชุมมีมติเห็นชอบวาระเร่งด่วนเพื่อช่วยเหลือคนพิการในสภาวะวิกฤตโควิด-19 จำนวน 5 ประเด็นสำคัญ ประกอบด้วย 1) เสนอให้ศูนย์บริหารสถานการณ์โควิด-19 (ศบค.) พิจารณาการฉีดวัคซีนให้กับคนพิการจำนวน 8 แสนคน ที่ไม่ใช่กลุ่มผู้สูงอายุและอายุต่ำกว่า 18 ปี โดยมีช่องทางพิเศษในการรับวัคซีนของคนพิการ (Fast Track) 2) การนำร่องจัดตั้งโรงพยาบาลสนามสำหรับคนพิการ ณ อาคารบ้านวิทยาศาสตร์สิรินธร สำนักงานพัฒนาวิทยาศาสตร์และเทคโนโลยีแห่งชาติ (สวทช.) อุทยานวิทยาศาสตร์ประเทศไทย 3) การแก้ไขระเบียบที่ช่วยอำนวยความสะดวกให้กับคนพิการในช่วงสภาวะวิกฤตโควิด-19 โดยขยายอายุบัตรประจำตัวคนพิการออกไปอีก 6 เดือนนับตั้งแต่วันหมดอายุ 4) ขยายระยะเวลาการพักชำระหนี้เงินกู้ยืมประกอบอาชีพของกองทุนส่งเสริมและพัฒนาคุณภาพชีวิตคนพิการสำหรับคนพิการและผู้ดูแล ไปถึงวันที่ 31 มีนาคม 2565 และ 5) ขยายมาตรการกู้ยืมเงินกองทุนส่งเสริมและพัฒนาคุณภาพชีวิตคนพิการ (กรณีฉุกเฉิน) เพื่อการประกอบอาชีพในสภาวะวิกฤตโควิด

ที่มา : https://www.thaigov.go.th/news/contents/details/41704