รัฐบาลไทย-ข่าวทำเนียบรัฐบาล-สธ.เผย Walk-in ฉีดวัคซีนโควิด เริ่มมิ.ย. หรือความพร้อมของจังหวัด


วันพฤหัสบดีที่ 13 พฤษภาคม 2564
สธ.เผย Walk-in ฉีดวัคซีนโควิด เริ่มมิ.ย. หรือความพร้อมของจังหวัด
กระทรวงสาธารณสุข เผยการจัดบริการฉีดวัคซีนโควิด แบบ Walk-in เริ่มมิ.ย. หรือความพร้อมของจังหวัด เพื่ออำนวยความสะดวก ประชาชนเข้าถึงวัคซีนมากที่สุด สร้างภูมิคุ้มกันหมู่เร็วที่สุด
กระทรวงสาธารณสุข เผยการจัดบริการฉีดวัคซีนโควิด แบบ Walk-in เริ่มมิ.ย. หรือความพร้อมของจังหวัด เพื่ออำนวยความสะดวก ประชาชนเข้าถึงวัคซีนมากที่สุด สร้างภูมิคุ้มกันหมู่เร็วที่สุด
วันนี้ (13 พฤษภาคม 2564) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า จากความเห็นชอบคณะกรรมการวัคซีนแห่งชาติ ให้จัดระบบให้บริการวัคซีนโควิด 19 แบบ Walk-in อำนวยความสะดวกประชาชนให้เข้าถึงวัคซีนได้มากที่สุด เพื่อสร้างภูมิคุ้มกันหมู่เร็วที่สุด กระทรวงสาธารณสุข ได้ให้สำนักงานสาธารณสุขจังหวัด เริ่มดำเนินการตั้งแต่เดือนมิถุนายน 2564 หรือทันทีที่พร้อม โดยจัดสัดส่วนการให้บริการ 3 กลุ่ม ได้แก่ กลุ่มที่มาจากระบบนัดหมายผ่านไลน์และแอปพลิเคชัน หมอพร้อม ร้อยละ 30, กลุ่มนัดหมายจากโรงพยาบาล หรืออาสาสมัครสาธารณสุขประจำหมู่บ้าน (อสม.) ในกลุ่มเป้าหมายเฉพาะ เช่น ผู้สูงอายุ ผู้ป่วย 7 โรคเรื้อรัง และโรคอ้วน ค่าดัชนีมวลกายมากกว่า 35 หรือน้ำหนักตัวเกิน 100 กิโลกรัม,กลุ่มหน่วยงานต่างๆ ทั้งรัฐและเอกชน ร้อยละ 50 และกลุ่มที่ Walk in เดินเข้ามาขอรับบริการ ร้อยละ 20 ทั้งนี้ สามารถปรับสัดส่วนบริการได้ตามความเหมาะสมและสถานการณ์จริงหน้างาน รวมทั้งให้จังหวัดเตรียมจัดระบบเช็คจำนวนประชาชนที่ได้รับการฉีดวัคซีนแบบ real time และระบุจำนวนสำหรับกลุ่ม Walk in  ในแต่ละจุดฉีดเพื่อลดความแออัด หากคิวเต็มแต่ละแห่งจะออกใบนัดให้มารับบริการในวันถัดไป
“ขอให้ประชาชนนัดหมายฉีดวัคซีนผ่านไลน์ “หมอพร้อม” ซึ่งสะดวกและได้รับบริการตรงวันที่นัดหมาย  ไม่ไปแออัดที่จุดฉีด ขอให้ทยอยไปรับการฉีดเนื่องจากวัคซีนมีเพียงพอ” นายแพทย์เกียรติภูมิกล่าว
******************************* 13 พฤษภาคม 2564

ที่มา : https://www.thaigov.go.th/news/contents/details/41711