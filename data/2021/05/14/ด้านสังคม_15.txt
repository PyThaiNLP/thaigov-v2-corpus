รัฐบาลไทย-ข่าวทำเนียบรัฐบาล-สธ. ให้ อสม. เคาะประตูบ้านชวนคนไทยร่วมใจกันฉีดวัคซีนป้องกันโควิด 19


วันพฤหัสบดีที่ 13 พฤษภาคม 2564
สธ. ให้ อสม. เคาะประตูบ้านชวนคนไทยร่วมใจกันฉีดวัคซีนป้องกันโควิด 19
กระทรวงสาธารณสุข ให้ อสม.เป็นต้นแบบในการฉีดวัคซีนป้องกันโควิด 19 เป็นตัวอย่างความรับผิดชอบต่อสังคม พร้อมเคาะประตูบ้านรณรงค์เชิญชวนลงทะเบียนฉีดวัคซีนโควิด 19 สื่อสารให้ความรู้ ความเข้าใจ และแชร์ประสบการณ์การฉีดวัคซีน สร้างความมั่นใจคนในชุมชน
วันนี้ (13 พฤษภาคม 2564) ที่ศูนย์ปฏิบัติการด้านการแพทย์และสาธารณสุข (EOC) กระทรวงสาธารณสุข นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นพ.เกียรติภูมิ วงศ์รจิต ปลัดกระทรวงสาธารณสุข และคณะผู้บริหาร ประชุมทางไกลผ่านระบบวิดีโอกับประธานชมรมอาสาสมัครสาธารณสุขประจำหมู่บ้าน (อสม.) และบุคลากรจากสำนักงานสาธารณสุขจังหวัดทั่วประเทศ
นายอนุทินกล่าวว่า กระทรวงสาธารณสุข ได้ฉีดวัคซีนโควิด 19 ให้กับ อสม. เป็นกลุ่มแรกๆ เนื่องจากเป็นบุคลากรด่านหน้าที่มีความสำคัญ ลงพื้นที่ช่วยค้นหา เฝ้าระวังโรคในชุมชน และเพื่อเป็นตัวอย่างที่ดีในการรับผิดชอบต่อสังคม สร้างความเชื่อมั่นให้กับประชาชน ได้เห็นถึงความสำคัญของการฉีดวัคซีน ซึ่งจะช่วยให้ลดอาการรุนแรงของโรค และลดการเสียชีวิตได้ เกิดภูมิคุ้มกันหมู่ให้กับประเทศ ประชาชนสามารถกลับมาใช้ชีวิตได้อย่างปกติ ระบบเศรษฐกิจประเทศกลับมาเดินหน้าอีกครั้ง จึงขอเชิญชวนให้อสม.ไปรับการฉีดวัคซีน พร้อมออกเคาะประตูรณรงค์เชิญชวนคนในชุมชน ผู้นำชุมชน ผู้ใหญ่บ้าน กำนัน ผู้นำท้องถิ่น แกนนำชุมชน ลงทะเบียนฉีดวัคซีนโควิด 19 ลงชื่อได้ทุกช่องทางที่สะดวก เช่น ไลน์/แอปพลิเคชัน หมอพร้อม, แอปพลิเคชั่น Smart อสม. หรือรวบรวมรายชื่อลงแบบฟอร์มของอสม. ส่งให้กับสำนักงานสาธารณสุขจังหวัด เพื่อความสะดวกและรวดเร็ว และรายชื่อที่นำส่งจะคีย์เข้าระบบส่วนกลาง กระทรวงสาธารณสุขจะจัดสรรวัคซีนไปยังจังหวัดต่างๆ ต่อไป และขอชื่นชมจังหวัดลำปาง จังหวัดบุรีรัมย์ ที่นำร่องให้ อสม.ลงพื้นที่เข้าไปสำรวจข้อมูล เชิญชวนคนในชุมชนลงทะเบียนรับวัคซีนได้กว่า 3 แสนราย
“ขอให้ อสม. ทุกคนร่วมกันเป็นฟันเฟืองสำคัญใช้กลไก 3 หมอ ซึ่งอสม.เป็นหมอคนแรกของชาวบ้าน ที่จะนำคนในชุมชนไปพบหมอคนที่สองเข้ารับการฉีดวัคซีน ขอให้เริ่มดำเนินการให้เร็วที่สุด อสม.จะต้องศึกษาข้อมูลเกี่ยวกับวัคซีนโควิด 19 ให้ชัดเจน เราจะไม่พูดว่าฉีดวัคซีนแล้วจะไม่ติดเชื้อ แต่เราจะพูดว่าจะช่วยป้องกันไม่ให้เกิดอาการรุนแรงและเสียชีวิตได้ ให้อสม.เน้น 2 ประเด็นนี้ ทำความเข้าใจกับคนในชุมชน เชิญชวนเข้ามารับการฉีด และขอให้นำประสบการณ์ตนเองที่ฉีดวัคซีนไปแล้ว ไปบอกต่อให้กับคนในชุมชน เป็นตัวอย่างที่ดีให้กับประชาชนทุกคน” นายอนุทินกล่าว
ทั้งนี้ ข้อมูล ณ วันที่ 6 พฤษภาคม 2564 อสม.ได้แนะนำประชาชนให้ลงทะเบียนวัคซีนโควิด 19 แล้วจำนวน 3,724,613 คน และมีอสม.ได้รับการฉีดวัคซีนแล้ว 46,498 คน ได้รับครบทั้ง 2 เข็ม จำนวน 17,031 คน
******************************* 13 พฤษภาคม 2564

ที่มา : https://www.thaigov.go.th/news/contents/details/41719