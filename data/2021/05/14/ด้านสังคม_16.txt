รัฐบาลไทย-ข่าวทำเนียบรัฐบาล-"ชัยวุฒิ" เตรียมดันเน็ตเป็นสาธารณูปโภคพื้นฐานราคาถูก-ฟรี


วันพฤหัสบดีที่ 13 พฤษภาคม 2564
"ชัยวุฒิ" เตรียมดันเน็ตเป็นสาธารณูปโภคพื้นฐานราคาถูก-ฟรี
"ชัยวุฒิ" เตรียมดันเน็ตเป็นสาธารณูปโภคพื้นฐานราคาถูก-ฟรี
"ชัยวุฒิ" รมว.ดีอีเอส เร่ง ผลักดัน อินเทอร์เน็ต เป็นสาธารณูปโภคขั้นพื้นฐาน เตรียมตั้งคณะทำงานรองรับ เพื่อลดความเหลื่อมล้ำ คิดค่าบริการราคาถูก หรือไม่เก็บผู้มีรายได้น้อย-ผู้รับผลกระทบจากโควิด
จากการประชุมผู้บริหารกระทรวงดิจิทัลเพื่อเศรษฐกิจและสังคม (ดีอีเอส) และหัวหน้าหน่วยงานในสังกัด ครั้งที่ 2 / 2564 ที่มีนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธาน
ที่ประชุมได้รายงานความคืบหน้าสืบเนื่องจากการประชุม Top Executive ครั้งที่ผ่านมา โดยหารือประเด็นสำคัญอาทิ การผลักดันให้อินเทอร์เน็ตเป็นสาธารณูปโภคพื้นฐานเนื่องจากปัจจุบันอินเทอร์เน็ตมีบทบาทสำคัญในชีวิตประจำวันของทุกคน ทั้งการทำงาน การศึกษา การติดต่อสื่อสาร ขณะนี้กระทรวงดีอีเอส อยู่ระหว่างการเสนอร่างคำสั่งแต่งตั้งคณะทำงานเพื่อเสนอแนวทางผลักดันให้อินเทอร์เน็ตเป็นเครื่องมือสำคัญในการลดความเหลื่อมล้ำทางเศรษฐกิจและสังคม ตลอดจนมีค่าบริการราคาถูก หรือไม่คิดค่าบริการสำหรับผู้มีรายได้น้อย รวมทั้งกลุ่มที่ได้รับผลกระทบจากสถานการณ์แพร่ระบาดของเชื้อไวรัสโคโรนาโควิด-19 นอกจากนี้ที่ประชุมรับทราบความก้าวหน้าเรื่อง การทำงานระดับภูมิภาค การใช้ระบบ e-Office ในหน่วยงาน เป็นต้น
ขณะที่รัฐมนตรีว่าการกระทรวงดิจิทัลฯ เปิดเผยว่า สังคมยุคปัจจุบันประชาชนมีความจำเป็นต้องใช้อินเทอร์เน็ตในชีวิตประจำวัน เพื่อเข้าถึงการสื่อสาร ติดตามข้อมูลข่าวสารผ่านโซเชียลมีเดีย เว็บไซต์ต่างๆ สามารถเท่าทันความเปลี่ยนแปลงและความเคลื่อนไหวของโลกได้อย่างรวดเร็ว และอินเทอร์เน็ตยังช่วยอำนวยความสะดวกให้ประชาชนในช่วงสถานการณ์การระบาดของเชื้อไวรัสโควิด-19 เช่น การลงทะเบียนรับสิทธิเยียวยาจากรัฐบาล การซื้อสินค้า การชำระเงินผ่านระบบออนไลน์ ก็ล้วนแต่ต้องมีสัญญาณอินเทอร์เน็ตรองรับทั้งสิ้น ทางกระทรวงดิจิทัลฯ จึงพยายามผลักดันให้อินเทอร์เน็ตเป็นสาธารณูปโภคพื้นฐานที่ประชาชนสามารถเข้าถึงได้อย่างกว้างขวางมากที่สุด
นายชัยวุฒิ กล่าวว่า หากดำเนินการสำเร็จ จะถือเป็นการช่วยเหลือและลดภาระค่าใช้จ่ายให้ประชาชนที่ประสบภาวะยากลำบากจากสถานการณ์ตอนนี้ เช่นเดียวกับที่ภาครัฐดูแลเรื่องค่าไฟฟ้า และค่าน้ำประปา ตามสิทธิที่ประชาขนได้รับจากบัตรสวัสดิการแห่งรัฐ
***********

ที่มา : https://www.thaigov.go.th/news/contents/details/41720