รัฐบาลไทย-ข่าวทำเนียบรัฐบาล-อนุทิน เผย รพ.เมดพาร์ค สนับสนุนรัฐบาล จัดจุดฉีดวัคซีนโควิด 19 ให้บุคลากรทางการแพทย์ เจ้าหน้าที่คลินิกเอกชน


วันพฤหัสบดีที่ 13 พฤษภาคม 2564
อนุทิน เผย รพ.เมดพาร์ค สนับสนุนรัฐบาล จัดจุดฉีดวัคซีนโควิด 19 ให้บุคลากรทางการแพทย์ เจ้าหน้าที่คลินิกเอกชน
รองนายกรัฐมนตรีและรัฐมนตรีว่าการกระทรวงสาธารณสุข เผยโรงพยาบาลเมดพาร์ค สนับสนุนการทำงานรัฐบาล จัดจุดบริการฉีดวัคซีนโควิด 19 สำหรับบุคลากรทางการแพทย์ และเจ้าหน้าที่คลินิกเอกชน ใน กทม. จำนวน 2,116 ราย ให้บริการวันที่ 13 - 15 พฤษภาคม 2564 นี้
รองนายกรัฐมนตรีและรัฐมนตรีว่าการกระทรวงสาธารณสุข เผยโรงพยาบาลเมดพาร์ค สนับสนุนการทำงานรัฐบาล จัดจุดบริการฉีดวัคซีนโควิด 19 สำหรับบุคลากรทางการแพทย์ และเจ้าหน้าที่คลินิกเอกชน ใน กทม. จำนวน 2,116 ราย ให้บริการวันที่ 13 - 15 พฤษภาคม 2564 นี้
วันนี้ (13 พฤษภาคม 2564) ที่ โรงพยาบาลเมดพาร์ค นายอนุทิน ชาญวีรกูล​ รอง​นายก​รัฐมนตรี​และ​รัฐมนตรี​ว่าการ​กระทรวง​สาธารณสุข​ พร้อมด้วย นายแพทย์สุระ วิเศษ​ศักดิ์ รองปลัด​กระทรวงสาธารณสุข​ นายแพทย์​ณรงค์ อภิกุลวณิช นายแพทย์​ธเรศ​ กรัษนัย​ร​วิ​วงค์​ อ​ธิ​​บดีกรมสนับสนุน​บริการ​สุขภาพ​ และผู้บริหารกระทรวง ตรวจเยี่ยมจุดบริการฉีดวัคซีนโควิด 19 สำหรับบุคลากรทางการแพทย์และเจ้าหน้าที่คลินิกเอกชน
นายอนุทิน กล่าวว่า ขอขอบคุณโรงพยาบาลเมดพาร์คที่ช่วยแบ่งเบาภาระของรัฐบาลและกระทรวงสาธารณสุข ในการฉีดวัคซีนให้กับกลุ่มที่มีความเสี่ยงตามนโยบายรัฐบาลที่จะทำการฉีดวัคซีนให้กับทุกคนในประเทศให้เร็วที่สุด โดยได้ร่วมกับกรมสนับสนุนบริการสุขภาพ กรมควบคุมโรค และกรุงเทพมหานคร เปิดศูนย์ฉีดวัคซีนโควิด 19 ให้กับบุคลากรทางการแพทย์ในส่วนของภาคเอกชน จากสมาคมแพทย์คลินิก ที่ยังไม่ได้รับการฉีดวัคซีน จำนวน 2,116 ราย เนื่องจากเป็นอีกกลุ่มที่มีความเสี่ยงสูงต้องสัมผัสผู้ป่วย เพื่อสร้างภูมิคุ้มกัน สำหรับบุคลากรทางการแพทย์ของภาครัฐขณะนี้ได้รับการฉีดวัคซีนไปแล้วกว่าร้อยละ 90% และจะเร่งฉีดวัคซีนให้ครอบคลุมมากยิ่งขึ้น เพื่อความปลอดภัย และมีความพร้อมในการดูแลคนไข้อื่นๆ ต่อไป
“วัคซีนที่รัฐบาลจัดหาเป็นวัคซีนที่ได้มาตรฐาน มีความปลอดภัย มีประสิทธิภาพ ประสิทธิผลสูง และจัดเตรียมไว้ มีจำนวนมากพอให้ประชาชนได้รับวัคซีนกันถ้วนหน้า และขอเชิญชวนประชาชนทุกคนเข้ารับการฉีดวัคซีนโควิด 19 เนื่องจากจะไม่มีใครปลอดภัยจนกว่าทุกคนจะปลอดภัย” นายอนุทินกล่าว
ด้านนายแพทย์พงษ์พัฒน์  ปธานวนิช กรรมการผู้จัดการ โรงพยาบาลเมดพาร์ค กล่าวว่า โรงพยาบาลเมดพาร์ค ได้จัดโครงการ “Save Doctors, Save People, Save Thailand” เพื่อฉีดวัคซีนให้กับสมาชิกของสมาคมแพทย์คลินิกที่ได้ลงทะเบียนไว้ ในระหว่างวันที่ 13 - 15 พฤษภาคม 2564 นี้ ตั้งแต่เวลา 08:00 -17:00 น. โดยการจัดจุดบริการฉีดวัคซีนครั้งนี้ได้ดำเนินการตามแนวทางของกระทรวงสาธารณสุข ตั้งแต่จุดลงทะเบียน คัดกรอง จุดฉีดวัคซีน จุดพักคอยสังเกตอาการ เป็นเวลา 30 นาที มีห้องปฐมพยาบาลหากผู้ฉีดวัคซีนเกิดอาการไม่พึงประสงค์ และมีการติดตามอาการผ่าน Line Official Account “หมอพร้อม” ตั้งเป้าให้บริการฉีดวัคซีนแก่กลุ่มบุคลากรการแพทย์ดังกล่าววันละ 700 ราย เป็นเวลา 3 วัน
******************************* 13 พฤษภาคม 2564

ที่มา : https://www.thaigov.go.th/news/contents/details/41710