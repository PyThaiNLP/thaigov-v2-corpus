รัฐบาลไทย-ข่าวทำเนียบรัฐบาล-รมว.สุชาติ เปิดครัวสนามรักสัตหีบ เยียวยาช่วยเหลือผู้ได้รับผลกระทบโควิด-19 จ.ชลบุรี


วันพฤหัสบดีที่ 13 พฤษภาคม 2564
รมว.สุชาติ เปิดครัวสนามรักสัตหีบ เยียวยาช่วยเหลือผู้ได้รับผลกระทบโควิด-19 จ.ชลบุรี
รัฐมนตรีว่าการกระทรวงแรงงาน ร่วมมือกับหน่วยงานที่เกี่ยวข้องเปิดโรงครัวสนามรักสัตหีบ จ.ชลบุรี แสดงพลังความสามัคคี น้ำใจไมตรีของทุกฝ่ายร่วมกันต่อสู้ เยียวยาช่วยเหลือผู้ที่ได้รับผลกระทบจากการแพร่ระบาดของโรคโควิด-19 สนองนโยบายรัฐบาล คนไทยไม่ทอดทิ้งกัน
เมื่อวันที่ 13 พฤษภาคม 2564 เวลา 14.00 น. นายสุชาติ ชมกลิ่น รัฐมนตรีว่าการกระทรวงแรงงาน เป็นประธานในพิธีเปิดครัวสนามรักสัตหีบ ณ วัดราษฎร์สามัคคี กม.10 ตำบลพลูตาหลวง อำเภอสัตหีบ จังหวัดชลบุรี โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พลตำรวจตรี นันทชาติ ศุภมงคล ประจำสำนักเลขาธิการนายกรัฐมนตรี  พลเรือเอก ศิษฐวัชร วงษ์สุวรรณ ประธานคณะกรรมาธิการศึกษาตรวจสอบเรื่องการทุจริต ประพฤติมิชอบและเสริมสร้างธรรมาภิบาล วุฒิสภา นายธวัชชัย ศรีทอง รองผู้ว่าราชการจังหวัดชลบุรี เข้าร่วมในครั้งนี้ด้วย โดย รมว.แรงงาน กล่าวว่า การเปิดครัวสนามในวันนี้เพื่อเยียวยาช่วยเหลือผู้ที่ได้รับผลกระทบจากการแพร่ระบาดของ โรคโควิด-19 ซึ่งแสดงให้เห็นถึงพลังความสามัคคี น้ำใจไมตรีของทุกฝ่ายที่จะร่วมกันต่อสู้กับสถานการณ์การแพร่ระบาดของโรคโควิด-19 ทำให้เกิดความเชื่อมั่นว่า คนไทยไม่ทอดทิ้งกัน และจะไม่ทิ้งใครไว้ข้างหลัง รัฐบาลภายใต้การนำของท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และการกำกับดูแลกระทรวงแรงงานของท่าน พล.อ.ประวิตร วงษ์สุวรรณ รองนายกรัฐมนตรี ได้ทราบและติดตามผลกระทบทางด้านเศรษฐกิจ ปากท้องของพี่น้องประชาชน จากสถานการณ์การแพร่ระบาดของโรคโควิด-19 จึงได้สั่งการให้ทุกกระทรวงร่วมกันบูรณาการเพื่อแก้ไขปัญหาและเตรียมความพร้อมในการเยียวยา เพื่อให้พี่น้องประชาชนได้รับผลกระทบน้อยที่สุด
นายสุชาติ กล่าวต่อว่า ในส่วนของกระทรวงแรงงานได้ให้ความสำคัญต่อสถานการณ์ดังกล่าวเป็นอย่างมาก ผมในฐานะรัฐมนตรีว่าการกระทรวงแรงงานได้สั่งการให้ส่วนราชการในสังกัดกระทรวงแรงงานดำเนินโครงการคัดกรองโรคโควิด-19 นอกสถานพยาบาล หรือนอกสถานที่ จัดตั้งศูนย์ตรวจคัดกรองโรคโควิด-19 เชิงรุก ตามโครงการแรงงาน…เราสู้ด้วยกัน ในจังหวัดที่เป็นพื้นที่สีแดงเข้ม จำนวน 6 จังหวัด ได้แก่ กรุงเทพฯ นนทบุรี ปทุมธานี สมุทรปราการ เชียงใหม่ และชลบุรี เพื่อเป็นการเตรียมความพร้อมในการรองรับการดูแลรักษาผู้ประกันตนที่ป่วยด้วยโรคโควิด-19 จึงได้จัดให้มีหอผู้ป่วยเฉพาะกิจ (Hospitel) ขึ้น เพื่อให้มั่นใจว่าผู้ประกันตนจะได้รับการรักษาที่รวดเร็ว ปลอดภัย และเป็นไปตามมาตรฐาน อย่างไรก็ตาม สถานการณ์ดังกล่าวจะคลี่คลายและลดลงได้ ก็เพราะความร่วมมือของทุกท่านที่จะร่วมมือกันปฏิบัติตามมาตรการการป้องกันของโรคโควิด-19 อย่างเคร่งครัด โดยการสวมหน้ากากอนามัย เว้นระยะห่างทางสังคม ล้างมือบ่อย ๆ ด้วยเจลแอลกอฮอล์หรือสบู่
“ผมขอขอบคุณทุกภาคส่วนที่เกี่ยวข้องที่ได้ร่วมกันจัดกิจกรรมโรงครัวสนามเพื่อช่วยเหลือผู้ที่ได้รับผลกระทบจากโรคโควิด-19 ในครั้งนี้ และขอให้ทุกท่านมั่นใจว่า “รัฐบาลจะไม่ทิ้งใครไว้ข้างหลัง” เราจะก้าวผ่านวิกฤตการณ์นี้ไปด้วยกัน” นายสุชาติ กล่าวในท้ายสุด

ที่มา : https://www.thaigov.go.th/news/contents/details/41722