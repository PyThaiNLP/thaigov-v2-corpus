รัฐบาลไทย-ข่าวทำเนียบรัฐบาล-พณ. แจงกรณีเครือข่ายเกษตรกรชาวสวนปาล์มน้ำมันกระบี่ เรียกร้องให้แก้ปัญหาราคาปุ๋ยและราคารับซื้อผลปาล์มสุก   


วันพฤหัสบดีที่ 13 พฤษภาคม 2564
พิมพ์
พณ. แจงกรณีเครือข่ายเกษตรกรชาวสวนปาล์มน้ำมันกระบี่ เรียกร้องให้แก้ปัญหาราคาปุ๋ยและราคารับซื้อผลปาล์มสุก
กรมการค้าภายใน เผยได้ขอความร่วมมือผู้ประกอบการปุ๋ยเคมีตรึงราคาจำหน่ายปลีก แม้ต้นทุนวัตถุดิบแม่ปุ๋ยที่นำเข้าจะปรับตัวสูงขึ้น ขณะที่ราคาผลปาล์มไทยกำลังเริ่มปรับสูงขึ้นตามราคาน้ำมันปาล์มดิบตลาดโลก
วันที่ 13 พฤษภาคม 2564 นายวัฒนศักย์  เสือเอี่ยม  อธิบดีกรมการค้าภายใน กระทรวงพาณิชย์ เปิดเผยถึงกรณีการแก้ไขปัญหาราคาปุ๋ยเคมีและราคารับซื้อผลปาล์มสุก ว่าปุ๋ยเคมีในตลาดปรับราคาสูง เนื่องจากวัตถุดิบแม่ปุ๋ยยูเรีย ฟอสเฟตและโพแทสเซียม ซึ่งส่วนใหญ่นำเข้าจากต่างประเทศมีการปรับสูงขึ้น เนื่องจากประเทศอินเดียเปิดประมูลซื้อแม่ปุ๋ยล็อตใหญ่ และประเทศจีนที่เป็นแหล่งนำเข้าหลักของประเทศไทยชะลอการส่งออกแม่ปุ๋ย เพื่อเตรียมสำหรับการเพาะปลูกในรอบใหม่ ประกอบกับค่าระวางเรือขนส่งและราคาน้ำมันดิบที่ปรับตัวสูงขึ้นจากเดิมในปี 2563 ที่ 42.21 เหรียญสหรัฐฯ/บาร์เรล เป็น 64.55 เหรียญสหรัฐ/บาร์เรล
กรมการค้าภายใน มีการประชุมร่วมกับสมาคมการค้าปุ๋ยและธุรกิจการเกษตรไทย และผู้ประกอบการปุ๋ยเคมีรายใหญ่ ตั้งแต่ ม.ค.64 – มี.ค.64 จำนวน 3 ครั้ง โดยขอความร่วมมือผู้ประกอบการตรึงราคาจำหน่ายปลีก รวมทั้งขอให้ผู้ประกอบการบริหารจัดการกับตัวแทนจำหน่ายแต่ละราย เพื่อให้คงราคาจำหน่ายเดิม และตรวจสอบตัวแทนจำหน่ายแต่ละพื้นที่ไม่ให้จำหน่ายปุ๋ยเคมีเกินกว่าราคาจำหน่ายเดิม และไม่ให้สินค้าขาดตลาด โดยขณะนี้อยู่ระหว่างเสนอของบประมาณ เพื่อสนับสนุนให้สหกรณ์ที่มีศักยภาพในการจัดหาแม่ปุ๋ยและผสมปุ๋ยจำหน่ายให้สมาชิก เพื่อลดค่าใช้จ่ายให้แก่เกษตรกร สำหรับกรณีร้านค้าบางรายที่ฉวยโอกาสปรับขึ้นราคาได้สั่งการให้พาณิชย์จังหวัดตรวจสอบภาวะราคาในพื้นที่อย่างใกล้ชิด
ต่อมา เมื่อวันที่ 20 เม.ย.64 และ 22 เม.ย.64 ได้ประชุมหารือกับหน่วยงานที่เกี่ยวข้อง ได้แก่ กรมวิชาการเกษตร กรมส่งเสริมการเกษตร กรมส่งเสริมสหกรณ์ และธนาคารเพื่อการเกษตรและสหกรณ์การเกษตร พร้อมหารือกับสมาคมการค้าปุ๋ยและธุรกิจการเกษตรไทย รวมทั้งผู้ผลิต/ผู้นำเข้าปุ๋ยเคมี สรุปแนวทางดำเนินการ ดังนี้
(1) ติดตามตรวจสอบสถานการณ์ด้านปริมาณและราคาจำหน่ายปุ๋ยเคมีในแต่ละพื้นที่ทั่วประเทศ หากพบว่าตัวแทนจำหน่ายมีการกักตุนหรือจำหน่ายสินค้าในราคาสูงเกินสมควร กรมการค้าภายในและสำนักงานพาณิชย์จังหวัดจะดำเนินการตามกฎหมายอย่างเข้มงวด
(2) ขอความร่วมมือให้ผู้ประกอบการปุ๋ยเคมีตรึงราคาจำหน่ายไปอีกระยะหนึ่ง รวมทั้งกำชับตัวแทนจำหน่ายไม่ให้กักตุนสินค้า ไม่ให้สินค้าขาดตลาด และห้ามจำหน่ายปุ๋ยเคมีสูงกว่าราคาจำหน่ายเดิม
(3) ขอความร่วมมือให้ผู้ประกอบการปุ๋ยเคมีแจ้งราคาจำหน่ายส่งและปลีกแนะนำของปุ๋ยเคมีในเขตอำเภอเมืองในแต่ละจังหวัดให้กับกรมการค้าภายใน เพื่อเป็นข้อมูลในการกำกับดูแลติดตามราคาจำหน่ายต่อไป
ด้านสถานการณ์ปาล์มน้ำมันในปัจจุบัน พบว่า ผลปาล์มออกสู่ตลาดเพิ่มขึ้นตามช่วงฤดูกาลผลิต ขณะที่มาตรการป้องกันการแพร่ระบาดของเชื้อโควิด-19 ระลอกเดือน เม.ย.64 ส่งผลกระทบให้ความต้องการใช้น้ำมันปาล์มดิบปลายน้ำ (บริโภค อุตสาหกรรมและพลังงาน) ชะลอตัวลงบางส่วน
อย่างไรก็ตาม สถานการณ์ราคาน้ำมันปาล์มดิบตลาดมาเลเซียมีแนวโน้มสูงขึ้นต่อเนื่อง โดยราคารับซื้อผลปาล์มของประเทศมาเลเซียจะเป็นคุณภาพเปอร์เซ็นต์น้ำมันที่ 20% ขณะที่คุณภาพเปอร์เซ็นต์น้ำมันของไทยปัจจุบันโดยเฉลี่ยยังอยู่ที่ 17% ทั้งนี้ ราคาน้ำมันปาล์มดิบตลาดโลกที่ปรับสูงขึ้น ส่งผลเป็นปัจจัยบวกให้ราคาผลปาล์มของไทยในขณะนี้เริ่มปรับสูงขึ้น อยู่ที่สูงสุด 5.60 บาท/กก. สูงกว่าราคาช่วงเดียวกันของปีก่อน ซึ่งอยู่ที่ 2.40 – 3.00 บาท/กก.
สำหรับการดูแลการรับซื้อผลปาล์มจากเกษตรกร กรมการค้าภายใน ได้หารือสมาคมโรงงานสกัดน้ำมันปาล์มเพื่อให้โรงสกัดฯ ทุกแห่งรับซื้อผลผลิตในราคาที่สอดคล้องกับสถานการณ์ด้านการผลิตและการตลาด และปิดป้ายแสดงราคารับซื้อที่อัตราน้ำมัน 18% ขึ้นไปให้ชัดเจน พร้อมได้จัดส่งสายตรวจเฉพาะกิจลงพื้นที่ตรวจสอบการซื้อขายในแหล่งผลิตสำคัญ
หากพบการไม่ปิดป้ายแสดงราคารับซื้อ จะมีโทษตามกฎหมาย ปรับไม่เกิน 10,000 บาท และหากมีการกดราคา หรือจงใจทำให้เกิดความปั่นป่วนด้านราคา จะมีโทษสูงสุดจำคุก 7 ปี ปรับไม่เกิน 140,000 บาท หรือทั้งจำทั้งปรับ นอกจากนี้ ได้มีหนังสือถึงผู้ว่าราชการจังหวัดทุกจังหวัดขอความร่วมมือมอบหมายหน่วยงานที่เกี่ยวข้องในพื้นที่ร่วมกันตรวจสอบการรับซื้อผลปาล์มของโรงงานสกัดฯ และลานเทให้เป็นไปตามกลไกตลาด รวมทั้งรณรงค์ให้เกษตรกรชาวสวนปาล์มเก็บเกี่ยวผลปาล์มน้ำมันสุกสด เพื่อให้ได้ผลปาล์มคุณภาพดี เปอร์เซ็นต์น้ำมันเพิ่มขึ้น ซึ่งจะส่งผลให้จำหน่ายผลปาล์มได้ในราคาที่สูงขึ้น และในภาพรวมของทั้งระบบจะได้ปริมาณน้ำมันปาล์มเพิ่มขึ้นด้วย

ที่มา : https://www.thaigov.go.th/news/contents/details/41709