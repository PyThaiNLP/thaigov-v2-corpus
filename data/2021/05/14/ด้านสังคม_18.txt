รัฐบาลไทย-ข่าวทำเนียบรัฐบาล-"อนุทิน" เผย Walk-in ฉีดวัคซีนโควิดเริ่มเมื่อกระจายวัคซีนได้มากใน มิ.ย. และจังหวัดมีความพร้อม 


วันพฤหัสบดีที่ 13 พฤษภาคม 2564
"อนุทิน" เผย Walk-in ฉีดวัคซีนโควิดเริ่มเมื่อกระจายวัคซีนได้มากใน มิ.ย. และจังหวัดมีความพร้อม
รองนายกรัฐมนตรีและรัฐมนตรีว่าการกระทรวงสาธารณสุข เผยกระทรวงสาธารณสุข พร้อมสนับสนุนนโยบายฉีดวัคซีนโควิด Walk-in ของนายกรัฐมนตรี จะเริ่มเมื่อมีวัคซีนมากเพียงพอในเดือนมิถุนายน และขึ้นกับความพร้อมของแต่ละจังหวัด ส่วนการจัดสรรวัคซีนภายในจังหวัดขึ้นกับคณะ
รองนายกรัฐมนตรีและรัฐมนตรีว่าการกระทรวงสาธารณสุข เผยกระทรวงสาธารณสุข พร้อมสนับสนุนนโยบายฉีดวัคซีนโควิด Walk-in ของนายกรัฐมนตรี จะเริ่มเมื่อมีวัคซีนมากเพียงพอในเดือนมิถุนายน และขึ้นกับความพร้อมของแต่ละจังหวัด ส่วนการจัดสรรวัคซีนภายในจังหวัดขึ้นกับคณะกรรมโรคติดต่อจังหวัด
วันนี้ (13 พฤษภาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ถึงการ Walk-in ฉีดวัคซีนโควิด 19 ว่า นายกรัฐมนตรี และรองนายกรัฐมนตรีและรัฐมนตรีว่าการกระทรวงสาธารณสุข เห็นพ้องตรงกันเรื่องนโยบายการฉีดวัคซีนโควิด Walk-in ซึ่งจะเริ่มได้เมื่อมีวัคซีนจำนวนมากคือ ช่วงมิถุนายนนี้เป็นต้นไป กระทรวงสาธารณสุขจะมีวัคซีนหลายล้านโดส ส่วนการเข้าถึงวัคซีนจะมีการนัดผ่านระบบหมอพร้อม ผ่าน อสม. หรือนัดรวมกลุ่มเข้ามาฉีด และการ Walk-in เพื่อความสะดวก จึงต้องมีการเตรียมสถานที่ฉีดที่รองรับคนจำนวนมากได้ เช่น ความร่วมมือกับกระทรวงคมนาคมที่เสนอให้ใช้สถานีกลางบางซื่อ หรือมีหน่วยงานต่างๆ เช่น สถาบันการศึกษา หรือภาคเอกชน ที่มีสถานที่กว้างขวาง เสนอตัวเป็นศูนย์บริการฉีดวัคซีน ช่วยฉีดวัคซีนให้บุคลากรของตนเองและบุคคลในพื้นที่ใกล้เคียง โดยกระทรวงสาธารณสุขยินดีส่งวัคซีนไปให้ ถือเป็นการแบ่งเบาภารกิจของกระทรวงสาธารณสุข
“ทุกศูนย์บริการฉีดวัคซีนจะมีการจัดสรรวัคซีนในส่วนของการนัดผ่านหมอพร้อม 30% นัดเป็นกลุ่มมาฉีด 50% และ Walk-in 20% ซึ่งคนที่จองก็จะได้รับวัคซีนก่อน ดังนั้น คนที่เดินเข้ามาฉีดวัคซีน หากวันนั้นคนเต็มวัคซีนไม่พอก็อาจต้องมาวันหลัง โดยการจัดบริการแบบ Walk-in ขึ้นกับความพร้อมของแต่ละจังหวัด” นายอนุทินกล่าว
ทั้งนี้ การกระจายวัคซีนจะจัดสรรไปตามจำนวนที่แต่ละจังหวัดแจ้งเข้ามา จะจัดส่งวัคซีนให้อย่างเพียงพอและไม่ขาดตอน ส่วนการจัดสรรภายในจังหวัดอยู่ที่การพิจารณาของคณะกรรมการโรคติดต่อจังหวัด ที่มีผู้ว่าราชการจังหวัดเป็นประธาน ส่วนกรุงเทพมหานคร ขึ้นอยู่กับผู้อำนวยการศูนย์แก้ไขสถานการณ์โรคโควิด 19 พิจารณาว่า จะให้จัดสรรวัคซีนลงไปในพื้นที่ไหนอย่างไร กระทรวงสาธารณสุขก็พร้อมให้การสนับสนุน
*******************************  13 พฤษภาคม 2564

ที่มา : https://www.thaigov.go.th/news/contents/details/41724