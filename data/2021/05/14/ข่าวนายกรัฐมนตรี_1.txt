รัฐบาลไทย-ข่าวทำเนียบรัฐบาล-นายกฯ ร่วมยินดีและชื่นชมความสำเร็จของนักกีฬากอล์ฟไทย จากการแข่งขัน Honda LPGA Thailand 2021


วันพฤหัสบดีที่ 13 พฤษภาคม 2564
พิมพ์
นายกฯ ร่วมยินดีและชื่นชมความสำเร็จของนักกีฬากอล์ฟไทย จากการแข่งขัน Honda LPGA Thailand 2021
นายกฯ ร่วมยินดีและชื่นชมความสำเร็จของนักกีฬากอล์ฟไทย จากการแข่งขัน Honda LPGA Thailand 2021
วันนี้ (13 พฤษภาคม 2564) เวลา 13.00 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้อนุญาตให้นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา พร้อมด้วยคณะนักกีฬากอล์ฟไทยในการแข่งขันกอล์ฟสตรี ฮอนด้า แอลพีจีเอ ไทยแลนด์ ปี 2021 (Honda LPGA Thailand 2021) เข้าเยี่ยมคารวะ โดยมีนักกีฬากอล์ฟที่มีชื่อเสียง อาทิ นางสาวอาฒยา ฐิติกุล (โปรจีน) นางสาวปาจรีย์ อนันต์นฤการ (โปรเมียว) นางสาววิชาณี มีชัย (โปรแจน) นางสาวชเนตตี วรรณแสน (โปรพราว) และ นางสาวกานต์พนิตนันท์ เมืองคำสกุล (โปรมายด์) ร่วมเข้าเยี่ยมคารวะ ด้วย เมื่อเสร็จสิ้นการหารือนายอนุชา บูรพชัยศรี โฆษกประจำสำนักนายกรัฐมนตรีได้เปิดเผยสาระสำคัญ ดังนี้
นายกรัฐมนตรีแสดงความยินดี และชื่นชมในความสำเร็จของคณะนักกีฬากอล์ฟไทยในการแข่งขันดังกล่าว ซึ่งได้ติดตามตลอดระยะเวลา 4 วันของการแข่งขัน เห็นถึงศักยภาพในการแข่งขันของนักกีฬาและส่งกำลังใจไปให้อยู่เสมอ ภูมิใจในตัวนักกีฬาทุกท่าน โดยการแข่งขันครั้งนี้ถือเป็นเวทีสำคัญในการแสดงศักยภาพของไทยในเรื่องการกีฬา โดยเฉพาะความสามารถจากนักกีฬาเยาวชนที่จะเป็นแรงบันดาลใจให้กับคนรุ่นใหม่ ทั้งนี้ นายกรัฐมนตรีได้ขอบคุณนักกีฬากอล์ฟทุกคนแทนคนไทยทั้งประเทศที่ได้สร้างความสุขให้แก่ประชาชน ซึ่งความสำเร็จครั้งนี้จะเป็นเส้นทางให้ก้าวตามความฝันสู่การเป็นนักกีฬากอล์ฟอาชีพในอนาคต พร้อมอวยพรให้ประสบความสำเร็จ และก้าวหน้าต่อไปเพื่อสร้างชื่อเสียงให้แก่ประเทศไทยและวงการกีฬากอล์ฟอาชีพของไทย
นอกจากนี้ นายกรัฐมนตรีได้กล่าวชื่นชมความร่วมมือร่วมใจของหน่วยงานทั้งภาครัฐและเอกชนของไทยที่สามารถเป็นเจ้าภาพจัดการแข่งขันให้สำเร็จไปได้อย่างราบรื่นตามมาตรการทางสาธารณสุขอย่างเคร่งครัด ซึ่งแสดงให้เห็นว่า แม้ในช่วงที่ประเทศประสบกับวิกฤตจากสถานการณ์โควิด-19 แต่ยังพบโอกาสในการจัดการแข่งขันกีฬาให้ลุล่วงไปได้ด้วยดี และทำให้ไทยสามารถเป็นต้นแบบของการจัดการแข่งขันกีฬาระดับโลกในช่วงสถานการณ์โควิด-19 ได้อย่างดีเยี่ยม และส่งผลดีต่อการฟื้นฟูเศรษฐกิจ การท่องเที่ยวของประเทศ อีกทั้งมอบนโยบายให้กระทรวงการท่องเที่ยวและการกีฬา เร่งผลักดันส่งเสริมนักกีฬาไทยตามความถนัดและความสามารถให้พร้อมต่อการแข่งขันทุกประเภททั้งกีฬาเดี่ยวและกีฬาทีม โดยเชื่อมั่นในศักยภาพของนักกีฬาไทยที่สามารถพัฒนาต่อยอดได้
ทั้งนี้ การแข่งขัน Honda LPGA Thailand 2021 เป็นรายการการแข่งขันกีฬากอล์ฟระดับโลก ซึ่งประเทศไทยเป็นเจ้าภาพจัดการแข่งขันเมื่อวันที่ 6-9 พฤษภาคม 2564 ณ สยามคันทรีคลับ พัทยา โอลด์คอร์ส จังหวัดชลบุรี มีนักกีฬากอล์ฟเข้าร่วมจำนวน 71 คน จาก 18 ประเทศ โดยจัดขึ้นในรูปแบบสนามปิด ผ่านการถ่ายทอดสดทางโทรทัศน์และโซเชียลมีเดียที่มีผู้ติดตามกว่า 400 ล้านครัวเรือน เพื่อให้สอดคล้องกับมาตรการทางสาธารณสุข ภายใต้มาตรฐานของ ศบค. และการกำกับดูแลของกระทรวงการท่องเที่ยวและกีฬา และการกีฬาแห่งประเทศไทย โดยผลการแข่งขัน มีดังนี้
รางวัลชนะเลิศ อันดับที่ 1 ได้แก่ นางสาวเอรียา จุฑานุกาล (โปรเม)
รางวัลรองชนะเลิศ อันดับที่ 2 ได้แก่ นางสาวอาฒยา ฐิติกุล (โปรจีน)
รางวัลรองชนะเลิศ อันดับที่ 3 ร่วม ได้แก่ นางสาวปภังกร ธวัชธนกิจ (โปรเหมียว) เอมี่ หยาง และ เรียว ซอ ยอน จากเกาหลีใต้
อันดับที่ 13 ร่วม ได้แก่ นางสาวปาจรีย์ อนันต์นฤการ (โปรเมียว)
อันดับที่ 17 ร่วม ได้แก่ นางสาวโมรียา จุฑานุกาล (โปรโม)
อันดับที่ 43 ร่วม ได้แก่ นางสาววิชาณี มีชัย (โปรแจน)
อันดับที่ 54 ร่วม ได้แก่ นางสาวจัสมิน สุวัณณะปุระ (โปรจูเนียร์)
อันดับที่ 57 ร่วม ได้แก่ นางสาวชเนตตี วรรณแสน (โปรพราว)
อันดับที่ 69 ร่วม ได้แก่ นางสาวกานต์พนิตนันท์ เมืองคำสกุล (โปรมายด์)

ที่มา : https://www.thaigov.go.th/news/contents/details/41713