รัฐบาลไทย-ข่าวทำเนียบรัฐบาล-พม. ทีม เรามีเรา ช่วยเหลือเด็กวัย 5 เดือน ขาดคนดูแล เนื่องจากพ่อและแม่ติดเชื้อโควิค-19


วันพฤหัสบดีที่ 13 พฤษภาคม 2564
พม. ทีม เรามีเรา ช่วยเหลือเด็กวัย 5 เดือน ขาดคนดูแล เนื่องจากพ่อและแม่ติดเชื้อโควิค-19
พม. ทีม เรามีเรา ช่วยเหลือเด็กวัย 5 เดือน ขาดคนดูแล เนื่องจากพ่อและแม่ติดเชื้อโควิค-19
วันที่ 8 พ.ค. 64 เวลา 16.00 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่าจากกรณีมีประชาชนโทรศัพท์เข้ามาแจ้งความเดือดร้อนและได้รับผลกระทบจากสถานการณ์การแพร่ระบาดของโรคโควิด-19 ผ่านสายด่วน พม. โทร.  1300 ศูนย์ช่วยเหลือสังคม เรื่องการขอความช่วยเหลือเด็กวัย 5 เดือน ที่พ่อและแม่ติดเชื้อโควิด-19 ทำให้ไม่มีผู้ดูแลเด็ก จึงได้ประสานมายังกระทรวง พม. เพื่อขอส่งเด็กเข้าระบบการดูแลของกระทรวง พม. โดย กรมกิจการเด็กและเยาวชน (ดย.) จากนั้น สายด่วน พม. โทร. 1300 จึงได้แจ้งประสานไปยังสายด่วน 1669 เพื่อประสานเรื่องการเฝ้าดูแลอาการและการกักตัวของเด็กวัย 5 เดือน ในระบบสาธารณสุขก่อน เนื่องจากเด็กเป็นกลุ่มเสี่ยงสูงที่ต้องเฝ้าดูอาการและตรวจโรคซ้ำ เนื่องจากอยู่ใกล้ชิดกับพ่อและแม่ ทั้งนี้ ดย. ได้เตรียมความพร้อมในการจัดสถานที่รองรับเด็กไว้เรียบร้อยแล้ว โดยปรับสถานรับเลี้ยงเด็กและศูนย์พัฒนาเด็กบ้านนายแพทย์ประสงค์ สุดสาคร ตู้จินดา ตั้งอยู่ในเขตบางบอน กทม. ซึ่งเป็นสถานรับเลี้ยงเด็กของ ดย. เป็นศูนย์แรกรับเด็กที่ได้รับผลกระทบจากกรณีที่พ่อ แม่ หรือผู้ปกครอง ติดเชื้อโควิด-19 แต่เด็กต้องเข้ารับการตรวจเบื้องต้นแล้ว พบว่าไม่ติดเชื้อควิด-19 ให้มากักตัวเฝ้าดูอาการเพื่อรอตรวจซ้ำ ซึ่งมีการจัดเตรียมเจ้าหน้าที่ จำนวน 6 คน เพื่ออยู่ประจำ โดยสลับช่วงเวลาอยู่ดูแลประจำ และได้จัดเตรียมอุปกรณ์ของใช้ที่จำเป็นสำหรับเด็ก  และได้ประสานเจ้าที่ของกระทรวงสาธารณสุข (สธ.) เพื่อให้คำแนะนำแก่เจ้าหน้าที่ของศูนย์ฯ ในการเตรียมความพร้อมสำหรับการดูแลเด็ก มีการจัดอาคารสถานที่ สภาพแวดล้อมให้ปลอดภัย เพื่อให้เกิดความปลอดภัยสูงสุดแก่ตัวเด็กและเจ้าหน้าที่
นางพัชรี กล่าวเพิ่มเติมว่า สำหรับแนวทางการช่วยเหลือผู้ได้รับผลกระทบหลังวิกฤตโควิด-19​ ซึ่งมีหลายกลุ่ม​ ทั้งเด็ก​ ผู้สูงอายุ​ คนพิการ​ คนไร้บ้าน​ และคนไร้ที่พึ่ง​ ทาง​กระทรวง พม.​ได้เตรียมจัดสถานที่รองรับไว้หลายพื้นที่ ทั้งในเขต​ กทม.​และปริมณฑล​ สามารถรองรับได้​ประมาณ​ 400 คน​ ทั้งนี้ สามารถติดต่อขอความช่วยเหลือได้ที่ศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41698