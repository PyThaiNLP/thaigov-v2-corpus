รัฐบาลไทย-ข่าวทำเนียบรัฐบาล-พม. ทีม เรามีเรา ลงพื้นที่สีแดง 4 จุด ในพื้นที่ กทม. ช่วยเหลือประชาชนที่ได้รับผลกระทบจากโรคโควิด-19


วันพฤหัสบดีที่ 13 พฤษภาคม 2564
พม. ทีม เรามีเรา ลงพื้นที่สีแดง 4 จุด ในพื้นที่ กทม. ช่วยเหลือประชาชนที่ได้รับผลกระทบจากโรคโควิด-19
พม. ทีม เรามีเรา ลงพื้นที่สีแดง 4 จุด ในพื้นที่ กทม. ช่วยเหลือประชาชนที่ได้รับผลกระทบจากโรคโควิด-19
วันที่ 8 พ.ค. 64 เวลา 11.00 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นายโชคชัย วิเชียรชัยยะ รองอธิบดีกรมพัฒนาสังคมและสวัสดิการ (รองอธิบดี พส.) และรองผู้อำนวยการเขตดุสิต อีกทั้งเครือข่าย ศิลปิน อพม. นายศตวรรษ เศรษฐกร (เต๊ะ) และเพื่อน ร่วมลงพื้นที่สีแดงจุดที่ 1 ณ ชุมชนวัดญวน (คลองลำปัก) และชุมชนซอยลูกหลวง 8 เขตดุสิต เพื่อมอบเครื่องอุปโภคบริโภคที่จำเป็นให้กับกลุ่มเปราะบาง ทั้งเด็ก ผู้สูงอายุ คนพิการ และผู้ด้อยโอกาส ในชุมชน ที่ได้รับผลกระทบจากการแพร่ระบาดของโรคโควิด-19 จำนวน 44 ชุด พร้อมทั้งพบปะให้กำลังใจเครือข่าย พม. และชาวชุมชน ภายใต้กิจกรรม เรามีเรา ไม่ว่าคุณจะอยู่ที่ไหน ทีมประเทศไทยจะตามไปช่วย จากนั้น นายอนุกูล ปีดแก้ว รองปลัด พม. พร้อมด้วย นางจตุพร โรจนพานิช ผู้ช่วยปลัด และนายโชคชัย วิเชียรชัยยะ รองอธิบดี พส. อีกทั้งเครือข่าย ศิลปิน อพม. นายศตวรรษ เศรษฐกร (เต๊ะ) และเพื่อน ร่วมลงพื้นที่สีแดงจุดที่ 2 ณ ชุมชนหลังบ้านมนังคศิลา และชุมชนริมทางรถไฟสายแปดริ้ว เขตดุสิต เพื่อมอบเครื่องอุปโภคบริโภคที่จำเป็นให้กับกลุ่มเปราะบางจำนวน 37 ชุด พร้อมทั้งพบปะให้กำลังใจเครือข่าย พม. และชาวชุมชน จากนั้น นายอนุกูล ปีดแก้ว รองปลัด พม. พร้อมด้วย นางจตุพร โรจนพานิช ผู้ช่วยปลัด และนายโชคชัย วิเชียรชัยยะ รองอธิบดี พส. อีกทั้งเครือข่าย ศิลปิน อพม. นายศตวรรษ เศรษฐกร (เต๊ะ) และเพื่อน ร่วมลงพื้นที่สีแดงจุดที่ 3 ณ ชุมชนโค้งรถไฟยมราช เขตราชเทวี เพื่อมอบเครื่องอุปโภคบริโภคที่จำเป็นให้กับกลุ่มเปราะบาง จำนวน 117 ชุด พร้อมทั้งพบปะให้กำลังใจเครือข่าย พม. และชาวชุมชน และจากนั้น นายอนุกูล ปีดแก้ว รองปลัด พม. พร้อมด้วย นายธนสุนทร สว่างสาลี ผู้ตรวจราชการ พม. และนายโชคชัย วิเชียรชัยยะ รองอธิบดี พส. อีกทั้ง เครือข่าย ศิลปิน อพม. นายศตวรรษ เศรษฐกร (เต๊ะ) และเพื่อน ร่วมลงพื้นที่สีแดงจุดที่ 4 ณ ชุมชนวัดโสมนัส เขตป้อมปราบศัตรูพ่าย เพื่อมอบเครื่องอุปโภคบริโภคที่จำเป็นให้กับกลุ่มเปราะบาง จำนวน 100 ชุด พร้อมทั้งพบปะให้กำลังใจเครือข่าย พม. และชาวชุมชน ทั้งนี้ ชุมชนทั้ง 4 จุด เป็นพื้นที่สีแดงที่พบผู้ติดเชื้อโควิด-19 จำนวนมาก และมีความเสี่ยงสูงในการแพร่กระจายของเชื้อโรคโควิด-19 ในวงกว้าง
นายอนุกูล กล่าวว่า ตามนโยบายของกระทรวง พม. เรื่องการเปิดศูนย์ปฏิบัติการ ผ่านสายด่วน พม. โทร. 1300 ของศูนย์ช่วยเหลือสังคม เป็นช่องทางในการรับเรื่องร้องเรียนและร้องทุกข์จากผู้ที่ได้รับความเดือดร้อนและผลกระทบจากสถานการณ์การแพร่ระบาดของโรคโควิด-19 โดยกระทรวง พม. พร้อมให้ความช่วยเหลือในเบื้องต้น และช่วยประสานส่งต่อไปยังหน่วยงานที่เกี่ยวอย่างเร่งด่วน รวมทั้งได้มีการเร่งระดมขอรับบริจาคเครื่องอุปโภคบริโภคและของใช้ที่จำเป็น เพื่อส่งไปช่วยเหลือผู้ที่เดือดร้อนและได้รับผลกระทบจากโรคโควิด-19 โดยกระทรวง พม. บูรณาการความร่วมมือกับเครือข่ายภาคประชาชน ภาคเอกชน และทีมประเทศไทย บูรณาการลงพื้นที่ช่วยเหลือร่วมกัน
นายอนุกูล กล่าวต่อไปว่า วันนี้ กระทรวง พม. ร่วมกับ กระทรวงสาธารณสุข (สธ.) และกรุงเทพมหานคร (กทม.) ในนามของรัฐบาล ภายใต้โครงการ เรามีเรา ได้ลงพื้นที่สีแดง 4 จุด ซึ่งเป็นพื้นที่วิกฤตที่มีผู้ติดเชื้อโควิด-19 และได้รับความเดือดร้อนจำนวนมาก นอกจากนี้ ยังมีแผนการลงเยี่ยมพื้นที่ในเขต กทม. ทั้ง 50 เขต เนื่องจากปลัดกระทรวง พม. (นางพัชรี อาระยะกุล) เป็นคณะกรรมการที่นายกรัฐมนตรี (พลเอก ประยุทธ์ จันทร์โอชา) แต่งตั้งขึ้นมาเพื่อให้การช่วยเหลือดูแลประชาชนในเขต กทม. และปริมณฑล ที่ได้รับผลกระทบและความเดือดร้อนจากโรคโควิด-19 ซึ่ง กระทรวง พม. มีหน้าที่ดูแลกลุ่มคนเปราะบางและจะจับมือกับพันธมิตร และ กทม. ลงพื้นที่บูรณาการความช่วยเหลือร่วมกัน ทั้งนี้ ภายในเดือนพฤษภาคมนี้ จะพยายามลงพื้นที่ให้ครบ
นายอนุกูล กล่าวเพิ่มเติมว่า สำหรับแนวทางการช่วยเหลือผู้ได้รับผลกระทบหลังวิกฤตโควิด-19​ ซึ่งมีหลายกลุ่ม​ ทั้งเด็ก​ ผู้สูงอายุ​ คนพิการ​ คนไร้บ้าน​ และคนไร้ที่พึ่ง​ ทาง​กระทรวง พม.​ได้เตรียมจัดสถานที่รองรับไว้หลายพื้นที่ ทั้งในเขต​ กทม.​และปริมณฑล​ สามารถรองรับได้​ประมาณ​ 450 คน​ และมีการเตรียมมอบเงินสงเคราะห์ครอบครัว​ โดยให้หน่วยงานกระทรวง พม. ในส่วนภูมิภาคเตรียมสำรวจผู้ที่ได้รับความเดือดร้อน​ ส่วนคนในครอบครัวติดเชื้อโควิด-19​ เราจะให้การช่วยเหลือในเบื้องต้น​และด้านต่อมาคือการช่วยเหลือเรื่องอาชีพของครัวเรือน​ ซึ่งขณะนี้​รัฐมนตรีว่าการกระทรวงการพัฒนาสังคมและความมั่นคงของมนุษย์ (นายจุติ​ ไกรฤกษ์)​ และปลัด พม. (นางพัชรี​ อารายะกุล)​กำลังเร่งวางแผนการช่วยเหลือประชาชนกลุ่มเป้าหมาย​ ภายหลังวิกฤตครั้งนี้​ ภายใน​ 2-3 เดือน

ที่มา : https://www.thaigov.go.th/news/contents/details/41696