รัฐบาลไทย-ข่าวทำเนียบรัฐบาล-พม. ทีม เรามีเรา เร่งลงพื้นที่ 2 ชุมชน ย่านบางกอกใหญ่และบางกอกน้อย กทม. ช่วยเหลือกลุ่มเปราะบางที่ได้รับผลกระทบจากโรคโควิด-19


วันพฤหัสบดีที่ 13 พฤษภาคม 2564
พม. ทีม เรามีเรา เร่งลงพื้นที่ 2 ชุมชน ย่านบางกอกใหญ่และบางกอกน้อย กทม. ช่วยเหลือกลุ่มเปราะบางที่ได้รับผลกระทบจากโรคโควิด-19
พม. ทีม เรามีเรา เร่งลงพื้นที่ 2 ชุมชน ย่านบางกอกใหญ่และบางกอกน้อย กทม. ช่วยเหลือกลุ่มเปราะบางที่ได้รับผลกระทบจากโรคโควิด-19
วันที่ 12 พ.ค. 64 เวลา 10.30 น. รัฐบาล โดยกระทรวงการพัฒนาสังคมและความมั่นคงของมนุษย์ (พม.) นำถุงยังชีพเครื่องอุปโภคบริโภคที่จำเป็น จำนวน 120 ชุด ที่ได้รับบริจาคจากคณะนักศึกษาวิทยาลัยป้องกันราชอาณาจักร (วปอ.) รุ่น 62 (หมู่กวาง) และภาคีเครือข่าย มามอบให้กับกลุ่มเปราะบางทั้งเด็ก ผู้สูงอายุ คนพิการ และผู้ด้อยโอกาสในชุมชนที่ได้รับผลกระทบจากการแพร่ระบาดของโรคโควิด-19 ซึ่งมีอาสาสมัครพัฒนาสังคมและความมั่นคงของมนุษย์ (อพม.) และตัวแทนชุมชนเป็นผู้รับมอบ เพื่อนำไปช่วยเหลือและบรรเทาความเดือดร้อนของกลุ่มเปราะบางในชุมชนภายในซอยจรัญสนิทวงศ์ 9/1 เขตบางกอกใหญ่ และวัดสุวรรณคีรี เขตบางกอกน้อย โดยมีนางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นายโชคชัย วิเชียรชัยยะ รองอธิบดีกรมพัฒนาสังคมและสวัสดิการ (รองอธิบดี พส.) นางอภิญญา ชมภูมาศ รองอธิบดีกรมกิจการผู้สูงอายุ (รองอธิบดี ผส.) นายบุญยอด สุขถิ่นไทย คณะทำงานรัฐมนตรีว่าการกระทรวงการพัฒนาสังคมและความมั่นคงของมนุษย์ ศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ร่วมลงพื้นที่ดังกล่าว พร้อมทั้งพบปะให้กำลังใจเครือข่าย พม. ภายใต้ กิจกรรม เรามีเรา ไม่ว่าคุณจะอยู่ที่ไหน ทีมประเทศไทยจะตามไปช่วย
นางสาวแรมรุ้ง กล่าวว่า จากการสำรวจของ อพม. ในพื้นที่ 50 เขต ของ กทม. พบว่า มีกลุ่มเปราะบางที่ได้รับผลกระทบจากโรคโควิด-19 และต้องการความช่วยเหลือเร่งด่วน จำนวน 5,511 ครัวเรือน วันนี้ ในนามของรัฐบาล โดยกระทรวง พม. บูรณาการการทำงานร่วมกับกรุงเทพมหานครและกระทรวงสาธารณสุข ได้ขับเคลื่อนกิจกรรม เรามีเรา ไม่ว่าคุณจะอยู่ที่ไหน ทีมประเทศไทยจะตามไปช่วย  ด้วยการลงพื้นที่เพื่อช่วยเหลือ 2 ชุมชนดังกล่าวในพื้นที่ฝั่งธนบุรี รวมจำนวน 120 ครัวเรือน สำหรับภาพรวมของ กทม. เราพยายามที่จะดูแลพื้นที่สีแดงและเร่งเข้าไปช่วยเหลือในลำดับแรกตามที่พลเอกประยุทธ์ จันทร์โอชา นายกรัฐมนตรี  ได้แต่งตั้งคณะกรรมการและมีนางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.)  เป็นกรรมการ โดยร่วมกับ กทม. อีกทั้งกระทรวง พม. ได้ขับเคลื่อนการช่วยเหลือระยะกลางผ่านโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน โดยเราจะเข้าไปดูแลรายครัวเรือนว่าหลังจากการแพร่ระบาดของโรคโควิด-19 คลี่คลายแล้ว จะต้องได้รับการฟื้นฟูอย่างไรบ้าง เช่น เรื่องการประกอบอาชีพ การศึกษาของลูก และเรื่องอื่นๆ
นางสาวแรมรุ้ง กล่าวเพิ่มเติมว่า สำหรับแนวทางการช่วยเหลือผู้ได้รับผลกระทบหลังวิกฤตโควิด-19 ซึ่งมีหลายกลุ่มทั้งเด็ก ผู้สูงอายุ คนพิการ คนไร้บ้าน และคนไร้ที่พึ่ง ทางกระทรวง พม.ได้เตรียมจัดสถานที่รองรับไว้หลายพื้นที่ ทั้งในเขต กทม.และปริมณฑล สามารถรองรับได้ประมาณเกือบ 400 คน และมีการเตรียมมอบเงินสงเคราะห์ครอบครัว โดยให้หน่วยงานของกระทรวง พม. ในส่วนภูมิภาคเตรียมสำรวจผู้ที่ได้รับความเดือดร้อน ส่วนคนในครอบครัวติดเชื้อโควิด-19 เราจะให้การช่วยเหลือในเบื้องต้น และต่อมาคือการช่วยเหลือเรื่องอาชีพของครัวเรือน ซึ่งขณะนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และปลัด พม. กำลังเร่งวางแผนการช่วยเหลือประชาชนกลุ่มเป้าหมายภายหลังวิกฤตครั้งนี้ ทั้งนี้ ประชาชนที่กำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41703