รัฐบาลไทย-ข่าวทำเนียบรัฐบาล-พม. โดย บพด.ปทุมธานี ช่วยเหลือครอบครัว 5 ชีวิต นอนใต้สะพานลอยจากผลกระทบโควิด-19


วันพฤหัสบดีที่ 13 พฤษภาคม 2564
พม. โดย บพด.ปทุมธานี ช่วยเหลือครอบครัว 5 ชีวิต นอนใต้สะพานลอยจากผลกระทบโควิด-19
พม. โดย บพด.ปทุมธานี ช่วยเหลือครอบครัว 5 ชีวิต นอนใต้สะพานลอยจากผลกระทบโควิด-19
วันที่ 9 พ.ค. 64 เวลา 15.00 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีมารดาและบุตร 5 คน อาศัยนอนใต้สะพานลอยบริเวณห้างฟิวเจอร์พาร์ค รังสิต จังหวัดปทุมธานี เนื่องจากประสบปัญหาตกงาน จากผลกระทบของสถานการณ์การแพร่ระบาดของโรคโควิด-19 และค้างชำระค่าเช่าบ้านจำนวน 3 เดือน จึงถูกให้ออกจากบ้านเช่า ทำให้มารดาและเด็กจำนวน 5 คนไม่มีที่อยู่อาศัยเป็นหลักแหล่ง ส่วนบิดาเด็กป่วยเป็นมะเร็งลำไส้ ต้องเดินทางกลับไปอาศัยอยู่กับญาติที่จังหวัดชัยภูมิ ขณะนี้ กระทรวง พม. โดยบ้านพักเด็กและครอบครัวจังหวัดปทุมธานี (บพด.ปทุมธานี) ได้ลงพื้นที่ช่วยเหลือครอบครัวดังกล่าวและรับเข้าไว้อยู่ในความดูแลชั่วคราวเรียบร้อยแล้ว ซึ่งให้คำปรึกษาแนะนำเกี่ยวกับการให้ความช่วยเหลือตามกระบวนการทางสังคมสงเคราะห์ รวมถึงแจ้งสิทธิในการให้ความช่วยเหลือตามพระราชบัญญัติคุ้มครองเด็ก พ.ศ. 2546 และได้ประสานไปยังพี่สาวของมารดาเด็ก โดยในเบื้องต้น พี่สาวประสงค์รับตัวมารดาเด็กและเด็กกลับมาอุปการะดูแล ทั้งนี้ บพด.ปทุมธานี จะดำเนินการประสานหน่วยงานที่เกี่ยวข้องลงพื้นที่ประเมินความพร้อมของครอบครัวรวมถึงร่วมหาแนวทางการให้ความช่วยเหลือร่วมกันและในระยะยาว จะดำเนินการติดตามเยี่ยมบ้านอย่างต่อเนื่อง  เพื่อบูรณการให้ความช่วยเหลือตามแนวทางการพัฒนาคุณภาพชีวิตกลุ่มคนเปราะบางรายครัวเรือน ซึ่งจะมี 12 หน่วยงาน ทีมประเทศไทย เร่งให้ความช่วยเหลือ ทั้งเรื่องที่พัก  รายได้อาชีพ และการศึกษา ของบุตร เพื่อให้เด็กได้รับการเลี้ยงดูอย่างเหมาะสมอย่างเร่งด่วนต่อไป
นายอนุกูล กล่าวเพิ่มเติมว่า ทั้งนี้ ประชาชนที่กำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41699