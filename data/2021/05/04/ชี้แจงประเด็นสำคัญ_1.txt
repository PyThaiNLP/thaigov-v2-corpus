รัฐบาลไทย-ข่าวทำเนียบรัฐบาล-โฆษก สธ. แจงมีระบบบริหารจัดการยาฟาวิพิราเวียร์ พร้อมกระจายยาและสำรองให้กับทุก รพ.ที่รับผู้ป่วยอย่างทันท่วงทีและเพียงพอ


วันจันทร์ที่ 3 พฤษภาคม 2564
พิมพ์
โฆษก สธ. แจงมีระบบบริหารจัดการยาฟาวิพิราเวียร์ พร้อมกระจายยาและสำรองให้กับทุก รพ.ที่รับผู้ป่วยอย่างทันท่วงทีและเพียงพอ
โฆษกกระทรวงสาธารณสุขชี้แจงมีระบบบริหารจัดการยาฟาวิพิราเวียร์ พร้อมกระจายยาและสำรองให้กับทุก รพ.ที่รับผู้ป่วยอย่างทันท่วงทีและเพียงพอ
เมื่อวันที่ 1 พฤษภาคม 2564 นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข ชี้แจงกรณีมีการวิจารณ์ระบุขั้นตอนการเบิกยาฟาวิพิราเวียร์มีความยากลำบากว่า กระทรวงสาธารณสุข (สธ).มีระบบบริหารจัดการยาฟาวิพิราเวียร์ โดยส่วนกลางเป็นหน่วยสำรองยาระดับประเทศ และกระจายยาไปทุกจังหวัดที่รับผู้ป่วย พร้อมทั้งสำรองในโรงพยาบาลแม่ข่ายทั้งใน กทม.และภูมิภาคทุกเขตสุขภาพมากกว่า 20 โรงพยาบาล และตั้งแต่ 26 -30 เม.ย.64 มีการกระจายยาไปยังทุกจังหวัดที่มีผู้ป่วยทุกเขตสุขภาพแล้ว 765,600 เม็ด อาทิ โรงพยาบาลราชวิถี 190,500 เม็ด โรงพยาบาลนครพิงค์ 48,000 เม็ด โรงพยาบาลพระนั่งเกล้า 78,200 เม็ด โรงพยาบาลชลบุรี70,000 เม็ด โรงพยาบาลหาดใหญ่ 18,500 เม็ด โรงเรียนแพทย์ แห่งละ 4,000 – 6,000 เม็ด และโรงพยาบาลภาคเอกชนกว่าแสนเม็ด รวมทั้งมีการวางแผนจัดส่งยาฉุกเฉิน โดยองค์การเภสัชกรรม ผ่านทางสายการบินพาณิชย์ และรถโดยสารในจังหวัดที่ไม่มีสนามบินไว้ด้วย ทั้งนี้ยืนยันว่าพร้อมกระจายยาและสำรองยาให้กับทุกโรงพยาบาลที่รับผู้ป่วยที่มีอาการอย่างทันท่วงทีและเพียงพอกับความต้องการใช้ยา
_____________

ที่มา : https://www.thaigov.go.th/news/contents/details/41431