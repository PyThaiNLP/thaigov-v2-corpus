รัฐบาลไทย-ข่าวทำเนียบรัฐบาล-อนุทิน เผยตัวแทนบริษัทนำเข้าวัคซีน โมเดอร์น่า เข้าพบหารือการนำเข้าวัคซีน


วันจันทร์ที่ 3 พฤษภาคม 2564
อนุทิน เผยตัวแทนบริษัทนำเข้าวัคซีน โมเดอร์น่า เข้าพบหารือการนำเข้าวัคซีน
รองนายกรัฐมนตรีและรัฐมนตรีว่าการกระทรวงสาธารณสุข เผยตัวแทนบริษัทนำเข้าวัคซีนโมเดอร์น่า เข้าพบหารือการนำเข้าวัคซีน มอบ อย.พิจารณาอนุมัติการขึ้นทะเบียนวัคซีนโดยเร็ว คาดอนุมัติได้ภายในเดือนพฤษภาคม 2564
วันนี้ (3 พฤษภาคม 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์โสภณ เมฆธน ที่ปรึกษารัฐมนตรีประจำกระทรวง นายแพทย์ไพศาล ดั่นคุ้ม เลขาธิการคณะกรรมการอาหารและยา และนายแพทย์นคร เปรมศรี ผู้อำนวยการสถาบันวัคซีนแห่งชาติ ให้สัมภาษณ์ภายหลังผู้แทนบริษัทซิลลิค ฟาร์มา จำกัด ได้ขอเข้าพบหารือการจัดหาวัคซีนโมเดอร์น่า  ป้องกันโรคโควิด 19 ว่า รัฐบาลไม่มีการปิดกั้นภาคเอกชน และยินดีให้การสนับสนุน อำนวยความสะดวกในการขึ้นทะเบียนวัคซีนโควิด 19 จากทุกบริษัทผู้ผลิต ซึ่งวัคซีนจากโมเดอร์น่าอยู่ระหว่างการขอขึ้นทะเบียนกับสำนักงานคณะกรรมการอาหารและยา (อย.) ประเทศไทย ขณะนี้ยื่นเอกสารครบถ้วนแล้ว ได้กำชับให้ดำเนินการโดยเร็ว คาดว่าอนุมัติได้ภายในเดือนพฤษภาคมนี้ เพื่อเป็นวัคซีนทางเลือกให้ประชาชน เพิ่มจากวัคซีนซิโนแวค
แอสตร้าเซนเนก้า จอห์นสันแอนด์จอห์นสัน ที่ขึ้นทะเบียนแล้ว และที่กำลังรอขึ้นทะเบียน เช่น ไฟเซอร์ สปุตนิกไฟว์
อย่างไรก็ตาม เนื่องจากวัคซีนโควิด 19 เป็นวัคซีนที่ขอขึ้นทะเบียนใช้ในภาวะฉุกเฉิน บริษัทโมเดอร์น่าอนุญาตให้บริษัทซิลลิค ฟาร์มา จำกัด เป็นตัวแทนจำหน่ายผ่านภาครัฐเท่านั้น ซึ่งกระทรวงสาธารณสุขจะให้องค์การเภสัชกรรมเป็นผู้นำเข้าและกระจายวัคซีนของโมเดอร์น่าให้กับภาคเอกชน โดยภาคเอกชนต้องยืนยันจำนวนยอดสั่งซื้อให้กับ อภ.
************************ 3 พฤษภาคม 2564

ที่มา : https://www.thaigov.go.th/news/contents/details/41446