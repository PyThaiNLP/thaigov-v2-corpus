รัฐบาลไทย-ข่าวทำเนียบรัฐบาล-กรมทางหลวง และธนาคารกรุงไทย ร่วมจัดโปรโมชัน M – Pass เติม 500 คืน 50 ลดเสี่ยง เลี่ยงเงินสด ลดความล่าช้าหน้าด่าน จำกัด 20,000 สิทธิ์


วันจันทร์ที่ 3 พฤษภาคม 2564
กรมทางหลวง และธนาคารกรุงไทย ร่วมจัดโปรโมชัน M – Pass เติม 500 คืน 50 ลดเสี่ยง เลี่ยงเงินสด ลดความล่าช้าหน้าด่าน จำกัด 20,000 สิทธิ์
กรมทางหลวง กระทรวงคมนาคม เชิญชวนประชาชนลดการเลี่ยงการสัมผัส ป้องกันเชื้อไวรัสโควิด – 19 โดยใช้บัตรผ่านทางด้วยระบบอัตโนมัติ M – Pass
โดยมอบสิทธิพิเศษสำหรับประชาชนผู้ใช้ M-PASS เติมเงินบัตร M-PASS  ตั้งแต่ 500 บาท ขึ้นไปรับเงินคืนเข้า Tag M-PASS  จำนวน 50 บาท  จำนวนจำกัด 20,000 สิทธิ์ ตั้งแต่บัดนี้จนถึง 30 กันยายน 2564
จากสถานการณ์การแพร่ระบาดของ COVID-19 (โควิด-19) ในปัจจุบัน กรมทางหลวงตระหนักถึงการต้องปรับเปลี่ยนเพื่อให้เกิดความยั่งยืนในเชิงรุก เพื่อลดความเสี่ยงในการการแพร่กระจายของเชื้อโรคต่างๆ ในอนาคตมากขึ้น  กรมทางหลวงขอเชิญชวนประชาชนผู้ใช้ทาง ใช้บัตรผ่านทางด้วยระบบอัตโนมัติ (M – Pass) โดยกรมทางหลวงร่วมกับธนาคารกรุงไทย มอบสิทธิพิเศษสำหรับประชาชนผู้ใช้ M-PASS เติมเงินบัตร M-PASS  ตั้งแต่ 500 บาท ขึ้นไป ได้รับเงินคืนเข้า Tag M-PASS  จำนวน 50 บาท  จำกัดจำนวน 20,000 สิทธิ์ ตั้งแต่บัดนี้เป็นต้นไปจนถึงวันที่ 30 กันยายน 2564 นอกจากนี้กรมทางหลวงยังดำเนินตามมาตรการป้องกันการแพร่ระบาดของเชื้อไวรัสโควิด–19 อย่างเข้มงวด โดยจัดทำ QR Code จากแพลตฟอร์ม “ไทยชนะ” เพื่อเก็บข้อมูลบุคคลที่เข้า-ออก ในกรมทางหลวง มีการตรวจวัดอุณหภูมิร่างกายเจ้าหน้าที่ก่อนเข้าปฏิบัติงาน รวมทั้งผู้ที่มาติดต่อราชการ และดำเนินตามมาตรการการเว้นระยะห่างระหว่างบุคคล (Social Distancing) ประมาณ 2 เมตร พร้อมสวมหน้ากากอนามัยในสถานที่สาธารณะ 100 เปอร์เซ็นต์ นอกจากนี้ยังได้มีการทำความสะอาดอาคารสำนักงานด้วยน้ำยาฆ่าเชื้อ ให้เจ้าหน้าที่สวมหน้ากากอนามัยและสวมถุงมือยางตลอดเวลาที่ปฏิบัติหน้าที่, จัดให้มีเจลแอลกอฮอล์ที่ตู้เก็บเงินทุกตู้, มีการทำความสะอาดบัตรผ่านทางด้วยน้ำยารักษาความสะอาดทุกครั้ง, มีการฉีดพ่นน้ำยาฆ่าเชื้อภายในตู้เก็บเงิน และดำเนินการตามนโยบายเพื่อให้เจ้าหน้าที่ได้รับการฉีดวัคซีน  พร้อมทั้งรายงานผู้เฝ้าระวังเป็นประจำทุกวัน จนกว่าสถานการณ์การแพร่ระบาดของเชื้อไวรัสโควิด-19 จะคลี่คลาย
ทั้งนี้ เป็นไปตามข้อสั่งการของนายสราวุธ   ทรงศิวิไล อธิบดีกรมทางหลวง  ที่ให้หน่วยงานในสังกัดกรมทางหลวงทั่วประเทศ ดำเนินการตามมาตรการป้องกันการแพร่ระบาดของเชื้อไวรัสโควิด-19 อย่างเคร่งครัด สำหรับประชาชนผู้ที่ต้องการสมัครบัตร M – Pass สามารถสมัครได้ที่แอพพลิเคชั่น M-Pass, ธนาคารกรุงไทย 148 สาขา, จุดบริการ M – Pass บนทางหลวงพิเศษระหว่างเมือง หรือสอบถามเพิ่มเติมได้ที่ 1586  กด 9

ที่มา : https://www.thaigov.go.th/news/contents/details/41430