รัฐบาลไทย-ข่าวทำเนียบรัฐบาล-บริษัท ขนส่ง จำกัด แจ้งพบลูกจ้างรายวันติดเชื้อโควิด-19 จำนวน 1 ราย


วันจันทร์ที่ 3 พฤษภาคม 2564
บริษัท ขนส่ง จำกัด แจ้งพบลูกจ้างรายวันติดเชื้อโควิด-19 จำนวน 1 ราย
บริษัท ขนส่ง จำกัด (บขส.)  กระทรวงคมนาคม รายงานเมื่อวันที่ 1 พฤษภาคม 2564  ได้รับแจ้งจาก งานรับ-ส่งพัสดุภัณฑ์ กองส่งเสริมธุรกิจเดินรถ ว่า
พบลูกจ้างรายวัน ติดเชื้อโควิด-19 จากภรรยา จำนวน 1 ราย ขณะนี้ได้เข้ารับการรักษาที่โรงพยาบาลสนาม ผู้สูงอายุบางขุนเทียนแล้ว ทั้งนี้ลูกจ้างคนดังกล่าว ปฏิบัติหน้าที่คัดแยกพัสดุ ก่อนนำสินค้าขึ้นรถโดยสาร  ณ ศูนย์รับ-ส่ง พัสดุภัณฑ์ สถานีขนส่งผู้โดยสารกรุงเทพ (บรมราชชนนี) หรือสายใต้ใหม่  โดยหลังจากทราบว่าภรรยาติดเชื้อโควิด-19 ได้โทรศัพท์แจ้งผู้บังคับบัญชาตั้งแต่เมื่อวันที่ 29 เมษายน 2564  และได้กักตัวจนทราบผลว่าติดเชื้อโควิด-19 ทั้งนี้ บขส.ได้ดำเนินการฉีดพ่นน้ำยาฆ่าเชื้อบริเวณศูนย์รับ-ส่ง พัสดุตามมาตรฐานของกรมควบคุมโรค กระทรวงสาธารณสุข เรียบร้อยแล้ว และแจ้งให้พนักงานกลุ่มเสี่ยงที่ปฏิบัติหน้าที่ใกล้ชิดผู้ติดเชื้อ จำนวน 9 ราย เข้ากักตัวสังเกตอาการ  14 วัน อย่างไรก็ดี บขส. ได้เปิดให้บริการศูนย์รับ-ส่งพัสดุภัณฑ์ ตามปกติ ตั้งแต่เวลา  04.00 -21.00 น. โดยมีมาตรการป้องกันการแพร่ระบาดฯ อย่างเคร่งครัด ทั้งการจัดจุดคัดกรอง ตรวจวัดอุณหภูมิ มีบริการเจลแอลกอฮอล์ จัดเว้นระยะห่าง ให้ผู้ใช้บริการ  เป็นต้น
นอกจากนี้ได้กำชับให้พนักงานบริษัทฯ ปฏิบัติตามมาตรการด้านสาธารณสุขอย่างเคร่งครัด อาทิ การเว้นระยะห่างขณะปฏิบัติหน้าที่ สวมหน้ากากอนามัย หรือหน้ากากผ้าตลอดเวลา ขณะปฏิบัติหน้าที่ และให้บริการบุคคลภายนอก จำกัดผู้เข้าร่วมกิจกรรมให้เหมาะสมกับพื้นที่ ล้างมือด้วยสบู่และน้ำ หรือเจลแอลกอฮอล์ ก่อนและหลังปฏิบัติงาน รวมทั้งหลีกเลี่ยงการสัมผัสใบหน้า ตา ปากและจมูกโดยไม่จำเป็น
และขอความร่วมมือผู้ใช้บริการ ปฏิบัติตามมาตรการสาธารณสุข D-M-H-T-T-A อาทิ เว้นระยะระหว่างกัน , หลีกเลี่ยงการสัมผัสกับผู้อื่น , สวมหน้ากากผ้าหรือหน้ากากอนามัยตลอดเวลา , ล้างมือบ่อย ๆ , ลงทะเบียนผ่านแอปพลิเคชันไทยชนะ กรณีไม่สามารถใช้แอพพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด และหากเคยไปในพื้นที่เสี่ยง หรือสัมผัสใกล้ชิดกับบุคคลในกลุ่มเสี่ยง ขอให้ใช้มาตรการกักตนเอง (Self-quarantine) อย่างเคร่งครัด เพื่อลดการแพร่ระบาดของเชื้อไวรัส COVID-19

ที่มา : https://www.thaigov.go.th/news/contents/details/41435