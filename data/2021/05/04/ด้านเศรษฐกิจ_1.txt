รัฐบาลไทย-ข่าวทำเนียบรัฐบาล-สบน. เดินหน้ายกระดับบริการขอคืนภาษีพันธบัตรออมทรัพย์ผ่านวอลเล็ต สบม. ตอบโจทย์การเป็นแพลตฟอร์มแบบครบวงจร เริ่มต้นเดือนมิถุนายน 2564 นี้


วันจันทร์ที่ 3 พฤษภาคม 2564
พิมพ์
สบน. เดินหน้ายกระดับบริการขอคืนภาษีพันธบัตรออมทรัพย์ผ่านวอลเล็ต สบม. ตอบโจทย์การเป็นแพลตฟอร์มแบบครบวงจร เริ่มต้นเดือนมิถุนายน 2564 นี้
สบน. ร่วมกับกรมสรรพากร ธปท. และ ธ.กรุงไทย ยกระดับบริการ วอลเล็ต สบม. ให้เชื่อมต่อระบบการให้บริการขอคืนภาษีหัก ณ ที่จ่ายอัตโนมัติแบบอิเล็กทรอนิกส์ เพื่อเพิ่มสิทธิประโยชน์จากการลงทุนให้กับผู้ถือครองพันธบัตรออมทรัพย์ผ่านวอลเล็ต สบม. บนแอปพลิเคชันเป๋าตัง
สำนักงานบริหารหนี้สาธารณะ (สบน.) ร่วมกับกรมสรรพากร ธนาคารแห่งประเทศไทย (ธปท.) และธนาคารกรุงไทย จำกัด (มหาชน) (ธนาคารกรุงไทยฯ) ยกระดับบริการ วอลเล็ต สบม. ให้เชื่อมต่อระบบการให้บริการขอคืนภาษีหัก ณ ที่จ่ายอัตโนมัติแบบอิเล็กทรอนิกส์ (e-Withholding Tax) เพื่อเพิ่มสิทธิประโยชน์จากการลงทุนให้กับผู้ถือครองพันธบัตรออมทรัพย์ผ่านวอลเล็ต สบม. บนแอปพลิเคชันเป๋าตัง
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า หลังจากเปิดบริการซื้อขายพันธบัตรในตลาดรองผ่านวอลเล็ต สบม. ในเดือนธันวาคม 2563 สบน. ได้ร่วมมือกับกรมสรรพากร ธปท. และธนาคารกรุงไทยฯ ต่อยอดการเปลี่ยนแปลงงานพันธบัตรออมทรัพย์สู่ดิจิทัลของภาครัฐ (Digital Transformation) ซึ่งเป็นครั้งแรกที่ผู้ถือครองพันธบัตรออมทรัพย์จะสามารถขอคืนภาษีผ่านระบบอัตโนมัติ โดยทุกหน่วยงานได้ลงนามบันทึกข้อตกลงการพัฒนาระบบเมื่อวันที่ 28 เมษายน 2564 ที่ผ่านมา และเปิดใช้ระบบต้นเดือนมิถุนายน 2564 นี้ ซึ่งผู้ถือครองจะสามารถยื่นแบบขอคืนภาษีผ่านระบบ และได้รับเงินคืนเข้าวอลเล็ต สบม. ภายหลังจากที่ระบบ e-Withholding Tax ประมวลผลการคืนภาษีเรียบร้อย ซึ่งความร่วมมือระหว่างพันธมิตรในครั้งนี้จะอำนวยความสะดวกและสร้างความความโปร่งใสเป็นธรรมในการเรียกเก็บภาษีตามระยะเวลาถือครองพันธบัตร รวมถึงลดต้นทุน เพิ่มประสิทธิภาพกระบวนงานในทุกขั้นตอนให้กับทุกหน่วยงาน ส่งเสริมการลงทุนและการสร้างเศรษฐกิจดิจิทัลของประเทศ
ผู้สนใจสามารถซื้อขายพันธบัตรและรับบริการขอคืนภาษีอัตโนมัติผ่านวอลเล็ต สบม. ได้ตั้งแต่ต้นเดือนมิถุนายน 2564 เป็นต้นไป โดยผู้ที่เคยยืนยันตัวตนทางอิเล็กทรอนิกส์ด้วยบัตรประชาชน (Dip chip) ที่ธนาคารกรุงไทยแล้ว สามารถสแกนใบหน้าในแอปพลิเคชัน และทำธุรกรรมตลาดรองได้ทันทีโดยไม่เสียค่าธรรมเนียม ซึ่งผู้ลงทุนจะสามารถเช็คราคาพันธบัตร ตรวจสอบรายละเอียดธุรกรรม รายละเอียดรายการที่หักภาษีทั้งแบบรายรุ่นและรายปีภาษีที่ระบบจัดเก็บข้อมูลอัตโนมัติ รวมถึงตรวจสอบการรับคืนเงินภาษีเข้าวอลเล็ต สบม.ได้หลังจากได้รับดอกเบี้ยรายงวด ตอบโจทย์การเป็นแพลตฟอร์มครบวงจร ต่อยอดและสร้างโอกาสการลงทุนพันธบัตรออมทรัพย์อย่างเท่าเทียม
สบน. ขอขอบคุณประชาชนที่ให้ความสนใจลงทุนพันธบัตรออมทรัพย์ และขอให้ติดตามข่าวสารการจำหน่ายพันธบัตรออมทรัพย์ผ่านเว็บไซต์ http://www.pdmo.go.th และ Facebook ของสำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/41427