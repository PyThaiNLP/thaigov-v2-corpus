รัฐบาลไทย-ข่าวทำเนียบรัฐบาล-กรมท่าอากาศยาน เข้มสั่งยกระดับเฝ้าระวังฯ ภายหลังพบข่าวผู้ติดเชื้อโควิด-19เดินทางโดยเครื่องบิน


วันจันทร์ที่ 3 พฤษภาคม 2564
กรมท่าอากาศยาน เข้มสั่งยกระดับเฝ้าระวังฯ ภายหลังพบข่าวผู้ติดเชื้อโควิด-19เดินทางโดยเครื่องบิน
ตามที่ศูนย์ข้อมูลโควิดจังหวัดภูเก็ตประกาศแจ้งผู้โดยสารภายหลังพบว่ามีผู้ติดเชื้อโควิด-19 เป็นผู้โดยสารของสายการบิน 3 สายการบิน รวม 7 เที่ยวบิน
ได้มีการเดินทางเข้าออกจังหวัดภูเก็ตตั้งแต่วันที่ 15 เมษายน 2564 เป็นต้นมา ทำให้มีผู้ที่เป็นกลุ่มเสี่ยงต้องตรวจหาเชื้อและกักตัวโดยเร็ว
จากกรณีเหตุการณ์ข้างต้นนายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้หน่วยงานในสังกัดคมนาคมที่เกี่ยวข้อง กำหนดมาตรการในการเดินทาง และประชาสัมพันธ์ให้ผู้โดยสารทราบถึงแนวทางที่ชัดเจน เพื่อไม่ให้เกิดเหตุการณ์ขึ้นอีก โดยนายอภิรัฐ ไชยวงศ์น้อย อธิบดีกรมท่าอากาศยาน เปิดเผยว่า กรมท่าอากาศยานได้มีการดำเนินการตามนโยบายการป้องกันการแพร่ระบาดของ COVID-19 ในระบบขนส่งสาธารณะของรัฐมนตรีว่าการกระทรวงคมนาคมมาอย่างต่อเนื่อง จากเหตุการณ์ที่เกิดขึ้นนั้นกรมท่าอากาศยานได้กำชับท่าอากาศยานในสังกัดกรมท่าอากาศยานให้ยกระดับและเพิ่มความเข้มงวดในการดำเนินงาน เพื่อป้องกันเหตุการณ์ที่จะเกิดขึ้น
ซึ่งปัจจุบันกรมท่าอากาศยานมีมาตรการเฝ้าระวังการแพร่ระบาด ของ COVID - 19 ดังนี้
1.ร่วมกับเจ้าหน้าที่สาธารณสุขในพื้นที่ตรวจคัดกรอง เจ้าหน้าที่ที่ปฏิบัติงานภายในท่าอากาศยาน ผู้ที่เข้ามาติดต่องาน และ ผู้โดยสาร ก่อนเข้าใช้บริการอาคารผู้โดยสาร โดยเครื่อง Handheld และเครื่องเทอร์โมสแกน โดยทุกคนต้องสวมใส่หน้ากากอนามัยหรือหน้ากากผ้าตลอดเวลาที่อยู่ในท่าอากาศยาน
2.จัดจุดลงทะเบียนเช็คอิน-เช็คเอาท์ "ไทยชนะ" ห้องผู้โดยสารขาเข้าและขาออก
3.จัดจุดบริการเจลล้างมือสำหรับผู้โดยสารและผู้ใช้บริการไว้บริเวณจุดต่างๆภายในท่าอากาศยาน
4. ฉีดพ่นยากระเป๋าสัมภาระผู้โดยสารขาเข้าก่อนลำเลียงสายพานแจกจ่ายให้ผู้โดยสารขาเข้า
5. กำหนดจุดการเว้นระยะห่าง (Social Distancing) ได้แก่
- เคาน์เตอร์ขายตั๋วโดยสาร
- เคาน์เตอร์เช็คอิน
- เก้าอี้พักคอยในอาคารผู้โดยสาร
- จุดตรวจตั๋วโดยสารก่อนเข้าห้องขาออก
- จุดตรวจค้น
- จุดตรวจบัตรโดยสารที่ประตู
- จุดวัดอุณหภูมิคัดกรอง
- จุดแสกน QR Code
- บริเวณสายพานรับกระเป๋า
รวมถึงกำชับให้ผู้ประกอบการภายในท่าอากาศยานปฏิบัติตามมาตรการ Social Distancing อย่างเคร่งตรัด
6. เพิ่มความถี่ ในการทำความสะอาดพื้นที่ภายในและอุปกรณ์ต่างๆ โดยใช้น้ำยาฆ่าเชื้อทำความสะอาด  และฉีดยาพ่นภายในอาคาร หลังเที่ยวบินสุดท้ายทุกวัน
7. เผยแพร่สื่อประชาสัมพันธ์เกี่ยวกับการป้องกันการแพร่กระจายของเชื้อไวรัส COVID-19 ให้ผู้โดยสารทราบ
8. ปฏิบัติตามมาตรการของศบค.
กระทรวงสาธารณสุข กรมควบคุมโรค และสำนักงานการบินพลเรือนแห่งประเทศไทยอย่างเคร่งครัด
โดยกรมท่าอากาศยานขอแจ้งให้ผู้โดยสารที่จะเดินทางทราบว่า ผู้โดยสารทุกท่านจะต้องเข้ารับการตรวจคัดกรองตามขั้นตอนของท่าอากาศยานซึ่งเป็นไปตามมาตรการของกระทรวงสาธารณสุขและสำนักงานการบินพลเรือนแห่งประเทศไทย ทั้งในส่วนของการสวมใส่หน้ากากอนามัยหรือหน้ากากผ้าตลอดเวลา และหากวัดอุณหภูมิผู้โดยสารได้สูงกว่า 37.3 องศาเซลเซียส หรือมีอาการทางระบบทางเดินหายใจ เช่น ไอ มีน้ำมูก หายใจเหนื่อยหอบ สายการบินและท่าอากาศยานจะดำเนินการแจ้งสาธารณสุขในพื้นที่ทันที  สำหรับผู้ป่วยยืนยันหรือผู้สัมผัสเสี่ยงสูงต้องงดการเดินทาง หากฝ่าฝืนอาจได้รับโทษตามพระราชบัญญัติโรคติดต่อ พ.ศ.2558

ที่มา : https://www.thaigov.go.th/news/contents/details/41434