รัฐบาลไทย-ข่าวทำเนียบรัฐบาล-“สาธิต”เยี่ยมหญิงติดเชื้อโควิดชาวเมียนมา หลังคลอดบุตรที่ศูนย์เเรกรับ-ส่งต่อนิมิบุตร


วันจันทร์ที่ 17 พฤษภาคม 2564
“สาธิต”เยี่ยมหญิงติดเชื้อโควิดชาวเมียนมา หลังคลอดบุตรที่ศูนย์เเรกรับ-ส่งต่อนิมิบุตร
รัฐมนตรีช่วยว่าการกระทรวงสาธารณสุข เยี่ยมหญิงหลังคลอดชาวเมียนมาและบุตร ที่คลอดบุตรในศูนย์เเรกรับ-ส่งต่อ นิมิบุตรหลังเข้ารับการรักษา ชื่นชมและขอบคุณที่เป็นตัวอย่างที่ดีของผู้ติดเชื้อ มีความรับผิดชอบต่อสังคม
รัฐมนตรีช่วยว่าการกระทรวงสาธารณสุข เยี่ยมหญิงหลังคลอดชาวเมียนมาและบุตร ที่คลอดบุตรในศูนย์เเรกรับ-ส่งต่อ นิมิบุตรหลังเข้ารับการรักษา ชื่นชมและขอบคุณที่เป็นตัวอย่างที่ดีของผู้ติดเชื้อ มีความรับผิดชอบต่อสังคมและปฏิบัติตามระบบสาธารณสุขแม้จะตั้งครรภ์ใกล้คลอด
วันนี้ (17 พฤษภาคม 2564) ที่โรงพยาบาลราชวิถี กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ เยี่ยมหญิงหลังคลอดชาวเมียนมาซึ่งเป็นผู้ติดเชื้อโควิด 19 ที่ส่งต่อมาจากศูนย์เเรกรับ-ส่งต่อ นิมิบุตร โดยดร.สาธิต กล่าวว่า ผู้ติดเชื้อรายนี้เป็นหญิงตั้งครรภ์ อายุ 25 ปี อาศัยที่ชุมชนคลองเตย ทราบผลว่าติดโควิด 19 เมื่อวันที่ 10 พฤษภาคม 2564 เข้ารับการดูแลที่ศูนย์เเรกรับ-ส่งต่อ นิมิบุตร และคลอดบุตรเมื่อคืนวันที่ 16 พฤษภาคม ที่ผ่านมาภายในศูนย์แรกรับฯเวลา 21.30 น. บุตรน้ำหนัก 2.5 กิโลกรัม สัญญาณชีพดี ขณะนี้ได้ย้ายไปอยู่ในความดูแลของทีมแพทย์ที่โรงพยาบาลราชวิถี
“วันนี้มีโอกาสได้ไปเยี่ยมคุณแม่และ“น้องนิมิบุตร”ที่โรงพยาบาลราชวิถีผ่านทางโทรศัพท์ คุณแม่สุขภาพจิตดี อนุญาตให้เรียกชื่อเล่นน้องตามที่พี่ ๆ ที่นิมิบุตรใช้เรียกน้อง หวังว่าจะหายป่วยและได้ออกจากโรงพยาบาลเร็ว ๆ นี้ ขอบคุณคุณแม่ที่เป็นตัวอย่างที่ดีของผู้ติดเชื้อแม้ท้องแก่ก็รับผิดชอบต่อสังคม ปฏิบัติตามระบบสาธารณสุข พร้อมทั้งขอบคุณบุคลากรทางการแพทย์ ที่ทำงานอย่างหนักและทุ่มเท”ดร.สาธิต กล่าว
ทั้งนี้ สำหรับศูนย์แรกรับ-ส่งต่อนิมิบุตร กระทรวงสาธารณสุขจัดตั้งขึ้น เพื่อช่วยให้ระบบการรักษาในกทม.ทำงานได้เต็มที่ โดยระดมบุคลากรทางการแพทย์จากภูมิภาคมาปฏิบัติงาน มีระบบเชื่อมโยงกับระบบส่งต่อของ กทม. และโรงพยาบาลต่างๆ ดำเนินการคัดกรองและแยกระดับอาการเขียว เหลือง แดง ก่อนส่งต่อไปรักษาตามความเหมาะสม เป็น Pre-admission Center ให้บริการเหมือนโรงพยาบาล ถือเป็นการสนับสนุนและแบ่งเบาภาระของ กทม.ในการดูแลผู้ป่วยโควิด 19 ให้เข้าถึงการดูแลในมือแพทย์โดยเร็วที่สุด ลดการสะสมของผู้ป่วยที่อยู่ที่บ้าน โดย ข้อมูล ณ วันที่ 16 พฤษภาคม 2564 มีผู้ป่วยเข้ามารับบริการ 89 ราย เป็นชาย 40 ราย หญิง 49 ราย ส่งต่อเพื่อรักษาไปในโรงพยาบาลสังกัดกรมการแพทย์ 8 ราย โรงพยาบาลสังกัดสำนักงานปลัดกระทรวงสาธารณสุข 55 ราย โรงพยาบาลสังกัดกทม. 4 ราย โรงพยาบาลเอกชน (Hospitel) 19 ราย และที่ศูนย์นิมิบุตร 47 ราย
******************************* 17 พฤษภาคม 2564

ที่มา : https://www.thaigov.go.th/news/contents/details/41819