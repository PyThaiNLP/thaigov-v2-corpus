รัฐบาลไทย-ข่าวทำเนียบรัฐบาล-​กระทรวงยุติธรรม โดยกรมราชทัณฑ์ รับมอบหน้ากากอนามัย และผลิตภัณฑ์อาหารสำเร็จรูป ภายใต้ “โครงการ CPF ส่งอาหารจากใจ ร่วมต้านภัยโควิด-19” 


วันจันทร์ที่ 17 พฤษภาคม 2564
​กระทรวงยุติธรรม โดยกรมราชทัณฑ์ รับมอบหน้ากากอนามัย และผลิตภัณฑ์อาหารสำเร็จรูป ภายใต้ “โครงการ CPF ส่งอาหารจากใจ ร่วมต้านภัยโควิด-19”
นายสมศักดิ์ เทพสุทิน รัฐมนตรีว่าการกระทรวงยุติธรรม รับมอบหน้ากากอนามัย และผลิตภัณฑ์อาหารสำเร็จรูป ภายใต้ “โครงการ CPF ส่งอาหารจากใจ ร่วมต้านภัยโควิด-19” บริษัท เจริญโภคภัณฑ์อาหาร จำกัด (มหาชน) เพื่อรับมือสถานการณ์โควิด-19 ในเรือนจำ
ในวันจันทร์ที่ ๑๗ พฤษภาคม ๒๕๖๔ เวลา ๑๓.๐๐ น. ณ กรมราชทัณฑ์ นายสมศักดิ์ เทพสุทิน รัฐมนตรีว่าการกระทรวงยุติธรรม รับมอบหน้ากากอนามัย CP และผลิตภัณฑ์อาหารสำเร็จรูป ภายใต้ “โครงการ CPF ส่งอาหารจากใจ ร่วมต้านภัยโควิด-19” จาก นายประสิทธิ์ บุญดวงประเสริฐ ประธานคณะผู้บริหาร บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ และนายสุเมธ เหล่าโมราพร ประธานคณะผู้บริหาร ธุรกิจข้าวและอาหาร บริษัท ซีพี.อินเตอร์เทรด จำกัด ตลอดจนความช่วยเหลือจากมูลนิธิพุทธรักษา มูลนิธิธนินท์ เทวี เจียรวนนท์ เพื่อแบ่งเบาภาระและสนับสนุนการปฏิบัติหน้าที่ของทีมแพทย์ พยาบาล และเจ้าหน้าที่ในทัณฑสถาน โรงพยาบาลราชทัณฑ์ โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ เข้าร่วม
รมว.ยุติธรรม กล่าวว่า ขอขอบคุณทุกความร่วมแรงร่วมใจ ทั้งรัฐ เอกชน และประชาชนทุกคน สิ่งนี้เป็นสิ่งสำคัญที่จะทำให้สถานการณ์วิกฤตต่างๆ คลี่คลายลง โควิด-19 นี้ ก็เช่นกัน ในขณะที่กรมราชทัณฑ์กำลังตรวจพบผู้ติดเชื้อจำนวนมาก ผู้ที่ต้องเหน็ดเหนื่อยและเผชิญความเสี่ยงก็หนีไม่พ้นทีมแพทย์ พยาบาลและเจ้าหน้าที่กรมราชทัณฑ์ทุกคน วันนี้เครือซีพี-ซีพีเอฟไม่มองข้ามและเข้ามาให้การช่วยเหลือด้านอาหารอย่างรวดเร็ว ต้องขอขอบคุณเป็นอย่างสูงไปถึงท่านประธานอาวุโส ธนินท์ เจียรวนนท์ด้วย
นายประสิทธิ์ บุญดวงประเสริฐ ประธานคณะผู้บริหาร ซีพีเอฟ กล่าวว่า สถานการณ์การระบาดของโควิด-19 ในกลุ่มผู้ต้องขัง ภายใต้การดูแลของกรมราชทัณฑ์ที่มีจำนวนผู้ติดเชื้อหลายพันคน นับเป็นอีกคลัสเตอร์หนึ่งของประเทศไทยที่ทีมแพทย์ พยาบาล ตลอดจนเจ้าหน้าที่ ต้องเหน็ดเหนื่อยและเร่งเยียวยารักษาผู้ติดเชื้อ ซีพี-ซีพีเอฟ จึงขอเป็นส่วนหนึ่งในการแบ่งเบาภารกิจของทีมแพทย์ในสถานการณ์นี้
สำหรับผลิตภัณฑ์อาหารปลอดภัยของซีพีเอฟที่ส่งมอบให้กรมราชทัณฑ์ ประกอบด้วย อาหารหลากหลายเมนู อาทิ  ข้าวกระเพราเนื้อสับ ข้าวเป็ดย่างโฟร์ซี่ซั่น สปาเก็ตตี้คาโบนาร่า เกี๊ยวกุ้ง ข้าวกล้องต้มทรงเครื่อง เป็นต้น รวมถึง หน้ากากอนามัยซีพี นอกจากนี้ ยังมีผลิตภัณฑ์เครื่องดื่มวิตามินจาก บจก.ซีพี อินเตอร์เทรด ด้วย
ทั้งนี้ ความช่วยเหลือดังกล่าวเป็นไปตามนโยบายของเครือซีพี-ซีพีเอฟที่ท่านประธานอาวุโส ธนินท์ เจียรวนนท์ ต้องการให้ทุกบริษัทในเครือร่วมช่วยเหลือสังคมในสถานการณ์โควิด-19 ภายใต้โครงการ "ซีพีร้อยเรียงใจ สู้ภัยโควิด-19" ซีพีเอฟ จึงมอบความช่วยเหลือด้านอาหารจากโครงการ "CPF ส่งอาหารจากใจ ร่วมต้านภัยโควิด-19" ด้วยการส่งมอบอาหารปลอดภัยเพื่อทีมแพทย์ในโรงพยาบาลแล้วหลายแห่ง รวมถึง ผู้ยากไร้ในชุมชนแออัด อาทิ ชุมชนคลองเตย
จนถึงปัจจุบัน ซีพีและซีพีเอฟ ได้ส่งมอบอาหารจำนวนกว่า ๙๖,๐๐๐ แพ็ค ให้โรงพยาบาลและโรงพยาบาลสนาม จำนวน ๙๓ แห่ง รวมถึงพื้นที่แออัดและจะยังคงส่งมอบความเชี่ยวชาญนี้ของบริษัทต่อไป เพื่อร่วมเป็นส่วนหนึ่งของ "ทีมประเทศไทย" ที่จะก้าวผ่านวิกฤตโควิด-19 นี้ไปด้วยกัน

ที่มา : https://www.thaigov.go.th/news/contents/details/41818