รัฐบาลไทย-ข่าวทำเนียบรัฐบาล- รมว. คลัง ร่วมหารือกรอบการดำเนินงานเพื่อความยั่งยืนของประเทศไทย กับ 3 หน่วยงานหลัก


วันจันทร์ที่ 17 พฤษภาคม 2564
พิมพ์
รมว. คลัง ร่วมหารือกรอบการดำเนินงานเพื่อความยั่งยืนของประเทศไทย กับ 3 หน่วยงานหลัก
รมว.คลังวมประชุมผ่านระบบออนไลน์กับกองทุนบำเหน็จบำนาญข้าราชการ องค์การสหประชาชาติ และธนาคารกสิกรไทย จำกัด (มหาชน) เพื่อหารือและแลกเปลี่ยนข้อคิดเห็นเกี่ยวกับประเด็นสำคัญภายใต้กรอบการดำเนินงานระหว่างประเทศเพื่อความยั่งยืนของประเทศไทย
นายอาคม เติมพิทยาไพสิฐ รัฐมนตรีว่าการกระทรวงการคลัง ร่วมประชุมผ่านระบบออนไลน์กับกองทุนบำเหน็จบำนาญข้าราชการ องค์การสหประชาชาติ และธนาคารกสิกรไทย จำกัด (มหาชน) เพื่อหารือและแลกเปลี่ยนข้อคิดเห็นเกี่ยวกับประเด็นสำคัญภายใต้กรอบการดำเนินงานระหว่างประเทศเพื่อความยั่งยืนของประเทศไทย ตามหลักปฏิบัติการลงทุนที่มีความรับผิดชอบ (Principles for Responsible Investment: PRI) ของนักลงทุนสถาบัน และหลักการธนาคารที่มีความรับผิดชอบ (Principles for Responsible Banking: PRB) เพื่อสนับสนุนการดำเนินการด้านการเปลี่ยนแปลงสภาพภูมิอากาศของประชาคมโลกในการประชุม UN Climate Summit ในเดือนพฤศจิกายน 2564 และเพื่อส่งเสริมหลักการลงทุนอย่างรับผิดชอบทั้งภาคส่วนนักลงทุนสถาบันและกลุ่มธนาคารในประเทศไทย
โดยมี ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) นางกีต้า ซับบระวาล ผู้ประสานงานสหประชาชาติประจำประเทศไทย (The United Nations Resident Coordinator) นางสาวยูกิ ยาสุอิ ผู้จัดการประสานงานภูมิภาคเอเชียแปซิฟิก สำนักงานโครงการสิ่งแวดล้อมแห่งสหประชาชาติว่าด้วยข้อริเริ่มทางการเงิน (UNEP Finance Initiative: UNEP FI) ดร.มานพ อุดมเกิดมงคล นักเศรษฐศาสตร์ สำนักงานผู้ประสานงานสหประชาชาติประจำประเทศไทย และ ดร.อดิศวร์ หลายชูไทย รองกรรมการผู้จัดการอาวุโสธนาคารกสิกรไทย จำกัด (มหาชน) เข้าร่วมหารือเมื่อวันที่ 13 พฤษภาคม 2564
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.07 ล้านล้านบาท (ข้อมูล ณ 30 เม.ย. 2564)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/41809