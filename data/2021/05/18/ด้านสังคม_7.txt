รัฐบาลไทย-ข่าวทำเนียบรัฐบาล-“อนุทิน” รับมอบวัคซีนซิโนแวคจากรัฐบาลจีน 5 แสนโดส สนับสนุนควบคุมโรคโควิด 19 ในไทย


วันจันทร์ที่ 17 พฤษภาคม 2564
“อนุทิน” รับมอบวัคซีนซิโนแวคจากรัฐบาลจีน 5 แสนโดส สนับสนุนควบคุมโรคโควิด 19 ในไทย
รองนายกรัฐมนตรีและรัฐมนตรีว่าการกระทรวงสาธารณสุขรับมอบวัคซีนซิโนแวคจากรัฐบาลจีน จำนวน 5 แสนโดส เพื่อสนับสนุนการควบคุมโรคโควิด 19 ของประเทศไทย เผยเตรียมจัดซื้อวัคซีนเพิ่มทุกเดือนรองรับการฉีดวัคซีนในประเทศให้มากที่สุด
วันนี้ (17 พฤษภาคม 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายหยาง ซิน (Mr.Yang Xin) อุปทูตรักษาการแทนเอกอัครราชทูตสาธารณรัฐประชาชนจีนประจำประเทศไทย ลงนามรับมอบวัคซีนซิโนแวคจากรัฐบาลจีน 5 แสนโดส เพื่อสนับสนุนการควบคุมโรคโควิด 19 ในประเทศไทย และรับมอบยาพาราเซตามอล 1 ล้านเม็ด มูลค่า 1.2 ล้านบาท จากมูลนิธิวีระภุชงค์ ,รับมอบหุ่นยนต์ฆ่าเชื้อรังสียูวี 1 ตัว มูลค่า 2 แสนบาท จากบริษัท ทีเคเค คอปเปอร์เรชั่น จำกัด เพื่อสนับสนุนโรงพยาบาลบุษราคัม รวมถึงรับมอบเสื้อกาวน์ สเปรย์แอลกอฮอล์ อาหารและน้ำดื่มจากบริษัทต่างๆ เพื่อสนับสนุนการทำงานของบุคลากรทางการแพทย์
นายอนุทินกล่าวว่า วันนี้นับเป็นวันประวัติศาสตร์ของกระทรวงสาธารณสุขที่ได้รับน้ำใจไมตรีจากรัฐบาลจีน มอบวัคซีนเพื่อสนับสนุนการควบคุมโรคโควิด 19 ในประเทศไทย ซึ่งวัคซีนซิโนแวคได้รับการยืนยันจากองค์การอนามัยโลกว่ามีประสิทธิภาพที่ดีในการต่อต้านเชื้อโควิด ผู้รับวัคซีนมีความปลอดภัยจากการติดเชื้อหากติดเชื้ออาการจะไม่รุนแรงและไม่เสียชีวิต
“ในนามของรัฐบาลและคนไทยขอขอบคุณรัฐบาลจีน โดยเฉพาะอุปทูตหยางซินที่แนะนำให้ประเทศไทยทำจดหมายขอรับการสนับสนุนวัคซีนจากจีน 1 ล้านโดส โดยขอให้นำวัคซีนส่วนหนึ่งมาฉีดให้คนจีนในประเทศไทยด้วยจึงเป็นที่มาของการรับมอบวัคซีนในครั้งนี้ และจะมีมาเพิ่มอีกเร็วๆ นี้ รวมถึงช่วยประสานให้ประเทศไทยสั่งซื้อวัคซีนจากซิโนแวคได้รับการอนุมัติจากรัฐบาลกลางในการส่งวัคซีนได้อย่างรวดเร็ว จนถึงขณะนี้ไทยได้รับวัคซีนซิโนแวคแล้ว 4.5 ล้านโดส”นายอนุทินกล่าว
นายอนุทิน กล่าวว่า ขณะนี้ประเทศไทยกำลังประคับประคองสถานการณ์โรคโควิด 19 อย่างเต็มที่เพื่อไม่ให้เชื้อมีการแพร่กระจาย โดยจะฉีดวัคซีนให้ได้มากที่สุด และมีแผนจัดหาวัคซีนเข้ามาเพิ่มทุกเดือน เพื่อให้มั่นใจว่าจะมีวัคซีนเพียงพอฉีดให้แก่คนไทยถึงสิ้นปี
ด้านนายหยาง ซิน อุปทูตรักษาการแทนเอกอัครราชทูตสาธารณรัฐประชาชนจีนประจำประเทศไทย กล่าวว่า วันนี้ตนเป็นตัวแทนรัฐบาลจีนมอบวัคซีนซิโนแวคให้แก่รัฐบาลไทย เพื่อช่วยต่อสู้กับโรคโควิด 19 แสดงถึงไมตรีจิตของจีนที่มีต่อไทย และความรับผิดชอบของจีนที่มีต่อสังคมโลก เนื่องจากไวรัสไม่รู้จักพรมแดน ความร่วมมือระหว่างประเทศจึงจะช่วยตัดการแพร่ระบาดได้ โดยจีนยึดมั่นในหลักการสร้างประชาสาธารณสุข จึงส่งเสริมความร่วมมือระหว่างประเทศเพื่อสู้กับโควิด จีนเป็นประเทศแรกที่ประกาศให้วัคซีนที่ผลิตเองเป็นสินค้าสาธารณะช่วยประเทศที่กำลังพัฒนามีโอกาสเข้าถึงและซื้อวัคซีนได้ ปัจจุบันมีการมอบวัคซีนแล้วกว่า 80 ประเทศ และส่งออกกว่า 50 ประเทศ
“จีนฉีดวัคซีนภายในประเทศมากกว่า 400 ล้านโดสแล้ว แต่มีประชากรมากกว่า 1,411 ล้านคนซึ่งภายในประเทศยังไม่พอ แต่ไทยและจีนเป็นพี่น้องกัน การแพร่ระบาดครั้งนี้ของไทย จีนจึงให้ความช่วยเหลือเรื่องวัคซีนเพื่อช่วยป้องกันชีวิตและสาธารณสุขของชาวไทยด้วย ซึ่งสัปดาห์นี้วัคซีนซิโนแวคที่ไทยสั่งซื้อจะเข้ามาอีก 1.5 ล้านโดส เพื่อให้ไทยควบคุมการแพร่ระบาดได้โดยเร็ว ฟื้นฟูพัฒนาเศรษฐกิจและสังคม กลับมาใช้ชีวิตตามปกติได้ พร้อมช่วยเหลือประเทศไทยในการต่อสู้กับโควิด” นายหยางซินกล่าว
******************************* 17 พฤษภาคม 2564

ที่มา : https://www.thaigov.go.th/news/contents/details/41814