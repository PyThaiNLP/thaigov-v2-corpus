รัฐบาลไทย-ข่าวทำเนียบรัฐบาล-กรมการขนส่งทางราง กระทรวงคมนาคม ประชุมหารือแนวทางการจำหน่ายหรือประชาสัมพันธ์ ผลิตภัณฑ์ของมูลนิธิโรงพยาบาลเจ้าพระยาอภัยภูเบศร ภายในสถานีและขบวนรถไฟฟ้า BTS


วันจันทร์ที่ 17 พฤษภาคม 2564
กรมการขนส่งทางราง กระทรวงคมนาคม ประชุมหารือแนวทางการจำหน่ายหรือประชาสัมพันธ์ ผลิตภัณฑ์ของมูลนิธิโรงพยาบาลเจ้าพระยาอภัยภูเบศร ภายในสถานีและขบวนรถไฟฟ้า BTS
นายกิตติพันธ์ ปานจันทร์ อธิบดีกรมการขนส่งทางราง เป็นประธานการประชุมเพื่อหารือ
พร้อมด้วย นายพิเชฐ คุณาธรรมรักษ์ รองอธิบดีกรมการขนส่งทางราง และหน่วยงานที่เกี่ยวข้อง ได้แก่ บริษัท วีจีไอ จำกัด (มหาชน) มูลนิธิโรงพยาบาลเจ้าพระยาอภัยภูเบศร กระทรวงสาธารณสุข และกองกำกับกิจการขนส่งทางรางในฐานะฝ่ายเลขานุการ
โดยเป็นการประชุมเพื่อพิจารณาเพิ่มช่องทางการจำหน่ายสินค้าผลิตภัณฑ์ตราอภัยภูเบศร และเพื่อเป็นการดำเนินงานเชิง CSR โดยบูรณาการร่วมกันระหว่างกรมการขนส่งทางราง BTS มูลนิธิโรงพยาบาลเจ้าพระยาภูเบศร และบริษัท วีจีไอ จำกัด (มหาชน) เพื่อส่งเสริมความรู้ความเข้าใจให้แก่ประชาชนผ่านสื่อภายในขบวนรถไฟฟ้าเกี่ยวกับการใช้ผลิตภัณฑ์สมุนไพรไทยอย่างถูกวิธีเพื่อดูแลป้องกันตนเองจากเชื้อ COVID - 19 ซึ่งประเทศไทยกำลังเผชิญวิกฤติอยู่ในขณะนี้ โดยบริษัท วีจีไอ จำกัด (มหาชน ) ยินดีสนับสนุนการดำเนินการประชาสัมพันธ์ผลิตภัณฑ์ของมูลนิธิฯ ผ่านสื่อภายในขบวนรถไฟฟ้า BTS โดยไม่คิดค่าใช้จ่ายเป็นเวลา 3 เดือน และยังคงสนับสนุนการประชาสัมพันธ์เชิง CSR ภายในขบวนรถ เพื่อให้ความรู้แก่ประชาชนในการใช้สมุนไพรอย่างถูกวิธีและการดูแลป้องกัน COVID-19 โดยไม่คิดค่าใช้จ่าย รวมทั้งคิดอัตราเช่าพื้นที่จำหน่ายผลิตภัณฑ์ของมูลนิธิฯ ในอัตราพิเศษ เพื่อเป็นการส่งเสริมนโยบายของรัฐมนตรีว่าการกระทรวงคมนาคมในการสนับสนุนให้มีการจำหน่ายสินค้า OTOP ภายในสถานีรถไฟ/รถไฟฟ้า
ทั้งนี้ ที่ประชุมได้เห็นชอบร่วมกันในการดำเนินการขับเคลื่อนความร่วมมือระหว่างหน่วยงานในการจัดทำสื่อประชาสัมพันธ์ภายในขบวนรถไฟฟ้า BTS เพื่อเพิ่มช่องทางการจำหน่ายผลิตภัณฑ์ของมูลนิธิโรงพยาบาลอภัยภูเบศร และสื่อประชาสัมพันธ์เชิงสังคมเพื่อให้ความรู้เกี่ยวกับการใช้ผลิตภัณฑ์สมุนไพรอย่างปลอดภัยและป้องกันเชื้อ COVID-19 แก่ประชาชน โดยคาดว่าจะสามารถดำเนินการออกสื่อประชาสัมพันธ์ภายในขบวนรถได้ภายในต้นมิถุนายน 2564

ที่มา : https://www.thaigov.go.th/news/contents/details/41793