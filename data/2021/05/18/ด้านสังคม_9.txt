รัฐบาลไทย-ข่าวทำเนียบรัฐบาล-"กลาโหมปรับลดงบประมาณลงต่อเนื่องหลังโควิด ยืนยันความพร้อมภารกิจเพื่อประชาชน"


วันจันทร์ที่ 17 พฤษภาคม 2564
"กลาโหมปรับลดงบประมาณลงต่อเนื่องหลังโควิด ยืนยันความพร้อมภารกิจเพื่อประชาชน"
พล.ท.คงชีพ ตันตระวาณิชย์ โฆษก กห. เปิดเผยถึง กรณีพรรคการเมืองฝ่ายค้าน ได้ให้ข้อสังเกตถึงงบประมาณประจำปี 65 ที่ กห.ได้รับการจัดสรรมากกว่า สธ.นั้น กห.พร้อมให้ข้อมูลถึงเหตุผลความจำเป็นตามกระบวนพิจารณาของรัฐสภาที่จะมีขึ้นใน มิ.ย.64
อย่างไรก็ตาม กห. มีภารกิจหลักในการป้องกันประเทศและการช่วยเหลือประชาชนต่อเนื่องที่ผ่านมา โดยเฉพาะสถานการณ์ของโรคระบาดร้ายแรงที่กำลังเกิดขึ้นเป็นวงกว้างและเป็นความท้าทายร่วมกันของทุกฝ่ายที่ต้องหันหน้าช่วยเหลือกัน ซึ่ง กห.โดยทุกเหล่าทัพ ก็ได้ตระหนักถึงภาระงบประมาณของรัฐบาล ที่จำเป็นต้องนำไปแก้ไขปัญหาต่างๆและเยียวยาช่วยเหลือประชาชนจากผลกระทบที่เกิดขึ้น
โดย กห. ก็ได้มีส่วนร่วมพิจารณาปรับลดงบประมาณในภาพรวมของทุกเหล่าทัพลงกว่า 18,000 ล้านบาทในปี 63 และในปี 64 กห.ก็ได้รับการจัดสรรงบประมาณลดลงกว่าปี 63 จำนวนกว่า 17,200 ล้านบาท ต่อเนื่องมาถึง ปี 65 ทั้งนี้ แต่ละกระทรวงก็มีภารกิจที่แตกต่างกัน และ กห.ขอยืนยันถึงความพร้อมในทุกภารกิจเพื่อประชาชน จึงไม่อยากให้นำงบประมาณของแต่ละกระทรวงไปเปรียบเทียบกัน

ที่มา : https://www.thaigov.go.th/news/contents/details/41817