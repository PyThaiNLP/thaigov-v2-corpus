รัฐบาลไทย-ข่าวทำเนียบรัฐบาล-กระทรวงคมนาคม ขยายผลการดำเนินการกำหนดความเร็วยานพาหนะให้ใช้ความเร็วสูงสุดได้ 120 กม./ชม.


วันจันทร์ที่ 17 พฤษภาคม 2564
กระทรวงคมนาคม ขยายผลการดำเนินการกำหนดความเร็วยานพาหนะให้ใช้ความเร็วสูงสุดได้ 120 กม./ชม.
นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยภายหลังเป็นประธานการประชุมติดตามนโยบายกำหนดความเร็ว 120 กิโลเมตรต่อชั่วโมง
เมื่อวันศุกร์ที่ 14 พฤษภาคม 2564 ผ่านการประชุมทางไกล (Video Conference) ด้วยระบบ Zoom Cloud Meetings โดยมี นายชยธรรม์ พรหมศร ปลัดกระทรวงคมนาคม คณะผู้บริหารกระทรวงคมนาคม กรมทางหลวง (ทล.) กรมทางหลวงชนบท (ทช.) เข้าร่วมประชุม โดยสำนักงานนโยบายและแผนการขนส่งและจราจร (สนข.) ทำหน้าที่ฝ่ายเลขานุการ
นายศักดิ์สยาม ชิดชอบ กล่าวว่า ภายหลังจากกฎกระทรวงกำหนดอัตราความเร็วของยานพาหนะบนทางหลวงแผ่นดินและทางหลวงชนบทที่กำหนด พ.ศ. 2564 มีผลบังคับใช้ และได้มีประกาศผู้อำนวยการทางหลวงแผ่นดิน กำหนดให้ทางหลวงแผ่นดินหมายเลข 32 ช่วงบางปะอิน - พยุหคีรี (ช่วงอยุธยา-อ่างทอง) ระหว่าง กม. ที่ 4+100 ถึง กม. ที่ 50+000 เป็นเส้นทางที่ใช้ความเร็วได้ตามกฎกระทรวง ซึ่งรถยนต์ส่วนบุคคลสามารถใช้ความเร็วสูงสุดได้ 120 กม./ชม. ตั้งแต่วันที่ 1 เมษายน 2564 เป็นต้นมานั้น พบว่าสามารถดำเนินการเป็นไปได้ด้วยดี และยังไม่ได้รับเรื่องร้องเรียนเกี่ยวกับความไม่สะดวกในการใช้เส้นทางในช่วงดังกล่าว ทั้งนี้ ได้มอบหมายให้ ทล. และ ทช. พิจารณาเส้นทางที่จะสามารถขยายผลการดำเนินการเพิ่มเติม เพื่อให้ประชาชนได้รับความสะดวกสบายในการเดินทางมากขึ้น โดยมีแผนการดำเนินงานดังนี้
สายทางที่อยู่ในความรับผิดชอบของ ทล.
1. สายทางที่ดำเนินการได้ภายในปี 2564 โดยใช้งบประมาณของ ทล. จำนวน 6 สายทาง ขณะนี้อยู่ระหว่างการปรับปรุงป้ายและเครื่องหมายจราจร คาดว่าจะแล้วเสร็จภายในเดือนสิงหาคม 2564 ได้แก่
- ทางหลวงแผ่นดินหมายเลข 2 ช่วงบ่อทอง - มอจะบก จังหวัดนครราชสีมา ระยะทาง 13.5 กิโลเมตร
- ทางหลวงแผ่นดินหมายเลข 1 ช่วงสนามกีฬาธูปะเตมีย์ - ต่างระดับคลองหลวง จังหวัดปทุมธานี ระยะทาง 10.0 กิโลเมตร
- ทางหลวงแผ่นดินหมายเลข 304 ช่วงคลองหลวงแพ่ง จังหวัดฉะเชิงเทรา ระยะทาง 11.0 กิโลเมตร
- ทางหลวงแผ่นดินหมายเลข 34 ช่วงบางนา - ท่าอากาศยานสุวรรณภูมิ จังหวัดสมุทรปราการ ระยะทาง 15.0 กิโลเมตร
- ทางหลวงแผ่นดินหมายเลข 1 ช่วงทางน้ำหนองแขม - บ้านหว้า - วังไผ่ จังหวัดนครสวรรค์ ระยะทาง 25.72 กิโลเมตร
- ทางหลวงแผ่นดินหมายเลข 32 ช่วงอ่างทอง - ไชโย - สิงห์ใต้ - สิงห์เหนือ - โพนางดำออก จังหวัดอ่างทอง - สิงห์บุรี ระยะทาง 63.0 กิโลเมตร
2. สายทางที่ดำเนินการภายในปี 2564 โดยใช้เงินสนับสนุนจากกองทุนเพื่อความปลอดภัยในการใช้รถใช้ถนน (กปถ.) จำนวน 6 สายทาง ขณะนี้อยู่ระหว่างการปรับปรุงกำแพงกั้น ติดตั้งป้าย เครื่องหมายจราจรและระบบ ITS คาดว่าจะแล้วเสร็จภายในเดือนธันวาคม 2564 ได้แก่
- ทางหลวงแผ่นดินหมายเลข 4 ช่วงเขาวัง - สระพระ ช่วงที่ 1 จังหวัดเพชรบุรี ระยะทาง 6.9 กิโลเมตร
- ทางหลวงแผ่นดินหมายเลข 4 ช่วงเขาวัง - สระพระ ช่วงที่ 2 จังหวัดเพชรบุรี ระยะทาง 11.5 กิโลเมตร
- ทางหลวงแผ่นดินหมายเลข 9 ช่วงบางแค - คลองมหาสวัสดิ์ กรุงเทพมหานคร ระยะทาง 9.8 กิโลเมตร
- ทางหลวงแผ่นดินหมายเลข 35 ช่วงนาโคก - แพรกหนามแดง จังหวัดสมุทรสงคราม ระยะทาง 24.6 กิโลเมตร
- ทางหลวงแผ่นดินหมายเลข 347 ช่วงเทคโนโลยีปทุมธานี - ต่างระดับเชียงรากน้อย จังหวัดปทุมธานี ระยะทาง 10.0 กิโลเมตร
- ทางหลวงแผ่นดินหมายเลข 1 ช่วงหนองแค - สวนพฤกษศาสตร์พุแค จังหวัดสระบุรี ระยะทาง 26.0 กิโลเมตร
3. สายทางที่จะดำเนินการในระยะถัดไปโดยใช้งบเหลือจ่ายประจำปี 2565 จำนวน 2 สายทาง ได้แก่
- ทางหลวงแผ่นดินหมายเลข 1 ช่วงต่างระดับคลองหลวง - ประตูน้ำพระอินทร์ จังหวัดปทุมธานี ระยะทาง 6.82 กิโลเมตร
- ทางหลวงแผ่นดินหมายเลข 1 ช่วงประตูน้ำพระอินทร์ - หนองแค จังหวัดอยุธยา ระยะทาง 27.18 กิโลเมตร
4. สายทางที่จะดำเนินการในปี 2565 - 2571 อีกจำนวน 47 สายทาง โดยใช้เงินกู้จากสำนักงานบริหารหนี้สาธารณะ (สบน.)
สายทางที่อยู่ในความรับผิดชอบของ ทช. จำนวน 6 เส้นทาง ได้แก่
1. ถนนราชพฤกษ์ (นบ.3021) จังหวัดนนทบุรี ระยะทาง 25.2 กิโลเมตร
2. ถนนนครอินทร์ (นบ.1020) จังหวัดนนทบุรี ระยะทาง 12.4 กิโลเมตร
3. ถนนชัยพฤกษ์ (นบ.3030) จังหวัดนนทบุรี ระยะทาง 11.18 กิโลเมตร
4. ถนนข้าวหลาม (ชบ.1073) จังหวัดชลบุรี ระยะทาง 4.98 กิโลเมตร
5. ถนนบูรพาพัฒน์ บ้านฉาง (รย.1035) จังหวัดระยอง ระยะทาง 7.41 กิโลเมตร
6. ถนนสมโภชเชียงใหม่ 700 ปี (ชม.3029) จังหวัดเชียงใหม่ ระยะทาง 26.10 กิโลเมตร
สำหรับเส้นทางที่สามารถดำเนินการได้ 2 เส้นทางแรก ประกอบด้วย ถนนราชพฤกษ์ และถนนนครอินทร์ ซึ่งจะใช้เงินสนับสนุนจากกองทุนเพื่อความปลอดภัยในการใช้รถใช้ถนน (กปถ.) คาดว่าจะสามารถเปิดให้บริการได้ภายในต้นปี 2565 และอีก 4 เส้นทางจะสามารถเปิดให้บริการได้ปลายปี 2565
รัฐมนตรีว่าการกระทรวงคมนาคม กล่าวเพิ่มเติมว่า ได้สั่งการให้ ทล. นำข้อมูลการเกิดอุบัติเหตุบนทางหลวงแผ่นดินหมายเลข 32 ช่วงบางปะอิน - พยุหคีรี (ช่วงอยุธยา - อ่างทอง) ระหว่าง กม. ที่ 4+100 ถึง กม. ที่ 50+000 ซึ่งเป็นเส้นทางนำร่องที่สามารถใช้ความเร็วสูงสุดได้ 120 กม./ชม. ในระยะแรก ตั้งแต่ปี 2563 - 2564 มาวิเคราะห์เปรียบเทียบสาเหตุของการเกิดอุบัติเหตุ เพื่อที่จะนำมากำหนดมาตรการในการป้องกันอุบัติเหตุสำหรับการดำเนินการในระยะต่อไป รวมทั้งมอบหมายให้ ทล. และ ทช. เร่งรัดการดำเนินการขอสนับสนุนงบประมาณจากกองทุนเพื่อความปลอดภัยในการใช้รถใช้ถนน (กปถ.) และการใช้เงินกู้จากสำนักงานบริหารหนี้สาธารณะ (สบน.) เพื่อให้สามารถขยายผลการดำเนินการเพิ่มเติมสายทางต่าง ๆ ให้ครอบคลุมทั่วประเทศ และให้เป็นไปตามแผนที่วางเอาไว้

ที่มา : https://www.thaigov.go.th/news/contents/details/41796