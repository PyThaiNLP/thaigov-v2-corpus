รัฐบาลไทย-ข่าวทำเนียบรัฐบาล-อนุทิน เผยโรงพยาบาลบุษราคัม มีความคืบหน้า เตรียมเปิดสัปดาห์นี้


วันจันทร์ที่ 10 พฤษภาคม 2564
อนุทิน เผยโรงพยาบาลบุษราคัม มีความคืบหน้า เตรียมเปิดสัปดาห์นี้
รองนายกรัฐมนตรีและรัฐมนตรีว่าการกระทรวงสาธารณสุขติดตามความคืบหน้าในวันที่ 4 ของการจัดตั้งโรงพยาบาลบุษราคัมเป็นที่น่าพอใจ ขณะนี้การจัดสถานที่สำหรับผู้ป่วยแล้วเสร็จอยู่ระหว่างการติดตั้งระบบท่อออกซิเจนและก่อสร้างห้องอาบน้ำ
ส่วนอุปกรณ์อำนวยความสะดวกได้ทยอยนำเข้าพื้นที่แล้ว ทันเปิดใช้งานภายในสัปดาห์นี้
วันนี้ (10 พฤษภาคม ​2564)​ ที่ อาคารอิมแพค ชาเลนเจอร์ เมืองทองธานี  นายอนุทิน ชาญวีรกูล รอง​นายก​รัฐมนตรี​และ​รัฐมนตรี​ว่าการ​กระทรวง​สาธารณสุข​ ​ พร้อมด้วยผู้บริหารกระทรวงสาธารณสุข ลงพื้นที่ติดตามความคืบหน้าในการจัดตั้งโรงพยาบาลบุษราคัม โดยนายอนุทินกล่าวว่า ภาพรวมการจัดตั้งโรงพยาบาลความคืบหน้าเป็นไปอย่างน่าพอใจ ขณะนี้ได้มีการจัดเตรียมพื้นที่ในโซนแรกสำหรับผู้ติดเชื้อ ในอาคารชาเลนเจอร์ 3 ได้ประมาณ 1,092 เตียง โดยจัดแบ่งเป็น 4 โซน ดังนี้ โซนA จำนวน 270 เตียง  B จำนวน 242 เตียง  C จำนวน 290 เตียง และ D จำนวน 290 เตียง ดูแลผู้ติดเชื้อกลุ่มสีเขียว สีเหลือง ขณะนี้ได้วางเตียง เครื่องนอน พร้อมติดตั้งท่อช่วยหายใจไว้บริเวณหัวเตียงสำหรับรองรับผู้ติดเชื้อสีเหลืองที่จำเป็นต้องใช้เครื่องช่วยหายใจเป็นที่เรียบร้อยแล้ว รวมทั้งได้ก่อสร้างห้องอาบน้ำสำหรับผู้ติดเชื้อจำนวน 364 ห้องแยกโซนหญิง-ชาย  โดยได้รับการสนับสนุนจากภาคเอกชนในประเทศ ทั้งบริษัทก่อสร้าง-อสังหาริมทรัพย์  บริษัทผลิตเครื่องนอน และโรงงานกระดาษที่ช่วยผลิตเตียงนอน
“จากการติดตามในวันนี้ โครงสร้างหลักได้ดำเนินการเรียบร้อยแล้ว หลังจากนี้จะเป็นการนำอุปกรณ์ทางการแพทย์ที่จำเป็น ยา เวชภัณฑ์ พร้อมแผนการหมุนเวียนบุคลากรในสังกัดทั่วประเทศเข้ามาปฏิบัติงาน มั่นใจว่าพร้อมเปิดให้บริการผู้ติดเชื้อกลุ่มสีเหลือง และกลุ่มสีเขียวภายในสัปดาห์นี้แน่นอน ต้องขอบคุณทีมงานเจ้าหน้าที่ที่ทุ่มเททำงาน รวมทั้งภาคเอกชนที่ให้การสนับสนุนการดำเนินงานของกระทรวงสาธารณสุขมาอย่างต่อเนื่อง” นายอนุทิน กล่าว
**********************************10 พฤษภาคม 2564

ที่มา : https://www.thaigov.go.th/news/contents/details/41616