รัฐบาลไทย-ข่าวทำเนียบรัฐบาล-นายกฯ แสดงความยินดีกับโปรเมที่คว้าชัยชนะในศึก Honda LPGA Thailand 2021 และขอบคุณนักกีฬาไทยทุกคน ที่ร่วมสร้างชื่อเสียงให้ประเทศ


วันจันทร์ที่ 10 พฤษภาคม 2564
พิมพ์
นายกฯ แสดงความยินดีกับโปรเมที่คว้าชัยชนะในศึก Honda LPGA Thailand 2021 และขอบคุณนักกีฬาไทยทุกคน ที่ร่วมสร้างชื่อเสียงให้ประเทศ
นายกฯ แสดงความยินดีกับโปรเมที่คว้าชัยชนะในศึก Honda LPGA Thailand 2021 และขอบคุณนักกีฬาไทยทุกคน ที่ร่วมสร้างชื่อเสียงให้ประเทศ
นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ร่วมแสดงความยินดีกับชัยชนะของโปรเม เอรียา จุฑานุกาล ที่ได้รับชัยชนะแชมป์Honda LPGA Thailand 2021 ที่สนามกอล์ฟ สยามคันทรีคลับ พัทยา โอลด์คอร์ส จ.ชลบุรี เมื่อวันที่ 9 พฤษภาคม 2564 รวมทั้งภูมิใจกับนักกีฬาไทยทุกคนที่ทุ่มเทซ้อมอย่างหนัก จนมีผลงานที่ดีในการแข่งขันครั้งนี้ ร่วมต่อสู้ในการแข่งขันอย่างมีน้ำใจนักกีฬา และร่วมสร้างชื่อเสียงให้ประเทศไทย
โฆษกประจำสำนักนายกรัฐมนตรีกล่าวว่า ชัยชนะของโปรเมครั้งนี้ได้สร้างประวัติศาสตร์ให้นักกอล์ฟไทย เพราะเป็นนักกอล์ฟไทยคนแรกที่สามารถคว้าแชมป์ Honda LPGA Thailand นับตั้งแต่มีการแข่งขันมาเมื่อปี 2549 (2006) ทั้งนี้เป็นการแข่งขันที่มีความตื่นเต้น และน่าประทับใจ เชื่อมั่นว่า โปรเมคือตัวอย่างของความพยายาม ไม่ย่อท้อ และมีความเชื่อมั่น ส่วนอันดับ 2 โปรจีน อาฒยา ฐิติกุล
และอันดับ 3 โปรเหมียว ปภังกร ธวัชธนกิจ ก็เป็นนักกีฬากอล์ฟสาวไทยที่มีผลงานน่าประทับใจเช่นกัน ซึ่งขออวยพรให้การแข่งขันครั้งต่อๆ ไปของโปรเม และนักกีฬาทุกๆ คน ประสบความสำเร็จ
นอกจากนี้ นายกรัฐมนตรีขอบคุณ พร้อมชื่นชมผู้เกี่ยวข้องทุกฝ่ายที่ทำงานอย่างหนักเพื่อดำเนินการจัดการแข่งขันฯจนประสบความสำเร็จ ภายใต้การดำเนินการตามมาตรการทางสาธารณสุขอย่างเคร่งครัด มีแนวปฏิบัติที่เข้มงวดและรัดกุม จนได้รับการชื่นชมและนับเป็นอีกหนึ่งรายการของการจัดการแข่งขันกีฬาแบบ New Normal ที่ประสบผลสำเร็จในช่วงที่ทั่วโลกยังประสบกับสถานการณ์จากโรคโควิด-19 และจะเป็นแนวปฎิบัติในการจัดการแข่งขันระดับโลกในประเทศไทยในประเภทกีฬาอื่นๆต่อไป
..............

ที่มา : https://www.thaigov.go.th/news/contents/details/41595