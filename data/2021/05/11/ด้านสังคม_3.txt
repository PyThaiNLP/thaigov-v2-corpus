รัฐบาลไทย-ข่าวทำเนียบรัฐบาล-สธ.ห่วงแรงงานต่างชาติลักลอบนำเชื้อโควิด 19 เข้าไทย เร่งค้นหา ขอประชาชนแจ้งเบาะแส


วันจันทร์ที่ 10 พฤษภาคม 2564
สธ.ห่วงแรงงานต่างชาติลักลอบนำเชื้อโควิด 19 เข้าไทย เร่งค้นหา ขอประชาชนแจ้งเบาะแส
กระทรวงสาธารณสุข ห่วงปัญหาแรงงานต่างชาติลักลอบเข้าประเทศ อาจนำเชื้อโควิด 19 มาแพร่ในประเทศ กำชับให้จังหวัดที่มีพื้นที่ชายแดนเฝ้าระวัง ขอฝ่ายปกครองกำกับติดตาม และขอความร่วมมือประชาชนแจ้งเบาะแส
วันนี้ (10 พฤษภาคม 2564) ที่ กระทรวงสาธารณสุข จ.นนทบุรี นพ.เกียรติภูมิ วงศ์รจิต ปลัดกระทรวงสาธารณสุข กล่าวว่า วันนี้ประเทศไทยมีผู้ติดเชื้อรายใหม่ 1,630 ราย เป็นการติดเชื้อในประเทศ 1,622 ราย จากต่างประเทศ 8 ราย รักษาหายเพิ่ม 1,603 ราย กำลังรักษาในโรงพยาบาล/โรงพยาบาลสนาม 29,376 ราย ในจำนวนนี้ปอดอักเสบ 1,151 ราย ต้องใส่ท่อช่วยหายใจ 389 ราย และมีผู้เสียชีวิต 22 ราย ในกทม. 13 ราย เชียงใหม่ 2 ราย ปทุมธานี สุพรรณบุรี ระยอง สมุทรปราการ ฉะเชิงเทรา ขอนแก่น มหาสารคาม จังหวัดละ 1 ราย ส่วนใหญ่มีโรคประจำตัว อาทิ ความดันโลหิตสูง  เบาหวาน  หัวใจ ไขมันในเลือดสูง อ้วน มะเร็ง ปอดเรื้อรัง ไตเรื้อรัง และติดเตียง โดยติดเชื้อในครอบครัว จากเพื่อนร่วมงาน  สัมผัสผู้ติดเชื้อ ไปที่คนแออัด (ตลาด ร่วมงานศพ) ขับรถแท็กซี่และจากจังหวัดเสี่ยง
โดยวันนี้ กทม.และ 5 จังหวัดปริมณฑล พบผู้ติดเชื้อรวม 1,000 ราย คิดเป็นร้อยละ 60 ของการติดเชื้อทั้งหมด แนวโน้มการระบาดชะลอตัว ยังพบผู้ติดเชื้อในชุมชน เช่น คลองเตย สี่แยกมหานาค ปากคลองตลาด แฟลตดินแดง บางแคบริเวณห้างสรรพสินค้าและชุมชนใกล้เคียง หน่วยงานที่เกี่ยวข้องร่วมกันเร่งคัดกรองนำผู้ติดเชื้อออกมาดูแลและกักกันกลุ่มเสี่ยง ตั้งแต่ 1 เม.ย ถึง 9 พ.ค.คัดกรองไปแล้ว 113,642 ราย พบการติดเชื้อร้อยละ 2.84 ส่วนปริมณฑลยังพบผู้ติดเชื้อต่อเนื่อง แนวโน้มการระบาดของโรคคงตัว เน้นคัดกรองเชิงรุกใน ชุมชน และสถานที่เสี่ยง ที่อาจมีแรงงานต่างด้าวลักลอบอาศัย  พร้อมมอบกรมการแพทย์และกรมสนับสนุนบริการสุขภาพหารูปแบบรองรับผู้ติดเชื้อที่มีจำนวนมาก เช่น ในกลุ่มสีเขียวให้มีระบบกักตัวในชุมชน อาจใช้พื้นที่ส่วนกลางของชุมชน โรงเรียน เป็นพื้นที่กักตัว
“ในภูมิภาค 71 จังหวัด การระบาดมีแนวโน้มลดลงวันนี้พบผู้ติดเชื้อรวม 622 ราย ได้กำชับให้จังหวัดที่มีพื้นที่ติดประเทศเพื่อนบ้านคัดกรองเชิงรุกในพื้นที่ชายแดน รวมทั้งประสานฝ่ายปกครองกำกับติดตามป้องกันการลักลอบเข้าประเทศ  และเพิ่มการฉีดวัคซีนในกลุ่มเจ้าหน้าที่ด่าน ตำรวจ และทหาร ที่ทำหน้าที่จับกุมผู้ลักลอบผ่านช่องทางธรรมชาติ  ขอความร่วมมือประชาชนแจ้งเบาะแสหากพบการขนส่งแรงงานลักลอบเช้าประเทศ เพื่อป้องกันการแพร่ระบาดของโรคในประเทศ” นพ.เกียรติภูมิ กล่าว
สำหรับการฉีดวัคซีนโควิดในประเทศ  ขณะนี้จัดสรรวัคซีนไปแล้ว 2,427,452 โดส  จำนวนการฉีดสะสมตั้งแต่ 28 ก.พ.-9 พ.ค. 2564 รวม 1,809,894 โดส มีผู้ได้รับวัคซีนเข็มแรก 1,296,440 ราย วัคซีนเข็มที่ 2 จำนวน 513,454 ราย ส่วนภาพรวมการบริหารจัดการเตียงโควิด ใน กทม. วันที่ 9 พ.ค. มีผู้ติดเชื้อติดต่อสายด่วนต่างๆจำนวน 387 ราย ได้เตียงแล้ว 197 ราย ประสานได้เตียงแล้วรอดำเนินการต่อ 177 ราย โดยได้รับความร่วมมือจากสถาบันการแพทย์ฉุกเฉินแห่งชาติ (สพฉ.) จัดทีมจิตอาสารับ-ส่งผู้ติดเชื้อ ใน 6 โซน กทม. ขอนำส่ง 165 ราย นำส่งได้ 158 ราย ปฏิเสธ 7 ราย มีทีมพร้อมในพื้นที่ 33 ทีม และทีมพร้อมในที่ตั้ง 121 ทีม
******************************* 10 พฤษภาคม 2564

ที่มา : https://www.thaigov.go.th/news/contents/details/41613