รัฐบาลไทย-ข่าวทำเนียบรัฐบาล-EXIM BANK ขานรับกระทรวงการคลัง ออก ‘มาตรการสมัครใจพักหนี้’ ช่วยลูกค้าทุกกลุ่มอุตสาหกรรม โดยเฉพาะ SMEs


วันจันทร์ที่ 10 พฤษภาคม 2564
พิมพ์
EXIM BANK ขานรับกระทรวงการคลัง ออก ‘มาตรการสมัครใจพักหนี้’ ช่วยลูกค้าทุกกลุ่มอุตสาหกรรม โดยเฉพาะ SMEs
EXIM BANK ได้ออก “มาตรการสมัครใจพักหนี้” ให้แก่ลูกค้า โดยเฉพาะ SMEs ที่ได้รับผลกระทบการดำเนินกิจการจากการแพร่ระบาดของโควิด-19 เพื่อช่วยเหลือลูกค้าผู้ประกอบการให้สามารถฟื้นฟูธุรกิจได้เร็วขึ้น
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า จากมติที่ประชุมคณะรัฐมนตรี (ครม.) เห็นชอบมาตรการด้านการเงินเพื่อช่วยเหลือและบรรเทาผลกระทบของการแพร่ระบาดโควิด-19 ในส่วนของมาตรการพักชำระหนี้ของสถาบันการเงินเฉพาะกิจ โดยให้ขยายระยะเวลาพักชำระหนี้ลูกค้ารายย่อยจนถึงวันที่ 31 ธันวาคม 2564 ตามความสมัครใจนั้น EXIM BANK ได้ออก “มาตรการสมัครใจพักหนี้” ให้แก่ลูกค้า โดยเฉพาะ SMEs ที่ได้รับผลกระทบการดำเนินกิจการจากการแพร่ระบาดของโควิด-19 เพื่อช่วยเหลือลูกค้าผู้ประกอบการให้สามารถฟื้นฟูธุรกิจได้เร็วขึ้น
• ลูกค้า SMEs ที่มีวงเงินสินเชื่อไม่เกิน 3 ล้านบาท ในทุกกลุ่มอุตสาหกรรม สามารถพักชำระหนี้เงินต้นหรือต่ออายุตั๋วสัญญาใช้เงินสูงสุด 6 เดือน โดยจ่ายเฉพาะดอกเบี้ยเท่านั้น ทั้งนี้ ลูกค้าสามารถแจ้งความประสงค์ขอรับมาตรการได้ที่เจ้าหน้าที่ธนาคาร
• ลูกค้าที่มีวงเงินสินเชื่อ 3 ล้านบาทขึ้นไป ในทุกกลุ่มอุตสาหกรรม สามารถแจ้งความประสงค์ได้ที่เจ้าหน้าที่ธนาคาร เพื่อขอพิจารณาผ่อนผันเป็นรายกรณี
ทั้งนี้ ตั้งแต่บัดนี้เป็นต้นไป ติดต่อสอบถามได้ที่ EXIM HOTLINE เพื่อช่วยเหลือลูกค้าและผู้ประกอบการจากโควิด-19 โทร. 0 2037 6099
สอบถามรายละเอียดเพิ่มเติมได้ที่ส่วนสื่อสารองค์กร ฝ่ายพัฒนาความยั่งยืนและสื่อสารองค์กร
โทร. 0 2271 3700, 0 2278 0047, 0 2617 2111 ต่อ 4120-4

ที่มา : https://www.thaigov.go.th/news/contents/details/41605