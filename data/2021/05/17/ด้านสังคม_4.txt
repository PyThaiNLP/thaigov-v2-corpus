รัฐบาลไทย-ข่าวทำเนียบรัฐบาล-"ชัยวุฒิ"เตือนสื่ออย่าเผยแพร่ข่าวบิดเบือน หวั่นกระทบสัมพันธ์ระหว่างประเทศ


วันอาทิตย์ที่ 16 พฤษภาคม 2564
"ชัยวุฒิ"เตือนสื่ออย่าเผยแพร่ข่าวบิดเบือน หวั่นกระทบสัมพันธ์ระหว่างประเทศ
"ชัยวุฒิ"เตือนสื่ออย่าเผยแพร่ข่าวบิดเบือน หวั่นกระทบสัมพันธ์ระหว่างประเทศ
"ชัยวุฒิ" ปัด ”บิ๊กตู่” ถกลับ “มิน อ่อง หล่าย” ชี้สื่อญี่ปุ่นรายงานข้อมูลคลาดเคลื่อน เตือนสื่อควรระมัดระวังเสนอข่าวหวั่นกระทบสัมพันธ์ระหว่างประเทศ  ปูด “อดีตข้าราชการ กต.” สายอำนาจเก่าปล่อยข่าวหวังดิสเครดิต รบ.
จากกรณีที่สำนักข่าวชื่อดังของประเทศญี่ปุ่น Nikkei Asia นำเสนอว่า พล.อ.ประยุทธ์ จันทร์โอชา นายกรัฐมนตรี มีการติดต่อกับพล.อ.อาวุโส มิน อ่อง หล่าย ผู้นำทางทหารของเมียนมา ผ่านช่องทางการติดต่อประตูหลัง(Back door diplomacy) ก็สามารถสื่อสารกันได้โดยที่ไม่จำเป็นต้องพบปะกัน โดยมีการถูกแชร์ต่อในโซเชียลมีเดียไทยอย่างกว้างขวางนั้น
วันนี้ (16 พ.ค.64) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) เปิดเผยว่า หน่วยงานที่เกี่ยวข้อง รวมถึงศูนย์ต่อต้านข่าวปลอม (Anti fake news center) ได้ตรวจสอบข้อมูลแล้วพบว่าข้อมูลที่สื่อนำเสนอมีความคลาดเคลื่อนในข้อเท็จจริง สร้างความสันสนให้กับผู้รับข่าวสารอย่างมาก และกังวลว่าเรื่องนี้จะบานปลาย กระทบถึงความสัมพันธ์ระหว่างประเทศในหลายมิติ ทั้งนี้ขอยืนยันว่า ตั้งแต่เกิดสถานการณ์ในประเทศเมียนมา พล.อ.ประยุทธ์ ไม่เคยติดต่อกับ พล.อ.อาวุโส มิน อ่อง หล่าย ตามช่องทางตามที่สำนักข่าวดังกล่าวนำเสนอและไม่มีบุคคลระดับสูงที่ใกล้ชิดนายกรัฐมนตรี นำข้อมูลที่เกี่ยวข้องไปบอกกับทางสำนักข่าวต่างชาติอย่างแน่นอน
“ท่านนายกฯ ไม่มีความจำเป็นจะต้องติดต่อกันในทางลับ ตามที่สำนักข่าวญี่ปุ่นนำเสนอ ซึ่งอ้างอิงบุคคลที่เป็นแหล่งข่าวว่าเป็นคนให้ข้อมูล ไม่เปิดเผยหรือระบุตัวตนให้ชัดเจน ดังนั้น การนำเสนอเรื่องที่ละเอียดอ่อนควรระมัดระวังและรับผิดชอบให้มากกว่านี้ เพราะอาจเกิดผลกระทบในเรื่องความสัมพันธ์ระหว่างประเทศได้” นายชัยวุฒิ กล่าว
นายชัยวุฒิ กล่าวต่อว่า ประเทศไทยและเมียนมาเป็นประเทศเพื่อนบ้านที่ชายแดนติดต่อกัน มีความสัมพันธ์ที่ดีในทุกด้าน จึงมีกลไกการหารืออย่างเป็นทางการระหว่างกันในหลายระดับอยู่แล้ว ซึ่งไม่เกี่ยวกับความสัมพันธ์ส่วนตัวระหว่าง พล.อ.ประยุทธ์ และ พล.อ.อาวุโส มิน อ่อง หล่าย แต่อย่างใด และที่ผ่านมานายกฯไทยก็ยืนยันในหลายวาระแล้วว่า การแก้ไขปัญหาของเมียนมา ถือเป็นกิจการภายใน โดยไทยมีจุดยืนต่อสถานการณ์ในเมียนมา ตามกลไกการแก้ปัญหาในระดับภูมิภาคอาเซียนอยู่แล้ว ทั้งนี้จากการตรวจสอบเบื้องต้นยังพบว่าแหล่งข่าวที่สำนักข่าวญี่ปุ่นอ้างอิงนั้น เป็นอดีตข้าราชการในกระทรวงการต่างประเทศไทย เป็นคนของกลุ่มอำนาจเก่าและมีจุดยืนอยู่ตรงข้ามรัฐบาล พล.อ.ประยุทธ์ อยู่แล้ว แต่กลับอ้างว่าเป็นแหล่งข่าวระดับสูงในสำนักนายกรัฐมนตรีปัจจุบัน ซึ่งไม่เป็นความจริง
“ต้องถามว่า การปล่อยข่าวและการเสนอข่าวเช่นนี้มีวัตถุประสงค์ใด เป็นความพยายามดิสเครดิตรัฐบาลไทยและ พล.อ.ประยุทธ์ หรือไม่” รมว.ดีอีเอส ระบุ
*************

ที่มา : https://www.thaigov.go.th/news/contents/details/41788