รัฐบาลไทย-ข่าวทำเนียบรัฐบาล-มหาดไทย สั่งการผู้ว่าฯ ทั่วประเทศ เตรียมพร้อมบูรณาการทุกส่วนฉีดวัคซีนให้กับประชาชน


วันอาทิตย์ที่ 16 พฤษภาคม 2564
พิมพ์
มหาดไทย สั่งการผู้ว่าฯ ทั่วประเทศ เตรียมพร้อมบูรณาการทุกส่วนฉีดวัคซีนให้กับประชาชน
มหาดไทย สั่งการผู้ว่าฯ ทั่วประเทศ เตรียมพร้อมบูรณาการทุกส่วนฉีดวัคซีนให้กับประชาชน
มหาดไทย สั่งการผู้ว่าฯ ทั่วประเทศ เตรียมพร้อมบูรณาการทุกส่วนฉีดวัคซีนให้กับประชาชน
เมื่อวันที่ 15 พ.ค. 64 นายฉัตรชัย พรหมเลิศ ปลัดกระทรวงมหาดไทยในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร เปิดเผยว่า พลเอก ประยุทธ์ จันทร์โอชา นายกรัฐมนตรี ได้เสนอให้เรื่องของวัคซีน covid19 เป็นวาระแห่งชาติ ในการประชุมคณะรัฐมนตรีเมื่อวันที่ 11 พ.ค. 64 โดยรัฐบาลจะให้ความสำคัญสูงสุดในการดำเนินนโยบายต่าง ๆ อย่างครบวงจร ทั้งการจัดหา การกระจาย ไปจนถึงการฉีด เพื่อเร่งสร้างภูมิคุ้มกันหมู่ให้กับประเทศไทยให้เร็วที่สุด และ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มอบนโยบายในการป้องกัน ควบคุม และแก้ไขสถานการณ์การแพร่ระบาดของโรคติดเชื้อไวรัสโคโรนา 2019 (โควิด -19) ให้กับผู้ว่าราชการจังหวัด คณะกรรมการโรคติดต่อจังหวัด นายอำเภอ และหน่วยงานที่เกี่ยวข้อง เมื่อวันที่ 13 พ.ค. 64 โดยให้จังหวัดเตรียมความพร้อมการฉีดวัคซีน
นายฉัตรชัย พรหมเลิศ กล่าวว่า เพื่อให้การบริหารจัดการวัคซีนเป็นไปด้วยความเรียบร้อย รวดเร็ว เหมาะสม ทั่วถึง ตามลำดับความจำเป็นเร่งด่วน จึงได้สั่งการไปยังผู้ว่าราชการจังหวัดทุกจังหวัดในฐานะผู้บัญชาการเหตุการณ์การบริหารจัดการวัคซีน (Incident Commander : IC) โดยความเห็นชอบของคณะกรรมการโรคติดต่อจังหวัด พิจารณาดำเนินการ 1) การจัดเตรียมสถานที่ บุคลากร วัสดุอุปกรณ์ รองรับการฉีดวัคซีน ให้เพียงพอต่อจำนวนผู้ลงทะเบียนในพื้นที่ อย่างน้อยอำเภอละ 1 แห่ง โดยประสานสถานที่จากภาคราชการและเอกชนที่มีความพร้อมตามมาตรฐานของกระทรวงสาธารณสุข และประสานหน่วยงานผู้รับผิดชอบ เพิ่มเติมข้อมูลสถานที่ฉีดวัคซีนของจังหวัดทุกแห่งเข้าในระบบของแอปพลิเคชัน "หมอพร้อม" รวมทั้งซักซ้อมระบบการฉีดวัคซีนให้มีความพร้อมภายในวันที่ 28 พ.ค. 64 2) การลงทะเบียนฉีดวัคซีน ให้วางระบบการลงทะเบียนฉีดวัคซีนโดยใช้กลไกระดับพื้นที่ เช่น เจ้าหน้าที่สาธารณสุข อาสาสมัครสาธารณสุขประจําหมู่บ้าน (อสม.) กำนัน ผู้ใหญ่บ้าน กรรมการหมู่บ้าน/ชุมชน อาสาสมัคร คณะกรรมการพัฒนาคุณภาพชีวิตระดับอำเภอ (พชอ.) หรือผู้ที่คณะกรรมการโรคติดต่อจังหวัดมอบหมาย แบ่งมอบพื้นที่เพื่อดำเนินการ โดยประชาสัมพันธ์และสร้างการรับรู้ความเข้าใจที่ถูกต้องและความเชื่อมั่นกับประชาชน ให้เข้ารับการฉีดวัคซีนป้องกันโรคโควิด-19 ให้มากที่สุด เพื่อลดจำนวนผู้ป่วยและผู้เสียชีวิต และให้เกิดภูมิคุ้มกันหมู่ในประเทศ ซึ่งจะช่วยให้สามารถแก้ไขปัญหาและยุติการแพร่ระบาดของโรคโควิด-19 ได้โดยเร็ว ซึ่งจะเป็นผลให้สามารถดำเนินการฟื้นฟูเศรษฐกิจและสังคมของประเทศให้เข้าสู่ภาวะปกติ รวมทั้งเชิญชวนให้ประชาชนลงทะเบียนฉีดวัคซีนโดยใช้แอปพลิเคชัน "หมอพร้อม" เป็นช่องทางหลักในการลงทะเบียนฉีดวัคซีน สำหรับกรณีที่ประชาชนที่ไม่มีความพร้อมในการใช้แอปพลิเคชัน หรือไม่สามารถยืนยันการจองฉีดวัคซีนในแอปพลิเคชัน “หมอพร้อม” ได้ อาจพิจารณาดำเนินการในช่องทางอื่น ๆ ที่สามารถส่งต่อหรือเชื่อมโยงข้อมูลกับแอปพลิเคชัน “หมอพร้อม” ได้แก่ การใช้ระบบหรือวิธีการอื่นที่คณะกรรมการโรคติดต่อจังหวัดเห็นสมควร การลงทะเบียนโดยเจ้าหน้าที่ หรือผู้ที่คณะกรรมการโรคติดต่อจังหวัดมอบหมาย และการลงทะเบียน ณ จุดรับลงทะเบียนที่คณะกรรมการโรคติดต่อจังหวัดกำหนด 3) ให้วางระบบการฉีดวัคซีน ที่สามารถอำนวยความสะดวกให้กับประชาชนที่เข้ารับบริการตามมาตรฐานของกระทรวงสาธารณสุขอย่างครบถ้วน โดยให้โรงพยาบาลและหน่วยงานด้านสาธารณสุขทำหน้าที่เป็นผู้บริหารจัดการการฉีดวัคซีน และ 4) วางระบบการติดตามผลข้างเคียง หรือผลกระทบภายหลังจากการฉีดวัคซีน พร้อมจัดระบบการช่วยเหลือหากเกิดกรณีมีอาการไม่พึงประสงค์

ที่มา : https://www.thaigov.go.th/news/contents/details/41785