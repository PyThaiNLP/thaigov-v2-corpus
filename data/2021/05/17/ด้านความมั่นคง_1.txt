รัฐบาลไทย-ข่าวทำเนียบรัฐบาล-รมว.เฮ้ง รับลูก‘ลุงป้อม’จับมือผู้ใหญ่ใจดีทำ‘ครัวประชารัฐ ปันสุข’ช่วยชาวบ้านเดือดร้อนจากโควิด


วันอาทิตย์ที่ 16 พฤษภาคม 2564
รมว.เฮ้ง รับลูก‘ลุงป้อม’จับมือผู้ใหญ่ใจดีทำ‘ครัวประชารัฐ ปันสุข’ช่วยชาวบ้านเดือดร้อนจากโควิด
รัฐมนตรีว่าการกระทรวงแรงงาน เผย รองนายกรัฐมนตรี พล.อ.ประวิตร วงษ์สุวรรณ มีความห่วงใยผู้ได้รับผลกระทบโควิด -19 มีข้อสั่งการให้ลงไปดูแลช่วยเหลือบรรเทาความเดือดร้อนพี่น้องประชาชนในพื้นที่ เบื้องต้นได้ร่วมมือกับผู้ใหญ่ใจดี จ.ชลบุรี จัดทำ ครัวประชารัฐ
เมื่อวันที่ 16 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากสถานการณ์การแพร่ระบาดของโรคโควิด-19 ในขณะนี้ทำให้พี่น้องประชาชนได้รับความเดือดร้อน พ่อค้า แม่ค้า ขายของไม่ได้ รวมทั้งชาวบ้านที่ต้องหาเช้ากินค่ำบางคนไม่มีรายได้มาดูแลคนในครอบครัว โดยเฉพาะร้านค้าร้านอาหารได้รับผลกระทบจากมาตรการห้ามนั่งรับประทานอาหารภายในร้าน และอนุญาตให้นำกลับไปรับประทานที่บ้านเท่านั้น ส่งผลให้ยอดขายลดลง ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพ่อค้า แม่ค้า พี่น้องประชาชนจากผลกระทบโควิด -19 จึงได้มีข้อสั่งการให้ผมในฐานะรัฐมนตรีว่าการกระทรวงแรงงานลงไปดูแลพี่น้องประชาชนที่ได้รับผลกระทบ
นายสุชาติ กล่าวต่อว่า เบื้องต้นที่จังหวัดชลบุรี ผมได้ร่วมมือกับผู้ใหญ่ใจดีภายในจังหวัด จัดทำ “ครัวประชารัฐ ปันสุข”โดยจัดซื้ออาหารจานเดียวจากร้านอาหาร เช่น ข้าวหมูแดง ข้าวมันไก่ ร้านละ 100 ชุดต่อวัน เพื่อนำไปแจกจ่ายช่วยเหลือพี่น้องประชาชนที่เดือดร้อน วันละ 100 คน ต่อร้าน ขณะนี้ได้ช่วยร้านค้าไปแล้ววันละเกือบ 10 ร้าน ในระยะเวลา 14 วัน ซึ่งชาวบ้านทุกคนต่างดีใจ ว่าไม่เคยลืมพี่น้องประชาชนคนชลบุรี ซึ่งก่อนหน้านี้ผมก็ได้ระดมทีมงานเพื่อไปฉีดยาฆ่าเชื้อโควิด-19 ทั้งพื้นที่อำเภอเมืองชลบุรี ไปแล้วหลายหมื่นหลังคาเรือน ได้นำโรงแรมให้เป็นที่พักของบุคลากรทางการแพทย์ ของจังหวัดชลบุรี รวมทั้งมอบข้าวสาร ไข่ไก่ ให้แก่พี่น้องประชาชนชาวบ้านที่ได้รับความเดือดร้อนจำนวนหลายหมื่นครัวเรือน เพื่อให้ชาวบ้านได้มีกิน มีใช้ เพราะพวกเขาเหล่านี้ได้รับความเดือดร้อน ผมไม่เคยทอดทิ้งชาวบ้าน มีแต่จะยื่นมือมาช่วยเหลือชาวบ้านในทุกครั้งเสมอ
“ผมในฐานะรัฐมนตรีว่าการกระทรวงแรงงาน และ ส.ส.พรรคพลังประชารัฐ จังหวัดชลบุรี ขอให้พี่น้องทุกคนดูแลรักษาสุขภาพ ป้องกันตนเองให้ปลอดภัยจากโรคโควิด-19 แล้วเราจะก้าวข้ามสถานการณ์นี้ไปด้วยกัน” นายสุชาติ กล่าวในท้ายสุด

ที่มา : https://www.thaigov.go.th/news/contents/details/41782