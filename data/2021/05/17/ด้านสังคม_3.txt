รัฐบาลไทย-ข่าวทำเนียบรัฐบาล-สธ. เผย รพ.บุษราคัม ทยอยรับผู้ติดเชื้อกลุ่มสีเหลืองเข้ารักษาต่อเนื่อง พร้อมขยายหากมีผู้ป่วยเพิ่มขึ้น


วันอาทิตย์ที่ 16 พฤษภาคม 2564
สธ. เผย รพ.บุษราคัม ทยอยรับผู้ติดเชื้อกลุ่มสีเหลืองเข้ารักษาต่อเนื่อง พร้อมขยายหากมีผู้ป่วยเพิ่มขึ้น
กระทรวงสาธารณสุขเผย โรงพยาบาลบุษราคัม ทยอยรับผู้ติดเชื้อโควิด 19 กลุ่มสีเหลืองอาการปานกลางถึงหนักเข้ารักษาต่อเนื่อง ช่วยโรงพยาบาลในเขต กทม. รับผู้ป่วยอาการหนักและกลุ่มสีแดงได้เต็มที่ พร้อมขยายได้ถึง 5,000 เตียง รองรับผู้ติดเชื้อที่เพิ่มขึ้น ล่าสุดเข้
วันนี้ (16 พฤษภาคม 2564) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่าโรงพยาบาลบุษราคัมได้นำผู้ติดเชื้อโควิด 19 ทยอยเข้ารับการรักษาอย่างต่อเนื่อง ล่าสุดเมื่อเวลา 11.00 น. มีผู้ติดเชื้อเข้ารักษาในโรงพยาบาลแล้วจำนวน 112 ราย ในจำนวนนี้พบผู้ป่วยปอดติดเชื้อ 29 ราย ได้รับการรักษาด้วยยาฟาวิพิราเวียร์ จำนวน 47 ราย และมีการส่งต่อเพื่อเข้ารับการรักษาที่โรงพยาบาล จำนวน 4 ราย ซึ่งโรงพยาบาลบุษราคัมเป็นโรงพยาบาลที่จัดตั้งขึ้นเพื่อรองรับผู้ติดเชื้อโควิด 19   มีศักยภาพและความพร้อมในการดูแลผู้ป่วย ที่มีอาการน้อยถึงระดับปานกลางใช้พื้นที่อาคารชาเลนเจอร์ 3 จำนวน 1,092 เตียง มีการแยกสัดส่วนห้องผู้ป่วยที่ชัดเจน มีแผนติดตั้งเต็นท์ความดันลบให้ได้จำนวน 100 เต็นท์ มีเครื่องช่วยหายใจเคลื่อนที่มีระบบออกซิเจนเหลวเพื่อใช้กับเครื่องช่วยหายใจที่ต่อท่อถึงเตียงคนไข้ที่มีอาการ ทั้งระบบออกซิเจนแคนนูล่า และระบบไฮโฟลล์ รวม 270 เตียง นอกจากนี้ ยังมีความครบครัน ทั้ง ยา เวชภัณฑ์ อุปกรณ์ทางการแพทย์ การตรวจทางห้องปฏิบัติการ  รถ X-rayเคลื่อนที่  และระดมบุคลากรทางการแพทย์ ในสังกัดกระทรวงสาธารณสุขจากทั่วประเทศ หมุนเวียนปฏิบัติหน้าที่ รวมกว่า 780 คน ในการดูแลรักษาผู้ป่วยทั้งสุขภาพกายและสุขภาพจิต
นายแพทย์เกียรติภูมิ กล่าวต่อว่า ในส่วนการรับผู้ป่วยเข้ารักษามาจากการประสานงานผ่านสายด่วนต่างๆ โรงพยาบาลและโรงพยาบาลสนาม จากพื้นที่ กทม.มาดูแลรักษา หากมีจำนวนผู้ป่วยเพิ่มสามารถขยายพื้นที่ได้อีก 2 อาคาร รองรับผู้ป่วยได้ถึงประมาณ 5,000 เตียง มีพื้นที่ขนาดใหญ่และมีความสะดวกในการรับและส่งต่อ ซึ่งเป็นการช่วยให้โรงพยาบาลในเขต กทม.มีเตียงรองรับผู้ป่วยอาการหนักกลุ่มสีแดงได้อย่างเต็มที่
“ขอให้ประชาชนในพื้นที่โดยรอบอย่ากังวลว่าจะมีเชื้อปนเปื้อนออกสู่สิ่งแวดล้อมภายนอก กระทรวงสาธารณสุขได้วางระบบวิศวะกรรมได้แล้ว ทั้งระบบฆ่าเชื้อโรคในบ่อบำบัดน้ำเสีย มีเครื่องฆ่าเชื้อโรคในอากาศด้วยแสงยูวี ป้องกันผลกระทบต่อชุมชนโดยรอบ” นายแพทย์เกียรติภูมิกล่าว
***************************** 16 พฤษภาคม 2564

ที่มา : https://www.thaigov.go.th/news/contents/details/41784