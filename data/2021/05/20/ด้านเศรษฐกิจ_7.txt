รัฐบาลไทย-ข่าวทำเนียบรัฐบาล-ธอส. มอบเงินสนับสนุน 1 ล้านบาทให้กระทรวงพัฒนาสังคมและความมั่นคงของมนุษย์ นำไปช่วยเหลือผู้ที่ได้รับผลกระทบจากโควิด-19 กับกิจกรรม “เรามีเรา”


วันพุธที่ 19 พฤษภาคม 2564
พิมพ์
ธอส. มอบเงินสนับสนุน 1 ล้านบาทให้กระทรวงพัฒนาสังคมและความมั่นคงของมนุษย์ นำไปช่วยเหลือผู้ที่ได้รับผลกระทบจากโควิด-19 กับกิจกรรม “เรามีเรา”
ธอส. สนับสนุนงบประมาณ 1 ล้านบาท ให้แก่ พม. สำหรับดำเนินกิจกรรม “เรามีเรา” ไม่ว่าคุณจะอยู่ที่ไหน เราจะตามไปช่วย เพื่อนำถุงยังชีพเครื่องอุปโภคบริโภคที่จำเป็น รวมถึงน้ำดื่ม และเจลแอลกอฮอล์ เข้าไปช่วยเหลือและบรรเทาความเดือดร้อนให้แก่ประชาชนกลุ่มเปราะบาง
ธนาคารอาคารสงเคราะห์ สนับสนุนงบประมาณ 1ล้านบาท ให้แก่ กระทรวงการพัฒนาสังคมและความมั่นคงของมนุษย์ สำหรับดำเนินกิจกรรม “เรามีเรา” ไม่ว่าคุณจะอยู่ที่ไหน เราจะตามไปช่วย เพื่อนำถุงยังชีพเครื่องอุปโภคบริโภคที่จำเป็น รวมถึงน้ำดื่ม และเจลแอลกอฮอล์ เข้าไปช่วยเหลือและบรรเทาความเดือดร้อนให้แก่ประชาชนกลุ่มเปราะบางในชุมชนทั้ง 50 เขต ในพื้นที่กรุงเทพฯพร้อมร่วมปล่อยขบวนรถตู้ พม. นำร่องเร่งลงพื้นที่ช่วยเหลือผู้ที่ได้รับผลกระทบ จำนวน8 เขต
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการช่วยเหลือประชาชนโดยเฉพาะกลุ่มเปราะบาง ได้แก่ เด็ก เยาวชน คนพิการ ผู้สูงอายุ และผู้ด้อยโอกาสที่ได้รับผลกระทบจากสถานการณ์การแพร่ระบาดของโรคโควิด-19 ระลอกใหม่ ทำให้ในวันนี้(วันพุธที่ 19 พฤษภาคม 2564)ธนาคารอาคารสงเคราะห์ จึงได้ร่วมมอบเงินสนับสนุนจำนวน 1,000,000 บาท ให้แก่กระทรวงการพัฒนาสังคมและความมั่นคงของมนุษย์สำหรับดำเนินกิจกรรม“เรามีเรา” ไม่ว่าคุณจะอยู่ที่ไหน เราจะตามไปช่วยโดยมีนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ ประธานในพิธีเป็นผู้รับมอบเงินสนับสนุนจาก ดร.กิริฎาเภาพิจิตร กรรมการธนาคาร ธอส. ในฐานะประธานกรรมการกำกับดูแลกิจการที่ดีและความรับผิดชอบต่อสังคมและสิ่งแวดล้อม (CG&CSR) ธอส. เป็นผู้แทนธนาคารส่งมอบเงินสนับสนุนและมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์และกรรมการธนาคาร รวมถึงผู้บริหารระดับสูงของธนาคารร่วมในพิธีโดยก่อนหน้านี้ ธอส. ได้ส่งมอบหน้ากากอนามัยพร้อมสายคล้องหน้ากากอนามัย จำนวน 10,420 ชุด ให้แก่กระทรวงการพัฒนาสังคมและความมั่นคงของมนุษย์เพื่อนำไปแจกจ่ายให้กับประชาชนในชุมชนมาแล้วอีกด้วย
ทั้งนี้ รัฐบาล โดยกระทรวงการพัฒนาสังคมและความมั่นคงของมนุษย์ จัดให้มีกิจกรรมดังกล่าวขึ้นเพื่อนำถุงยังชีพเครื่องอุปโภคบริโภคที่จำเป็น รวมถึงน้ำดื่ม และเจลแอลกอฮอล์ เข้าไปช่วยเหลือและบรรเทาความเดือดร้อนให้แก่ประชาชนกลุ่มเปราะบางในชุมชนทั้ง 50 เขตในพื้นที่กรุงเทพฯซึ่งในวันนี้ได้มีกิจกรรมปล่อยขบวนรถตู้ พม. นำร่องลงไปช่วยเหลือผู้ที่ได้รับผลกระทบในพื้นที่ ๆ มีการแพร่ระบาดของโควิด-19 จำนวน8 เขต ประกอบด้วย เขตราชเทวี เขตดุสิต เขตบางเขน เขตดินแดง เขตห้วยขวาง เขตวัฒนาเขตวังทองหลาง และ เขตบางแค
สำหรับกิจกรรมดังกล่าวถือเป็นส่วนหนึ่งของการสนับสนุนช่วยเหลือสังคมไทยสู้ภัย COVID-19 ที่ ธอส. ดำเนินการมาอย่างต่อเนื่อง อาทิ การสนับสนุนงบประมาณ จำนวน 2,000,000 บาท ให้แก่โรงพยาบาลธรรมศาสตร์เฉลิมพระเกียรติสำหรับจัดสร้างหอผู้ป่วยไอซียูความดันลบแบบห้องแยกที่ใช้ในการรักษาผู้ป่วยวิกฤตที่มีอาการรุนแรงและส่งมอบน้ำดื่มธนาคารจำนวน 20,000 ขวด สนับสนุนงบประมาณจำนวน 300,000 บาท ให้แก่ โรงพยาบาลราชวิถี จัดสร้างไอซียูสนามที่ใช้รองรับการรักษาผู้ป่วยวิกฤตที่มีอาการรุนแรงและส่งมอบหน้ากากอนามัยพร้อมสายคล้องรวมถึงน้ำดื่มของธนาคารจำนวน 5,000 ขวด ส่งมอบน้ำดื่มธนาคารจำนวน 15,600 ขวด หน้ากากอนามัยและสายคล้องหน้ากากอนามัย พร้อมด้วยอาหาร จำนวน 500 กล่อง ให้แก่สถาบันบำราศนราดูรส่งมอบถุงยังชีพ ธอส.ให้แก่เขตห้วยขวางเพื่อนำไปช่วยเหลือประชาชนที่ได้รับผลกระทบ เช่น ชุมชนวัดอุทัยธารามซึ่งเป็นชุมชนใกล้ธนาคารรวมถึงสนับสนุนน้ำดื่มและอาหารกลางวัน ให้หน่วยงานสำคัญต่าง ๆ อาทิ สถานพยาบาล สถานศึกษา และวัด เป็นต้น ซึ่งสอดคล้องกับนโยบายการแสดงความรับผิดชอบต่อสังคมและสิ่งแวดล้อม หรือ CSR ของธนาคารด้วยความห่วงใยและตระหนักถึงปัญหาความเดือดร้อนของประขาชน อีกทั้งเป็นการสร้างจิตสำนึกในการเป็นจิตอาสาเพื่อช่วยเหลือสังคมให้ดียิ่งขึ้นต่อไป

ที่มา : https://www.thaigov.go.th/news/contents/details/41885