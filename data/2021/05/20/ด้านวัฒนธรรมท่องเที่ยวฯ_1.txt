รัฐบาลไทย-ข่าวทำเนียบรัฐบาล-วธ.เตรียมเปิดพิพิธภัณฑสถานแห่งชาติแห่งใหม่ที่เขื่อนขุนด่านปราการชล จ.นครนายก  


วันพุธที่ 19 พฤษภาคม 2564
วธ.เตรียมเปิดพิพิธภัณฑสถานแห่งชาติแห่งใหม่ที่เขื่อนขุนด่านปราการชล จ.นครนายก
วธ.เตรียมเปิดพิพิธภัณฑสถานแห่งชาติแห่งใหม่ที่เขื่อนขุนด่านปราการชล จ.นครนายก
วธ.เตรียมเปิดพิพิธภัณฑสถานแห่งชาติแห่งใหม่ที่เขื่อนขุนด่านปราการชล จ.นครนายก  ได้รับพระมหากรุณาธิคุณจากสมเด็จพระกนิษฐาธิราชเจ้าฯพระราชทานชื่อ“พิพิธภัณฑสถานแห่งชาติ นครนายก พระบรมชนกชลพัฒน์” เผยปรับปรุงแล้วเสร็จร้อยละ 85 ส่งเสริมเรียนรู้พระราชกรณียกิจรัชกาลที่ 9ด้านชลประทาน ประวัติศาสตร์-วัฒนธรรมท้องถิ่น
นายอิทธิพล  คุณปลื้ม  รัฐมนตรีว่าการกระทรวงวัฒนธรรม (รมว.วธ.) เปิดเผยว่ากระทรวงวัฒนธรรม (วธ.)มีนโยบายเทิดทูนสถาบันชาติ ศาสนาและพระมหากษัตริย์และส่งเสริมการรักษาและหวงแหนมรดกทางวัฒนธรรมด้วยการอนุรักษ์ ฟื้นฟู เผยแพร่ประวัติศาสตร์ วัฒนธรรมและการพัฒนาแหล่งเรียนรู้ทางประวัติศาสตร์โบราณคดีและวัฒนธรรม ให้ชุมชนในท้องถิ่นและประชาชนทั่วไปได้เข้าใจถึงรากเหง้าวิถีชีวิตและมรดกภูมิปัญญาท้องถิ่นดังนั้น วธ.โดยกรมศิลปากร (ศก.) ได้ร่วมมือกับจังหวัดนครนายกมาตั้งแต่ปี 2550 ปรับปรุงพิพิธภัณฑ์เขื่อนคลองท่าด่านซึ่งต่อมาเปลี่ยนชื่อเป็น พิพิธภัณฑ์เขื่อนขุนด่านปราการชลต่อมาปี 2562 กรมศิลปากรได้รับงบประมาณสนับสนุนจากสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ(กปร.)ดำเนินการจัดทำโครงการปรับปรุงพิพิธภัณฑ์ดังกล่าวโดยใช้ชื่อโครงการว่า“โครงการปรับปรุงพิพิธภัณฑสถานเขื่อนขุนด่านปราการชล จังหวัดนครนายก”ปัจจุบันโครงการนี้ดำเนินการแล้วเสร็จประมาณร้อยละ 85 และกรมศิลปากรอยู่ระหว่างเสนอของบฯเพิ่มเติมจากกปร.เพื่อดำเนินการปรับปรุงตามแผนที่กำหนดไว้ให้แล้วเสร็จสมบูรณ์พร้อมที่จะเปิดให้บริการในอนาคต เพื่อเป็นแหล่งเรียนรู้ทางวัฒนธรรมที่มีมาตรฐานตามแบบพิพิธภัณฑสถานแห่งชาติและมาตรฐานสากล
รัฐมนตรีว่าการกระทรวงวัฒนธรรม กล่าวอีกว่า วธ.โดยกรมศิลปากร (ศก.) ได้นำความกราบบังคมทูลสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารีขอพระราชทานชื่อพิพิธภัณฑสถานเขื่อนขุนด่านปราการชลต่อมาสำนักพระราชวังแจ้งมายังกรมศิลปากรว่าสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานชื่อพิพิธภัณฑ์ดังกล่าวว่า“พิพิธภัณฑสถานแห่งชาติ นครนายก พระบรมชนกชลพัฒน์” เพื่อน้อมรำลึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รัชกาลที่ 9 ที่ทรงพัฒนางานด้านชลประทานของประเทศก่อเกิดประโยชน์สูงสุดแก่พสกนิกรชาวไทย ซึ่งเมื่อวันที่ ๑๑ พฤษภาคม ๒๕๖๔ กระทรวงวัฒนธรรมได้ออกประกาศจัดตั้งพิพิธภัณฑสถานแห่งชาติ นครนายก พระบรมชนกชลพัฒน์ และขณะนี้อยู่ในขั้นตอนการส่งประกาศไปลงในราชกิจจานุเบกษา โดยในลำดับต่อไปวธ. จะได้นำเรื่องดังกล่าวรายงานให้คณะรัฐมนตรีรับทราบ
นายอิทธิพล กล่าวอีกว่า สำหรับเนื้อหาที่จัดแสดงภายในพิพิธภัณฑสถานแห่งชาติ นครนายก พระบรมชนกชลพัฒน์ ประกอบด้วยนิทรรศการถาวรมีเนื้อหาเกี่ยวกับโครงการพระราชดำริเขื่อนขุนด่านปราการชล ข้อมูลทางภูมิศาสตร์ ธรณีวิทยา ปฐพีวิทยา รวมถึงพืชและน้ำ อันเป็นลักษณะทั่วไปของจังหวัดนครนายกตั้งแต่อดีตจนถึงปัจจุบัน ตลอดจนข้อมูลด้านประวัติศาสตร์ โบราณคดีและตำนานเมืองนครนายก ซึ่งพิพิธภัณฑ์แห่งนี้ เป็นแหล่งเรียนรู้ทางวัฒนธรรมทั้งด้านประวัติศาสตร์และโบราณคดี มรดกภูมิปัญญาท้องถิ่นและศิลปวัฒนธรรมพื้นบ้านของจังหวัดนครนายกทำให้เด็ก เยาวชนและประชาชนได้เรียนรู้พระราชกรณียกิจด้านชลประทานของรัชกาลที่ 9 และน้อมรำลึกถึงพระมหากรุณาธิคุณอันหาที่สุดมิได้ อีกทั้งเกิดความตระหนักในคุณค่าของมรดกทางวัฒนธรรมของท้องถิ่น รวมถึงช่วยสร้างรายได้จากการท่องเที่ยวเชิงประวัติศาสตร์และวัฒนธรรมให้แก่ชุมชนในพื้นที่อย่างยั่งยืนอีกด้วย

ที่มา : https://www.thaigov.go.th/news/contents/details/41871