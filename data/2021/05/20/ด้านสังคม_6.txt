รัฐบาลไทย-ข่าวทำเนียบรัฐบาล-รมว.พม. เปิดกิจกรรม "เรามีเรา" ไม่ว่าคุณจะอยู่ที่ไหน เราจะตามไปช่วย พร้อมปล่อยขบวนรถลงพื้นที่ 8 เขต กทม. เร่งช่วยกลุ่มเปราะบางเดือดร้อนจากโควิด-19


วันพุธที่ 19 พฤษภาคม 2564
รมว.พม. เปิดกิจกรรม "เรามีเรา" ไม่ว่าคุณจะอยู่ที่ไหน เราจะตามไปช่วย พร้อมปล่อยขบวนรถลงพื้นที่ 8 เขต กทม. เร่งช่วยกลุ่มเปราะบางเดือดร้อนจากโควิด-19
รมว.พม. เปิดกิจกรรม "เรามีเรา" ไม่ว่าคุณจะอยู่ที่ไหน เราจะตามไปช่วย พร้อมปล่อยขบวนรถลงพื้นที่ 8 เขต กทม. เร่งช่วยกลุ่มเปราะบางเดือดร้อนจากโควิด-19
วันนี้ (19 พ.ค. 64) เวลา 09.00 น. ที่บริเวณหน้าอาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดตัว ( Kick Off) กิจกรรม “เรามีเรา” ไม่ว่าคุณจะอยู่ที่ไหน เราจะตามไปช่วย ด้วยการปล่อยขบวนรถ พม. เพื่อนำถุงยังชีพเครื่องอุปโภคบริโภคที่จำเป็นเข้าไปช่วยเหลือและบรรเทาความเดือดร้อนของกลุ่มเปราะบางในชุมชนจำนวน 8 พื้นที่ใน 8 เขตของกรุงเทพมหานคร (กทม.)  ที่มีการแพร่ระบาดของโรคติดเชื้อไวรัสโคโรนา 2019 (โควิด-19) โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม.  ผู้บริหารและผู้แทนหน่วยงานที่เกี่ยวข้อง เข้าร่วมงาน
นายจุติ กล่าวว่า ด้วยสถานการณ์การแพร่ระบาดของโรคโควิด-19 ระลอกใหม่ ที่ขยายวงกว้างไปทั่วประเทศ และส่งผลกระทบต่อประชาชนอย่างต่อเนื่อง ในนามรัฐบาลโดยกระทรวงการพัฒนาสังคมและความมั่นคงของมนุษย์ (พม.) จึงมีความห่วงใยและตระหนักถึงปัญหาความเดือดร้อนของประชาชนทุกกลุ่มเป้าหมาย โดยเฉพาะกลุ่มเปราะบาง ทั้งเด็ก เยาวชน คนพิการ ผู้สูงอายุ และผู้ด้อยโอกาส ซึ่งที่ผ่านมา กระทรวง พม. ได้เตรียมรองรับสถานการณ์การแพร่ระบาด โดยมีการระดมการรับบริจาคสิ่งของเครื่องอุปโภคบริโภคที่จำเป็นและได้นำไปช่วยเหลือประชาชนที่ได้รับความเดือดร้อนจากการแพร่ระบาดของโรคโควิด-19 ระลอกใหม่ ผ่านการประสานความช่วยเหลือร่วมกับอาสาสมัครพัฒนาสังคมและความมั่นคงของมนุษย์ (อพม.) ที่มีอยู่ในทุกเขตของกรุงเทพมหานคร และยังได้เปิดศูนย์ปฏิบัติการฯ ให้กลุ่มเปราะบางและประชาชนที่ได้รับผลกระทบแจ้งมายัง สายด่วน พม. โทร. 1300 ของ ศูนย์ช่วยเหลือสังคม ซึ่งที่ผ่านมา ได้มีการลงพื้นที่เข้าไปช่วยเหลือประชาชนเป็นการเร่งด่วนแล้วมากกว่า 10 ชุมชน อาทิ ชุมชนคลองเตย ชุมชนโค้งรถไฟยมราช ชุมชนภายในซอยจรัญสนิทวงศ์ 9/1 ชุมชนวัดสุวรรณคีรี ชุมชนกุโบร์มัสยิด สี่แยกบ้านแขก ชุมชนตากสินสัมพันธ์ ชุมชนวัดญวน (คลองลำปัก) และชุมชนซอยลูกหลวง 8 และชุมชนหลังบ้านมนังคศิลา เป็นต้น
นายจุติ กล่าวต่อว่า วันนี้ กระทรวง พม. จึงได้เปิดตัว ( Kick Off) กิจกรรม “เรามีเรา” ไม่ว่าคุณจะอยู่ที่ไหน เราจะตามไปช่วย ด้วยการปล่อยขบวนรถ พม. ลงไปยังชุมชนในพื้นที่สีแดงที่มีการแพร่ระบาดของโรคโควิด-19 เพื่อนำถุงยังชีพ น้ำดื่ม และแอลกอฮอล์เจล ไปแจกจ่ายช่วยเหลือกลุ่มเปราะบางและประชาชนที่ได้รับผลกระทบดังกล่าว พร้อมทั้งพบปะให้กำลังใจเครือข่าย พม. และชาวชุมชน โดยกำหนดการลงพื้นที่เป้าหมายให้ครอบคลุมครบทั้ง 50 เขตในกรุงเทพฯ โดยในวันนี้ ขบวนรถ พม. ได้ลงพื้นที่นำร่อง 8 เขต ประกอบด้วย 1) ศูนย์ประสานงานอาสาสมัครพัฒนาสังคมและความมั่นคงของมนุษย์ กรุงเทพมหานคร เขตราชเทวี 2) อาคารเอนกประสงค์ วัดประชาระบือธรรม ถนนพระราม 5 เขตดุสิต 3) หมู่บ้านเอื้ออาทร ศูนย์ สนง. ออมทรัพย์มั่นคง ถ.รามอินทรา 71 ซ.คู้บอน 27 แยก 37 เขตบางเขน 4) ชมรมผู้สูงอายุ ศูนย์บริการสาธารณสุข 4 ดินแดง แฟลต 64 ซ.ประชาสงเคราะห์ 19 เขตดินแดง 5) ที่ทำการชุมชนโรงปูน เขตห้วยขวาง 6) มัสยิดบางมะเขือ ซ.ปรีดี 4 สุขุมวิท 71 เขตวัฒนา 7) ศูนย์ประสานงาน ชุมชนหมู่บ้านพลับพลา 30ไร่ ซ.รามคำแหง 21 เขตวังทองหลาง และ 8) วัดพรหมสุวรรณสามัคคี  เขตบางแค
นายจุติ กล่าวต่อไปว่า สำหรับถุงยังชีพที่ประกอบด้วยเครื่องอุปโภคบริโภคที่จำเป็น ซึ่งนำไปช่วยเหลือกลุ่มเปราะบางและชาวชุมชน กระทรวง พม. ขอขอบคุณภาคีเครือข่ายที่ได้ร่วมมือร่วมใจบริจาคสิ่งของจำนวนมาก รวมทั้งเงินบริจาคได้แก่  1)  Mr. Tatsuya Nozaki ประธาน บริษัท ไทยยามาฮ่ามอเตอร์ จำกัด บริจาคเงินสด จำนวน 1,400,000 บาท 2) ธนาคารอาคารสงเคราะห์ (ธอส.) บริจาคเงินสด จำนวน 1,000,000 บาท หน้ากากอนามัยพร้อมสายคล้อง 9,000 ชุด 3) ธนาคารเพื่อการเกษตรและสหกรณ์การเกษตร (ธ.ก.ส.) บริจาคน้ำดื่ม 3,000 ขวด 4) สถาบันอนุสรีรวมใจให้กันและมูลนิธิพุทธรังษี บริจาคน้ำดื่ม 1,800 ขวด ข้าวสาร 600 กิโลกรัม  นมจืด 800 กล่อง ผ้าอ้อมเด็ก 200 แพ็ค ผ้าอ้อมสำหรับผู้สูงอายุ 200 แพ็ค บะหมี่กึ่งสำเร็จรูป 100 กล่อง น้ำเต้าหู้ผง 200 ถุง ยาสามัญ 200 ชุด 5) คณะนักศึกษาวิทยาลัยป้องกันราชอาณาจักร (วปอ.) รุ่น 62 บริจาคถุงยังชีพ 330 ชุด มูลค่า 100,000 บาท 6) คณะนักศึกษาวิทยาลัยป้องกันราชอาณาจักร (วปอ.) รุ่น 63 บริจาคเงินสด จำนวน 99,999 บาท 7) บริษัท เอ - พลัส ชัพพลาย จำกัด บริจาคเงินสด จำนวน 100,000 บาท ผลิตภัณฑ์ เอ บอนเน่ แอลกอฮอล์เจลล้างมือ 8) บริษัท ชาญกิจเทรดดิ้ง จำกัด บริจาคแอลกอฮอล์เจล 1,900 ชิ้น 9) เอ็มบีเค กรุ๊ป บริจาคน้ำดื่ม 5,000 ขวด และ 10) โลตัส บริจาคผักสด จำนวน 1,000 กิโลกรัม และแตงโม จำนวน  5,000 กิโลกรัม เพื่อนำไปให้ครัวกลางชุมชนใน 29 เขตของ กทม. สำหรับปรุงอาหารแจกจ่ายแก่กลุ่มเปราะบางและประชาชนในพื้นที่
นายจุติ กล่าวเพิ่มเติมว่า นอกจากนี้ ยังมีการเปิดตัวศิลปิน อาสา อพม. (อาสาสมัครพัฒนาสังคมและความมั่นคงของมนุษย์) ได้แก่ นายศตวรรษ เศรษฐกร (เต๊ะ) นักร้อง / นักแสดง และนางสาวปุณยนุช วรนิธิพงศ์ (ตุ๊กตา) พิธีกรรายการโทรทัศน์ เพื่อช่วยประชาสัมพันธ์กิจกรรมการช่วยเหลือกลุ่มเปราะบางของกระทรวง พม.  ทั้งนี้ กระทรวง พม. ได้เร่งวางแผนการช่วยเหลือประชาชนกลุ่มเป้าหมายภายหลังวิกฤตครั้งนี้ เพื่อให้สามารถดำรงชีวิตได้อย่างมั่นคงในระยะยาว หากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41883