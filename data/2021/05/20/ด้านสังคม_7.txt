รัฐบาลไทย-ข่าวทำเนียบรัฐบาล-รมว.พม. นำทีม เรามีเรา ลงพื้นที่ดินแดง มอบถุงยังชีพ ช่วยเหลือกลุ่มเปราะบางที่เดือดร้อนจากโควิด-19


วันพุธที่ 19 พฤษภาคม 2564
รมว.พม. นำทีม เรามีเรา ลงพื้นที่ดินแดง มอบถุงยังชีพ ช่วยเหลือกลุ่มเปราะบางที่เดือดร้อนจากโควิด-19
รมว.พม. นำทีม เรามีเรา ลงพื้นที่ดินแดง มอบถุงยังชีพ ช่วยเหลือกลุ่มเปราะบางที่เดือดร้อนจากโควิด-19
วันนี้ (19 พ.ค. 64) เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหาร นายธีรภัทร ประยูรสิทธิ ปลัดสํานักนายกรัฐมนตรี และศิลปินอาสา อพม. (อาสาสมัครพัฒนาสังคมและความมั่นคงของมนุษย์) ได้แก่ นายศตวรรษ เศรษฐกร (เต๊ะ) นักร้อง นักแสดง และนางสาวปุณยนุช วรนิธิพงศ์ (ตุ๊กตา) พิธีกรรายการโทรทัศน์ ร่วมลงพื้นที่ ณ ชมรมผู้สูงอายุ ศูนย์บริการสาธารณสุข 4 ดินแดง แฟลต 64 ซอยประชาสงเคราะห์ 19 เขตดินแดง กรุงเทพฯ เพื่อมอบเครื่องอุปโภคบริโภคที่จำเป็นให้กับผู้แทนชุมชนนำไปช่วยเหลือและบรรเทาความเดือดร้อนให้กลุ่มเปราะบางและประชาชนในชุมชนที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 (โควิด-19) ภายใต้กิจกรรม “เรามีเรา” ไม่ว่าคุณจะอยู่ที่ไหน เราจะตามไปช่วย
นายจุติ กล่าวว่า การลงพื้นที่วันนี้ เรามาดูแลช่วยเหลือประชาชนกลุ่มเปราะบาง ได้แก่ ผู้ป่วยติดเตียงที่ไม่มีใครดูแล ขาดความช่วยเหลือคนพิการ ผู้สูงอายุ และครอบครัวที่ติดเชื้อที่อยู่ระหว่างกักตัวเพื่อรอดูอาการ ทำให้ไม่สามารถไปไหนได้ เราจึงเข้ามาดูแลเพราะมีคนจำนวนมาก และทุกคนสามารถเข้ามามีส่วนร่วมในการช่วยเหลือสังคมไทยได้ ด้วยการบริจาคเครื่องอุปโภคและบริโภคที่จำเป็น โดย กระทรวง พม. จะเป็นส่วนกลางสำหรับของบริจาคที่ทุกคนมอบให้มาและเรายังมีกลุ่มคนที่ต้องการความช่วยเหลืออีกเป็นจำนวนมาก ถ้าทุกคนช่วยกัน ตนเชื่อว่าเราจะสามารถผ่านพ้นวิกฤตโควิด-19 ครั้งนี้ ไปด้วยกัน
นายจุติ กล่าวเพิ่มเติมว่า สำหรับแนวทางการช่วยเหลือกลุ่มเปราะบางที่ได้รับผลกระทบจากวิกฤตโควิด-19 กระทรวง พม.ได้เตรียมจัดสถานที่รองรับไว้หลายพื้นที่ ทั้งในเขตกรุงเทพฯ และปริมณฑล สามารถรองรับได้ประมาณ 400 คน โดยมีเจ้าหน้าที่คอยดูแล 24 ชั่วโมง และมีอาหารครบทั้ง 3 มื้อ ทั้งนี้ กระทรวง พม. ได้เร่งวางแผนการช่วยเหลือประชาชนกลุ่มเป้าหมายภายหลังวิกฤตครั้งนี้ เพื่อให้สามารถดำรงชีวิตได้อย่างมั่นคงในระยะยาว หากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด หากประชาชนต้องการความช่วยเหลือ สามารถโทร 1300 ได้ตลอด 24 ชั่วโมง

ที่มา : https://www.thaigov.go.th/news/contents/details/41884