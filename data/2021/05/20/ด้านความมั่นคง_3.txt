รัฐบาลไทย-ข่าวทำเนียบรัฐบาล-“รมว.วราวุธ นั่งหัวโต๊ะ ประชุมขับเคลื่อนการดำเนินงานอุทยานธรณีของประเทศไทย”


วันพุธที่ 19 พฤษภาคม 2564
“รมว.วราวุธ นั่งหัวโต๊ะ ประชุมขับเคลื่อนการดำเนินงานอุทยานธรณีของประเทศไทย”
“รมว.วราวุธ นั่งหัวโต๊ะ ประชุมขับเคลื่อนการดำเนินงานอุทยานธรณีของประเทศไทย”
วันนี้ (วันพุธที่ 19 พฤษภาคม 2564 ) เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุม คณะกรรมการแห่งชาติว่าด้วยอุทยานธรณี ครั้งที่ 1/2564 ผ่านระบบ VDO Conference ณ ห้องประชุมชั้น 17 อาคารกระทรวงทรัพยากรธรรมชาติและสิ่งแวดล้อม โดยมี นายสมหมาย เตชวาล อธิบดีกรมทรัพยากรธรณี เข้าร่วมการประชุมครั้งนี้ด้วย
โดยในที่ประชุมได้รับทราบถึงการดำเนินงานการอนุรักษ์มรดกธรณีและอุทยานธรณีที่ผ่านมา มีการแต่งตั้งคณะอนุกรรมการฯ ทั้งด้านนโยบาย ด้านการส่งเสริม ด้านการประเมินพื้นที่ ด้านวิชาการ ด้านเครือข่ายอุทยานธรณีประเทศไทย รวมถึง อนุกรรมการเชิงพื้นที่ของอุทยานธรณีระดับประเทศและระดับโลก
พร้อมทั้ง ยังได้รับทราบถึงการจัดการประชุมเครือข่ายอุทยานธรณีโลกของยูเนสโก ครั้งที่ 9 (9th International Conference on UNESCO Global Geoparks) ณ อุทยานธรณีโลกเกาะเชจู ประเทศเกาหลี อีกด้วย
ในโอกาสนี้ ที่ประชุมยังได้ร่วมกันพิจารณาร่างนโยบายการอนุรักษ์มรดกธรณีและการดำเนินงานอุทยานธรณี และแผนปฏิบัติการด้านการอนุรักษ์แหล่งมรดกธรณีและการดำเนินงานอุทยานธรณีระยะที่ 1 (พ.ศ. 2564 - 2570) และแผนปฏิบัติงานอื่น ๆ เพื่อขับเคลื่อนการดำเนินงานเชิงรุก รวมถึง ยังได้พิจารณาการแสดงเจตจำนงของอุทยานธรนีขอนแก่น เพื่อขอรับรองเป็นอุทยานธรณีโลกจากยูเนสโก
นอกจากนั้น ที่ประชุมยังมีมติเห็นชอบให้มีการจัดการประชุมเครือข่ายอุทยานธรณีประเทศไทย (Thailand Geoparks Network: TGN) ครั้งที่ 1 ณ อุทยานธรณีโลกสตูล จังหวัดสตูล และการจัดการประชุมเครือข่ายอุทยานธรณีภาคพื้นเอเชียแปซิฟิกครั้งที่ 7 (The 7th Asia Pacific Geoparks Network Symposium) ที่จะจัดขึ้นในเดือน กันยายน 2564 ณ อุทยานธรณีโลก จังหวัดสตูล ด้วย
สำหรับการประชุมครั้งนี้ นับเป็นก้าวสำคัญของการอนุรักษ์แหล่งมรดกธรณี และถือเป็นการขับเคลื่อนการดำเนินงานอุทยานธรณีของประเทศไทยเชิงรุกอย่างเป็นรูปธรรมมากขึ้น โดยการดำเนินงานอุทยานธรณีจะทำให้เกิดการตระหนักรับรู้ถึงการอนุรักษ์แหล่งทรัพยากรธรรมชาติและสิ่งแวดล้อม พร้อมทั้งได้ประโยชน์ในการพัฒนาเศรษฐกิจของชุมชนท้องถิ่นอีกด้วย

ที่มา : https://www.thaigov.go.th/news/contents/details/41877