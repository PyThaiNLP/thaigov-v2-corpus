รัฐบาลไทย-ข่าวทำเนียบรัฐบาล-อนุทิน ให้เขตสุขภาพที่ 4 ใช้กลไก คกก.โรคติดต่อจังหวัดจัดทำแผนการกระจายวัคซีน


วันพุธที่ 19 พฤษภาคม 2564
อนุทิน ให้เขตสุขภาพที่ 4 ใช้กลไก คกก.โรคติดต่อจังหวัดจัดทำแผนการกระจายวัคซีน
รองนายกรัฐมนตรีและรัฐมนตรีว่าการกระทรวงสาธารณสุข มอบนโยบายการบริหารจัดการวัคซีนโควิด 19 เขตสุขภาพที่ 4 ใช้กลไกคณะกรรมการโรคติดต่อจังหวัดจัดทำแผนการกระจายวัคซีน เน้นฉีดให้ครอบคลุมร้อยละ 70 ของประชากรภายในเดือนกันยายน 2564 และฉีดกลุ่ม อสม.ให้ครบทุกคน
รองนายกรัฐมนตรีและรัฐมนตรีว่าการกระทรวงสาธารณสุข มอบนโยบายการบริหารจัดการวัคซีนโควิด 19 เขตสุขภาพที่ 4 ใช้กลไกคณะกรรมการโรคติดต่อจังหวัดจัดทำแผนการกระจายวัคซีน เน้นฉีดให้ครอบคลุมร้อยละ 70 ของประชากรภายในเดือนกันยายน 2564 และฉีดกลุ่ม อสม.ให้ครบทุกคน
บ่ายวันนี้ (19 พฤษภาคม 2564) ที่โรงพยาบาลบุษราคัม อิมแพค เมืองทองธานี  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายแพทย์เกียรติภูมิ วงศ์รจิต ปลัดกระทรวงสาธารณสุข ประชุมร่วมกับผู้ตรวจราชการกระทรวงสาธารณสุขและนายแพทย์สาธารณสุขจังหวัดในเขตสุขภาพที่ 4 เพื่อมอบนโยบายการบริหารจัดการวัคซีนโควิด 19
นายอนุทินกล่าวว่า ได้มอบนโยบายให้นายแพทย์สาธารณสุขจังหวัดทำงานร่วมกับผู้ว่าราชการจังหวัดใช้กลไกคณะกรรมการโรคติดต่อจังหวัดบริหารจัดการวัคซีนโควิด 19 ซึ่งตั้งแต่มิถุนายนเป็นต้นไปจะมีการส่งมอบวัคซีนแอสตร้าเซนเนก้าจำนวนมาก ขอให้สำรวจความต้องการของประชาชน เสนอจำนวนวัคซีนและแผนการกระจายวัคซีน โดยเน้นย้ำให้เร่งฉีดวัคซีนเข็มแรกให้ได้ตามตามเป้าหมายคือร้อยละ 70 ของประชากร ภายในเดือนกันยายน 2564 โดยให้ฉีดผู้ที่ลงทะเบียนผ่านหมอพร้อมให้ครบตั้งแต่เดือนมิถุนายน 2564 นอกจากนี้ วัคซีน 1 ขวด ซึ่งปกติระบุว่ามี 10 โดส แต่ปริมาณวัคซีนให้มามากกว่า 10 โดส จึงขอให้ฉีดให้ได้ 12 โดส จะช่วยประหยัดงบประมาณและฉีดวัคซีนได้มากขึ้น
“แม้จะมีการนัดคิวฉีดวัคซีน แต่ถึงเวลาจริงอาจมีผู้ที่ไม่ได้มาตามนัด ต้องเตรียมความพร้อมในเรื่องนี้ เนื่องจากนำวัคซีนออกมาแล้วไม่สามารถนำกลับไปแช่หรือกลับไปสต๊อกได้ ต้องใช้ให้หมด จึงต้องเตรียมผู้เข้ามารับวัคซีนในส่วนนี้ด้วย” นายอนุทินกล่าว
นายอนุทินกล่าวต่อว่า ขอให้เร่งฉีดวัคซีนในกลุ่ม อสม.ที่เป็นบุคลากรสาธารณสุขด่านหน้าให้ครบทั้งหมดโดยเร็ว เนื่องจากต้องเข้าไปดูแลประชาชนในครัวเรือน ถือว่ามีความเสี่ยง ส่วนหน่วยงาน องค์กรที่รวมกันมาฉีดเป็นกลุ่มจำนวนมาก หากสามารถจัดสถานที่และบุคลากรในการฉีดวัคซีนเพื่อช่วยแบ่งเบาภาระงานของกระทรวงสาธารณสุขจะได้รับการพิจารณาเป็นลำดับต้นๆ
******************************************  19 พฤษภาคม 2564
***************************************************

ที่มา : https://www.thaigov.go.th/news/contents/details/41898