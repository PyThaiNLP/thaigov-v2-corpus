รัฐบาลไทย-ข่าวทำเนียบรัฐบาล-กระทรวงแรงงาน แนะ “อาชีพอิสระ 2021” ทางเลือกสุดปัง เพิ่มรายได้ช่วงโควิด – 19


วันพุธที่ 19 พฤษภาคม 2564
พิมพ์
กระทรวงแรงงาน แนะ “อาชีพอิสระ 2021” ทางเลือกสุดปัง เพิ่มรายได้ช่วงโควิด – 19
กระทรวงแรงงานเตรียมข้อมูลอาชีพทางเลือก 186 อาชีพ ให้บริการ ผู้มีเวลาว่าง ผู้ว่างงาน หรือผู้ที่ต้องการหารายได้เสริม เพิ่มโอกาสมีอาชีพ มีรายได้ มีงานทำช่วงสถานการณ์โควิด -19
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า นายกรัฐมนตรี พล.อ. ประยุทธ์ จันทร์โอชา ห่วงใยแรงงานไทยที่ได้รับผลกระทบจากสถานการณ์การแพร่ระบาดของโรคโควิด – 19 ที่ส่งผลต่อการประกอบอาชีพของประชาชนเป็นวงกว้าง ทั้งจากการปรับลดกำลังการผลิต การลดการทำงานล่วงเวลา และการลดวันทำงาน ทำให้แรงงานจำนวนไม่น้อยมีชั่วโมงทำงานลดลง กระทรวงแรงงานจึงได้เตรียมข้อมูลอาชีพทางเลือกไว้ให้บริการ สำหรับผู้ที่มีเวลาว่างมากขึ้น ผู้ว่างงาน หรือผู้ที่ต้องการหารายได้เสริม เพื่อเพิ่มโอกาสมีอาชีพ มีรายได้ มีงานทำในช่วงสถานการณ์โควิด -19 หรือเป็นแนวคิดเพื่อจุดประกายความคิด สร้างแรงบันดาลใจในการประกอบอาชีพ และอาจทำเป็นอาชีพหลักได้ในอนาคต โดยข้อมูล “อาชีพอิสระ 2021” แบ่งเป็น 10 ประเภทอาชีพ รวมทั้งสิ้น 186 อาชีพ ซึ่งเป็นอาชีพที่ได้รับความนิยมในปัจจุบัน ที่ลงทุนน้อย ผลตอบแทนมาก และทำได้ง่าย ทั้งนี้ ประชาชนที่สนใจสามารถเข้าชมข้อมูลอาชีพและคลิปสาธิตการประกอบอาชีพ ได้ทางเว็บไซต์  www.doe.go.th/vgnew  ของกองส่งเสริมการมีงานทำ กรมการจัดหางาน
ด้านนายไพโรจน์ โชติกเสถียร รองปลัดกระทรวงแรงงาน รักษาราชการแทนอธิบดีกรมการจัดหางาน กล่าวว่า กรมการจัดหางานมีภารกิจในการส่งเสริมการมีงานทำและส่งเสริมประกอบอาชีพให้แก่ประชาชน แต่ด้วยสถานการณ์การแพร่ระบาดโรคโควิด – 19 จำเป็นต้องปฏิบัติตามมาตรการในการควบคุมและป้องกันโรค หลีกเลี่ยงการรวมกลุ่มทำกิจกรรมต่างๆ โดยปรับเปลี่ยนวิธีและช่องทางการให้บริการประชาชนในรูปแบบเดิม เป็นการให้ข้อมูลที่เป็นประโยชน์ผ่านระบบออนไลน์ ซึ่งมีทั้งข้อมูลและคลิปแนะนำการประกอบอาชีพที่ผู้ที่สนใจสามารถเข้าถึงได้ทุกที่ ทุกเวลา รวมทั้งสามารถศึกษาซ้ำได้ด้วยตนเองจนกว่าจะเข้าใจ
สำหรับ “อาชีพอิสระ 2021” ที่กรมการจัดหางานรวบรวมไว้ มีด้วยกัน 10 ประเภทอาชีพอิสระ ดังนี้
1.ประเภทการขายและการให้บริการ อาทิ รับจ้างพาสุนัขเดินเล่น รับจ้างทำเซอไพรส์ รับจ้างเล่นเกม รับกดบัตรคอนเสิร์ตออนไลน์ รับดูดวง และรับจ้างพาผู้สูงอายุไปโรงพยาบาล
2.ประเภทการใช้เทคนิคและความรู้เฉพาะด้าน อาทิ รับทำโมเดล รับสร้างและตอบแบบสอบถาม ทำหนังสือ E- book
3.ประเภทการออกแบบ อาทิ รับทำ Sticker Line รับทำ Resume และ Portfolio รับออกแบบโลโก้
4.ประเภทการสอน อาทิ รับสอนโหราศาสตร์ สอนลงทุน/เล่นหุ้น เทรนเนอร์ออนไลน์
5.ประเภทงานประดิษฐ์ หัตถกรรม และภูมิปัญญา อาทิ ทำเคสโทรศัพท์ จัดช่อดอกไม้ธนบัตร ทำเย็บหน้ากากอนามัย สายคล้องหน้ากากอนามัย ทำเหรียญโปรยทาน
6.ประเภทการตัด – เย็บ อาทิ รับซ่อมตุ๊กตา เย็บเสื้อผ้าสุนัข รับตัด - เย็บ/แก้ไขเสื้อผ้า
7.ประเภทการทำอาหาร อาทิ ทำอาหารเพื่อสุขภาพ ทำซูชิ  เบเกอรี่  โมจิไอศกรีม
8.ประเภทการให้คำปรึกษา อาทิ รับให้คำปรึกษาวางแผนภาษีบุคคลธรรมดา/นิติบุคคล รับวางแผนการเดินทาง ที่ปรึกษาทางกฎหมาย
9.ประเภทการเขียนและรีวิว อาทิ รับรีวิวอาหาร/ร้านอาหาร รับโปรโมทสินค้า รีวิวสินค้าและบริการ
10.ประเภทการเกษตรและเลี้ยงสัตว์ อาทิ ปลูกผักออแกนิค เพาะเห็ด เพาะพันธุ์ปลา/เลี้ยงปลา ทำปุ๋ยมูลไส้เดือน
ทั้งนี้ ผู้สนใจที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/41896