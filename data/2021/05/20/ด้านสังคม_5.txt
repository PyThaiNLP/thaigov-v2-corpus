รัฐบาลไทย-ข่าวทำเนียบรัฐบาล-พม. ทีม "เรามีเรา" มอบผักสดให้ครัวกลาง วัดสะพาน เขตคลองเตย ประกอบอาหารให้กลุ่มเปราะบางที่เดือดร้อนจากโควิด-19


วันพุธที่ 19 พฤษภาคม 2564
พม. ทีม "เรามีเรา" มอบผักสดให้ครัวกลาง วัดสะพาน เขตคลองเตย ประกอบอาหารให้กลุ่มเปราะบางที่เดือดร้อนจากโควิด-19
พม. ทีม "เรามีเรา" มอบผักสดให้ครัวกลาง วัดสะพาน เขตคลองเตย ประกอบอาหารให้กลุ่มเปราะบางที่เดือดร้อนจากโควิด-19
วันที่ 18 พ.ค. 64 เวลา 12.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นายโชคชัย วิเชียรชัยยะ รองอธิบดีกรมพัฒนาสังคมและสวัสดิการ (รองอธิบดี พส.) ศูนย์ช่วยเหลือสังคม สายด่วน พม. โทร. 1300  และอาสาสมัครพัฒนาสังคมและความมั่นคงของมนุษย์ (อพม.) ลงพื้นที่ ณ วัดสะพาน เขตคลองเตย กรุงเทพฯ เพื่อมอบผักสดซึ่งได้รับบริจาคจากตลาดศรีเมือง จังหวัดราชบุรี ให้กับครัวกลางวัดสะพาน นำไปประกอบอาหารและช่วยเหลือแจกจ่ายให้กลุ่มเปราะบางและประชาชนในชุมชนที่เดือดร้อนจากผลกระทบของสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ ภายใต้กิจกรรม “เรามีเรา ไม่ว่าคุณจะอยู่ที่ไหน เราจะตามไปช่วย”
นางสาวแรมรุ้ง กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่
ที่ขยายวงกว้างไปทั่วประเทศ และส่งผลกระทบต่อประชาชนอย่างต่อเนื่อง กระทรวง พม. จึงมีความห่วงใยและตระหนักถึงปัญหาความเดือดร้อนและความยากลำบากของประชาชนทุกกลุ่มเป้าหมาย โดยเฉพาะกลุ่มเปราะบางทั้ง เด็ก เยาวชน คนพิการ ผู้สูงอายุ และผู้ด้อยโอกาสในชุมชนที่มีความเสี่ยงสูง จึงได้บูรณาการความช่วยเหลือร่วมกับภาคีเครือข่ายทุกภาคส่วน และในวันนี้ กระทรวง พม. ได้นำผักสด จำนวน 5,000 กิโลกรัม ซึ่งได้รับบริจาคจากตลาดศรีเมือง จังหวัดราชบุรี นำไปมอบให้กับครัวกลางของชุมชนในพื้นที่กรุงเทพฯ เพื่อประกอบอาหารและนำไปช่วยเหลือแจกจ่ายให้กลุ่มเปราะบางและประชาชนในชุมชนที่เดือดร้อน ได้แก่ 1. ครัวกลางวัดสะพาน เขตคลองเตย 2. ครัวกลางบ้านมั่นคงสภาวังทองหลาง 3. ครัวกลางชุมชนบ้านมั่นคงสวนพลู เขตสาทร 4. ครัวกลางบ้านมั่นคงชุมชนคลองลัดภาชี เขตภาษีเจริญ และ 5. ครัวกลางบ้านมั่นคงประชาสามัคคี บางพลัด
นางสาวแรมรุ้ง กล่าวเพิ่มเติมว่า กระทรวง พม. ขอเชิญชวนทุกภาคส่วนและประชาชน ร่วมบริจาคสิ่งของที่จำเป็น อาทิ อาหารกล่องพร้อมทาน  วัตถุดิบสำหรับประกอบอาหาร (อาหารสด และอาหารแห้ง) ข้าวสาร น้ำดื่ม นมสำหรับเด็กและผู้ใหญ่ ผ้าอ้อมสำหรับเด็กแรกเกิด คนพิการ และผู้สูงอายุ บะหมี่กึ่งสำเร็จรูป อาหารกระป๋อง หน้ากากอนามัย และแอลกอฮอล์ เป็นต้น ทั้งนี้ สามารถบริจาคได้ที่ ศูนย์รับบริจาคกระทรวง พม. ณ อาคารกรมพัฒนาสังคมและสวัสดิการ กระทรวง พม. หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41882