รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอกแม่น้ำป่าสักในพื้นที่จังหวัดเพชรบูรณ์  เพื่อแก้ไขปัญหาความตื้นเขิน


วันพุธที่ 19 พฤษภาคม 2564
กรมเจ้าท่า เร่งขุดลอกแม่น้ำป่าสักในพื้นที่จังหวัดเพชรบูรณ์  เพื่อแก้ไขปัญหาความตื้นเขิน
...
นายวิทยา ยาม่วง อธิบดีกรมเจ้าท่า กระทรวงคมนาคม ได้สั่งการให้สำนักงานพัฒนาและบำรุงรักษาทางน้ำที่ 2 เปิดหน่วยปฏิบัติงานขุดลอกแม่น้ำป่าสัก ในพื้นที่ตำบลหล่มสัก และตำบลตาลเดี่ยว อำเภอหล่มสัก จังหวัดเพชรบูรณ์ เนื่องจากพื้นที่ดังกล่าวไม่เคยขุดลอกมาก่อน ทำให้มีต้นไม้และวัชพืชในแม่น้ำจำนวนมาก ซึ่งสำนักงานฯ ได้นำรถขุด นว.4, นว.6 ปฏิบัติการขุดลอก เมื่อวันที่ 26 มกราคม 2564 ระยะทาง 5,400 เมตร ความกว้าง 10 เมตร ลึกประมาณ 138 เมตร (จากระดับน้ำทะเลปานกลาง) ปริมาณวัสดุขุดลอก 71,061 ลูกบาศก์เมตร ระยะเวลาดำเนินการ 110 วัน ขณะนี้ผลการดำเนินงานแล้วเสร็จตามแผน ซึ่ง จท. จะจัดแผนดำเนินงานต่อเนื่องในปีงบประมาณต่อไป
ทั้งนี้ การขุดลอกฯ ดังกล่าว ช่วยแก้ไขปัญหาความตื้นเขินของแม่น้ำป่าสัก และรักษาสภาพแม่น้ำให้มีความสมบูรณ์ สามารถระบายน้ำได้อย่างมีประสิทธิภาพมากยิ่งขึ้น ป้องกันอุทกภัยในฤดูน้ำหลากและขยายพื้นที่รับน้ำให้ประชาชนสามารถใช้น้ำเพื่ออุปโภค - บริโภค นอกจากนี้ได้ปรับพื้นที่บริเวณริมตลิ่งสำหรับปลูกพืชผักสวนครัว เพื่อสร้างรายได้และปรับภูมิทัศน์ให้เป็นสถานที่พักผ่อนหย่อนใจ สร้างความสุขให้ประชาชนในพื้นที่ด้วย

ที่มา : https://www.thaigov.go.th/news/contents/details/41880