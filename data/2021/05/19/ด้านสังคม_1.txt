รัฐบาลไทย-ข่าวทำเนียบรัฐบาล-กรมเจ้าท่าเร่ง แก้ไขปัญหาผักตบชวาและวัชพืชในแม่น้ำสายหลักและแหล่งน้ำสาธารณะ ในพื้นที่จังหวัดพระนครศรีอยุธยา ปทุมธานี นนทบุรี และชัยนาท


วันอังคารที่ 18 พฤษภาคม 2564
กรมเจ้าท่าเร่ง แก้ไขปัญหาผักตบชวาและวัชพืชในแม่น้ำสายหลักและแหล่งน้ำสาธารณะ ในพื้นที่จังหวัดพระนครศรีอยุธยา ปทุมธานี นนทบุรี และชัยนาท
...
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า กรมเจ้าท่า (จท.) ได้ดำเนินการตามนโยบายรัฐบาล ด้วยการบูรณาการร่วมกับทุกภาคส่วนกำจัดผักตบชวาและวัชพืชในแม่น้ำสายหลักและแหล่งน้ำสาธารณะ ในพื้นที่จังหวัดพระนครศรีอยุธยา ปทุมธานี นนทบุรี และชัยนาท โดยสำนักงานพัฒนาและบำรุงรักษาทางน้ำที่ 1 และสำนักงานพัฒนาและบำรุงรักษาทางน้ำที่ 2 ได้นำชุดเรือเจ้าท่า ผ.1, ผ.2, ผ.3, ผ.4, ผ.5 และ ผ.6 พร้อมเครื่องมือ อุปกรณ์ และบุคลากร เข้าดำเนินการในพื้นที่เป้าหมายตามแผนงานดังนี้
1. คลองบางบาล ในพื้นที่ตำบลไทรน้อย อำเภอบางบาล จังหวัดพระนครศรีอยุธยา
2. แม่น้ำเจ้าพระยา ในพื้นที่ตำบลบางกระบือ อำเภอสามโคก จังหวัดปทุมธานี
3. แม่น้ำเจ้าพระยา ในพื้นที่ตำบลบ้านใหม่ อำเภอปากเกร็ด จังหวัดนนทบุรี
4. คลองบางพระครู ในพื้นที่ตำบลบางพระครู อำเภอนครหลวง จังหวัดพระนครศรีอยุธยา
5. แม่น้ำเจ้าพระยา ในพื้นที่ตำบลธรรมมูล ตำบลบ้านกล้วย อำเภอเมือง จังหวัดชัยนาท
ทั้งนี้ จท. มีแผนการจัดเก็บผักตบชวาและวัชพืช ในปีงบประมาณ 2564 จำนวน 422,000 ตัน โดยผลการดำเนินงาน ณ วันที่ 16 พฤษภาคม 2564 สามารถจัดเก็บได้ จำนวน 270,766 ตัน คิดเป็นร้อยละ 64.16 ซึ่ง จท. จะเร่งดำเนินงานเพื่อแก้ไขปัญหาผักตบชวาและวัชพืชกีดขวางการสัญจรทางน้ำ ช่วยให้ระบายน้ำได้ดียิ่งขึ้น แก้ไขปัญหาอุทกภัยในฤดูน้ำหลาก ปัญหาภัยแล้งในการเกษตร รวมทั้งการใช้น้ำเพื่ออุปโภคและบริโภค บรรเทาความเดือดร้อนของประชาชนอย่างยั่งยืนต่อไป

ที่มา : https://www.thaigov.go.th/news/contents/details/41832