รัฐบาลไทย-ข่าวทำเนียบรัฐบาล-อธิบดีกรมเจ้าท่า ตรวจติดตามความคืบหน้าการพัฒนาและปรับปรุงท่าเรือโดยสารในแม่น้ำเจ้าพระยา พร้อมเปิดให้บริการเต็มรูปแบบภายในเดือนสิงหาคมนี้


วันอังคารที่ 18 พฤษภาคม 2564
อธิบดีกรมเจ้าท่า ตรวจติดตามความคืบหน้าการพัฒนาและปรับปรุงท่าเรือโดยสารในแม่น้ำเจ้าพระยา พร้อมเปิดให้บริการเต็มรูปแบบภายในเดือนสิงหาคมนี้
...
นายวิทยา ยาม่วง อธิบดีกรมเจ้าท่า กระทรวงคมนาคม ลงพื้นที่ตรวจติดตามความคืบหน้าการพัฒนาและปรับปรุงท่าเรือโดยสารในแม่น้ำเจ้าพระยา จำนวน 3 แห่ง ได้แก่ ท่าเรือท่าช้าง ท่าเรือราชินี และท่าเรือท่าเตียน เมื่อวันที่ 14 พฤษภาคม 2564 พร้อมเน้นย้ำทุกท่าเรือจะต้องมีห้องน้ำสำหรับบริการประชาชน คาดว่าจะแล้วเสร็จภายในเดือนกรกฎาคม เพื่อเปิดให้บริการเต็มรูปแบบภายในเดือนสิงหาคม 2564
นายวิทยา ยาม่วง กล่าวว่า กรมเจ้าท่า (จท.) ได้พัฒนาและปรับปรุงท่าเรือโดยสารในแม่น้ำเจ้าพระยา เพื่อยกระดับการให้บริการให้มีสภาพมั่นคง แข็งแรง เหมาะสมต่อการใช้งาน และมีความปลอดภัยต่อประชาชน ที่สัญจรทางน้ำและการเดินเรือ แต่เนื่องจากสถานการณ์การแพร่ระบาดของโรคติดเชื้อไวรัส COVID-19 ทำให้ขาดแคลนแรงงานก่อสร้าง ส่งผลให้การพัฒนาท่าเรือทั้ง 3 แห่ง มีความล่าช้ากว่ากำหนด โดยปัจจุบันมีความคืบหน้าการดำเนินงานดังนี้
1. ท่าเรือท่าช้าง ผลการดำเนินงานคิดเป็น ร้อยละ 61.17 ช้ากว่าแผนงาน ร้อยละ 38.83
2. ท่าเรือท่าเตียน ผลการดำเนินงานคิดเป็น ร้อยละ 50.8 ช้ากว่าแผนงาน ร้อยละ 47.23
3. ท่าเรือราชินี ผลการดำเนินงานคิดเป็น ร้อยละ 22 ช้ากว่าแผนงาน ร้อยละ30
ทั้งนี้ ได้กำชับผู้รับจ้างจัดหาแรงงานเพิ่มเติมและจัดทำแผนการดำเนินงาน เพื่อเร่งรัดงานในส่วนที่เหลือให้แล้วเสร็จตามแผนที่กำหนดไว้ภายในเดือนกรกฎาคม 2564 พร้อมทั้งเน้นย้ำให้ดำเนินการป้องกันการแพร่ระบาดของโรคติดเชื้อไวรัส COVID-19 ตามมาตรการของกระทรวงสาธารณสุขอย่างเคร่งครัด รักษาและทำความสะอาดสถานที่ให้เรียบร้อย และเข้มงวด ป้องกันการเกิดปัญหาฝุ่นละอองขนาดเล็ก PM 2.5 ไม่ให้เกิดผลกระทบต่อประชาชน

ที่มา : https://www.thaigov.go.th/news/contents/details/41834