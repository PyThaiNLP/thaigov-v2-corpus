รัฐบาลไทย-ข่าวทำเนียบรัฐบาล-สปสช. แจงข้อสงสัยกรณี รพ.เอกชนเรียกเก็บค่าใช้จ่ายในการรักษาโควิด-19 หลายแสนบาท


วันอังคารที่ 18 พฤษภาคม 2564
พิมพ์
สปสช. แจงข้อสงสัยกรณี รพ.เอกชนเรียกเก็บค่าใช้จ่ายในการรักษาโควิด-19 หลายแสนบาท
เลขาธิการ สปสช. เผยเป็นความเข้าใจผิดของ รพ.เอกชน เน้นย้ำโรคโควิด-19 เป็นโรคเจ็บป่วยฉุกเฉินใช้สิทธิ UCEP ได้ และรักษาฟรี
เมื่อวันที่ 17 พฤษภาคม 2564 นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ ชี้แจงว่า กรณีที่เป็นข่าวนั้น ได้ตรวจสอบแล้วพบว่า ญาติของผู้ป่วยได้ประสานเข้ามายังสายด่วน สปสช. 1330 เพื่อให้ประสานงานช่วยเหลือแก้ไขแล้ว ซึ่งจากการสอบถามข้อเท็จจริง พบว่าเป็นความเข้าใจผิดของโรงพยาบาลเอกชนว่า ผู้ป่วยปฏิเสธการรักษาตามสิทธิจากโรงพยาบาลแห่งแรก จึงทำการเรียกเก็บเงินจากผู้ป่วย อย่างไรก็ตาม หลังจากนี้โรงพยาบาลพร้อมจะคืนเงินให้ผู้ป่วยได้ทันที และโรงพยาบาลจะส่งเรื่องเบิกค่ารักษามาที่ สปสช.ตามหลักเกณฑ์
สปสช. ขอชี้แจงย้ำอีกครั้งว่า รัฐบาลได้ประกาศให้โรคโควิด-19 เป็นโรคเจ็บป่วยฉุกเฉินที่สามารถใช้สิทธิตามนโยบายเจ็บป่วยฉุกเฉินวิกฤติมีสิทธิทุกที่ หรือ UCEP ได้ โดยโรงพยาบาลที่ทำการรักษาให้เรียกเก็บค่าใช้จ่ายต่างๆจาก สปสช. โดยไม่ต้องเก็บจากประชาชน ซึ่งค่าใช้จ่ายจะจ่ายตามรายการต่างๆ 4,000 กว่ารายการ ในอัตราที่มีการตกลงร่วมกันกับโรงพยาบาลเอกชนและผ่านการพิจารณาจากคณะรัฐมนตรีแล้ว หรือหากมีรายการไหนไม่ครอบคลุม สามารถเสนอมาที่กรมสนับสนุนบริการสุขภาพ (สบส.) กระทรวงสาธารณสุข เพื่อพิจารณาขยายรายการเพิ่มได้
สปสช. มีหน้าที่จัดสรรงบประมาณแก่โรงพยาบาลทั้งรัฐและเอกชนที่เกี่ยวกับโควิด-19 ยืนยันว่าคนไทยทุกคนทุกสิทธิ หากจะต้องได้รับการตรวจคัดกรอง เนื่องจากเป็นกลุ่มเสี่ยง เช่น มีประวัติสัมผัสกับผู้ติดเชื้อ เดินทางไปในพื้นที่เสี่ยง หรือแพทย์มีดุลยพินิจให้ตรวจ สามารถเข้ารับการตรวจได้ฟรี ไม่เสียค่าใช้จ่าย และถ้าติดเชื้อก็มีสิทธิได้รับการรักษาฟรีไม่ว่าจะเข้าโรงพยาบาลรัฐหรือเอกชน
ส่วนค่าใช้จ่ายโรงพยาบาลจะมาเรียกเก็บเอาจาก สปสช.ตามอัตราที่ประกาศกำหนด ซึ่งเป็นอัตราที่มีการตกลงกันกับทุกหน่วยบริการและผ่านการพิจารณาจากคณะรัฐมนตรีแล้ว ดังนั้น ขอยืนยันว่าถ้าเป็นกลุ่มที่เสี่ยงที่ต้องได้รับการคัดกรอง สามารถตรวจฟรีไม่เสียค่าใช้จ่าย และถ้าผลตรวจพบว่า ติดเชื้อ โรงพยาบาลจะให้การดูแลตามความรุนแรงของอาการโดยไม่เสียค่าใช้จ่าย ไม่ว่าจะเป็นของรัฐหรือเอกชน ซึ่งงบประมาณต่างๆ สปสช. และกองทุนสุขภาพอื่นๆ ได้เตรียมไว้หมดแล้ว จึงไม่มีเหตุที่จะต้องเรียกเก็บค่าใช้จ่ายต่างๆ จากประชาชน ทั้งนี้ ประชาชนที่มีข้อสงสัยหรือถูกเรียกเก็บเงินสามารถร้องเรียนที่สายด่วน สปสช. 1330 กด 12 หรือสายด่วนกรมสนับสนุนบริการสุขภาพ 1426

ที่มา : https://www.thaigov.go.th/news/contents/details/41840