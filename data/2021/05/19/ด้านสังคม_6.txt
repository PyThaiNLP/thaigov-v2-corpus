รัฐบาลไทย-ข่าวทำเนียบรัฐบาล-สธ.ยันโรงพยาบาลบุษราคัมรักษาผู้ป่วยสีเหลือง ไม่ใช่โรงพยาบาลสนาม


วันอังคารที่ 18 พฤษภาคม 2564
สธ.ยันโรงพยาบาลบุษราคัมรักษาผู้ป่วยสีเหลือง ไม่ใช่โรงพยาบาลสนาม
กระทรวงสาธารณสุข เผยโรงพยาบาลบุษราคัม ไม่ใช่โรงพยาบาลสนาม ตั้งขึ้นเพื่อรองรับผู้ป่วยสีเหลืองจากสายด่วน โรงพยาบาลสนาม และโรงพยาบาลต่าง ๆ ได้รับการรักษารวดเร็ว ลดการเสียชีวิต และช่วยให้โรงพยาบาลขนาดใหญ่มีเตียงว่างรองรับผู้ป่วยอาการหนักสีแดง
กระทรวงสาธารณสุข เผยโรงพยาบาลบุษราคัม ไม่ใช่โรงพยาบาลสนาม ตั้งขึ้นเพื่อรองรับผู้ป่วยสีเหลืองจากสายด่วน โรงพยาบาลสนาม และโรงพยาบาลต่าง ๆ ได้รับการรักษารวดเร็ว ลดการเสียชีวิต และช่วยให้โรงพยาบาลขนาดใหญ่มีเตียงว่างรองรับผู้ป่วยอาการหนักสีแดง
บ่ายวันนี้ (18 พฤษภาคม 254) ที่ศูนย์บริหารสถานการณ์โรคโควิด19 ทำเนียบรัฐบาล นายแพทย์ธงชัย กีรติหัตถยากร รองปลัดกระทรวงสาธารณสุข เปิดเผยว่า กรณีที่สื่อสังคมออนไลน์มีการเผยแพร่ข้อมูลและภาพเปรียบเทียบระหว่างโรงพยาบาลสนามแห่งหนึ่งกับโรงพยาบาลบุษราคัม และใช้งบประมาณ 200 ล้านบาทนั้นไม่เป็นความจริง เป็นการบิดเบือนทั้งภาพและเนื้อหา ขอชี้แจงว่า รัฐบาล พลเอกประยุทธ์ จันทร์โอชา นายกรัฐมนตรี มีวัตถุประสงค์ให้สร้างโรงพยาบาลบุษราคัม เพื่อดูแลรักษาผู้ป่วยที่มีอาการเล็กน้อยไปจนถึงอาการปานกลางที่จำเป็นต้องได้รับออกซิเจน ที่ได้รับการประสานจากสายด่วน โรงพยาบาลสนาม และโรงพยาบาลต่างๆ โดยใช้งบประมาณดำเนินการปรับปรุงโครงสร้างประมาณ 13 ล้านบาท ซึ่งการเสนอข้อมูลดังกล่าวทำให้ประชาชนได้รับข้อมูลที่ไม่ถูกต้อง และส่งผลเสียต่อกระทรวงสาธารณสุข ได้ให้กองกฎหมาย ตรวจสอบและดำเนินการตามกฎหมายต่อไป
นายแพทย์ธงชัยกล่าวต่อว่า โรงพยาบาลบุษราคัม ไม่ใช่โรงพยาบาลสนาม เป็นโรงพยาบาลที่มีระบบการดูแลรักษาตามมาตรฐานการแพทย์และสาธารณสุข ประกอบด้วย ศูนย์สั่งการ ระบบกล้องวงจรปิด มีการแบ่งพื้นที่ชัดเจน แยกโซนชาย-หญิง ผู้ป่วยทั่วไป กลุ่มเปราะบาง โดยเฉพาะเตียงสำหรับผู้ป่วยที่จำเป็นต้องใช้เครื่องออกซิเจนมีจำนวนถึง 270 เตียง ใช้ระบบการเติมออกซิเจนไหลเวียนจากภายนอกอาคารติดตั้งอยู่บริเวณหัวเตียงสามารถใช้ได้ทันที มีห้องความดันลบและเครื่องช่วยหายใจที่ต้องใช้ออกซิเจนความดันสูง มีพื้นที่สวนหย่อมผ่อนคลาย รถเอ็กซเรย์พระราชทาน ติดตามอาการปอดบวมของผู้ป่วยทุกราย หากอาการรุนแรงขึ้นสามารถส่งต่อไปยังโรงพยาบาลขนาดใหญ่ได้อย่างทันท่วงที รวมถึงมีระบบบำบัดน้ำเสีย กำจัดขยะติดเชื้อ ดูแลสภาพแวดล้อมไม่ให้เกิดผลกระทบต่อชุมชน และมีทีมบุคลากรการแพทย์และสาธารณสุขจิตอาสาในจังหวัดที่สถานการณ์การระบาดน้อยปฏิบัติงาน
“ศักยภาพของโรงพยาบาลบุษราคัมเป็นไปตามมาตรฐานโรงพยาบาล มีอุปกรณ์ เครื่องมือ และบุคลากรพร้อมดูแลรักษาผู้ป่วยที่เริ่มมีอาการเล็กน้อยถึงปานกลาง  และรับส่งต่อผู้ป่วยสีแดงที่อาการดีขึ้นกลับมารักษาช่วยให้เตียงในโรงพยาบาลขนาดใหญ่ สามารถรองรับผู้ป่วยอาการหนักเข้าแทนที่ เป็นจุดสำคัญที่ช่วยรักษาชีวิตผู้ป่วย ลดอัตราการเสียชีวิต ทั้งนี้การเพิ่มโรงพยาบาลให้มีจำนวนมากขึ้นแค่ไหนก็ไม่เพียงพอ สิ่งสำคัญคือประชาชนต้องร่วมกันป้องกันตนเอง อย่าให้มีผู้ติดเชื้อเพิ่มขึ้น” นายแพทย์ธงชัยกล่าว
ด้านนายแพทย์กิตติศักดิ์ อักษรวงศ์ ผู้อำนวยการโรงพยาบาลบุษราคัม กล่าวว่า โรงพยาบาลบุษราคัมเปิดให้บริการแล้ว 1,092 เตียง สามารถขยายได้ถึง 5,000 เตียง ข้อมูล ณ เวลา 16.00 น. วันนี้ มีผู้ป่วยรับใหม่ 48 ราย ยอดผู้ป่วยสะสม  4 วันที่ผ่านมา รวม 307 ราย แบ่งเป็น กลุ่มสีเขียวเริ่มมีอาการ 225 ราย กลุ่มสีเหลือง 70 ราย (คิดเป็นร้อยละ 22.8 ของผู้ป่วยทั้งหมด) ในจำนวนนี้ มีบางรายต้องใช้ออกซิเจน และบางส่วนมีการส่งต่อไปยังโรงพยาบาลใกล้เคียงเนื่องจากมีอาการเข้าข่ายกลุ่มสีแดง รวมทั้งมีเจ้าหน้าที่จากกรมสุขภาพจิตดูแลสภาพจิตใจ ผ่อนคลายความเครียด และให้คำแนะนำการดูแลสุขภาพกายและจิต
*************************************** 18 พฤษภาคม 2564

ที่มา : https://www.thaigov.go.th/news/contents/details/41861