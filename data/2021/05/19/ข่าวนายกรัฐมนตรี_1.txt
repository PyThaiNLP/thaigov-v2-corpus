รัฐบาลไทย-ข่าวทำเนียบรัฐบาล-นายกรัฐมนตรีเผย “หมอพร้อม” เตรียมเปิดให้ประชาชนทั่วไปลงทะเบียนฉีดวัคซีน 31 พ.ค. นี้ สามารถจองสถานที่และวันเวลาเองได้   ปูพรมฉีดวัคซีนเข็มแรกโดยเร็วโดยเฉพาะกลุ่มคนทำงาน


วันอังคารที่ 18 พฤษภาคม 2564
พิมพ์
นายกรัฐมนตรีเผย “หมอพร้อม” เตรียมเปิดให้ประชาชนทั่วไปลงทะเบียนฉีดวัคซีน 31 พ.ค. นี้ สามารถจองสถานที่และวันเวลาเองได้   ปูพรมฉีดวัคซีนเข็มแรกโดยเร็วโดยเฉพาะกลุ่มคนทำงาน
นายกรัฐมนตรีเผย “หมอพร้อม” เตรียมเปิดให้ประชาชนทั่วไปลงทะเบียนฉีดวัคซีน 31 พ.ค. นี้ สามารถจองสถานที่และวันเวลาเองได้   ปูพรมฉีดวัคซีนเข็มแรกโดยเร็วโดยเฉพาะกลุ่มคนทำงาน
วันนี้ (18 พฤษภาคม 2564) เวลา 14.00 น. ณ ตึกไทยคู่ฟ้า ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำถึงความสำคัญในการฉีดวัคซีน ที่รัฐบาลได้ประกาศให้เป็นวาระแห่งชาติ โดยมีแผนการกระจายวัคซีนใน 3 ช่องทางด้วยกัน ช่องทางที่หนึ่ง คือผ่านระบบ “หมอพร้อม” ปัจจุบันมีผู้ลงทะเบียนแล้วกว่า 7 ล้านคน สำหรับผู้สูงอายุ 60 ปีขึ้นไปและผู้มีโรคประจำตัว 7 กลุ่มโรค  และจะเปิดให้ผู้ที่มีอายุต่ำกว่า 60 ปีลงทะเบียนในวันที่ 31 พ.ค. 64  โดยสามารถจองคิวฉีดวัคซีนในสถานที่และวันเวลาที่สะดวกได้เอง  ยืนยันว่าประชาชนจะได้รับการฉีดวัคซีนในเวลาดังกล่าว หรือผ่านระบบอื่น ๆ ของแต่ละจังหวัด อาทิ จังหวัดภูเก็ตที่ใช้ระบบ “ภูเก็ตต้องชนะ” ช่องทางที่สอง คือช่องทางที่เพิ่มเติมจากระบบ “หมอพร้อม” เพื่อให้ประชาชนได้เข้ารับการฉีดวัคซีนมากขึ้นและโดยเร็วที่สุด ด้วยการลงทะเบียนผ่านจุดบริการฉีดวัคซีน หรือ On-site registration ในกรณีที่มีวัคซีนอย่างเพียงพอ โดยจะมีการเตรียมความพร้อมการจัดสรรวัคซีนให้มากที่สุด เพื่อให้ประชาชนได้รับการฉีดวัคซีนในวันที่ต้องการ  และช่องทางที่สาม คือการกระจายวัคซีนเชิงยุทธศาสตร์ โดยการจัดสรรการฉีดวัคซีนให้กับกลุ่มเฉพาะ ประชาชนกลุ่มเสี่ยง กลุ่มที่มีความจำเป็นเป็นพิเศษ หรือกลุ่มที่มีความสำคัญต่อระบบเศรษฐกิจและการดำเนินชีวิตของประชาชน อาทิ บุคลากรทางการแพทย์ บุคลากรด่านหน้า อสม. พลเรือน ตำรวจ ทหาร พนักงานด้านการบิน ครู อาจารย์ ผู้ขับขี่รถยนต์และจักรยานยนต์สาธารณะ พนักงานรถไฟและรถไฟฟ้า พนักงานในโรงแรม คณะผู้แทนทางการทูต องค์กรระหว่างประเทศ นักธุรกิจ นักเรียนและนักศึกษาที่ต้องเดินทางไปต่างประเทศ บุคลากรในโรงงาน คนพิการ พนักงานภาคบริการอาหารและยา และกลุ่มอื่น ๆ ที่จำเป็นต้องเข้ารับการฉีดวัคซีนเพื่อให้เศรษฐกิจไทยสามารถเดินหน้าไปได้โดยไม่สะดุด หากบุคคลหรือสมาคมใดมีเหตุผลและความจำเป็นเร่งด่วน สามารถยื่นเรื่องให้กระทรวงสาธารณสุขพิจารณาจัดสรรวัคซีนและจัดเตรียมสถานที่ฉีดต่อไป
โอกาสนี้ นายกรัฐมนตรีกล่าวว่ารัฐบาลมีเป้าหมายปูพรมฉีดวัคซีนให้กับประชาชนในพื้นที่กรุงเทพมหานคร ซึ่งเป็นพื้นที่เสี่ยงสูง และเป็นศูนย์กลางเศรษฐกิจของประเทศให้ได้อย่างน้อย 5 ล้านคน หรือคิดเป็นร้อยละ 70 ของประชากรในพื้นที่ เพื่อเร่งสร้างภูมิคุ้มกันหมู่ให้ได้ภายใน 2 เดือนมิถุนายนและกรกฎาคม นอกเหนือจากการฉีดวัคซีนในโรงพยาลและจุดบริการฉีดวัคซีนหลักแล้วจะมีการเพิ่มจุดบริการฉีดวัคซีนเสริมอีกอย่างน้อย 25 จุด กระจายทั่วกรุงเทพมหานคร รวมถึงสถานีกลางบางซื่อเพื่อให้ประชาชนที่หาเช้ากินค่ำ และแรงงานต่าง ๆ เข้าถึงวัคซีนอย่างสะดวกและรวดเร็วมากยิ่งขึ้น  โดยที่ผ่านมานั้น การวางระบบการฉีดวัคซีนอาจมีปัญหาติดขัด เกิดความไม่ชัดเจนและความไม่เข้าใจเนื่องจากการให้ความสนใจและการลงทะเบียนเป็นจำนวนมากของประชาชน แต่เพื่อการวางแผนเพื่อให้เกิดประสิทธิภาพและตรงเป้าหมาย จึงได้ติดตามและเร่งรัดให้มีการปรับปรุงโดยเร็ว ยืนยันว่าทุกคนในประเทศไทยจะต้องได้รับการฉีดวัคซีน โดยมีวัคซีนที่มีประสิทธิภาพสูงมากเพียงพอ และจะเริ่มให้บริการพร้อมกันทั่วประเทศในต้นเดือนมิถุนายน จากที่เร่งฉีดวัคซีนให้บุคลากรทางการแพทย์และกลุ่มเสี่ยงไปแล้วมากกว่า 2.3 ล้านโดส ซึ่งไม่มีใครเกิดผลข้างเคียงร้ายแรง จึงขอให้ประชาชนมีความมั่นใจได้
ในตอนท้าย นายกรัฐมนตรี ย้ำว่าในวันนี้ การฉีดวัคซีน เป็น “วาระแห่งชาติ” ที่จะต้องเร่งดำเนินการเพื่อให้    ทุกอย่างขับเคลื่อนต่อไปได้ นโยบายคือต้องเดินหน้าปูพรมฉีดวัคซีนเข็มแรกให้เร็ว และให้ถึงประชาชนจำนวนมากที่สุดเท่าที่จะทำได้ หลังจากได้รับความความเห็นของประชาชนจำนวนมาก จึงได้ตัดสินใจว่าจะไม่รอให้คนวัยใดวัยหนึ่ง กลุ่มใดกลุ่มหนึ่ง ได้รับวัคซีนจนครบก่อน จึงค่อยเปิดให้คนกลุ่มอื่น ๆ ได้รับวัคซีน แต่จะปรับเปลี่ยนแผนการเดินหน้าประเทศ ด้วยการเปิดโอกาสให้ทุกคนที่พร้อมเข้ารับการฉีดวัคซีน ไม่ว่าจะเป็นวัยใดก็ตาม สามารถเข้าถึงวัคซีนได้ โดยเฉพาะวัยทำงาน เพื่อปกป้องคนทำมาหากินและคนที่เป็นกำลังหลักในการหาเลี้ยงคนในบ้าน ให้สามารถออกจากบ้านไปทำงาน ทำมาหาเลี้ยงชีพ และเดินหน้าชีวิตต่อไปได้
...........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41851