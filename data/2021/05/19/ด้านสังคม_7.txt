รัฐบาลไทย-ข่าวทำเนียบรัฐบาล-ปลัด สธ.ให้ปทุมธานี เร่งค้นหาเชิงรุกเฝ้าระวังการติดเชื้อในชุมชน ตลาด แคมป์ก่อสร้าง เรือนจำ


วันอังคารที่ 18 พฤษภาคม 2564
ปลัด สธ.ให้ปทุมธานี เร่งค้นหาเชิงรุกเฝ้าระวังการติดเชื้อในชุมชน ตลาด แคมป์ก่อสร้าง เรือนจำ
ปลัด สธ.ให้ปทุมธานี เร่งค้นหาเชิงรุกเฝ้าระวังการติดเชื้อในชุมชน ตลาด แคมป์ก่อสร้าง เรือนจำ
ปลัดกระทรวงสาธารณสุข เผยพบผู้ติดเชื้อตลาดสี่มุมเมือง 867 ราย จุดเสี่ยงคือที่กั้นเข้าห้องน้ำแบบหยอดเหรียญ สั่งปิดโซนที่พบผู้ติดเชื้อพร้อมตั้งโรงพยาบาลสนาม 400 เตียง เดินหน้าค้นหาเชิงรุกในชุมชน ตลาด แคมป์ก่อสร้าง และเรือนจำ เพื่อเฝ้าระวังการติดเชื้อ
วันนี้ (18 พฤษภาคม 2564) ที่โรงพยาบาลปทุมธานี จ.ปทุมธานี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ภายหลังตรวจเยี่ยมการดำเนินงานควบคุมโรคโควิด 19 ของ จ.ปทุมธานี ว่า การระบาดของโรคโควิด 19 ระลอก 1 เมษายน 2564 ของปทุมธานี เริ่มจากการระบาดในสถานบันเทิง ปัจจุบันสามารถควบคุมได้แล้วไม่พบการติดเชื้อจากสถานบันเทิงเพิ่ม การติดเชื้อขณะนี้ส่วนใหญ่มาจากการสัมผัสใกล้ชิดภายในครอบครัวร้อยละ 75 ที่เหลือเป็นการติดเชื้อในชุมชนและสถานที่เสี่ยง โดยในวันนี้ไปส่งทีมออกตรวจเชิงรุกที่ตลาดรังสิต เป้าหมาย 300 คน เทศบาลตำบลบางกะดี 600 คน บริษัทใน อ.ลาดหลุมแก้ว 80 คน นอกจากนี้ จะได้สุ่มตรวจในแคมป์คนงานก่อสร้างและในเรือนจำ 5 แห่งของจังหวัดด้วยเพื่อเฝ้าระวังการติดเชื้อ
นายแพทย์เกียรติภูมิ กล่าวว่า สำหรับตลาดสี่มุมเมือง ผลการตรวจคัดกรองเชิงรุกระหว่างวันที่ 7-15 พฤษภาคม 2564 คัดกรองแล้ว 10,480 คน พบติดเชื้อ 867 ราย คิดเป็นร้อยละ 8 โดยผู้ติดเชื้อเป็นคนไทยร้อยละ 70 ต่างด้าวร้อยละ 30 เป็นการติดเชื้อใน 2 โซน จากทั้งหมด 10 กว่าโซน ได้สั่งปิด
ในโซนที่พบผู้ติดเชื้อเพื่อควบคุมโรคและจัดตั้งโรงพยาบาลสนาม “บุญรักษา” ภายในตลาดจำนวน 400 เตียง และวันที่ 20 พฤษภาคมจะเปิดเพิ่มอีก 400 เตียง เพื่อดูแลผู้ติดเชื้ออย่างดี หากมีอาการส่งต่อตามระบบ ส่วนในโซนที่เหลือได้กำหนดจุดเข้าออก 5 จุด คัดกรองการเข้า-ออกและลงทะเบียนไทยชนะ โดยผู้ค้าจะต้องมีผลการตรวจหาเชื้อเป็นลบจึงเข้ามาค้าขายได้ ทั้งนี้จากการสอบสวนโรคพบปัจจัยเสี่ยงสำคัญ คือ ที่กั้นเข้าห้องน้ำแบบหยอดเหรียญเป็นความเสี่ยงในการสัมผัสและแพร่เชื้อ ได้มีการเอาที่กั้นออก ตั้งเจลแอลกอฮอล์ล้างมือแทน และทำความสะอาดตลาดทุกวันด้วยยาฆ่าเชื้อ ภาพรวมถือว่าควบคุมโรคได้เป็นอย่างดี
ทั้งนี้ จ.ปทุมธานี ได้ฉีดวัคซีนโควิดให้กลุ่มเป้าหมายไปแล้วจำนวน 38,161 โดส แบ่งเป็นเข็มแรก 25,019 ราย และครบสองเข็ม 13,142 ราย ส่วนการจองวัคซีน มีผู้จองวัคซีนแล้ว 87,259 คน คิดเป็นร้อยละ 11.29 จากกลุ่มเป้าหมายทั้งหมด 773,126 คน
*************************************** 18 พฤษภาคม 2564

ที่มา : https://www.thaigov.go.th/news/contents/details/41862