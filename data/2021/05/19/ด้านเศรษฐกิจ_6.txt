รัฐบาลไทย-ข่าวทำเนียบรัฐบาล-การท่าเรือแห่งประเทศไทยร่วมมือกับ SCGL พัฒนาระบบขนส่งปูนซีเมนต์ New Normal Logistics 


วันอังคารที่ 18 พฤษภาคม 2564
การท่าเรือแห่งประเทศไทยร่วมมือกับ SCGL พัฒนาระบบขนส่งปูนซีเมนต์ New Normal Logistics
...
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กระทรวงคมนาคม กล่าวว่า การท่าเรือแห่งประเทศไทย (กทท.) เตรียมลดค่าธรรมเนียมให้กับผู้ประกอบการขนส่งปูนซีเมนต์สำเร็จรูปรายหลักของไทยผ่านท่าเรือระนอง (ทรน.) เพื่อช่วยเหลือและลดค่าใช้จ่ายจากสถานการณ์การแพร่ระบาดของโรคติดเชื้อไวรัส COVID-19 ส่งเสริมการตลาดและสร้างรายได้เพิ่มให้กับ ทรน. โดยสนับสนุนการขยายกลุ่มเป้าหมายสินค้าใหม่ ส่งเสริมการเชื่อมโยงการขนส่งสินค้าระหว่าง ทรน. กับท่าเรือในกลุ่มประเทศ BIMSTEC ได้แก่ สาธารณรัฐประชาชนบังกลาเทศ ศรีลังกา อินเดีย ไทย สาธารณรัฐแห่งสหภาพเมียนมา เนปาล และภูฏาน รวมทั้งลดต้นทุนโลจิสติกส์การขนส่งในพื้นที่ภาคใต้ และส่งเสริมให้ ทรน. เป็นประตูการค้าฝั่งตะวันตก (Western Gateway) ตามนโยบายของรัฐบาลที่จะพัฒนาพื้นที่ระเบียงเศรษฐกิจภาคใต้อย่างยั่งยืน (SEC) เนื่องจาก ทรน. มีศักยภาพด้านการขนถ่ายสินค้าข้างลำลงเรือโดยตรง จึงได้เชิญชวนบริษัท SCG Logistics Management จำกัด (SCGL) ซึ่งเป็นผู้ส่งออกปูนซีเมนต์สำเร็จรูปจากจังหวัดนครศรีธรรมราชไปยังสาธารณรัฐแห่งสหภาพเมียนมา ร่วมพัฒนาระบบ New Normal Logistics ในรูปแบบ Model Lighter ซึ่งสามารถขนส่งสินค้าได้รอบละ 5,000 - 6,000 ตันต่อเที่ยว เมื่อเทียบกับทางถนน โดยปรับเปลี่ยนโหมดการขนส่งด้วยรถบรรทุกจากโรงงานในพื้นที่อำเภอทุ่งสง จังหวัดนครศรีธรรมราช ไปยังท่าเรือแสงทอง อำเภอกันตัง จังหวัดตรัง ด้วยเรือลำเลียง (Lighter) มาที่ ทรน. เพื่อขนส่งต่อไปที่สาธารณรัฐแห่งสหภาพเมียนมา โดยในปี 2565 SCGL มีแผนการส่งออกปูนซีเมนต์ จำนวน 150,000 ตันต่อเดือน
ทั้งนี้ คณะกรรมการฝ่ายบริหาร กทท. ได้เห็นชอบให้ส่วนลดอัตราค่าธรรมเนียม เพื่อส่งเสริมให้เกิดการใช้บริการขนถ่ายปูนซีเมนต์ผ่าน ทรน. ของ SCGL ในอัตราที่เหมาะสมเป็นระยะเวลา 2 ปี นับตั้งแต่วันที่ 17 พฤษภาคม 2564 - 16 พฤษภาคม 2566 โดยให้ขยายระยะเวลาการชำระเงินค่าธรรมเนียมจากเดิม 15 วัน เป็น 30 วัน นับตั้งแต่วันที่ได้รับใบแจ้งหนี้ และมอบให้สำนักงานท่าเรือภูมิภาค และฝ่ายพัฒนาธุรกิจและการตลาดพิจารณาแนวทางการวางแผนธุรกิจร่วมกัน เพื่อทำบันทึกข้อตกลงความร่วมมือ (MOU) ระหว่างบริษัท ปูนซิเมนต์ไทย (ทุ่งสง) จำกัด , SCGL และ ทรน. ต่อไป

ที่มา : https://www.thaigov.go.th/news/contents/details/41835