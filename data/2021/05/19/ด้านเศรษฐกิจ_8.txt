รัฐบาลไทย-ข่าวทำเนียบรัฐบาล-ชี้แจงข้อวิจารณ์การจัดทำงบประมาณรายจ่ายประจำปีงบประมาณ พ.ศ. 2565


วันอังคารที่ 18 พฤษภาคม 2564
พิมพ์
ชี้แจงข้อวิจารณ์การจัดทำงบประมาณรายจ่ายประจำปีงบประมาณ พ.ศ. 2565
ตามที่ได้มีข้อวิจารณ์ประเด็นเกี่ยวกับการจัดทำงบประมาณรายจ่ายประจำปีงบประมาณ พ.ศ.2565 วงเงิน 3.1 ล้านล้านบาท ในประเด็นเรื่องการจัดทำงบประมาณขาดดุล งบประมาณรายจ่ายลงทุน สัดส่วนหนี้สาธารณะต่อผลิตภัณฑ์มวลรวมในประเทศ และการจัดสรรงบประมาณนั้น
สำนักงานเศรษฐกิจการคลัง ขอชี้แจงในประเด็นที่เกี่ยวข้องว่า การจัดทำงบประมาณรายจ่ายประจำปีงบประมาณ พ.ศ. 2565 ได้มีการหารือร่วมกันระหว่าง 4 หน่วยงานเศรษฐกิจ ประกอบด้วย กระทรวงการคลัง สำนักงบประมาณ สำนักงานสภาพัฒนาการเศรษฐกิจและสังคมแห่งชาติ และธนาคารแห่งประเทศไทย โดยพิจารณาความเหมาะสมภายใต้กฎหมายที่เกี่ยวข้องและสมมติฐานทางเศรษฐกิจ ณ ขณะนั้น ทั้งนี้ หน่วยงานที่เกี่ยวข้องได้มีความเห็นร่วมกันที่จะจัดทำงบประมาณแบบขาดดุล โดยกำหนดกรอบวงเงินงบประมาณไว้ที่ 3.1 ล้านล้านบาท และวงเงินขาดดุลเต็มจำนวนที่ 7 แสนล้านบาท โดยได้คำนึงถึงผลกระทบจากสถานการณ์การแพร่ระบาดของโควิด-19 ที่ส่งผลกระทบต่อข้อสมมติฐานทางเศรษฐกิจ อย่างไรก็ดี ในประเด็นที่การขาดดุลงบประมาณจำนวน 7 แสนล้านบาท มากกว่างบประมาณรายจ่ายลงทุนที่อยู่ที่ 6.2 แสนล้านบาทนั้น พระราชบัญญัติวินัยการเงินการคลังของรัฐ พ.ศ. 2561 ได้กำหนดไว้ว่า ในกรณีที่การตั้งงบประมาณไม่สามารถดำเนินการตามหลักเกณฑ์ที่กำหนดไว้ ให้แสดงเหตุผลความจำเป็นและมาตรการในการแก้ไขต่อรัฐสภาพร้อมกับการเสนอร่างพระราชบัญญัติงบประมาณรายจ่ายประจำปีด้วย ซึ่งในกรณีนี้สำนักงบประมาณได้จัดทำข้อเสนอมาตรการแก้ไขปัญหาดังกล่าว และอยู่ระหว่างนำเสนอต่อคณะรัฐมนตรีเพื่อพิจารณาให้ความเห็นชอบ
ที่มา : สำนักงานเศรษฐกิจการคลัง (สศค.)

ที่มา : https://www.thaigov.go.th/news/contents/details/41846