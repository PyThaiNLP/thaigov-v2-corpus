รัฐบาลไทย-ข่าวทำเนียบรัฐบาล-ธอส. สนับสนุนงบประมาณ 3แสนบาท ร่วมสร้างไอซียูสนามโรงพยาบาลราชวิถีสู้ภัย COVID-19


วันอังคารที่ 18 พฤษภาคม 2564
พิมพ์
ธอส. สนับสนุนงบประมาณ 3แสนบาท ร่วมสร้างไอซียูสนามโรงพยาบาลราชวิถีสู้ภัย COVID-19
ธอส.สนับสนุนงบประมาณ 3 แสนบาท ให้แก่ โรงพยาบาลราชวิถี จัดสร้างไอซียูสนาม เพื่อรองรับผู้ป่วยวิกฤติเข้ารับการรักษาโรคติดเชื้อไวรัสโคโรนา 2019 (COVID-19) ได้อย่างเต็มศักยภาพและเพียงพอต่อความต้องการที่เพิ่มขึ้น สอดคล้องกับนโยบาย CSR ของธนาคาร
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการสนับสนุนการดำเนินงานทางการแพทย์ ในการให้ความช่วยเหลือดูแลรักษาประชาชนที่เป็นผู้ป่วยติดเชื้อไวรัสโคโรนา 2019 หรือ COVID-19 ซึ่งปัจจุบันยังคงพบว่ามีจำนวนผู้ติดเชื้อรวมทั้งผู้ป่วยวิกฤติที่มีอาการรุนแรงเพิ่มขึ้นอย่างต่อเนื่อง จึงได้มอบหมายให้ผู้ช่วยกรรมการผู้จัดการธนาคารประกอบด้วย นายภพกร เจริญลาภ นางภานิณี มโนสันติ์ นางกรุณา เหมือนเตยและนางสุดจิตตรา คำดีเป็นผู้แทนธนาคาร มอบเงินสนับสนุนจำนวน300,000 บาท ให้แก่ โรงพยาบาลราชวิถี สำหรับจัดสร้างไอซียูสนามที่ใช้รองรับการรักษาผู้ป่วยวิกฤตที่มีอาการรุนแรง โดยมี นายแพทย์สมเกียรติ ลลิตวงศา ผู้อำนวยการโรงพยาบาลราชวิถีและคณะ เป็นผู้รับมอบอีกทั้งยังได้รับเกียรติจากนายปริญญา พัฒนภักดี และนายขรรค์ ประจวบเหมาะ ร่วมในพิธีส่งมอบครั้งนี้ด้วยนอกจากนี้ธนาคารยังได้มอบน้ำดื่มของธนาคาร จำนวน 5,000 ขวด หน้ากากอนามัย พร้อมสายคล้องหน้ากากอนามัยที่พนักงานธนาคารจัดทำขึ้นด้วยจิตอาสา นำไปแจกจ่ายให้แก่บุคลากรทางการแพทย์ รวมถึงประชาชนที่มารอรับบริการจากโรงพยาบาลอีกด้วย
ทั้งนี้ ธอส.ในฐานะสถาบันการเงินเฉพาะกิจของรัฐ ที่มีภารกิจหลักในการสนับสนุนสินเชื่อเพื่อที่อยู่อาศัยแก่ประชาชน โดยเฉพาะกลุ่มผู้มีรายได้น้อยและปานกลาง ให้มีที่อยู่อาศัยเป็นของตนเองมาตลอดระยะเวลากว่า 67 ปี ธนาคารสร้างโอกาสให้คนไทยได้มีที่อยู่อาศัยเป็นของตนเองมาแล้วมากกว่า 3.7 ล้านครอบครัว ควบคู่ไปกับการให้ความสำคัญกับการดำเนินงานด้านความรับผิดชอบต่อสังคมและสิ่งแวดล้อม หรือ CSR ของธนาคาร ทั้งทางด้านที่อยู่อาศัย การศึกษา สังคมและสิ่งแวดล้อม ส่งเสริมสถาบันพระมหากษัตริย์/ศาสนา/ศิลปวัฒนธรรม และการกีฬา โดยคำนึงถึงการมีส่วนร่วมของชุมชน และการปลูกจิตอาสาช่วยเหลือสังคมของผู้ปฏิบัติงานภายในองค์กร รวมทั้งการสร้างความสัมพันธ์ที่ดีระหว่างชุมชน และสร้างสังคมไทยให้มีคุณภาพชีวิตที่ดีและเติบโตอย่างยั่งยืน

ที่มา : https://www.thaigov.go.th/news/contents/details/41854