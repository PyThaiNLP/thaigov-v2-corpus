รัฐบาลไทย-ข่าวทำเนียบรัฐบาล-นายกรัฐมนตรีย้ำทุกคนคือ “ทีมประเทศไทย” ไม่ทิ้งใครไว้ข้างหลัง ยืนยันเร่งผ่อนคลายมาตรการเพื่อช่วยเหลือพี่น้องประชาชนที่ได้รับผลกระทบ


วันอังคารที่ 18 พฤษภาคม 2564
พิมพ์
นายกรัฐมนตรีย้ำทุกคนคือ “ทีมประเทศไทย” ไม่ทิ้งใครไว้ข้างหลัง ยืนยันเร่งผ่อนคลายมาตรการเพื่อช่วยเหลือพี่น้องประชาชนที่ได้รับผลกระทบ
นายกรัฐมนตรีย้ำทุกคนคือ “ทีมประเทศไทย” ไม่ทิ้งใครไว้ข้างหลัง ยืนยันเร่งผ่อนคลายมาตรการเพื่อช่วยเหลือพี่น้องประชาชนที่ได้รับผลกระทบ
วันนี้ (18 พฤษภาคม 2564) เวลา 14.00 น. ณ ตึกไทยคู่ฟ้า ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมย้ำในที่ประชุมคณะรัฐมนตรีเร่งชี้แจงข้อเท็จจริงให้กับประชาชนเกี่ยวกับมาตรการต่าง ๆ ของรัฐบาลและ ศบค. โดยเฉพาะรณรงค์ให้ประชาชนทุกคนเข้ารับการฉีดวัคซีนเพื่อให้ประเทศไทยเดินไปต่อได้ พร้อมเตือนว่า หากมีเจตนาเผยแพร่ข้อมูลอันเป็นเท็จย่อมมีความผิดตามกฎหมายและถูกดำเนินคดีได้ ทั้งนี้ ขอความร่วมมือจากทุกหน่วยงานของรัฐมีความเข้มงวดในการตรวจสอบดูแลข่าวปลอมที่เกี่ยวข้องกับหน่วยงาน และให้เร่งชี้แจงทำความเข้าใจกับประชาชนโดยเร็ว หากเป็นการกระทำผิดกฎหมายขอให้แจ้งเจ้าหน้าที่ที่เกี่ยวข้องต่อไป รวมทั้งขอความร่วมมือสื่อมวลชนและผู้ใช้สื่อทุกคนให้ใช้ความระมัดระวังมากยิ่งขึ้น และขอขอบคุณประชาชนทุกคนที่ช่วยกันเป็นหูเป็นตา แจ้งข่าวไปยังหน่วยงานต่าง ๆ ด้วย
นายกรัฐมนตรียังกล่าวถึงมาตรการการป้องกันการแพร่ระบาดและมาตรการผ่อนคลาย ที่มีผลบังคับใช้วันที่ 17 พ.ค. 64 เป็นต้นไป อาทิ การอนุญาตให้พื้นที่สีแดงเข้มนั้นสามารถนั่งทานอาหารได้ร้านได้ โดยจำกัดจำนวนคน                    เป็นความพยายามในการช่วยเหลือพี่น้องประชาชนที่ประกอบธุรกิจร้านอาหารซึ่งมีจำนวนมาก และกระทบวิถีชีวิตประจำวันของผู้คน โดยผ่านการพิจารณาจากคณะที่ปรึกษาอย่างรอบคอบ และต้องมีการบังคับใช้มาตรการป้องกันโรคอย่างเข้มงวด มีการจำกัดคนไม่เกิน 1 ใน 4 และเว้นระยะห่าง หากพบว่าร้านใดไม่ดำเนินการตามมาตรการจะมีการสั่งปิดในทันที หรือมีการทบทวนมาตรการ จึงขอความร่วมมือให้เจ้าของร้านอาหารในกรุงเทพมหานครและปริมณฑลดำเนินตามมาตรการอย่างเข้มงวด และให้เจ้าหน้าที่คอยควบคุมดูแลอย่างใกล้ชิดด้วย
ทั้งนี้ นายกรัฐมนตรีได้สั่งการให้กระทรวงกลาโหมและกองทัพไทย ควบคุมการลักลอบเข้าประเทศจากชายแดนอย่างเข้มงวดสูงสุด หากพบว่ามีเจ้าหน้าที่หรือบุคคลใดที่แสวงหาผลประโยชน์บนความเสี่ยงของประเทศชาติ จะต้องมีการลงโทษให้หนักที่สุดโดยไม่มีการยกเว้น
ในช่วงท้ายนายกรัฐมนตรียังขอบคุณหน่วยงานและองค์กรต่าง ๆ ทั้งสภาวิศวกรรม องค์กรปกครองส่วนท้องถิ่น หอการค้าไทย สภาอุตสาหกรรม SCG และบริษัทห้างร้านต่าง ๆ รวมทั้งประชาชนทุกภาคส่วนทั่วประเทศที่รวมน้ำใจ บริจาคสิ่งของ เครื่องมือ อุปกรณ์ทางการแพทย์ และช่วยเหลือประชาชน เพราะสามารถเอาชนะการแพร่ระบาดของโควิด-19 ได้ด้วยการเดินหน้าไปพร้อม ๆ กัน ไม่ทิ้งใครไว้ข้างหลัง ช่วยกันทำหน้าที่ของแต่ละคนให้ดีที่สุด ดูแลซึ่งกันและกัน เพื่อขับเคลื่อนประเทศไทยให้ไปต่อได้ สู้ไปด้วยกัน ให้ประเทศไทยดีขึ้นด้วยความร่วมมือร่วมใจ ความรักสามัคคี ของคนไทยด้วยกัน เพราะเราทุกคนคือ “ทีมประเทศไทย”
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41853