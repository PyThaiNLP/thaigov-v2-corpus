รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ตรวจโรงพยาบาลสนาม เผย "พระองค์ภาฯ" มอบทุนทรัพย์ส่วนพระองค์  ๑ ล้านบาท ผ่านโครงการราชทัณฑ์ปันสุข "สมศักดิ์" เตรียมขยายพื้นที่เพิ่มเป็น ๑,๐๑๐ เตียง หวังรองรับปร


วันอาทิตย์ที่ 9 พฤษภาคม 2564
รมว.ยุติธรรม ลงพื้นที่ตรวจโรงพยาบาลสนาม เผย "พระองค์ภาฯ" มอบทุนทรัพย์ส่วนพระองค์  ๑ ล้านบาท ผ่านโครงการราชทัณฑ์ปันสุข "สมศักดิ์" เตรียมขยายพื้นที่เพิ่มเป็น ๑,๐๑๐ เตียง หวังรองรับปร
นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่ตรวจโรงพยาบาลสนาม เผย "พระองค์ภาฯ" มอบทุนทรัพย์ส่วนพระองค์
๑ ล้านบาท ผ่านโครงการราชทัณฑ์ปันสุข "สมศักดิ์" เตรียมขยายพื้นที่เพิ่มเป็น ๑,๐๑๐ เตียง หวังรองรับประชาชนด้วย
ในวันเสาร์ที่ ๘ พฤษภาคม ๒๕๖๔ เวลา ๑๔.๓๐ น.  ณ ทัณฑสถานโรงพยาบาลราชทัณฑ์ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม เดินทางลงพื้นที่ตรวจความเรียบร้อยพื้นที่จัดตั้งโรงพยาบาลสนาม เพื่อเตรียมรองรับผู้ป่วยโควิด-19 ทั้งผู้ต้องขัง เจ้าหน้าที่และประชาชนทั่วไป
นายสมศักดิ์ กล่าวว่า วันนี้ตนได้มาติดตามงาน โรงพยาบาลสนาม ซึ่ง สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ได้พระราชทานทุนทรัพย์ส่วนพระองค์ จำนวน ๑ ล้านบาท ผ่านทางโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยให้จัดหาอุปกรณ์ต่างๆ และได้มีรถพระราชทานตรวจโควิดมายังโรงพยาบาลราชทัณฑ์ด้วย เพื่อช่วยในการตรวจคัดกรองหาเชื้อโควิด ซึ่งถือเป็นพระมหากรุณาธิคุณอันล้นพ้น ประชาชนทุกคนต่างซาบซึ้ง ส่วนการดำเนินการตรวจหาเชื้อของโรงพยาบาลราชทัณฑ์เราได้ดำเนินการมาตั้งแต่วันที่ ๑๕ กุมภาพันธ์ ๒๕๖๔ จนถึงขณะนี้มีผู้มารับบริการทั้งผู้ต้องขัง ข้าราชการและประชาชน ประมาณ ๑๐,๐๐๐ คน ซึ่งในส่วนของผู้ต้องขังในเขต กทม.และปริมณฑล รวม ๑๑ แห่ง เรามีผู้ต้องขังที่ต้องดูแลประมาณ ๓๐,๐๐๐ คน
นายสมศักดิ์ กล่าวอีกว่า ในส่วนของเตียงสนาม ขณะนี้เราได้ขยายพื้นที่เพิ่ม จากเดิมที่เราตั้งเป้าไว้ ๕๐๐ เตียง ขณะนี้เราขยายเพิ่มได้ ๑,๐๑๐ เตียง ซึ่งดำเนินการเสร็จไปแล้ว ๘๐%  โดยปัจจุบันมีผู้มารักษาตัวที่นี่แล้ว ๓๓๗ คน ซึ่งสาเหตุที่เราเพิ่มพื้นที่เพราะเราอยากบริการถึงประชาชนทั่วไปด้วย แต่ยังมีติดกฎหมายบางข้อ ซึ่งต้องมีการประชุมของทางกรมราชทัณฑ์ โดยกำลังเตรียมการอยู่ ในส่วนโรงพยาบาลสนาม เหลือเรื่องอุปกรณ์และเครื่องมือ เราจะดำเนินการให้เสร็จใน ๗ วัน ส่วนมาตรการในเรือนจำทุกแห่งจากเดิมเราจะมีหน้ากากให้เฉพาะคนเข้าใหม่ และผู้เข้าออกจากการไปศาลเท่านั้น แต่ขณะนี้เราปรับเป็นมาตรการควบคุมสูงสุด ให้ผู้ต้องขังทุกคนต้องสวมหน้ากาก และการกักตัวควบคุมโรคจากเดิม ๑๔ วัน เพิ่มเป็น ๒๑ วัน

ที่มา : https://www.thaigov.go.th/news/contents/details/41579