รัฐบาลไทย-ข่าวทำเนียบรัฐบาล-รมว.สุชาติ มอบ ที่ปรึกษา ส่งมอบผลิตภัณฑ์อาหารอบแห้ง แก่สถานประกอบการ เป็นขวัญกำลังใจแก่พนักงานที่กักตัวและบุคลากรทางการแพทย์สู้โควิด-19 จ.ประจวบคีรีขันธ์


วันอาทิตย์ที่ 9 พฤษภาคม 2564
รมว.สุชาติ มอบ ที่ปรึกษา ส่งมอบผลิตภัณฑ์อาหารอบแห้ง แก่สถานประกอบการ เป็นขวัญกำลังใจแก่พนักงานที่กักตัวและบุคลากรทางการแพทย์สู้โควิด-19 จ.ประจวบคีรีขันธ์
รัฐมนตรีว่าการกระทรวงแรงงาน มอบหมายให้  ที่ปรึกษารัฐมนตรีว่าการกระทรวงแรงงาน ส่งมอบผลิตภัณฑ์อาหารอบแห้งแก่ผู้แทนสถานประกอบการ เพื่อนำไปส่งมอบให้เป็นขวัญและกำลังใจแก่พนักงานที่กักตัวและบุคลากรทางการแพทย์สู้โควิด-19 จ.ประจวบคีรีขันธ์
เมื่อวันที่ 9 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่จังหวัดประจวบคีรีขันธ์ เพื่อมอบสิ่งของซึ่งเป็นข้าวผัดอบกรอบผสมผักและผลไม้อบแห้ง ตรา ว่าง ว่าง ผลิตภัณฑ์ของบริษัท ไบ่ ลี่ เอ็นเตอร์ไพร์ส จำกัด ให้กับนางสาววิชชุดา ยกย่อง หัวหน้างานฝ่ายบุคคล บริษัท ควอลิตี้ ไพน์แอปเปิ้ล โปรดักส์ จำกัด ณ สำนักงานประกันสังคมจังหวัดประจวบคีรีขันธ์ สาขาหัวหิน เพื่อนำสิ่งของดังกล่าวไปมอบให้กับเจ้าหน้าที่ผู้ปฏิบัติงานบุคลากรทางการแพทย์ที่ดำเนินการตรวจคัดกรองโควิด-19 ตลอดจนลูกจ้างที่ตรวจพบเชื้อและกักตัวอยู่ในโรงพยาบาลสนามและลูกจ้างที่ตรวจไม่พบเชื้อที่กักตัวอยู่ในสถานประกอบการอีกด้วย โดยมี หัวหน้าส่วนราชการหน่วยงานในสังกัดกระทรวงแรงงานจังหวัดประจวบคีรีขันธ์ เข้าร่วมในครั้งนี้ด้วย
นางธิวัลรัตน์ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ห่วงใยผู้ประกันตนต่อสถานการณ์การแพร่ระบาดของโรคโควิด -19 เนื่องจากสภาพปัญหาในปัจจุบันได้เกิดการแพร่ระบาดในวงกว้าง และมีอัตราการติดเชื้อเพิ่มมากขึ้นอย่างต่อเนื่อง ซึ่งในส่วนของจังหวัดประจวบคีรีขันธ์ ได้รายงานความคืบหน้ากรณีพบกลุ่มผู้ติดเชื้อในสถานประกอบการ คือ บริษัท ควอลิตี้ ไพน์แอปเปิ้ล โปรดักส์ จำกัด โดยการประชุมคณะกรรมการโรคติดต่อจังหวัดประจวบคีรีขันธ์ เมื่อวันที่ 7 พฤษภาคม 2564 สำนักงานสาธารณสุขจังหวัดฯ เข้าตรวจหาเชื้อที่บริษัทดังกล่าว จากลูกจ้างจำนวน 225 ราย พบผู้ติดเชื้อ รวม 95 ราย ส่วนใหญ่เป็นสัญชาติเมียนมา ซึ่งจังหวัดฯ มีแนวทางการดำเนินงานโดยปิดสถานประกอบการ ห้ามบุคคลเข้า-ออก และจัดตั้งโรงพยาบาลสนามหรือ Factory Hospital/Quarantine ให้พนักงานทุกคนกักตัวอยู่ภายในสถานประกอบการ โดยแยกตัวพนักงานที่ติดเชื้อให้รักษาตัวที่โรงพยาบาลสนาม ส่วนพนักงานที่ตรวจไม่พบเชื้อหรือไม่แสดงอาการให้กักตัวภายในสถานประกอบการ
นางธิวัลรัตน์ กล่าวต่อว่า ในวันนี้ ดิฉันได้รับมอบหมายจากท่านสุชาติ ชมกลิ่น รมว.แรงงาน ให้ลงพื้นที่มาติดตามสถานการณ์ดังกล่าว และมอบสิ่งของซึ่งเป็นข้าวผัดอบกรอบผสมผักและผลไม้อบแห้ง ตรา ว่าง ว่าง ผลิตภัณฑ์ของบริษัท ไบ่ ลี่ เอ็นเตอร์ไพร์ส จำกัด ให้กับหัวหน้างานฝ่ายบุคคล บริษัท ควอลิตี้ ไพน์แอปเปิ้ล โปรดักส์ จำกัด ณ สำนักงานประกันสังคมจังหวัดประจวบคีรีขันธ์ สาขาหัวหิน เพื่อนำสิ่งของดังกล่าวไปมอบให้กับเจ้าหน้าที่ผู้ปฏิบัติงานบุคลากรทางการแพทย์ที่เสียสละ ทุ่มเท ต่อสู้กับการแพร่ระบาดของโควิด-19 ดำเนินการตรวจคัดกรอง ตลอดจนลูกจ้างที่ตรวจพบเชื้อและกักตัวอยู่ในโรงพยาบาลสนามและลูกจ้างที่ตรวจไม่พบเชื้อที่กักตัวอยู่ในสถานประกอบการอีกด้วย

ที่มา : https://www.thaigov.go.th/news/contents/details/41583