รัฐบาลไทย-ข่าวทำเนียบรัฐบาล-รับมอบผักอินทรีย์และมะม่วงน้ำดอกไม้สีทอง


วันพุธที่ 12 พฤษภาคม 2564
รับมอบผักอินทรีย์และมะม่วงน้ำดอกไม้สีทอง
รัฐมนตรีเกษตรฯ รับมอบผักอินทรีย์และมะม่วงน้ำดอกไม้สีทอง เพื่อส่งต่อไปยังบุคลากรทางการแพทย์ในโรงพยาบาลที่ให้การรักษาผู้ป่วยโรคโควิด-19 ในเขตกรุงเทพฯ และปริมณฑล รวม 14 แห่ง
ดร.เฉลิมชัย ศรีอ่อน รัฐมนตรีว่ากระทรวงเกษตรและสหกรณ์ รับมอบผักและผลไม้คุณภาพจากเกษตรกร ภายใต้กิจกรรม “แบ่งปันน้ำใจ มอบผักและผลไม้ไทยให้บุคลากรทางการแพทย์” โดยกรมส่งเสริมการเกษตร ร่วมกับตัวแทนกลุ่มเกษตรกร เกษตรกรรุ่นใหม่ผู้ปลูกผักปลอดภัย จังหวัดสระแก้ว และสมาคมชาวสวนมะม่วงไทย ณ กระทรวงเกษตรและสหกรณ์ ซึ่งประกอบด้วยผักอินทรีย์ 5 ตัน และมะม่วงน้ำดอกไม้สีทอง 1.5 ตัน โดยเกษตรกรรุ่นใหม่ผู้ปลูกผักปลอดภัย จังหวัดสระแก้ว และสมาคมชาวสวนมะม่วงไทยได้ส่งมอบผ่านกระทรวงเกษตรและสหกรณ์เพื่อส่งต่อไปยังบุคลากรทางการแพทย์ในโรงพยาบาลที่ให้การรักษาผู้ป่วยโรคโควิด-19 ในเขตกรุงเทพฯ และปริมณฑล รวม 14 แห่ง ได้แก่ โรงพยาบาลจุฬาลงกรณ์ สภากาชาดไทย โรงพยาบาลศิริราช โรงพยาบาลรามาธิบดี โรงพยาบาลราชวิถี โรงพยาบาลวชิรพยาบาล โรงพยาบาลผู้สูงอายุ บางขุนเทียน โรงพยาบาลธรรมศาสตร์เฉลิมพระเกียรติ โรงพยาบาลสนามเอราวัณ 1 สนามกีฬาเฉลิมพระเกียรติ 84 พรรษา โรงพยาบาลสนามเอราวัณ 2 ศูนย์กีฬาบางกอกอารีนา โรงพยาบาลสนามที่โรงเรียนนนทบุรีวิทยาลัย โรงพยาบาลภูมิพลอดุลยเดช กรมแพทย์ทหาร โรงพยาบาลราชพิพัฒน์ สถาบันบำราศนราดูร และสถาบันควบคุมโรคเขตเมือง
“กระทรวงเกษตรและสหกรณ์ตระหนักถึงการผลิตสินค้าเกษตรทุกชนิดให้สอดคล้องกับความต้องการของผู้บริโภค อีกทั้งความปลอดภัยที่ต้องมาเป็นอันดับ 1 เพื่อให้ผู้บริโภคมั่นใจและเกิดความเชื่อมั่นในการเลือกซื้อสินค้าเกษตร โดยเฉพาะอย่างยิ่งช่วงสถานการณ์การระบาดของโรคโควิด-19 อย่างไรก็ตาม ขอเชิญชวนหน่วยงาน บริษัท ห้าง/ร้านต่าง ๆ และประชาชนร่วมอุดหนุนสินค้าเกษตรคุณภาพดี เพื่อส่งมอบเป็นขวัญกำลังใจให้กับบุคลากรทางการแพทย์ และครอบครัวที่อยู่ห่างไกลแทนความรักความห่วงใยที่มีให้กัน อีกทั้งยังเป็นการสนับสนุนสินค้าจากเกษตรกรไทยอีกด้วย” ดร.เฉลิมชัย กล่าว

ที่มา : https://www.thaigov.go.th/news/contents/details/41669