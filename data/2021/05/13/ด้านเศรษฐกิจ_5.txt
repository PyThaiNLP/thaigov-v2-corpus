รัฐบาลไทย-ข่าวทำเนียบรัฐบาล-กรมทางหลวงชนบทสร้างสะพานข้ามแยกบนถนนสาย ชบ.3027 เชื่อม ทล.3138 แล้วเสร็จ เพื่อยกระดับความปลอดภัยในการเดินทาง ส่งเสริมเศรษฐกิจการขนส่งจังหวัดชลบุรีและระยอง


วันพุธที่ 12 พฤษภาคม 2564
กรมทางหลวงชนบทสร้างสะพานข้ามแยกบนถนนสาย ชบ.3027 เชื่อม ทล.3138 แล้วเสร็จ เพื่อยกระดับความปลอดภัยในการเดินทาง ส่งเสริมเศรษฐกิจการขนส่งจังหวัดชลบุรีและระยอง
กรมทางหลวงชนบท (ทช.) กระทรวงคมนาคม ดำเนินโครงการก่อสร้างสะพานข้ามแยกบนถนนทางหลวงชนบทสาย ชบ.3027 เชื่อมถนนทางหลวงแผ่นดินหมายเลข 3138 ตำบลเขาคันทรง อำเภอศรีราชา จังหวัดชลบุรี แล้วเสร็จ
กรมทางหลวงชนบท (ทช.) กระทรวงคมนาคม ดำเนินโครงการก่อสร้างสะพานข้ามแยกบนถนนทางหลวงชนบทสาย ชบ.3027 เชื่อมถนนทางหลวงแผ่นดินหมายเลข 3138 ตำบลเขาคันทรง อำเภอศรีราชา จังหวัดชลบุรี แล้วเสร็จ
นายปฐม เฉลยวาเรศ อธิบดีกรมทางหลวงชนบท เปิดเผยว่า บริเวณจุดตัดของถนนทางหลวงชนบท สาย ชบ.3027 กับถนนทางหลวงแผ่นดินหมายเลข 3138 ในท้องที่ตำบลเขาคันทรง อำเภอศรีราชา จังหวัดชลบุรี    มีลักษณะเป็นสามแยกโค้งรัศมีกลับ ที่ไม่มีการควบคุมด้วยระบบสัญญาณไฟจราจร ซึ่งถนนทางหลวงชนบท สาย ชบ.3027 เป็นเส้นทางสายรองในการขนส่งสินค้าจากโรงงานอุตสาหกรรมในอำเภอศรีราชาและนิคมอุตสาหกรรมเหมราชชลบุรี รวมถึงโรงงานอุตสาหกรรมในพื้นที่ใกล้เคียง และเป็นเส้นทางลัดระหว่างท่าเรือแหลมฉบังไปยังอำเภอบ้านบึง อำเภอพนัสนิคม จังหวัดชลบุรี ตลอดจนจังหวัดใกล้เคียง เช่น จังหวัดฉะเชิงเทรา ระยอง จันทบุรี และสระแก้ว จึงทำให้เส้นทางดังกล่าวมีปริมาณการจราจรที่คับคั่ง ส่งผลให้เกิดอุบัติเหตุบ่อยครั้ง
ทั้งนี้ เพื่อเป็นการแก้ปัญหาอุบัติเหตุ ลดความสูญเสีย เพิ่มความปลอดภัยให้ประชาชนในการสัญจร รองรับปริมาณการจราจร การขนส่งที่จะเพิ่มขึ้นในอนาคต สอดรับกับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ทช. จึงได้สำรวจและออกแบบปรับปรุงจุดอันตรายและก่อสร้างสะพานข้ามแยกบนถนนทางหลวงชนบทสาย ชบ.3027 เชื่อมถนนทางหลวงแผ่นดินหมายเลข 3138 โดยก่อสร้างเป็นสะพานคอนกรีตเสริมเหล็ก รูปแบบเป็นทางต่างระดับ จำนวน 2 สะพานไขว้กันเป็น 2 ระดับ คร่อมถนนทางหลวงชนบท สาย ชบ.3027 และถนนทางหลวงแผ่นดินหมายเลข 3138 ประกอบด้วย สะพานข้ามแยกจากถนนทางหลวงชนบทสาย ชบ.3027 ทิศทางเลี้ยวขวาจากแหลมฉบังไปยังถนนทางหลวงแผ่นดินหมายเลข 3138 มุ่งหน้าอำเภอบ้านค่าย จังหวัดระยอง ความยาวรวม 479 เมตร และสะพานข้ามแยกจากจากถนนทางหลวงแผ่นดินหมายเลข 3138 ทิศทางเลี้ยวขวาจากอำเภอบ้านบึงไปยังถนนทางหลวงชนบทสาย ชบ.3027 มุ่งหน้าท่าเรือแหลมฉบัง ความยาวรวม 288 เมตร พร้อมก่อสร้างถนนเชิงลาดผิวจราจรแบบแอสฟัลต์คอนกรีต พร้อมทางกลับรถบนถนนทางหลวงชนบทสาย ชบ.3027 และทางเชื่อมสาธารณะด้านซ้ายทางของถนนทางหลวงแผ่นดินหมายเลข 3138
ปัจจุบันโครงการดังกล่าว ได้ดำเนินการก่อสร้างแล้วเสร็จสมบูรณ์และเปิดให้ประชาชนได้ใช้สัญจรแล้ว โดยใช้งบประมาณในการก่อสร้างรวม 277.999 ล้านบาท

ที่มา : https://www.thaigov.go.th/news/contents/details/41668