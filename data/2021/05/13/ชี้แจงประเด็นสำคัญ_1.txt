รัฐบาลไทย-ข่าวทำเนียบรัฐบาล-อย. ชี้แจงข้อสงสัยวัคซีน Sinovac ยังไม่ผ่านการรับรองจากองค์การอนามัยโลก แต่นำมาใช้ในประเทศไทย


วันพุธที่ 12 พฤษภาคม 2564
อย. ชี้แจงข้อสงสัยวัคซีน Sinovac ยังไม่ผ่านการรับรองจากองค์การอนามัยโลก แต่นำมาใช้ในประเทศไทย
เลขาธิการ อย. เผยวัคซีนที่ใช้ในไทยต้องขึ้นทะเบียนกับ อย. แต่ไม่จำเป็นต้องเป็นวัคซีนที่อยู่ในรายการอนุญาตของ WHO
ยืนยันวัคซีนซิโนแวคปลอดภัย และมีประสิทธิผลในการป้องกันโรคโควิด-19
วันที่ 12 พ.ค.64 นายแพทย์ไพศาล ดั่นคุ้ม  เลขาธิการคณะกรรมการอาหารและยา สำนักงานคณะกรรมการอาหารและยา กล่าวถึงกรณี อย. ขึ้นทะเบียนวัคซีนป้องกันโควิด-19 แล้ว 3 รายการ ได้แก่ วัคซีนแอสตร้าเซนเนก้า วัคซีนซิโนแวค และวัคซีนจอห์นสันแอนด์จอห์นสัน ขณะที่องค์การอนามัยโลกอนุมัติวัคซีนโควิด-19 แล้ว 6 รายการ โดยไม่มีวัคซีนซิโนแวค ทำให้เกิดข้อสงสัยวัคซีนที่ไม่ผ่านการรับรองจากองค์การอนามัยโลกมาฉีดให้แก่คนไทยนั้น  จึงชี้แจงว่า วัคซีนที่ใช้ในประเทศไทยต้องผ่านการประเมินและได้ทะเบียนจาก อย. แต่อาจไม่จำเป็นต้องเป็นวัคซีนที่อยู่ในรายการอนุญาตขององค์การอนามัยโลก เนื่องจากวัคซีนที่ได้รับการอนุมัติจากองค์การอนามัยโลก (WHO EUL) มีไว้สำหรับใช้ในโครงการ COVAX และอาจใช้อ้างอิงประกอบการพิจารณาขึ้นทะเบียนวัคซีนของประเทศต่าง ๆ โดยเฉพาะประเทศที่มีระบบการกำกับดูแลด้านวัคซีนที่ยังไม่สมบูรณ์
ขณะที่ประเทศไทยมีระบบการกำกับดูแลวัคซีนที่ได้รับการรับรอง WHO PQ จากองค์การอนามัยโลก และเป็นสมาชิกของ PIC/s ด้วย จึงสามารถดำเนินการพิจารณาขึ้นทะเบียนวัคซีนได้อย่างมีคุณภาพมาตรฐาน ซึ่งประเทศไทยได้ขึ้นทะเบียนวัคซีนของแอสตร้าเซนเนก้าก่อนการรับรองของ WHO EUL พร้อมยืนยันวัคซีนซิโนแวค มีความปลอดภัยและมีประสิทธิผลในการป้องกันโรคโควิด-19 โดยมีการอนุมัติให้ใช้กว่า 45 ประเทศทั่วโลก ซึ่ง อย. ได้ประเมินและขึ้นทะเบียนโดยผ่านเกณฑ์องค์การอนามัยโลกเรื่องประสิทธิผลในการป้องกันโรคมากกว่า ร้อยละ 50 สามารถป้องกันการเสียชีวิตได้ ร้อยละ 100 ป้องกันการเกิดอาการรุนแรงจนต้องเข้ารับการรักษาตัวในโรงพยาบาล ร้อยละ 77.9 (ผลการศึกษา Phase 3 จากประเทศบราซิล) รวมทั้ง ประสิทธิผลของการใช้วัคซีนซิโนแวค ในประเทศชิลี พบว่า ป้องกันโรคได้ ร้อยละ 67 ป้องกันการเข้ารักษาในโรงพยาบาล ร้อยละ 85 ป้องกันการรักษาตัวในห้องผู้ป่วยหนัก ร้อยละ 89  และป้องกันการเสียชีวิตได้ ร้อยละ 80 (ข้อมูลจาก Evidence Assessment ของวัคซีนซิโนแวค องค์การอนามัยโลก) นอกจากนี้ จากการศึกษาภูมิต้านทานที่เกิดจากการฉีดวัคซีนของซิโนแวคครบ 2 เข็มแล้วเป็นเวลา 1 เดือน ในประเทศไทย ของ ศ.นพ.ยง ภู่วรวรรณ พบว่า เกิดภูมิต้านทาน ร้อยละ 99.4 ในขณะที่ 4-8 สัปดาห์ หลังติดเชื้อโดยธรรมชาติ ตรวจพบภูมิต้านทานได้  ร้อยละ 92.4 พร้อมกันนี้ ขอเชิญชวนประชาชนให้เข้ารับการฉีดวัคซีนสร้างภูมิคุ้มกันให้กับตนเอง ครอบครัว สังคม และประเทศชาติ เพื่อให้ประเทศไทยผ่านพ้นวิกฤตโรคระบาดได้โดยเร็ว

ที่มา : https://www.thaigov.go.th/news/contents/details/41662