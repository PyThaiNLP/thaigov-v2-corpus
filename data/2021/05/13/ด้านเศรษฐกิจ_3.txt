รัฐบาลไทย-ข่าวทำเนียบรัฐบาล-การจัดงานมหกรรมพืชสวนโลก 2021


วันพุธที่ 12 พฤษภาคม 2564
การจัดงานมหกรรมพืชสวนโลก 2021
กระทรวงเกษตรฯ ประชุมคณะกรรมการจัดงานมหกรรมพืชสวนโลก 2021 ที่จะจัดขึ้น ณ สาธารณรัฐประชาชนจีน
วันพุธที่ 12 พฤษภาคม 2564 นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะกรรมการจัดงานมหกรรมพืชสวนโลก 2021 ที่จะจัดขึ้น ณ สาธารณรัฐประชาชนจีน ผ่านระบบโปรแกรม Zoom Cloud Meetings ณ ห้องประชุมกระทรวงเกษตรและสหกรณ์ โดยที่ประชุมได้รับทราบผลการดำเนินงาน ความก้าวหน้าในการดำเนินงานพืชสวนโลก 2021 ณ สาธารณรัฐประชาชนจีน โดยมหกรรมพืชสวนโลกดังกล่าว ได้เริ่มงานตั้งแต่วันที่ 8 เมษายน 2564 ที่ผ่านมา ซึ่งสวนที่จัดแสดงสวนไทยได้รับความสนใจจากผู้เข้าชมงานเป็นอย่างดี
ทั้งนี้ ที่ประชุมเตรียมการจัดแถลงข่าวและพิธีเปิดสวนไทยอย่างเป็นทางการ ซึ่งต้องมีการปรับเปลี่ยนให้เข้ากับสถานการณ์ปัจจุบัน โดยที่ประชุมเห็นชอบการเลื่อนการจัดงานแถลงข่าวเป็นวันที่ 3 กันยายน 2564 และใช้รูปแบบออนไลน์พร้อมกันทั้งสองประเทศ เพื่อเผยแพร่ประชาสัมพันธ์ความหลากหลายของสินค้าเกษตรไทย และส่งเสริมการผลิตและการตลาดของสินค้าเกษตรไทยให้เป็นที่รู้จักเพิ่มมากขึ้น
สำหรับกิจกรรมภายในงาน กระทรวงเกษตรและสหกรณ์ได้กำหนดจัดกิจกรรมภายในงานจำนวน 2 ครั้ง ครั้งที่ 1 ระหว่างวันที่ 28 พฤษภาคม – 4 มิถุนายน 2564 ภายใต้แนวคิดกล้วยไม้และผลไม้ไทย และครั้งที่ 2 ระหว่างวันที่ 4 – 10 กันยายน 2564 และครั้งที่ 2 เป็นการจัดแสดงสินค้ากลุ่มผัก สมุนไพรแปรรูป และเครื่องปรุงสำเร็จ กลุ่มกล้วยไม้และไม้ดอก ไม้ประดับ และกลุ่มสินค้าเกษตรอื่น ๆ) การจัดงานมหกรรมพืชสวนโลก 2021 ณ สาธารณรัฐประชาชนจีนในครั้งนี้ กระทรวงเกษตรและสหกรณ์หวังเป็นอย่างยิ่งที่จะได้ประชาสัมพันธ์สินค้าเกษตรไทยให้เป็นที่รู้จัก เพื่อเปิดตลาดสินค้าเกษตรชนิดใหม่ ๆ เพิ่มเติมในตลาดประเทศจีนต่อไป

ที่มา : https://www.thaigov.go.th/news/contents/details/41664