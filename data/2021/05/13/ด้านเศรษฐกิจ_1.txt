รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้าขับเคลื่อนโครงการ 1 ตำบล 1 กลุ่มเกษตรทฤษฎีใหม่ 


วันพุธที่ 12 พฤษภาคม 2564
กระทรวงเกษตรฯ เดินหน้าขับเคลื่อนโครงการ 1 ตำบล 1 กลุ่มเกษตรทฤษฎีใหม่
กระทรวงเกษตรฯ เดินหน้าขับเคลื่อนโครงการ 1 ตำบล 1 กลุ่มเกษตรทฤษฎีใหม่ มีเกษตรกรเข้าร่วม 29,877 ราย เกิดการจ้างงานแล้ว 13,677 ราย ขุดสระเก็บกักน้ำเสร็จเรียบร้อยแล้ว จำนวน 1,447 ราย
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการบริหารโครงการ 1 ตำบล 1 กลุ่มเกษตรทฤษฎีใหม่ ผ่านระบบทางไกลออนไลน์ Application Zoom ณ กระทรวงเกษตรและสหกรณ์ ว่า การเปิดรับสมัครเกษตรกรและจ้างแรงงานเกษตรทฤษฎีใหม่ระดับตำบลในพื้นที่เป้าหมาย 4,009 ตำบล เกษตรกรเป้าหมาย 32,000 ราย มีเกษตรกรที่เข้าร่วมโครงการจำนวน 29,877 ราย แบ่งเป็น เกษตรกรทั่วไป 28,493 ราย เกษตรกรที่เข้าร่วมโครงการส่งเสริมเกษตรทฤษฎีใหม่ (5 ประสาน สืบสานเกษตรทฤษฎีใหม่ ถวายในหลวง) จำนวน 1,384 ราย และมีการจ้างแรงงานเกษตรทฤษฎีใหม่ระดับตำบล จำนวน 13,677 ราย จากเป้าหมาย 16,000 ราย (ข้อมูล ณ วันที่ 6 พฤษภาคม 2564)
“การขับเคลื่อนโครงการ1 ตำบล 1 กลุ่มเกษตรทฤษฎีใหม่ มีความคืบหน้าผลการดำเนินงาน ดังนี้ 1. การจัดทำคู่มือมือการปฏิบัติงาน จำนวน 50,000 เล่ม และได้ดำเนินการจัดส่งทั้งหมดแล้ว 2. ได้มีการดำเนินการเช่าใช้พื้นที่การดำเนินการระบบสารสนเทศ และเชื่อมโยงข้อมูลกับหน่วยงานของกระทรวงเกษตรและสหกรณ์ เพื่อสนับสนุนโครงการ 1 ตำบลฯ 3. การจัดฝึกอบรมเกษตรกรที่เข้าร่วมโครงการฯ ในกระบวนการเรียนรู้เวที ที่ 1 ดำเนินการแล้วเสร็จ 6 จังหวัด อยู่ระหว่างดำเนินการ 65 จังหวัด 4. การขุดสระเก็บกักน้ำให้เกษตรกรผู้เข้าร่วมโครงการ 32,000 แปลง ขณะนี้อยู่ระหว่างดำเนินการจัดซื้อจัดจ้างขุดสระเก็บกักน้ำรอบแรกให้แก่เกษตรกรจำนวน 19,059 ราย อยู่ระหว่างการขุด จำนวน 17,612 ราย ขุดสระเก็บกักน้ำเสร็จเรียบร้อยแล้ว จำนวน 1,447 ราย 5. การส่งเสริมองค์ความรู้และสนับสนุนปัจจัยการผลิต (ด้านพืช ด้านประมง ด้านปศุสัตว์ ด้านปรับปรุงบำรุงดิน) อยู่ระหว่างสำรวจความต้องการปัจจัยการผลิตของเกษตรกร และเตรียมจัดสรรโอนงบประมาณสู่พื้นที่จังหวัด” ดร.ทองเปลว กล่าว
ทั้งนี้ กรมพัฒนาที่ดินจะสนับสนุนปัจจัยการผลิตด้านการพัฒนาที่ดิน เช่น วัสดุปรับปรุง บำรุงดิน เมล็ดพันธุ์พืชปุ๋ยสด ฯลฯ กรมส่งเสริมการเกษตร จะสนับสนุนปัจจัยการผลิตด้านพืช เช่น กิ่งพันธุ์ไม้ผล ไม้ยืนต้น (ไม้ที่ให้ผลผลิต) และเมล็ดพันธุ์พืชผัก สมุนไพร ฯลฯ กรมประมง จะสนับสนุนปัจจัยการผลิตด้านประมง เช่น พันธุ์สัตว์น้ำ อาหารสัตว์น้ำ ฯลฯ กรมปศุสัตว์ จะสนับสนุนปัจจัยด้านปศุสัตว์ เช่น พันธุ์สัตว์และหรืออาหารสัตว์ วัตถุดิบอาหารสัตว์ เมล็ดพันธุ์พืชอาหารสัตว์ ท่อนพันธุ์พืชอาหารสัตว์ วัสดุอุปกรณ์การเลี้ยง ฯลฯ

ที่มา : https://www.thaigov.go.th/news/contents/details/41661