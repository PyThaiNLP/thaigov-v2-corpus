รัฐบาลไทย-ข่าวทำเนียบรัฐบาล-รมว.สุชาติ ลุยชลบุรี ตรวจเยี่ยมการตรวจโควิดเชิงรุก แก่แรงงานในสถานประกอบการ ณ นิคมอุตสาหกรรมอมตะซิตี้ มอบหน้ากากอนามัยและสิ่งของสู้ภัยโควิด-19


วันพุธที่ 12 พฤษภาคม 2564
รมว.สุชาติ ลุยชลบุรี ตรวจเยี่ยมการตรวจโควิดเชิงรุก แก่แรงงานในสถานประกอบการ ณ นิคมอุตสาหกรรมอมตะซิตี้ มอบหน้ากากอนามัยและสิ่งของสู้ภัยโควิด-19
รัฐมนตรีว่าการกระทรวงแรงงาน นำคณะลงพื้นที่ตรวจเยี่ยมให้กำลังใจและมอบสิ่งของแก่ลูกจ้างที่ตรวจโควิด-19 เชิงรุกเพื่อผู้ประกันตนในสถานประกอบการ ณ นิคมอุตสาหกรรมอมตะชิตี้ พร้อมมอบหน้ากากอนามัย ชุด PPE และสิ่งของให้กับองค์การบริหารส่วนตำบลหนองรี จ.ชลบุรี
เมื่อวันที่ 12 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ตรวจเยี่ยม มอบสิ่งของและให้กำลังใจลูกจ้างที่เข้ารับการตรวจโควิด-19 เชิงรุกเพื่อผู้ประกันตนในสถานประกอบการ ณ นิคมอุตสาหกรรมอมตะซิตี้ ตำบลหนองไม้แดง อำเภอเมือง จังหวัดชลบุรี โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน นายทศพล กฤตวงศ์วิมาน เลขาธิการสำนักงานประกันสังคม นายภัครธรณ์ เทียนไชย ผู้ว่าราชการจังหวัดชลบุรี พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย โดย รมว.แรงงาน กล่าวว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ได้มีความห่วงใยพี่น้องผู้ใช้แรงงานถึงสถานการณ์การแพร่ระบาดของโรคโควิด-19 เนื่องจากสภาพปัญหาในปัจจุบันได้เกิดการแพร่ระบาดในวงกว้าง และมีอัตราการติดเชื้อเพิ่มมากขึ้นอย่างต่อเนื่อง จึงได้มีดำริกำชับให้กระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี เพิ่มจุดตรวจคัดกรองหาเชื้อโควิด-19 เชิงรุกแก่แรงงานในสถานประกอบการเพื่อเร่งควบคุมสถานการณ์การแพร่ระบาดในจังหวัดพื้นที่สีแดงเข้ม เช่น นนทบุรี ปทุมธานี สมุทรปราการ ชลบุรี ระยอง สมุทรสาคร และพระนครศรีอยุธยา เป็นต้น
นายสุชาติ กล่าวต่อว่า การจัดงานในวันนี้ผมต้องขอขอบคุณในความร่วมมือจากการนิคมอุตสาหกรรมแห่งประเทศไทย โดยสำนักงานนิคมอุตสาหกรรมอมตะซิตี้ ชลบุรี และบริษัท อมตะ คอร์ปอเรชั่น จำกัด มหาชน ในการอนุเคราะห์ด้านสถานที่ในการตรวจคัดกรองฯ และการประชาสัมพันธ์แก่สถานประกอบการในนิคมฯ การดำเนินการตรวจคัดกรองโควิด-19 เชิงรุกในสถานประกอบการแก่ลูกจ้างภายในนิคมอุตสาหกรรมอมตะซิตี้ ซึ่งสำนักงานประกันสังคมจังหวัดชลบุรี ได้ร่วมมือกับโรงพยาบาลในเครือข่ายประกันสังคมในพื้นที่ จำนวน 4 แห่ง ได้แก่ โรงพยาบาลวิภาราม อมตะนคร โรงพยาบาลวิภาราม แหลมฉบัง โรงพยาบาลเอกชน 2 และโรงพยาบาลพญาไท ศรีราชา เพื่อบูรณาการทำงานเชิงรุก จัดรถโมบาย ตู้ตรวจโรคไปตั้งยังสถานประกอบการให้ลูกจ้างที่เข้าข่ายกลุ่มเสี่ยงความร่วมมือจากสถานพยาบาล ต่อการสัมผัสเชื้อได้รับการตรวจคัดกรองหาเชื้อโควิด-19 เพื่อให้ทราบผลภายใต้ 24-48 ชั่วโมง สำหรับจังหวัดชลบุรี มีแผนดำเนินการตั้งแต่วันที่ 11-28 พ.ค. 64 จะดำเนินการเข้าสถานประกอบการ จำนวน 90 แห่ง ตรวจคัดกรองผู้ประกันตน จำนวน 9,790 คน ได้แก่ เขตอำเภอเมืองชลบุรี สถานประกอบการ จำนวน 41 แห่ง ผู้ประกันตน จำนวน 3,736 คน เขตศรีราชา สถานประกอบการ จำนวน 19 แห่ง ผู้ประกันตน จำนวน 4,336 คน เขตบางละมุง สถานประกอบการ จำนวน 30 แห่ง ผู้ประกันตน จำนวน 1,718 คน ซึ่งหากตรวจพบเชื้อก็จะต้องเข้าสู่กระบวนการควบคุมดูแลรักษาตามที่กระทรวงสาธารณสุขกำหนด โดยลูกจ้างในสถานประกอบการไม่ต้องเสียค่าใช้จ่ายในการตรวจ
จากนั้น รมว.แรงงาน ยังได้มอบชุด PPE จำนวน 600 ชุด ให้กับสาธารณสุขจังหวัดชลบุรี มอบชุด PPE จำนวน 400 ชุด และหน้ากากอนามัย จำนวน 20 กล่อง ให้กับโรงพยาบาลสมเด็จพระบรมราชเทวี ณ ศรีราชา มอบผลิตภัณฑ์อาหารอบแห้งให้กับผู้อำนวยการสำนักงานนิคมอุตสาหกรรมอมตะซิตี้ จำนวน 50 กล่อง มอบหน้ากากอนามัยให้กับองค์การบริหารส่วนตำบลหนองรี จำนวน 5,000 กล่อง รวม 250,000 ชิ้น และมอบหน้ากากอนามัย จำนวน 3,450 กล่อง รวม 172,500 ชิ้น ให้กับองค์การบริหารส่วนตำบลสำนักบก เพื่อเป็นขวัญและกำลังใจแก่บุคลากรทางการแพทย์ และประชาชนผู้ที่ได้รับผลกระทบจากสถานการณ์การแพร่ระบาดของโควิด-19 อีกด้วย

ที่มา : https://www.thaigov.go.th/news/contents/details/41674