รัฐบาลไทย-ข่าวทำเนียบรัฐบาล-​“เฉลิมชัย” สั่งเกษตรผนึกพาณิชย์-กต.นำทัพสินค้าไทยบุกตลาดจีน 9 แสนล้าน


วันพุธที่ 12 พฤษภาคม 2564
​“เฉลิมชัย” สั่งเกษตรผนึกพาณิชย์-กต.นำทัพสินค้าไทยบุกตลาดจีน 9 แสนล้าน
“เฉลิมชัย” สั่งเกษตรผนึกพาณิชย์-กต.นำทัพสินค้าไทยบุกตลาดจีน 9 แสนล้าน “อลงกรณ์”เผยทุเรียนไทยฮ็อตไม่หยุด! ใช้กลยุทธ์อีคอมเมิร์ซไลฟ์สดแพลตฟอร์ม Pagoda ขายหมดรวดเดียวในงานไหหลำเอ็กซ์โป
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานที่ประชุมคณะกรรมการพัฒนาและบริหารจัดการผลไม้ (Fruit Board) แถลงวันนี้ว่า หลังจาก “5ยุทธศาสตร์เฉลิมชัย” ประสบความสำเร็จในการเปิดตลาดทุเรียนไทยในระบบสั่งซื้อล่วงหน้าออนไลน์ (Pre order) ในภาคตะวันตกเฉียงเหนือของจีน เมื่อวันที่ 8 พ.ค.ที่ผ่านมา วันนี้ทุเรียนและผลไม้ไทยได้รับความนิยมสูงสุดอีกครั้งหนึ่งในมณฑลไหหน่าน (ไหหลำ) ในภาคตะวันออกเฉียงใต้ของจีนด้วยกลยุทธ์อีคอมเมิร์ซขายในระบบไลฟ์สตรีมบนแพลตฟอร์มของปาโกด้า (Pagoda) ซึ่งเป็นอีคอมเมิร์ซยักษ์ใหญ่ของจีน และกลยุทธ์นี้จะเป็นแนวทางสำคัญในการขยายตลาดจีนไปทุกภาคทุกมณฑลของจีนในยุคดิจิตอลภายใต้วิกฤติโควิด19 ให้มากที่สุด โดยมี “5ยุทธศาสตร์” ที่ ดร.เฉลิมชัย ศรีอ่อน รัฐมนตรีว่าการกระทรวงเกษตรฯ วางไว้เป็นธงนำ และท่านรัฐมนตรีสั่งการให้ขยายผลแพลตฟอร์มอีคอมเมิร์ซโดยผนึกกำลังกับทีมไทยแลนด์ในการเพิ่มการส่งออกผลไม้และสินค้าเกษตรอื่นๆ
“สำหรับประเทศจีนถือเป็นคู่ค้าอันดับหนึ่งของไทย โดยในปี 2020 ไทยส่งออกสินค้าไปจีนรวม 29.5 พันล้านดอลลาร์สหรัฐฯ (ราว 9.15 แสนล้านบาท) เป็นการส่งออกผลไม้กว่าแสนล้านบาท นับเป็นตลาดผู้บริโภคขนาดใหญ่ที่สุดสำหรับไทย โดยเฉพาะในยุคโควิด และpost covid และเป็นประเทศที่ฟื้นตัวทางเศรษฐกิจเร็วที่สุด จึงเป็นโอกาสของไทยและต้องทำเร็วก้าวล้ำนำหน้าคู่แข่งพร้อมกับสร้างแบรนด์ผลไม้ไทยโดยใช้ทุเรียนเป็นหัวหอกรุกทั้งออนไลน์และออฟไลน์” นายอลงกรณ์ กล่าว
นายอลงกรณ์ กล่าวต่อไปว่า ล่าสุด กงสุล (ฝ่ายเกษตร) ประจำสถานกงสุลใหญ่ไทย ณ นครกว่างโจว ร่วมกับสำนักงานส่งเสริมการค้าในต่างประเทศ กระทรวงพาณิชย์และสถานกงสุลใหญ่ กระทรวงต่างประเทศได้เข้าร่วมงาน China International Consumer Products Expo 2021 (Hainan Expo) ระหว่างวันที่ 7 - 10 พฤษภาคม 2564 ภายใน Thailand Pavilion โดยได้นำผลไม้ไทย อาทิ ทุเรียน มังคุด ลำไย มะพร้าวน้ำหอม เงาะ มะม่วงน้ำดอกไม้ ลองกอง กล้วยไข่ ชมพูทับทิมจันทร์ มาประชาสัมพันธ์ และแจกให้ผู้เข้าร่วมงานได้ลิ้มลองรสชาติ รวมทั้งจัดแสดงทุเรียน 9 สายพันธุ์ ได้แก่ ชะนี หมอนทอง นวลทองจันทร์ ก้านยาว พวงมณี นกกระจิบ กระดุม จันทบุรี 8 และ 10 ซึ่งได้รับความสนใจจากผู้เข้าชมงานฯ เป็นอย่างมาก นอกจากนี้ ฝ่ายเกษตรฯ ได้รับการสนับสนุนจากกรมหม่อนไหมในการนำผ้าไหมไทยมาจัดแสดงในงานดังกล่าวด้วย
ทั้งนี้ นายปรัตถกร แท่นมณี กงสุล (ฝ่ายเกษตร) รายงานว่า ได้เข้าร่วมกิจกรรม Live Streaming ผ่านแพลตฟอร์มออนไลน์ของ Pagoda แนะนำผลไม้ไทยที่มีโอกาสในตลาดจีน และได้รับเกียรติจากนางสาวเนตรนภา คงศรี กงสุลใหญ่ ณ นครกว่างโจว นางสาวปทุมวดี อิ่มทั่ว อัครราชทูตที่ปรึกษา (ฝ่ายเกษตร) ณ กรุงปักกิ่ง และนางสาวศุภรา เสกาจารย์ ผู้อำนวยการสำนักงานส่งเสริมการค้าในต่างประเทศ ร่วม Live Streaming แนะนำ Thailand Pavilion ผ้าไหม สินค้าอุปโภคบริโภคของไทย และผลไม้ไทยยอดนิยม ได้แก่ ทุเรียน มังคุด มะพร้าวน้ำหอม ที่นอกจากจะมีรสชาติที่อร่อยเป็นเอกลักษณ์แล้ว ยังมีคุณค่าทางโภชนาการสูง รวมทั้งประชาสัมพันธ์คุณภาพมาตรฐานของผลไม้ไทยที่ส่งออกมายังประเทศจีน เพื่อสร้างความเชื่อมั่นต่อผู้บริโภคชาวจีน ซึ่งการ Live Streaming ครั้งนี้ ได้รับการตอบรับอย่างดีมากจากชาวจีน โดยผลไม้ไทยถูกขายออนไลน์จนหมดภายในช่วงเวลาของการ Live
สำหรับ Hainan Expo เป็นงานที่กระทรวงพาณิชย์จีน และรัฐบาลมณฑลไห่หนาน ร่วมกันจัดขึ้นเพื่อผลักดันมณฑลไห่หนานให้เป็นศูนย์กลางการจับจ่ายใช้สอยตามนโยบายท่าเรือการค้าเสรีไห่หนาน โดยจะเน้นการจัดแสดงสินค้าคุณภาพสูง high-end สินค้าแบรนด์ชั้นนำ สินค้าด้านการท่องเที่ยวและวัฒนธรรม อาหาร สินค้าเกี่ยวกับสุขภาพ เป็นต้น ทั้งนี้ งานดังกล่าวได้รับอนุมัติจากรัฐบาลจีนให้เป็นงานระดับชาติ 1 ใน 4 งานของจีน โดยจัดที่ศูนย์ Hainan International Convention and Exhibition Center ที่นครไหโข่ว มีขนาดพื้นที่จัดงาน 80,000 ตรม. แบ่งเป็นพื้นที่จัดแสดงของสินค้าต่างประเทศ 60,000 ตรม. จาก 69 ประเทศ

ที่มา : https://www.thaigov.go.th/news/contents/details/41671