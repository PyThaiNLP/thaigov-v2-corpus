รัฐบาลไทย-ข่าวทำเนียบรัฐบาล-‘ลุงป้อม’ สั่ง รมว.เฮ้ง ใช้สมุทรสาครโมเดล ตั้ง รพ.สนามในโรงงานดูแลลูกจ้างติดโควิดที่เพชรบุรี


วันอาทิตย์ที่ 23 พฤษภาคม 2564
‘ลุงป้อม’ สั่ง รมว.เฮ้ง ใช้สมุทรสาครโมเดล ตั้ง รพ.สนามในโรงงานดูแลลูกจ้างติดโควิดที่เพชรบุรี
รัฐมนตรีว่าการกระทรวงแรงงาน เผย พล.อ.ประวิตร วงษ์สุวรรณ รองนายกรัฐมนตรี ได้สั่งการให้ใช้สมุทรสาครโมเดล ตั้ง รพ.สนามในโรงงานดูแลลูกจ้างที่ติดโควิดในสถานประกอบการจังหวัดเพชรบุรี
นายสุชาติ ชมกลิ่น รัฐมนตรีว่าการกระทรวงแรงงาน เผย พล.อ.ประวิตร วงษ์สุวรรณ รองนายกรัฐมนตรี ได้สั่งการให้ใช้สมุทรสาครโมเดล ตั้ง รพ.สนามในโรงงานดูแลลูกจ้างที่ติดโควิดในสถานประกอบการจังหวัดเพชรบุรี เบื้องต้นได้มอบหมายให้ที่ปรึกษารัฐมนตรีว่าการกระทรวงแรงงาน ลงพื้นที่สถานประกอบการ อ.เขาย้อย จ.เพชรบุรี สนับสนุนล่ามจำนวน 4 คน ในการสื่อสารกับลูกจ้างต่างด้าวที่ติดเชื้อโควิด-19 รับฟังปัญหา สร้างขวัญและกำลังใจเพื่อให้ลูกจ้างที่ต้องกักตัวรู้สึกผ่อนคลายพร้อมมอบเตียงกระดาษจากบริษัทเอสซีจี จำนวน 2,100 เตียง น้ำดื่ม 500 แพ็ค และรถสนับสนุนในการรับ-ส่งผู้ติดเชื่อโควิด จำนวน 5 คัน สำหรับใช้ดูแลลูกจ้างที่โรงพยาบาลสนามในสถานประกอบการ (Factory Quarantine) เพื่อรองรับผู้ติดเชื้อโควิดอีกด้วย
เมื่อวันที่ 23 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการดูแลลูกจ้างในสถานประกอบการจากการแพร่ระบาดของโควิด -19 ที่อำเภอเขาย้อย จังหวัดเพชรบุรีว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยต่อสถานการณ์การแพร่ระบาดของโควิด -19 โดยเฉพาะลูกจ้างในสถานประกอบการที่จังหวัดเพชรบุรี จึงได้สั่งการให้กระทรวงแรงงานนำสมุทรสาครโมเดลมาแก้ไขปัญหา เบื้องต้นในวันนี้ผมได้มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วยหัวหน้าส่วนราชการหน่วยงานในสังกัดกระทรวงแรงงานจังหวัดเพชรบุรี ลงพื้นที่สถานประกอบการอำเภอเขาย้อย จังหวัดเพชรบุรี เพื่อสนับสนุนล่ามจำนวน 4 คน ในการสื่อสารกับลูกจ้างต่างด้าวที่ติดเชื้อโควิด-19 รับฟังปัญหา สร้างขวัญและกำลังใจเพื่อให้ลูกจ้างที่ต้องกักตัวรู้สึกผ่อนคลายพร้อมมอบเตียงกระดาษจากบริษัทเอสซีจี จำนวน 2,100 เตียง น้ำดื่ม 500 แพ็ค และรถสนับสนุนในการรับ-ส่งผู้ติดเชื้อโควิด จำนวน 5 คันสำหรับใช้ดูแลลูกจ้างภายในโรงพยาบาลสนามในสถานประกอบการ (Factory Quarantine) เพื่อรองรับผู้ติดเชื้อโควิด
นางธิวัลรัตน์ กล่าวว่า ในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน จึงได้มอบหมายให้ดิฉันลงพื้นที่พร้อมด้วยหัวหน้าส่วนราชการหน่วยงานในสังกัดกระทรวงแรงงานจังหวัดเพชรบุรีมายังสถานประกอบการดังกล่าวเพื่อสนับสนุนการปฏิบัติงานในสถานการณ์ฉุกเฉิน โดยกระทรวงแรงงานได้สนับสนุนล่ามในการสื่อสารกับลูกจ้างต่างด้าว และรับฟังปัญหา สร้างขวัญและกำลังใจเพื่อให้ลูกจ้างที่ต้องกักตัวรู้สึกผ่อนคลายมากขึ้น รวมทั้งได้มอบที่นอนกระดาษ น้ำดื่ม และรถรับส่งผู้ป่วยสำหรับดูแลลูกจ้างที่ต้องกักตัวที่โรงพยาบาลสนามในสถานประกอบการ (Factory Quarantine) อีกด้วย
นางธิวัลรัตน์ กล่าวต่อว่า จากการประชุมของคณะกรรมการโรคติดต่อจังหวัดเพชรบุรี เมื่อวันที่ 22 พฤษภาคมที่ผ่านมา เวลา 15.30 น.ที่ห้องประชุมสำนักงานสาธารณสุขจังหวัดเพชรบุรี ชั้น 5 โดยมีนายภัคพงศ์ ทวิพัฒน์ ผู้ว่าราชการจังหวัดเพชรบุรี เป็นประธานฯ พบว่า ข้อมูลการติดเชื้อของสถานประกอบการขนาดใหญ่ อำเภอเขาย้อย เก็บตัวอย่างส่งตรวจ (Swab) จำนวน 5,153 ราย พบผู้ติดเชื้อรายใหม่ 421 ราย มีผู้ติดเชื้อสะสม จำนวนทั้งสิ้น 2,111 ราย ไทย 781 ราย เมียนมา 1,297 ราย กัมพูชา 19 ราย อินเดีย 7 ราย ลาว 4 ราย จีน 3 ราย และนายภัคพงศ์ ทวิพัฒน์ ผู้ว่าราชการจังหวัดเพชรบุรี ได้มีข้อสั่งการให้ส่วนราชการสนับสนุนการปฏิบัติงานในสถานการณ์ฉุกเฉินในเขตพื้นที่จังหวัดเพชรบุรี ซึ่งในส่วนของหน่วยงานในสังกัดกระทรวงแรงงาน ได้มอบหมายสำนักงานสวัสดิการและคุ้มครองแรงงานจังหวัดเพชรบุรี สนับสนุนล่ามในการสื่อสารกับลูกจ้างต่างด้าวที่ติดเชื้อโควิด-19 และให้จัดทำหนังสือขอความร่วมมือสถานประกอบการจัดเตรียมความพร้อม ในการจัดตั้งโรงพยาบาลสนามในสถานประกอบการ และใช้เจ้าหน้าที่พยาบาลของสถานประกอบการ หากมีการติดเชื้อและแพร่ระบาด รวมทั้งให้สำนักงานสวัสดิการและคุ้มครองแรงงาน จัดเก็บรวบรวมข้อมูลสถานประกอบการที่มีการจัดตั้งโรงพยาบาลสนามแล้ว มอบหมายนางวันเพ็ญ มังศรี รองผู้ว่าราชการจังหวัดเพชรบุรี เป็นหัวหน้าคณะทำงาน หัวหน้าหน่วยงานสังกัดกระทรวงแรงงานจังหวัดเพชรบุรี เป็นคณะกรรมการ จัดตั้งวอร์รูมศูนย์ปฏิบัติการแก้ไขสถานการณ์โควิด -19 ณ ห้องปฏิบัติการชั้น 2 ศาลากลางจังหวัดเพชรบุรี

ที่มา : https://www.thaigov.go.th/news/contents/details/42010