รัฐบาลไทย-ข่าวทำเนียบรัฐบาล-นายแพทย์โอภาส ย้ำวัคซีนทุกชนิดยังเป็นประโยชน์สามารถลดความรุนแรงของโควิด-19 ทุกสายพันธุ์ ควบคู่กับมาตรการส่วนบุคคลต่างๆ ใส่หน้ากาก ล้างมือ เว้นระยะห่าง


วันอาทิตย์ที่ 23 พฤษภาคม 2564
พิมพ์
นายแพทย์โอภาส ย้ำวัคซีนทุกชนิดยังเป็นประโยชน์สามารถลดความรุนแรงของโควิด-19 ทุกสายพันธุ์ ควบคู่กับมาตรการส่วนบุคคลต่างๆ ใส่หน้ากาก ล้างมือ เว้นระยะห่าง
นายแพทย์โอภาส ย้ำวัคซีนทุกชนิดยังเป็นประโยชน์สามารถลดความรุนแรงของโควิด-19 ทุกสายพันธุ์ ควบคู่กับมาตรการส่วนบุคคลต่างๆ ใส่หน้ากาก ล้างมือ เว้นระยะห่าง
วันนี้ 23 พฤษภาคม 2564 เวลา 12.30 น. ณ โถงกลาง ตึกสันติไมตรี ทำเนียบรัฐบาล นายแพทย์โอภาส การย์กวินพงศ์ อธิบดีกรมควบคุมโรค ได้ให้ข้อมูลเกี่ยวกับประเด็นคำถามที่เป็นที่สนใจของสังคมในช่วงนี้ ดังนี้
คำถามต่อประเด็นการพบการติดเชื้อโควิด-19 สายพันธุ์แอฟริกาใต้ B.1.351.2 พบที่ อำเภอ ตากใบ จังหวัดนราธิวาส ซึ่งระบาดเป็นกลุ่มก้อน จำนวน 83 ราย พบว่าผู้ป่วยรายแรก เป็นผู้ชาย สัญชาติไทย อายุ 32 ปี อาชีพธุรกิจส่วนตัว โดยมารดา ภรรยาและบุตร เดินทางกลับมาจากประเทศมาเลเซีย ผ่านช่องทางธรรมชาติเพื่อมาเยี่ยมและพักในไทย โดยเบื้องต้นมีอาการเป็นไข้ ปวดเมื่อยตามตัว ปวดท้อง จึงไปพบแพทย์อยู่หลายแห่ง จนกระทั่งได้รับการวินิจฉัยว่าเป็นโรคติดเชื้อโควิด-19 แล้วถูกส่งไปรักษาตัวอยู่ที่โรงพยาบาล เมื่อวันที่ 4 พฤษภาคม 2564 ขณะนี้หายดีแล้ว ทั้งนี้ กระทรวงสาธารณสุขได้มีการดำเนินการตามขั้นตอน ปิดพื้นที่เพื่อไม่ให้มีการเข้าออก มีการค้นหาเชิงรุก และการสอบสวนโรค จึงทำให้ทราบว่ามีการระบาดในกลุ่มก้อน ทั้งนี้ ผู้สัมผัสเชื้อทุกรายได้รับการกักตัวอยู่ในสถานกักกันโรคของรัฐที่เรียกว่า Local quarantine
อธิบดีกรมควบคุมโรคกล่าวเพิ่มเติมว่า ในกรณีนี้ศูนย์ปฏิบัติการภาวะฉุกเฉินหรือที่เรียกว่า EOC ตากใบ ได้ติดตามสถานการณ์อย่างใกล้ชิด ขณะนี้สามารถควบคุมสถานการณ์ได้แล้ว และมีแนวโน้มไม่พบผู้ป่วยเพิ่มเติม อย่างไรก็ดี กรณีนี้ทำให้ทราบว่าประเทศมาเลเซียซึ่งเป็นประเทศเพื่อนบ้านเรามีสถานการณ์การติดเชื้อที่ค่อนข้างรุนแรง และพบเชื้อในหลากหลายสายพันธุ์ จึงต้องมีความระมัดระวังในการเดินทางข้ามไปมา รวมทั้งขอความร่วมมือพี่น้องประชาชนที่พบผู้ที่เดินทางเข้ามาโดยผิดกฎหมาย ขอให้แจ้งเจ้าหน้าที่ทันทีเพื่อประโยชน์ของทุกฝ่าย
ทั้งนี้ นายแพทย์โอภาสเน้นย้ำว่า แม้การตอบสนองของวัคซีนในสายพันธุ์นี้อาจจะไม่ดีเท่ากับสายพันธุ์อื่นๆ ที่ผ่านมา แต่วัคซีนทุกชนิดยังสามารถลดการเกิดอาการรุนแรงของโรคได้ วัคซีนจึงยังเป็นประโยชน์และต้องใช้อย่างต่อเนื่องควบคู่กับมาตรการส่วนบุคคลต่างๆ ที่ต้องดำเนินไป อย่างเช่น การใส่หน้ากากอนามัย ล้างมือ และการเว้นระยะห่าง

ที่มา : https://www.thaigov.go.th/news/contents/details/42008