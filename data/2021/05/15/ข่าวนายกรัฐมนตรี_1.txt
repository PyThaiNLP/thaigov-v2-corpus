รัฐบาลไทย-ข่าวทำเนียบรัฐบาล-นายกรัฐมนตรีเปิดโรงพยาบาลบุษราคัม หวังช่วยแก้ไขปัญหารักษาผู้ป่วยโควิด-19 ขอทุกคนอย่าท้อแท้ เชื่อศักยภาพและความร่วมมือของคนไทยจะก้าวผ่านวิกฤตไปได้


วันศุกร์ที่ 14 พฤษภาคม 2564
พิมพ์
นายกรัฐมนตรีเปิดโรงพยาบาลบุษราคัม หวังช่วยแก้ไขปัญหารักษาผู้ป่วยโควิด-19 ขอทุกคนอย่าท้อแท้ เชื่อศักยภาพและความร่วมมือของคนไทยจะก้าวผ่านวิกฤตไปได้
นายกรัฐมนตรีเปิดโรงพยาบาลบุษราคัม หวังช่วยแก้ไขปัญหารักษาผู้ป่วยโควิด-19 ขอทุกคนอย่าท้อแท้ เชื่อศักยภาพและความร่วมมือของคนไทยจะก้าวผ่านวิกฤตไปได้
วันนี้ (14 พฤษภาคม 2564) นายอนุชา บูรพชัยศรี โฆษกประจำสำนักนายกรัฐมนตรี เผยว่า เมื่อเวลา 09.10 น. ณ อาคารชาเลนเจอร์ เมืองทองธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดโรงพยาบาลบุษราคัม โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสาธิต ปิตุเตชะ รัฐมนตรีช่วยว่าการกระทรวงสาธารณสุข พลตำรวจเอก อัศวิน ขวัญเมือง ผู้ว่าราชการกรุงเทพมหานคร และผู้บริหารหน่วยงานที่เกี่ยวข้องเข้าร่วมงาน พร้อมกันนี้ นายกรัฐมนตรีได้รับมอบอุปกรณ์สนับสนุนจากภาคเอกชน ได้แก่ อุปกรณ์ฆ่าเชื้อในอากาศ เครื่องออกซิเจน อุปกรณ์ทางการแพทย์ ห้องน้ำ เครื่องอุปโภค รวมมูลค่า 45.78 ล้านบาท
สำหรับโรงพยาบาลบุษราคัม จัดตั้งขึ้นตามนโยบายของรัฐบาลที่ต้องการให้ผู้ติดเชื้อทุกคน โดยเฉพาะผู้ป่วยสีเหลืองที่เจ็บป่วยเล็กน้อยถึงปานกลางทั้งจากในโรงพยาบาล โรงพยาบาลสนาม และสายด่วนต่าง ๆ จาก กทม. และปริมณฑล ได้รับการดูแลรักษาอย่างรวดเร็ว เพื่อช่วยลดอาการรุนแรง ลดการเสียชีวิต รวมทั้งเป็นการดูแลผู้ป่วยอย่างครบวงจร ทั้งสุขภาพกายและสุขภาพจิต เบื้องต้นรับผู้ป่วยได้ประมาณ 1,092 เตียง หากมีผู้ป่วยเพิ่มสามารถขยายพื้นที่รองรับผู้ป่วยได้ประมาณ 5,000 ราย ภายใต้การดูแลของแพทย์ พยาบาล เจ้าหน้าที่จาก 60 จังหวัดที่พบการแพร่ระบาดน้อย มาหมุนเวียนปฏิบัติหน้าที่ รวม 780 คน พร้อมด้วยอุปกรณ์ด้านการแพทย์ ทั้งรถเอกซเรย์ เครื่องช่วยหายใจกว่า 100 เครื่อง ห้องตรวจปฏิบัติการ ยาสำคัญ อุปกรณ์ทางการแพทย์ อย่างครบครัน
โอกาสนี้ นายกรัฐมนตรีกล่าวขอบคุณบุคลากรกระทรวงสาธารณสุข และผู้ที่มีส่วนเกี่ยวข้องทุกท่านที่ได้ร่วมกันจัดตั้งโรงพยาบาลบุษราคัม หวังให้เป็นโรงพยาบาลแก้ไขปัญหารักษาผู้ป่วยโควิด-19 พร้อมกล่าวขอบคุณบุคลากรทางการแพทย์ หมอ พยาบาล อสม. และเจ้าที่ทุกท่านที่เสียสละ อดทน แม้ว่าตนเองจะเสี่ยงอันตราย และเหน็ดเหนื่อยเพียงใดก็ไม่ย่อท้อ มุ่งมั่น ทุ่มเททำงานอย่างเต็มที่โดยไม่หวังผลตอบแทนใด ๆ ขอให้ทุกคนอย่าท้อแท้และสิ้นหวัง อย่าขัดแย้ง ขอให้ร่วมมือช่วยกันแก้ไขปัญหา รัฐบาลพร้อมทำงานแก้ไขปัญหาอย่างเต็มที่ อาจจะทำได้ไม่ดีที่สุด แต่ถ้าเทียบกับประเทศอื่น ๆ ที่ประสบปัญหาเหมือนกันถือว่าสามารถทำได้ดีกว่า ทั้งนี้ จากการพูดคุยหารือกับผู้นำต่างประเทศทางโทรศัพท์ ต่างชื่นชมการบริหารจัดการของประเทศไทย พร้อมขอคำแนะนำที่เป็นประโยชน์ นายกรัฐมนตรีเชื่อมั่นว่า ด้วยศักยภาพและความสามัคคีของคนไทยทุกคนจะช่วยให้ประเทศไทยก้าวผ่านวิกฤตครั้งนี้ไปให้ได้
จากนั้น นายกรัฐมนตรีได้เยี่ยมชมศูนย์บัญชาการโรงพยาบาลบุษราคัม พร้อมเยี่ยมชมความพร้อมภายในโรงพยาบาล โดยได้กล่าวให้กำลังใจบุคลากรภาคสนามทุกคน ขอให้สุขภาพแข็งแรง  มีกำลังใจที่ดีในการทำงาน และขอความร่วมมือให้ช่วยกันใช้มาตรการทางสังคม มีวินัยต่อตนเองเพื่อร่วมมือกันแก้ไขปัญหา ทั้งนี้ นายกรัฐมนตรีได้กล่าวเขิญชวนให้ประชาชนทุกคนลงทะเบียนฉีดวัคซีนผ่านระบบหมอพร้อม โดยขอให้มั่นใจเรื่องความปลอดภัย

ที่มา : https://www.thaigov.go.th/news/contents/details/41732