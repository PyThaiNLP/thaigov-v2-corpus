รัฐบาลไทย-ข่าวทำเนียบรัฐบาล-นายกฯ เปิดโรงพยาบาลบุษราคัม รับผู้ป่วยโควิดสีเหลือง กทม.-ปริมณฑล


วันศุกร์ที่ 14 พฤษภาคม 2564
นายกฯ เปิดโรงพยาบาลบุษราคัม รับผู้ป่วยโควิดสีเหลือง กทม.-ปริมณฑล
นายกรัฐมนตรี เปิดโรงพยาบาลบุษราคัม อาคารชาเลนเจอร์ 3 ดูแลผู้ป่วยโควิด 19 กลุ่มสีเหลือง เฟสแรก 1,092 เตียง ศักยภาพการรักษาระดับโรงพยาบาล มีความพร้อมด้าน ยา เวชภัณฑ์ เครื่องช่วยหายใจ ระดมบุคลากรทางการแพทย์จากทั่วประเทศร่วมดูแล
นายกรัฐมนตรี เปิดโรงพยาบาลบุษราคัม อาคารชาเลนเจอร์ 3 ดูแลผู้ป่วยโควิด 19 กลุ่มสีเหลือง เฟสแรก 1,092 เตียง ศักยภาพการรักษาระดับโรงพยาบาล มีความพร้อมด้าน ยา เวชภัณฑ์ เครื่องช่วยหายใจ ระดมบุคลากรทางการแพทย์จากทั่วประเทศร่วมดูแล พร้อมรับมอบห้องน้ำ อุปกรณ์ฆ่าเชื้อในอากาศ เครื่องออกซิเจน อุปกรณ์ทางการแพทย์ เครื่องอุปโภคจากภาคเอกชน รวมมูลค่ากว่า 239.28 ล้านบาท
วันนี้ (14 พฤษภาคม 2564) ที่อาคารชาเลนเจอร์ เมืองทองธานี จ.นนทบุรี พลเอกประยุทธ์ จันทร์โอชา นายกรัฐมนตรี เปิดโรงพยาบาลบุษราคัม โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข และคณะผู้บริหาร ให้การต้อนรับ กระทรวงสาธารณสุขได้จัดตั้งโรงพยาบาลบุษราคัม เป็นโรงพยาบาลเฉพาะโรคโควิด 19 สังกัดสำนักงานปลัดกระทรวงสาธารณสุข ช่วยดูแล รักษา ผู้ป่วยสีเหลือง ที่มีอาการน้อยถึงปานกลางในเขต กทม. และปริมณฑล ที่มีจำนวนมากให้ได้รับการรักษาอย่างรวดเร็ว ลดความรุนแรง ลดการเสียชีวิต และช่วยให้โรงพยาบาลในเขต กทม. มีเตียงรองรับผู้ป่วยอาการหนักได้อย่างเต็มที่ ตามเจตนารมณ์ของรัฐบาล ผู้ป่วยทุกคนต้องเข้าถึงการรักษา จะไม่ทอดทิ้งผู้ป่วยไว้ที่บ้าน
นายอนุทินกล่าวว่า โรงพยาบาลบุษราคัม เป็นการทำงานร่วมจัดตั้งของทุกกรมในกระทรวงสาธารณสุข และภาคีเครือข่าย อาทิ ผู้ว่าราชการจังหวัดนนทบุรี เทศบาลนครปากเกร็ด องค์การบริหารส่วนจังหวัดนนทบุรี การประปานครหลวง การไฟฟ้านครหลวง จิตอาสา ทหาร ตำรวจ ฝ่ายปกครอง เพื่อให้ผู้ป่วยทุกคนเข้าถึงการรักษา มีความพร้อมทั้งยา เวชภัณฑ์ อุปกรณ์ทางการแพทย์ ได้แก่ รถ X-ray เคลื่อนที่ การตรวจทางห้องปฏิบัติการ เครื่องช่วยหายใจ เต็นท์ความดันลบ 100 เตียง มีการระดมบุคลากรทางการแพทย์ในสังกัดกระทรวงสาธารณสุขจากทั่วประเทศ หมุนเวียนปฏิบัติหน้าที่ รวม 780 คนโดยใช้พื้นที่อาคารชาเลนเจอร์ อิมแพ็ค เมืองทองธานี เฟสแรกเปิดที่อาคารชาเลนเจอร์ 3 จำนวน 1,092 เตียง หากมีจำนวนผู้ป่วยเพิ่มสามารถขยายพื้นที่ได้อีก 2 อาคาร รองรับผู้ป่วยได้ประมาณ 5,000 ราย ทั้งนี้ ผู้ป่วยที่จะเข้ารับการรักษาจะต้องผ่านการประสานจากศูนย์บริหารจัดการเตียง กรมการแพทย์ 1668 โรงพยาบาลต่างๆ ในเขตนนทบุรี ปทุมธานี หรือจาก Call Center ต่างๆ และในช่วงบ่ายวันนี้จะเริ่มรับผู้ป่วยเข้ารักษา
“เราใช้เวลาในการจัดตั้งโรงพยาบาลบุษราคัมเพียง 7 วัน เริ่มเมื่อวันที่ 7 พฤษภาคม สามารถเปิดบริการได้ในวันนี้ ด้วยความร่วมมือของทุกภาคส่วน  นอกจากโซนรักษาแล้ว ยังมีโซนพักผ่อน ดูหนัง ออกกำลังกาย มีการระบายอากาศที่ดี เครื่องฟอกอากาศ ผู้ป่วยจะได้รับการดูแลทั้งสุขภาพกายและสุขภาพจิต และการจัดระบบสิ่งแวดล้อม ป้องกันการแพร่เชื้อไปสู่ภายนอก มั่นใจว่าจะไม่กระทบกับชุมชนโดยรอบ” นายอนุทินกล่าว
*******************************  14 พฤษภาคม 2564

ที่มา : https://www.thaigov.go.th/news/contents/details/41744