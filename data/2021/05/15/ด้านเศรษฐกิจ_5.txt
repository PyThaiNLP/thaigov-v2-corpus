รัฐบาลไทย-ข่าวทำเนียบรัฐบาล-รฟม. พร้อมเยียวยาผู้ใช้บริการจอดรถรายเดือน


วันศุกร์ที่ 14 พฤษภาคม 2564
รฟม. พร้อมเยียวยาผู้ใช้บริการจอดรถรายเดือน
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม พร้อมเยียวยาผู้ใช้บริการจอดรถรายเดือนจากผลกระทบ COVID-19 ระลอกใหม่
ตามที่ รัฐบาลได้กำหนดมาตรการป้องกันการแพร่ระบาดของเชื้อไวรัส COVID-19 ระลอกใหม่ โดยขอ ความร่วมมือให้ภาครัฐและเอกชนพิจารณาและดำเนินรูปแบบการปฏิบัติงานของบุคลากรในความรับผิดชอบโดยอาจปฏิบัติงานในที่พักอาศัย (Work From Home) การสลับวันหรือการเหลื่อมเวลาเข้าปฏิบัติงานเพื่อลดจำนวนผู้เข้าปฏิบัติงานและปริมาณการเดินทาง เพื่อลดโอกาสเสี่ยงจากการติดเชื้อฯ ตั้งแต่วันที่ 18 เมษายน 2564 เป็นต้นไป ส่งผลให้ผู้ใช้บริการจอดรถรายเดือนของการรถไฟฟ้าขนส่งมวลชนแห่งประเทศไทย (รฟม.) ต้องเสียโอกาสในการใช้บริการในช่วงมาตรการดังกล่าว รวมทั้งต้องเสียสิทธิ์การต่ออายุจอดรถรายเดือน นั้น
นายภคพงศ์ ศิริกันทรมาศ ผู้ว่าการ รฟม. เปิดเผยว่า รฟม. ได้ตระหนักถึงสิทธิ์ของผู้ใช้บริการจอดรถรายเดือนดังกล่าว และเพื่อเป็นการปฏิบัติตามประกาศของกรมการขนส่งทางราง เรื่อง มาตรการคุ้มครองผู้ใช้บริการรถไฟฟ้าขนส่งมวลชนที่ได้รับผลกระทบจากสถานการณ์การแพร่ระบาดของเชื้อไวรัสโคโรนา 2019 (COVID-19) กรณี บัตรโดยสารรายเดือน จึงได้ออกประกาศ รฟม. ณ วันที่ 12 พฤษภาคม 2564 เรื่อง แนวทางเยียวยาผู้ใช้บริการจอดรถรายเดือน เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 ฉบับที่ 2 เพื่อเป็นการเยียวยาผู้ใช้บริการจอดรถรายเดือนของ รฟม. โดยผู้ใช้บริการจอดรถรายเดือนจะได้รับการชดเชยระยะเวลาจอดรถตามจำนวนวันที่ผู้ใช้บริการคงเหลือหลังวันที่ 18 เมษายน 2564 และจะได้รับการรักษาสิทธิ์จอดรถรายเดือน ซึ่งผู้ใช้บริการจอดรถรายเดือนสามารถติดต่อขอรับการชดเชยสิทธิ์รายเดือนได้ที่ห้องทำบัตรจอดรถรายเดือน ณ อาคารและลานจอดรถของ รฟม. ภายในวันที่ 31 พฤษภาคม 2564
ทั้งนี้ รฟม.ได้เปิดให้บริการจอดรถรายเดือนในแนวสายทางรถไฟฟ้ามหานคร สายเฉลิมรัชมงคล (MRT   สายสีน้ำเงิน) ได้แก่ อาคารจอดแล้วจร 2 แห่ง ที่สถานีลาดพร้าว และสถานีหลักสอง ลานจอดแล้วจร 8 แห่ง ที่สถานีรัชดาภิเษก สถานีศูนย์วัฒนธรรมแห่งประเทศไทย (2 ลาน) สถานีพระราม 9 สถานีสุขุมวิท สถานีศูนย์การประชุมแห่งชาติสิริกิติ์ (2 ลาน) และสถานีสามย่าน และที่จอดรถรายเดือนในแนวสายทางรถไฟฟ้ามหานคร สายฉลองรัชธรรม (MRT สายสีม่วง) ได้แก่ อาคารจอดแล้วจร 4 แห่ง ที่สถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1 รวมถึงที่จอดรถรายเดือนในแนวทางรถไฟฟ้าสายสีเขียว ช่วงแบริ่ง - สมุทรปราการ ได้แก่ ลานจอดแล้วจรที่สถานีเคหะสมุทรปราการ
นอกจากนี้ ผู้ที่สมัครหรือต่ออายุการใช้บริการที่จอดรถของ รฟม. ทั้ง MRT สายสีน้ำเงิน MRT สายสีม่วง และรถไฟฟ้าสายสีเขียว ในระหว่างวันที่ 1 พฤษภาคม – 30 มิถุนายน 2564 จะได้รับฟรี ความคุ้มครองรับความช่วยเหลือฉุกเฉินบนท้องถนน (Roadside Assistance Service) ระยะเวลาคุ้มครอง 1 ปี จากบริษัท ซิกน่า ประกันภัย จำกัด (มหาชน) โดยผู้ที่สนใจสามารถแสกน QR Code จากสื่อประชาสัมพันธ์ ณ ห้องทำบัตรจอดรถรายเดือนของอาคารจอดรถ รฟม. เพื่อลงทะเบียนรับสิทธิ์ได้ด้วยตนเอง  สอบถามรายละเอียดเพิ่มเติมได้ที่ www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/41746