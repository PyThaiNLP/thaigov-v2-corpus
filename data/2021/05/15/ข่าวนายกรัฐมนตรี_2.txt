รัฐบาลไทย-ข่าวทำเนียบรัฐบาล-นายกรัฐมนตรี ย้ำสถานการณ์โควิด-19 ยังวางใจไม่ได้ วอนประชาชนปฏิบัติตามมาตรการทางสังคม แนะให้ฟังคำแนะนำของแพทย์และสาธารณสุข 


วันศุกร์ที่ 14 พฤษภาคม 2564
พิมพ์
นายกรัฐมนตรี ย้ำสถานการณ์โควิด-19 ยังวางใจไม่ได้ วอนประชาชนปฏิบัติตามมาตรการทางสังคม แนะให้ฟังคำแนะนำของแพทย์และสาธารณสุข
พลเอก ประยุทธ์ จันทร์โอชา นายกรัฐมนตรี ย้ำสถานการณ์โควิด-19 ยังวางใจไม่ได้ วอนประชาชนปฏิบัติตามมาตรการทางสังคม แนะให้ฟังคำแนะนำของแพทย์และสาธารณสุข
วันนี้ (14 พ.ค.64) เวลา 09.50 น.  ณ โรงพยาบาลบุษราคัม อาคารชาเลนเจอร์ อิมแพค เมืองทองธานี จังหวัดนนทบุรี ภายหลังเป็นประธานในพิธีเปิดโรงพยาบาลบุษราคัม  (โรงพยาบาลสนาม)  พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม ได้กล่าวถึงการจัดโรงพยาบาลสนามเพื่อรองรับคนไข้จากสถานการณ์การแพร่ระบาดโควิด-19 ตามระดับอาการของคนไข้แต่ละบุคคล ช่วยแบ่งเบาภาระโรงพยาบาลหลักที่มีอยู่  ขอบคุณภาคเอกชนหลายบริษัทที่ช่วยกันบริจาคอุปกรณ์ทางการแพทย์จำนวนมากเพื่อใช้ในโรงพยาบาลบุษราคัมแห่งนี้
นายกรัฐมนตรีย้ำถึงสถานการณ์การแพร่ระบาดโควิด-19 ที่เกิดขึ้นขณะนี้ ว่า  ยังวางใจไม่ได้  อยากให้เน้นมาตรการทางสังคม  ขอประชาชนทุกคน ผู้นำชุมชน ช่วยกันดูแลซึ่งกันและกันควบคู่การปฏิบัติตามมาตรการสาธารณสุขอย่างเคร่งครัด ใส่หน้ากากผ้าและหน้ากากอนามัยตลอดเวลา เว้นระยะห่างระหว่างกัน เพื่อป้องกันการแพร่ระบาดโควิด-19  ซึ่งอาจส่งกระทบประชาชนได้รับความลำบากอยู่มากพอสมควร แต่รัฐบาลก็ไม่นิ่งนอนใจ มีมาตรการในเรื่องเศรษฐกิจรองรับไว้เพื่อดูแลประชาชนด้วย ทั้งนี้ขอให้มีการสร้างการรับรู้ให้ข้อมูลที่เป็นประโยชน์กับประชาชน และให้ประชาชนปฏิบัติตามคำแนะนำของแพทย์ กระทรวงสาธารณสุข
นายกรัฐมนตรียังเชิญชวนประชาชนมาลงทะเบียนรับการฉีดวัคซีนผ่านระบบหมอพร้อม ซึ่งมีการจัดระบบแต่ละกลุ่มตามช่วงเวลาที่เหมาะสมสอดคล้องกับปริมาณวัคซีนที่กำลังเข้ามาเพิ่มอีก  ยืนยันต้องฉีดวัคซีนให้ได้ตามแผนที่วางไว้ รัฐบาลจะทำหน้าที่อย่างเต็มที่
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41733