รัฐบาลไทย-ข่าวทำเนียบรัฐบาล-รมว.ยุติธรรม หารือเร่งการจัดตั้งนิคมอุตสาหกรรมราชทัณฑ์ หวังสร้างงานสร้างอาชีพผู้พ้นโทษ-พักโทษ           ลดกลับมาทำผิดซ้ำ เผย 18 พ.ค. ส่ง "โฆสิต" ถกผู้ประกอบการสมุทรสาคร


วันศุกร์ที่ 14 พฤษภาคม 2564
รมว.ยุติธรรม หารือเร่งการจัดตั้งนิคมอุตสาหกรรมราชทัณฑ์ หวังสร้างงานสร้างอาชีพผู้พ้นโทษ-พักโทษ           ลดกลับมาทำผิดซ้ำ เผย 18 พ.ค. ส่ง "โฆสิต" ถกผู้ประกอบการสมุทรสาคร
นายสมศักดิ์ เทพสุทิน รัฐมนตรีว่าการกระทรวงยุติธรรม หารือเร่งการจัดตั้งนิคมอุตสาหกรรมราชทัณฑ์ หวังสร้างงานสร้างอาชีพผู้พ้นโทษ-พักโทษ เผย 18 พฤษภาคม 2564 นายโฆสิต จะประชุมหารือกับภาคเอกชน จังหวัดสมุทรสาคร สร้างแรงดึงดูดร่วมลงทุน
เมื่อวันที่ 12 พฤษภาคม 2564  เวลา 11.00 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมเพื่อติดตามการจัดตั้งองค์กรมหาชนและนิคมอุตสาหกรรมราชทัณฑ์ ร่วมกับศาสตราจารย์พิเศษวิศิษฏ์ วิศิษฎ์สรอรรถ ปลัดกระทรวงยุติธรรม นายวิทยา สุริยะวงค์ รองปลัดกระทรวงยุติธรรม และนายโฆสิต สุวินิจจิต ประธานอนุกรรมการศึกษาแนวทางการจัดตั้งนิคมอุตสาหกรรมราชทัณฑ์
นายสมศักดิ์ กล่าวว่า ตนอยากให้เร่งการดำเนินการจัดตั้งองค์กรมหาชนและนิคมอุตสาหกรรมราชทัณฑ์ เพื่อให้ผู้ต้องขังผู้ที่พ้นโทษและผู้พักโทษมีงานทำ สร้างงานสร้างอาชีพ มีวิธีการที่รอบคอบ มีสถานที่ไปสู่การตั้งนิคมอุตสาหกรรมราชทัณฑ์ โดยการฝึกคนสร้างคนไปสู่นิคมฯ จะทำอย่างไรให้เป็นรูปธรรมและเกิดประโยชน์สูงสุด ซึ่งที่ผ่านมาเราได้มีผลการศึกษาของ มหาวิทยาลัยธรรมศาสตร์ ให้สร้างที่ 1. จังหวัดสมุทรสาคร 2. จังหวัดสมุทรปราการ และ 3. จังหวัดอื่นๆ ซึ่งมีงานและมีความต้องการแรงงานอยู่แล้ว โดย จังหวัดสมุทรสาครมีความต้องการแรงงานถึง 60,000 คน เมื่อบริษัทต้องการคน กรมราชทัณฑ์ต้องส่งคนไป แต่อาจจะต้องมีการทำเอ็มโอยู เพื่อให้ทุกอย่างเป็นไปอย่างถูกต้องตามเงื่อนไข ในส่วนของรูปแบบของนิคมฯ เช่น ที่พักอาศัย บทลงโทษหากผู้พักโทษที่สวมกำไลEM ทำผิดเงื่อนไข กรมราชทัณฑ์และกรมคุมประพฤติ ต้องไปหารือกันว่าควรจะออกมาเป็นแบบไหน หากสามารถสร้างที่ จ.สมุทรสาครได้ ที่ต่อไปจะตามมา เช่น สมุทรปราการและชลบุรี ซึ่งตนขอให้ศึกษาข้อมูลว่าแต่ละจังหวัดมีความต้องการอะไรบ้าง เพื่อเตรียมการรองรับไว้
นายสมศักดิ์ กล่าวอีกว่า หากเราเตรียมพร้อมรับความต้องการ ตรงไหนมีงาน แต่ขาดคน จะทำให้สามารถส่งแรงงานได้ ซึ่งจะเป็นการสร้างงานสร้างอาชีพให้ผู้ต้องขังที่พ้นโทษและพักโทษ สามารถมีรายได้เลี้ยงตนเองและครอบครัวเป็นการช่วยลดการทำผิดซ้ำได้มาก โดยในวันที่ 18 พฤษภาคม 2564 นายโฆสิตฯ จะไปประชุมหารือกับภาคเอกชน จ.สมุทรสาคร เพื่อเสนอแนวทางและรับฟังข้อคิดเห็นการจัดตั้งนิคมอุตสาหกรรมราชทัณฑ์ โดยจะมีบริษัทต่างๆ ที่สนใจตอบรับเข้าร่วมเป็นจำนวนมาก ซึ่งตนอยากให้เดินหน้าโดยเร็ว สร้างแรงจูงใจให้เอกชนมาร่วมลงทุน เช่น การลดภาษีหากให้ผู้ต้องขังที่พ้นโทษและพักโทษมาทำงาน เพราะหากเราทำได้เร็วจะเป็นการสร้างงานสร้างรายได้ช่วยขับเคลื่อนเศรษฐกิจและสังคมไปได้อย่างดี

ที่มา : https://www.thaigov.go.th/news/contents/details/41760