รัฐบาลไทย-ข่าวทำเนียบรัฐบาล-พม. ทีม "เรามีเรา" ลงพื้นที่สีแดง 2 ชุมชน ย่านฝั่งธนบุรี กทม. ช่วยเหลือกลุ่มเปราะบางที่ได้รับผลกระทบจากโรคโควิด-19


วันศุกร์ที่ 14 พฤษภาคม 2564
พม. ทีม "เรามีเรา" ลงพื้นที่สีแดง 2 ชุมชน ย่านฝั่งธนบุรี กทม. ช่วยเหลือกลุ่มเปราะบางที่ได้รับผลกระทบจากโรคโควิด-19
พม. ทีม "เรามีเรา" ลงพื้นที่สีแดง 2 ชุมชน ย่านฝั่งธนบุรี กทม. ช่วยเหลือกลุ่มเปราะบางที่ได้รับผลกระทบจากโรคโควิด-19
เมื่อวันที่ 11 พ.ค. 64 เวลา 13.30 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นายโชคชัย วิเชียรชัยยะ รองอธิบดีกรมพัฒนาสังคมและสวัสดิการ (รองอธิบดี พส.) ศูนย์ช่วยเหลือสังคม สายด่วน พม. โทร. 1300 หน่วยงานที่เกี่ยวข้อง และอาสาสมัครพัฒนาสังคมและความมั่นคงของมนุษย์ (อพม.) ลงพื้นที่สีแดง ณ ชุมชนกุโบร์มัสยิด สี่แยกบ้านแขก เพื่อมอบเครื่องอุปโภคบริโภคที่จำเป็น จำนวน 50 ชุด ให้กับกลุ่มเปราะบางทั้งเด็ก ผู้สูงอายุ คนพิการ และผู้ด้อยโอกาส ในชุมชน ที่ได้รับผลกระทบจากการแพร่ระบาดของโรคโควิด-19 พร้อมทั้งพบปะให้กำลังใจเครือข่าย พม. และชาวชุมชน จากนั้น เดินทางไปลงพื้นที่ชุมชนตากสินสัมพันธ์ เพื่อมอบเครื่องอุปโภคบริโภคที่จำเป็น จำนวน 55 ชุด ให้กับกลุ่มเปราะบาง ภายใต้ กิจกรรม เรามีเรา ไม่ว่าคุณจะอยู่ที่ไหน ทีมประเทศไทยจะตามไปช่วย  ซึ่งทั้ง2 ชุมชนดังกล่าว มี อพม. และตัวแทนชุมชนเป็นผู้รับมอบสิ่งของเพื่อนำไปส่งต่อให้กลุ่มเปราะบางในชุมชนต่อไป ทั้งนี้ 2 ชุมชนดังกล่าวเป็นพื้นที่สีแดงที่พบผู้ติดเชื้อโควิด-19 จำนวนมาก และมีความเสี่ยงสูงในการแพร่กระจายของเชื้อโรคโควิด-19 ในวงกว้าง
นายอนุกูล กล่าวว่า จากการสำรวจของ อพม. ในพื้นที่ 50 เขต ของ กทม. พบว่า มีกลุ่มเปราะบางที่ได้รับผลกระทบจากการโรคโควิด-19 และต้องการความช่วยเหลือเร่งด่วน จำนวน 5,511 ครัวเรือน วันนี้ ในนามของรัฐบาล โดยกระทรวง พม. บูรณาการการทำงานร่วมกับกรุงเทพมหานครและกระทรวงสาธารณสุข ได้ขับเคลื่อนกิจกรรม เรามีเรา ไม่ว่าคุณจะอยู่ที่ไหน ทีมประเทศไทยจะตามไปช่วย  ด้วยการลงพื้นที่สีแดงเพื่อช่วยเหลือ 2 ชุมชนดังกล่าวในพื้นที่ฝั่งธนบุรี รวมจำนวน 105 ครัวเรือน สำหรับภาพรวมของ กทม. เราพยายามที่จะดูแลพื้นที่สีแดงและเร่งเข้าไปช่วยเหลือในลำดับแรกตามที่พลเอกประยุทธ์ จันทร์โอชา นายกรัฐมนตรี ได้แต่งตั้งคณะกรรมการและมีนางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นกรรมการ โดยร่วมกับ กทม. อีกทั้งกระทรวง พม. ได้ขับเคลื่อนการช่วยเหลือระยะกลางผ่านโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน โดยเราจะเข้าไปดูแลรายครัวเรือนว่าหลังจากการแพร่ระบาดของโรคโควิด-19 คลี่คลายแล้ว จะต้องได้รับการฟื้นฟูอย่างไรบ้าง เช่น เรื่องการประกอบอาชีพ การศึกษาของลูก และเรื่องอื่นๆ
นายอนุกูล กล่าวเพิ่มเติมว่า สำหรับแนวทางการช่วยเหลือผู้ได้รับผลกระทบหลังวิกฤตโควิด-19​ ซึ่งมีหลายกลุ่ม​ทั้งเด็ก​ ผู้สูงอายุ​ คนพิการ​ คนไร้บ้าน​ และคนไร้ที่พึ่ง​ ทาง​กระทรวง พม.​ได้เตรียมจัดสถานที่รองรับไว้หลายพื้นที่ ทั้งในเขต​ กทม.​และปริมณฑล​ สามารถรองรับได้​ประมาณเกือบ​ 400 คน​ และมีการเตรียมมอบเงินสงเคราะห์ครอบครัว​ โดยให้หน่วยงานกระทรวง พม. ในส่วนภูมิภาคเตรียมสำรวจผู้ที่ได้รับความเดือดร้อน​ ส่วนคนในครอบครัวติดเชื้อโควิด-19​ เราจะให้การช่วยเหลือในเบื้องต้น​ และต่อมาคือการช่วยเหลือเรื่องอาชีพของครัวเรือน​ ซึ่งขณะนี้​ นายจุติ​ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)​ และปลัด พม. กำลังเร่งวางแผนการช่วยเหลือประชาชนกลุ่มเป้าหมาย​ภายหลังวิกฤตครั้งนี้​ ทั้งนี้ ประชาชนที่กำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด โดยกระทรวง พม. พร้อมให้ความช่วยเหลือในเบื้องต้น และช่วยประสานส่งต่อไปยังหน่วยงานที่เกี่ยวอย่างเร่งด่วน รวมทั้ง มีการเร่งระดมขอรับบริจาคเครื่องอุปโภคบริโภคและของใช้ที่จำเป็น เพื่อส่งไปช่วยเหลือผู้ที่เดือดร้อนและได้รับผลกระทบจากโรคโควิด-19 โดยกระทรวง พม. บูรณาการความร่วมมือกับเครือข่ายภาคประชาชน ภาคเอกชน และทีมประเทศไทย ลงพื้นที่ช่วยเหลือร่วมกัน

ที่มา : https://www.thaigov.go.th/news/contents/details/41740