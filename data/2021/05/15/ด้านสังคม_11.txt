รัฐบาลไทย-ข่าวทำเนียบรัฐบาล-สธ.เผย Walk in ฉีดวัคซีนโควิด 19 เริ่มมิ.ย.นี้


วันศุกร์ที่ 14 พฤษภาคม 2564
สธ.เผย Walk in ฉีดวัคซีนโควิด 19 เริ่มมิ.ย.นี้
กระทรวงสาธารณสุข เผยนโยบายให้ประชาชน Walk in ฉีดวัคซีนโควิด 19 เริ่มอย่างเป็นทางการเดือนมิถุนายน 2564 ขณะนี้อยู่ระหว่างการทดสอบระบบ และให้คกก.โรคติดต่อแต่ละจังหวัด กำหนดจุดฉีดวัคซีน จำนวนที่จะฉีดแต่ละวัน หากคิวเต็มนัดหมายในวันที่ประชาชนสะดวก
บ่ายวันนี้ (14 พฤษภาคม 2564) นายแพทย์โอภาส การย์กวินพงศ์ อธิบดีกรมควบคุมโรค ให้สัมภาษณ์ว่า สถานการณ์ระบาดของโรคโควิด 19 เปลี่ยนแปลงรวดเร็วมาก วันต่อวัน การบริหารจัดการจำเป็นต้องปรับเปลี่ยนให้ทันสถานการณ์ เช่น การฉีดวัคซีน แผนหลักกำหนดไว้ในเดือนมิถุนายน 2564 แต่เนื่องจากมีการระบาดเมื่อเดือนมกราคม จึงได้หาวัคซีนมาเพิ่มฉีดให้กับประชาชนก่อน และขณะนี้มีข่าวดี อาจได้รับวัคซีนหลักเร็วขึ้น ในปลายเดือนพฤษภาคมนี้ จึงปรับเปลี่ยนการฉีดให้เร็วขึ้น โดยเฉพาะในกทม. เพื่อตอบสนองต่อสถานการณ์การระบาดของโรคได้ทัน และมีแผนใหม่เสริมแผนเดิม
สำหรับการลงทะเบียนมี 3 ช่องทาง คือ 1. “หมอพร้อม” จะรู้ว่าได้ฉีดวัคซีนวันไหน มีความสะดวกมากขึ้น ไม่แออัด ได้รับบริการตามระบบ 2.ช่องทางรองรับผู้ที่ไม่สะดวกใช้เทคโนโลยี “หมอพร้อม” โรงพยาบาล/ อสม. สำรวจและจดรายชื่อผู้ที่เข้าเกณฑ์ได้รับวัคซีน ซึ่งโรงพยาบาลมีข้อมูลผู้ป่วยโรคเรื้อรัง ผู้สูงอายุ และทางเลือกที่ 3ที่นายกรัฐมนตรีให้แนวทางไว้ เพื่อให้ประชาชนเข้าถึงวัคซีนได้อย่างสะดวกสบาย พาวัคซีนไปหาประชาชนให้ใกล้ที่สุด คือ walk in และสามารถแก้ปัญหาที่อยู่ไม่ตรงกับบัตรประชาชน ขณะนี้หลายหน่วยงานได้ทดสอบระบบ เช่น ที่ เซนทรัลลาดพร้าว สามย่านมิตรทาวน์ ซึ่งมีคนสนใจ walk in จำนวนมาก และจะเริ่มดำเนินการจริงในเดือนมิถุนายนนี้ เป็นช่องทางที่จะทำให้ประชาชนเข้าถึงวัคซีนได้มากขึ้น โดยเฉพาะในกทม.
ส่วนในต่างจังหวัด การบริหารจัดการวัคซีนขึ้นอยู่กับคณะกรรมการโรคติดต่อจังหวัด ส่วนกลางจะส่งวัคซีนตามยอดที่จะฉีดร้อยละ 70 ของจำนวนประชากร ให้จังหวัดไปจัดบริการ 3 กลุ่ม คือ หมอพร้อม, อสม./รพ.กำหนดมา และกลุ่ม walk in ในจังหวัดที่มีความพร้อม โดยกำหนดจุดฉีดวัคซีนที่ประชาชนเข้าถึงสะดวก และจำนวนที่จะให้บริการ walk in ได้ หากคิวเต็มจะให้บัตรนัดมารับการฉีดในวันที่สะดวก เป็นการจองคิวหน้างาน ทั้งนี้ประชาชนสอบถามจุดบริการฉีดวัคซีนได้ที่คณะกรรมการโรคติดต่อจังหวัด หรือสำนักงานสาธารณสุขจังหวัด คาดว่าจะทยอยประกาศจุดบริการของแต่ละจังหวัดในสัปดาห์หน้า
นายแพทย์โอภาสกล่าวต่อว่า ย้ำว่าการฉีดวัคซีนแบบเป็นทางการจะเริ่มมิถุนายน 2564 ปลายพฤษภาคมเป็นช่วงการซ้อมทดสอบระบบ ขณะนี้เป็นช่วงการสำรวจข้อมูลของทุกจังหวัดและกทม. ทั้งจุดที่จะเปิดบริการ วันเวลา จำนวนการให้บริการ เพื่อจัดส่งวัคซีน กระทรวงสาธารณสุข เตรียมเปิดบริการ walk in ที่สถานีกลางบางซื่อในเดือนมิถุนายน และจะประกาศจำนวนที่จะฉีด โดยคาดว่าเปิดบริการเวลา 12.00 – 20.00 น. ตามที่
รองนายกรัฐมนตรีและรัฐมนตรีว่าการกระทรวงสาธารณสุขมอบนโยบายไว้ว่า ต้องเป็นเวลาที่ประชาชนสะดวก มาฉีดได้หลังเลิกงาน เป็นต้น
ขณะนี้ เราฉีดวัคซีนแล้ว 2 ล้านกว่าโดส จากที่มี 2.4 ล้านโดส และตั้งแต่กลาง พ.ค.เป็นต้นไป คาดว่าจะมีวัคซีนมาประมาณ 3 ล้านโดส จะมีวัคซีนส่งไปยังจุดฉีดต่าง ๆ ได้อย่างเพียงพอ ระบบมีการตรวจสอบจำนวนที่ฉีด และส่งเพิ่มเติมให้ เพื่อฉีดให้ได้มากที่สุด โดยเฉพาะในพื้นที่ระบาดเพื่อหยุดการระบาดให้เร็วที่สุด
สำหรับข้อกังวลว่าจะฉีดได้ครอบคลุมในปีนี้หรือไม่ คิดจากเรามีโรงพยาบาล 100 แห่ง หากแต่ละแห่งฉีดได้วันละ 500 โดส จะฉีดได้วันละ 5 แสนโดส หรือเดือนละ 10-15 ล้านโดส ดังนั้น จำนวน 100 ล้านโดสไม่เกินกำลังที่จะสามารถฉีดให้ประชาชนได้ภายในสิ้นปีนี้ โดยวัคซีนแอสตร้าเซนเนก้าฉีดห่างกัน 10 - 12 สัปดาห์ ข้อมูลใหม่พบว่า เว้นระยะการฉีดห่างกันนานกว่านั้น ภูมิคุ้มกันยิ่งดีขึ้น เช่น 16 สัปดาห์ ซึ่งกระทรวงสาธารณสุขอาจจะประกาศให้ฉีดห่างกันนานขึ้น และการฉีดวัคซีนโควิด 19 จะต้องฉีดห่างจากวัคซีนไข้หวัดใหญ่ 1 เดือน
ส่วนการฉีดให้กับเด็กที่อายุต่ำกว่า 18 ปี ขณะนี้ได้เจรจากับบริษัทไฟเซอร์ ซึ่งสามารถฉีดให้ในอายุ 12 ปีขึ้นไป การเจรจาเป็นไปได้ด้วยดี จะสามารถส่งมอบได้ในไตรมาสที่ 3 ของปีนี้ และเมื่อได้รับวัคซีนมาแล้วก็จะทยอยฉีดให้กับประชาชนอายุตั้งแต่ 12-18 ปี ต่อไป สำหรับหญิงตั้งครรภ์ขณะนี้ยังไม่กำหนดให้ฉีด
ทั้งนี้ กลุ่มเสี่ยงอื่น ๆ เช่น ขับรถสาธารณะ แท็กซี่ คนขับรถตู้ ทำงานในสนามบิน จะจองได้ทั้งทางหมอพร้อม คาดว่าหมอพร้อม จะเปิดให้ประชาชนทั่วไปจองนัดฉีดวัคซีนได้ปลายเดือนพฤษภาคม 2564 และนัดแบบเฉพาะเจาะจงเป็นกลุ่ม เช่น สมาคมแท็กซี่ สมาคมมัคคุเทศก์ ชมรมร้านอาหาร ยื่นความจำนงไปที่คณะกรรมการโรคติดต่อจังหวัด/ กทม. รวมทั้งการ walk in
******************************* 14 พฤษภาคม 2564

ที่มา : https://www.thaigov.go.th/news/contents/details/41759