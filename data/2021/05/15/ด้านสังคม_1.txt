รัฐบาลไทย-ข่าวทำเนียบรัฐบาล-รมว.พม. - ประธานรัฐสภา ร่วมลงพื้นที่ จ.นนทบุรี มอบหน้ากากอนามัยให้กลุ่มเปราะบาง พร้อมกำชับช่วยกลุ่มบุคคลที่มีความต้องการพิเศษ ลงทะเบียนออนไลน์ฉีดวัคซีนโควิด-19 ภายใน 20 พ.ค. นี้ 


วันศุกร์ที่ 14 พฤษภาคม 2564
รมว.พม. - ประธานรัฐสภา ร่วมลงพื้นที่ จ.นนทบุรี มอบหน้ากากอนามัยให้กลุ่มเปราะบาง พร้อมกำชับช่วยกลุ่มบุคคลที่มีความต้องการพิเศษ ลงทะเบียนออนไลน์ฉีดวัคซีนโควิด-19 ภายใน 20 พ.ค. นี้
รมว.พม. - ประธานรัฐสภา ร่วมลงพื้นที่ จ.นนทบุรี มอบหน้ากากอนามัยให้กลุ่มเปราะบาง พร้อมกำชับช่วยกลุ่มบุคคลที่มีความต้องการพิเศษและครอบครัว ลงทะเบียนออนไลน์ฉีดวัคซีนโควิด-19 ภายใน 20 พ.ค. นี้
วันที่ 13 พ.ค. 64 เวลา 08.45 น. นายชวน หลีกภัย ประธานรัฐสภา และนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ร่วมลงพื้นที่จังหวัดนนทบุรี ณ ศูนย์เรียนรู้การพัฒนาสตรีและครอบครัวภาคกลาง จังหวัดนนทบุรี เพื่อมอบหน้ากากอนามัยจำนวน 10,000 ชิ้น จากมูลนิธิเพื่อการศึกษาและสังคม ให้กับจังหวัดนนทบุรี โดยมี นายสุจินต์ ไชยชุมศักดิ์ ผู้ว่าราชการจังหวัดนนทบุรี เป็นผู้รับมอบ เพื่อนำไปแจกจ่ายให้กับกลุ่มเปราะบางและประชาชนในพื้นที่สำหรับป้องกันการแพร่ระบาดของโรคโควิด-19 โดยมี นาวาตรี สุธรรม ระหงษ์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์  นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ นางสาวนริศา อดิเทพวรพันธุ์ ประจำสำนักเลขาธิการสำนักนายกรัฐมนตรี นายบุญยอด สุขถิ่นไทย คณะทำงานรัฐมนตรีว่าการกระทรวงการพัฒนาสังคมและความมั่นคงของมนุษย์  นางจินตนา จันทร์บำรุง อธิบดีกรมกิจการสตรีและสถาบันครอบครัว และนายธนสุนทร สว่างสาลี ผู้ตรวจราชการกระทรวงการพัฒนาสังคมและความมั่นคงของมนุษย์ ร่วมลงพื้นที่ดังกล่าว
นายจุติ กล่าวว่า จากนั้น ตนได้หารือร่วมกับนางจินตนา จันทร์บำรุง อธิบดีกรมกิจการสตรีและสถาบันครอบครัว พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) และทีม One Home พม. นนทบุรี โดยได้ให้แนวทางสำคัญในการขับเคลื่อนงานพัฒนาคุณภาพชีวิตกลุ่มเปราะบางในพื้นที่ โดยเฉพาะในสถานการณ์การแพร่ระบาดของโรคโควิด-19 ได้แก่ การลงทะเบียนออนไลน์ฉีดวัคซีนโควิด-19 สำหรับกลุ่มบุคคลที่มีความต้องการพิเศษ เช่น คนพิการกลุ่มออทิสติก ผู้บกพร่องทางสติปัญญา การเรียนรู้ ดาวน์ซินโดรม  และสมาธิสั้น รวมทั้งสมาชิกครอบครัวที่อาศัยในบ้านเดียวกัน ระหว่างวันที่ 11-20 พฤษภาคม 2564 นำร่องในพื้นที่กรุงเทพฯ นนทบุรี ปทุมธานี และสมุทรปราการ โดยจะเริ่มฉีดวัคซีนตั้งแต่วันที่ 28 พฤษภาคม 2564 เป็นต้นไป ณ สถาบันราชานุกูล เขตดินแดง กรุงเทพฯ ซึ่งตนได้กำชับให้หน่วยงานของกระทรวง พม. ที่ดูแลกลุ่มบุคคลดังกล่าวทำงานร่วมกับภาคีเครือข่ายและอาสาสมัครพัฒนาสังคมและความมั่นคงของมนุษย์ (อพม.) ในพื้นที่ เพื่อสำรวจว่ามีจำนวนคนเท่าไหร่ และได้มีการลงทะเบียนมากน้อยเพียงใด แล้วลงพื้นที่รายครอบครัวเข้าไปให้ความรู้ความเข้าใจเพื่อสนับสนุนให้มีการลงทะเบียนฉีดวัคซีนมากที่สุด เนื่องจากมีความห่วงใยในความปลอดภัยของกลุ่มบุคคลนี้ ซึ่งเป็นกลุ่มเปราะบางที่มีความเสี่ยงสูงที่จะได้รับผลกระทบจากโรคโควิด-19 อีกทั้งเน้นย้ำให้ช่วยกันประชาสัมพันธ์ให้ครอบครัวที่มีกลุ่มเปราะบาง ทั้งเด็ก ผู้สูงอายุ คนพิการ และผู้ด้อยโอกาส ป้องกันตนเองและครอบครัวอย่างเข้มงวด ตามที่นายกรัฐมนตรี (พลเอกประยุทธ์  จันทร์โอชา ) ได้ขอความร่วมมือประชาชนทุกคนว่า “การ์ดอย่าตก” เพื่อป้องกันการแพร่ระบาดโรคโควิด-19 ระลอกใหม่
นายจุติ กล่าวต่อไปว่า สำหรับเรื่องการรับบริจาคสิ่งของเพื่อช่วยเหลือกลุ่มเปราะบาง ซึ่งมีจำนวนลดน้อยลงในภาวะวิกฤตโควิด-19 ตนได้กำชับให้แต่ละหน่วยงานเร่งสำรวจสิ่งของบริจาคว่ามีจำนวนเท่าไหร่ มีสิ่งของอะไรบ้างที่ขาดแคลนและต้องการเร่งด่วน เพื่อจะได้เห็นภาพรวมทั้งหมด จากนั้นจะได้ประชาสัมพันธ์การรับบริจาคผ่านศูนย์รับบริจาคกระทรวง พม. แล้วนำไปแจกจ่ายให้กับกลุ่มเปราะบางในหน่วยงานทั่วประเทศได้อย่างทั่วถึง ทั้งนี้ สามารถบริจาคสิ่งของที่จำเป็นได้ที่ ศูนย์รับบริจาคกระทรวง พม. ณ อาคารกรมพัฒนาสังคมและสวัสดิการ กระทรวง พม. สะพานขาว ถนนกรุงเกษม กรุงเทพฯ หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/41727