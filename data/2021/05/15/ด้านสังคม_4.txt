รัฐบาลไทย-ข่าวทำเนียบรัฐบาล-กรมเจ้าท่าคุมเข้มมาตรการป้องกันการแพร่ระบาดของโรคติดเชื้อไวรัส COVID-19 ในแม่น้ำเจ้าพระยาและคลองแสนแสบ เน้นย้ำไม่ให้ผู้โดยสารยืนเบียดกันภายในเรือเด็ดขาด


วันศุกร์ที่ 14 พฤษภาคม 2564
กรมเจ้าท่าคุมเข้มมาตรการป้องกันการแพร่ระบาดของโรคติดเชื้อไวรัส COVID-19 ในแม่น้ำเจ้าพระยาและคลองแสนแสบ เน้นย้ำไม่ให้ผู้โดยสารยืนเบียดกันภายในเรือเด็ดขาด
...
นายวิทยา ยาม่วง อธิบดีกรมเจ้าท่า กระทรวงคมนาคม ลงพื้นที่คลองแสนแสบ ณ ท่าเรือทองหล่อ เพื่อตรวจเข้มมาตรการป้องกันการแพร่ระบาดของโรคติดเชื้อไวรัส COVID-19 โดยเน้นย้ำไม่ให้ผู้โดยสารยืนเบียดกันภายในเรืออย่างเด็ดขาด พร้อมทั้งสั่งการให้เจ้าหน้าที่ประจำท่าเทียบเรือดำเนินตามมาตรการฯ อย่างเคร่งครัดและต่อเนื่อง ห้ามการ์ดตก เพื่อลดโอกาสการแพร่กระจายฯ เมื่อวันที่ 12 พฤษภาคม 2564 ณ คลองแสนแสบ
นายวิทยา ยาม่วง กล่าวว่า กรมเจ้าท่า (จท.) ในฐานะหน่วยงานกำกับ ดูแลการเดินทางทางน้ำ ได้ลงพื้นที่ตรวจมาตรการฯ ในคลองแสนแสบ โดยได้เน้นย้ำไม่ให้มีผู้โดยสารยืนเบียดกันภายในเรืออย่างเด็ดขาด และกำชับให้เจ้าหน้าที่ประจำท่าเทียบเรือในแม่น้ำเจ้าพระยาและคลองแสนแสบดำเนินการมาตรการฯ เพื่อลดความเสี่ยงของการแพร่ระบาดฯ ในการเดินทางทางน้ำอย่างต่อเนื่อง เพื่อสร้างความมั่นใจให้กับผู้โดยสารดังนี้
1. ตั้งจุดคัดกรองตามมาตรการฯ ประจำท่าเทียบเรือในแม่น้ำเจ้าพระยาและคลองแสนแสบ เพื่อตรวจวัดอุณหภูมิผู้โดยสาร พร้อมทั้งจัดจุดบริการเจลแอลกอฮอล์ให้กับประชาชน
2. ประชาสัมพันธ์ขอความร่วมมือให้ผู้โดยสารเรือทุกคนสวมหน้ากากอนามัยขณะโดยสารเรือ และขณะรอขึ้น - ลงเรือ และให้ยืนเว้นระยะห่างตามจุดกำหนด (Social Distancing)
3. ขอความร่วมมือให้ผู้ประกอบการจัดจุดให้บริการเจลแอลกอฮอล์ล้างมือ และทำความสะอาดบริเวณตัวเรือและที่นั่ง เพื่อป้องกันเชื้อโรคเป็นประจำหลังให้บริการทุกครั้ง
4. กำชับให้พนักงานขนส่งประจำท่าแจ้งกำชับให้ผู้โดยสารที่ใช้บริการ เว้นระยะห่างอย่างน้อย 1 เมตร บริเวณท่าเทียบเรือและพื้นที่ให้บริการ พร้อมทั้งกำชับให้ผู้ประกอบการดำเนินการตามมาตรการที่กำหนดอย่างเคร่งครัด และปฏิบัติตามมาตรการของกระทรวงสาธารณสุข D-M-H-T-T อย่างต่อเนื่อง
จท. ได้ดำเนินการตามมาตรการฯ อย่างต่อเนื่อง โดยเข้มงวดด้านการอำนวยความสะดวกความปลอดภัย การตั้งจุดคัดกรองประจำท่าเทียบเรือ การทำความสะอาดท่าเรือ และตัวเรือเป็นประจำ เพื่อสร้างความมั่นใจให้กับผู้โดยสาร รวมทั้งตรวจสอบผู้มาใช้บริการผ่านกล้อง CCTV หากพบว่ามีความหนาแน่นจะสั่งการให้เจ้าหน้าที่ประจำท่าเทียบเรือห้ามไม่ให้ผู้โดยสารลงเรือและให้ใช้บริการเรือลำถัดไป รวมทั้งขอความร่วมมือให้ผู้ประกอบการเพิ่มเที่ยวเรือในช่วงเช้า ตั้งแต่เวลา 07.00 - 08.30 น. และช่วงเย็น ตั้งแต่เวลา 16.30 - 18.30 น. โดยเพิ่มความถี่เรือเข้ารับ - ส่ง ผู้โดยสารจากปกติ 5 - 7 นาที/ลำ เป็น 2 - 3 นาที/ลำ เพื่อลดความแออัดทั้งในเรือและบนท่าเรือ
จท. มีความห่วงใยต่อสถานการณ์การแพร่ระบาดฯ และขอความร่วมมือประชาชนโปรดเชื่อฟังเจ้าหน้าที่และปฏิบัติตามมาตรป้องกันฯ อย่างเคร่งครัด

ที่มา : https://www.thaigov.go.th/news/contents/details/41736