รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมติดตามความคืบหน้าการดำเนินงาน พัฒนาระบบขนส่งมวลชนเมืองหลักในภูมิภาค สำหรับโครงการระบบขนส่งมวลชนจังหวัดภูเก็ต ครั้งที่ 2


วันศุกร์ที่ 14 พฤษภาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมติดตามความคืบหน้าการดำเนินงาน พัฒนาระบบขนส่งมวลชนเมืองหลักในภูมิภาค สำหรับโครงการระบบขนส่งมวลชนจังหวัดภูเก็ต ครั้งที่ 2
ด้วย Application “Zoom” โดยมีผู้บริหารระดับสูงของกระทรวงคมนาคม เข้าร่วมด้วย
นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมเรื่อง ติดตามความคืบหน้าการดำเนินงานพัฒนาระบบขนส่งมวลชนเมืองหลักในภูมิภาค สำหรับโครงการระบบขนส่งมวลชนจังหวัดภูเก็ต เวลา 15.30 น. ด้วย Application “Zoom” โดยมีผู้บริหารระดับสูงของกระทรวงคมนาคม ประกอบด้วย นายชยธรรม์ พรหมศร ปลัดกระทรวงคมนาคม นายพิศักดิ์ จิตวิริยะวศิน รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจ ด้านการขนส่ง นายสราวุธ ทรงศิริวิไล อธิบดีกรมทางหลวง นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย และผู้บริหารหน่วยงานที่เกี่ยวข้อง เข้าร่วมการประชุม
​รัฐมนตรีว่าการกระทรวงคมนาคมได้ติดตามผลการดำเนินการตามข้อสั่งการจากการประชุม ครั้งที่ผ่านมา ใน 3 ประเด็น คือ (1) การทบทวนการคาดการณ์การเดินทางและผู้โดยสารของจังหวัดภูเก็ต และแนวทางการบริหารการจราจรขณะก่อสร้างทั้งระบบ (2) ความคืบหน้าการใช้พื้นที่ถนนของหน่วยงานที่เกี่ยวข้องสำหรับดำเนินโครงการฯ และ (3) แนวทางการกำหนดอัตราค่าโดยสารตามนโยบายและรายละเอียดเทคนิคการก่อสร้างเพื่อลดผลกระทบ ซึ่งหน่วยงานที่เกี่ยวข้องได้รายงานผลการดำเนินการ ดังนี้
​1. รายงานผลการทบทวนการคาดการณ์การเดินทางและผู้โดยสารของจังหวัดภูเก็ต และแนวทางการบริหารการจราจรขณะก่อสร้างทั้งระบบ
​สำนักงานนโยบายและแผนการขนส่งและจราจร ได้บูรณาการความร่วมมือกับการทางพิเศษแห่งประเทศไทยและการรถไฟฟ้าขนส่งมวลชนแห่งประเทศไทย ดำเนินการทบทวนการคาดการณ์ปริมาณผู้โดยสารและการเดินทาง โดยได้ดำเนินการวิเคราะห์ภาพรวมการเดินทางของจังหวัดภูเก็ต และความสอดคล้องกับโครงการระบบขนส่งมวลชน และโครงการทางพิเศษ สรุปได้ว่ามีทางเลือกที่มีความเหมาะสมทางเศรษฐกิจและสังคม 2 ทางเลือก คือ
​​(1) ทางเลือกที่ 1 ดำเนินการก่อสร้างโครงการระบบขนส่งมวลชน และโครงการทางพิเศษตามแผนงานเดิม ที่มีกำหนดการเปิดให้บริการในปี 2569 และ 2571 ตามลำดับ โดยกรณีนี้ มีข้อดีคือ โครงการจะสามารถเปิดให้บริการได้ตามแผนงาน แต่ในระหว่างการก่อสร้างจะมีผลกระทบด้านการจราจรมาก
​​(2) ทางเลือกที่ 2 ดำเนินการก่อสร้างทางพิเศษตามแผนงานเดิม (เปิดให้บริการปี 2571) แต่ชะลอแผนการก่อสร้างโครงการระบบขนส่งมวลชน (กำหนดเปิดให้บริการปี 2573) เพื่อรอให้โครงการทางพิเศษบางส่วนเปิดให้บริการก่อน (กำหนดเปิดให้บริการ ปี 2571) ซึ่งกรณีนี้จะทำให้มีผลกระทบด้านการจราจรระหว่างการก่อสร้างโครงการระบบขนส่งมวลชนน้อย เนื่องจากประชาชนมีโครงการทางพิเศษ เป็นทางเลือกในการเดินทาง
​2. รายงานผลการขอใช้พื้นที่ของหน่วยงานที่เกี่ยวข้อง
​การรถไฟฟ้าขนส่งมวลชนแห่งประเทศไทยได้ดำเนินการขอใช้พื้นที่จากเทศบาลนครภูเก็ต และเทศบาลนครภูเก็ตได้มีหนังสือยินดีให้การสนับสนุนพื้นที่บริเวณถนนเทพกระษัตรีและถนนภูเก็ตแล้ว ส่วนการใช้พื้นที่ของกรมทางหลวง และกรมทางหลวงชนบท ได้มีการบูรณาการความร่วมมือในเบื้องต้นร่วมกันแล้ว และการรถไฟฟ้าขนส่งมวลชนแห่งประเทศไทยจะได้จัดทำรายละเอียดเพื่อให้ทั้งสองหน่วยงานพิจารณาอนุญาต ต่อไป
​3. รายงานผลการพิจารณาแนวทางการกำหนดอัตราค่าโดยสารตามนโยบายและรายละเอียดเทคนิคการก่อสร้างเพื่อลดผลกระทบ
การรถไฟฟ้าขนส่งมวลชนแห่งประเทศไทยได้พิจารณาทบทวนรูปแบบโครงการเป็นระบบ Automated Rapid Transit (ART) พบว่า จะทำให้กรอบวงเงินลงทุนโครงการลดลงประมาณ 15,289 ล้านบาท และลดระยะเวลาการก่อสร้างจากเดิม 9 เดือน ซึ่งผลจากต้นทุนที่ต่ำลง จะส่งผลให้การรถไฟฟ้าขนส่งมวลชน   แห่งประเทศไทยสามารถกำหนดอัตราค่าโดยสารที่ถูกลงได้ โดยในเบื้องต้น มีแนวคิดจะกำหนดอัตราค่าโดยสารโดยแบ่งเป็น การเดินทางในเขตเมืองภูเก็ต การเดินทางนอกเขตเมือง และการเดินทางระหว่างเขตเมือง สำหรับเทคนิคการก่อสร้างจะเลือกใช้วิธีการก่อสร้างที่ใช้ระยะเวลาน้อยที่สุด เพื่อลดผลกระทบ เช่น การใช้คอนกรีตหล่อสำเร็จ และการใช้ Launching Gantry เป็นต้น
​รัฐมนตรีว่าการกระทรวงคมนาคมได้รับทราบการรายงานข้างต้น และมีข้อสั่งการ ดังนี้
1. ให้การรถไฟฟ้าขนส่งมวลชนแห่งประเทศไทยและการทางพิเศษแห่งประเทศไทย จัดทำแผนงานในรายละเอียด (Action Plan และ Timeline) สำหรับทั้งสองทางเลือกที่นำเสนอไว้ ภายใน 2 สัปดาห์ และเมื่อสถานการณ์แพร่ระบาดของ COVID-19 คลี่คลายลงแล้ว ให้ทั้งสองหน่วยงานลงพื้นที่จังหวัดภูเก็ตเพื่อรับฟังความคิดเห็นของประชาชน ในประเด็นทางเลือกการดำเนินโครงการทั้ง 2 ทางเลือก ทั้งนี้ ให้กำหนดผู้มีส่วนได้ส่วนเสียให้ครบทุกกลุ่ม ก่อนสรุปเสนอกระทรวงคมนาคมพิจารณาตัดสินใจ ต่อไป
2. การพิจารณาอัตราค่าโดยสารที่เหมาะสม ให้การรถไฟฟ้าขนส่งมวลชนแห่งประเทศไทยคำนึงถึงประชาชนเป็นลำดับแรก และเนื่องจากเป็นโครงการแรกที่จะใช้เทคโนโลยี Automated Rapid Transit (ART) ให้การรถไฟฟ้าขนส่งมวลชนแห่งประเทศไทยค้นคว้าโครงสร้างอัตราค่าโดยสารของโครงการ ART จากต่างประเทศประกอบการพิจารณาด้วย โดยจะต้องเป็นอัตราที่ส่งเสริมให้เกิดการใช้ระบบขนส่งสาธารณะและต้องไม่เป็นภาระต่อประชาชน ทั้งนี้ ให้การรถไฟฟ้าขนส่งมวลชนพิจารณาลดต้นทุนและระยะเวลาการก่อสร้างเพิ่มเติม โดยพิจารณานำเทคโนโลยีสมัยใหม่ที่มีต้นทุนต่ำมาปรับใช้ เพื่อให้สามารถกำหนดอัตราค่าโดยสารได้ต่ำที่สุด

ที่มา : https://www.thaigov.go.th/news/contents/details/41737