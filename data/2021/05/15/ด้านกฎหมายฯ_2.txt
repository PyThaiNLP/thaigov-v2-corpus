รัฐบาลไทย-ข่าวทำเนียบรัฐบาล-กระทรวงยุติธรรมโดยกรมคุ้มครองสิทธิฯ เปลี่ยนวิกฤติให้เป็นโอกาส เปิดยื่นคำร้องไกล่เกลี่ยลูกหนี้ออนไลน์ เพิ่มความสะดวกรวดเร็ว เพื่อประชาชนเข้าถึงกระบวนการยุติธรรมง่ายขึ้น 


วันศุกร์ที่ 14 พฤษภาคม 2564
พิมพ์
กระทรวงยุติธรรมโดยกรมคุ้มครองสิทธิฯ เปลี่ยนวิกฤติให้เป็นโอกาส เปิดยื่นคำร้องไกล่เกลี่ยลูกหนี้ออนไลน์ เพิ่มความสะดวกรวดเร็ว เพื่อประชาชนเข้าถึงกระบวนการยุติธรรมง่ายขึ้น
กรมคุ้มครองสิทธิฯ เปลี่ยนวิกฤติให้เป็นโอกาส เปิดยื่นคำร้องไกล่เกลี่ยลูกหนี้ออนไลน์ เพิ่มความสะดวกรวดเร็ว เพื่อประชาชนเข้าถึงกระบวนการยุติธรรมง่ายขึ้น และลดความเสี่ยงติดเชื้อโควิด 19
นายเรืองศักดิ์ สุวารี อธิบดีกรมคุ้มครองสิทธิและเสรีภาพ เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม ตระหนักถึงสถานการณ์ในปัจจุบันที่มีการแพร่ระบาดของเชื้อโควิด19 ระลอกใหม่ ส่งผลให้ประชาชนเกิดความวิตกกังวล ไม่กล้าออกจากบ้าน และยังต้องเผชิญผลกระทบจากการที่ธุรกิจบางประเภทต้องปิดกิจการ พนักงานถูกเลิกจ้าง หรือ มีรายได้น้อยลง ส่งผลให้รายได้ไม่เพียงพอต่อรายจ่าย ทำให้ต้องกู้หนี้ยืมสิน และอาจก่อให้เกิดข้อพิพาทจากการผิดสัญญาต่าง ๆ จนนำมาซึ่งการฟ้องร้องเป็นคดีมากขึ้น จึงพลิกวิกฤติให้เป็นโอกาสโดยให้กรมคุ้มครองสิทธิและเสรีภาพ นำระบบ E-Mediation มาใช้เป็นช่องทางในการยื่นคำขอไกล่เกลี่ยข้อพิพาทออนไลน์ควบคู่กับการยื่นคำขอผ่านช่องทางปกติ โดยระบบ E-Mediation จะช่วยให้ประชาชนสามารถเข้าถึงกระบวนการยุติธรรมได้ง่ายขึ้น รวดเร็ว ทำให้ประหยัดค่าใช้จ่ายในการเดินทาง ลดความแออัดในการเข้ามาในสถานที่ราชการ และยังสามารถช่วยลดปริมาณคดีที่จะขึ้นสู่ศาล รวมถึงยังลดความเสี่ยงติดโควิด19 ด้วย
นายเรืองศักดิ์ เปิดเผยอีกว่า ประชาชนที่ประสงค์จะขอรับบริการด้านการไกล่เกลี่ยผ่านช่องทางออนไลน์ สามารถยื่นคำร้องขอไกล่เกลี่ยข้อพิพาท ผ่านระบบ E-Mediation โดยเข้าไปที่เว็บไซต์ https://emediation.rlpd.go.th ได้ตั้งแต่วันศุกร์ที่ 14 พฤษภาคม 2564 โดยรูปแบบการไกล่เกลี่ยออนไลน์สามารถทำผ่านได้หลายช่องทาง เช่น การประชุมทางโทรศัพท์ ผ่านระบบการประชุมทางจอภาพ ( VDO/Web Conference) /Application Line / Program Zoom /Microsof Teams /MicrosoftTeams ทั้งนี้หากมีข้อสงสัยสอบถามเพิ่มเติมผ่านทาง Line Official : rlpdconsultation ได้ในวันและเวลาราชการ หรือ โทร.ปรึกษาได้ที่ 1111 กด 77

ที่มา : https://www.thaigov.go.th/news/contents/details/41762