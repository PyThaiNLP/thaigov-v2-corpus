รัฐบาลไทย-ข่าวทำเนียบรัฐบาล-"ผู้ช่วยทูตทหาร สหราชอาณาจักร /กรุงเทพฯ เข้าเยี่ยมคำนับ รองปลัดกระทรวงกลาโหม เพื่อแนะนำตัวในโอกาสที่เข้ารับตำแหน่งใหม่"


วันศุกร์ที่ 14 พฤษภาคม 2564
"ผู้ช่วยทูตทหาร สหราชอาณาจักร /กรุงเทพฯ เข้าเยี่ยมคำนับ รองปลัดกระทรวงกลาโหม เพื่อแนะนำตัวในโอกาสที่เข้ารับตำแหน่งใหม่"
14 พ.ค.64 ณ ห้องกัลยาณไมตรี ในศาลาว่าการกลาโหม พล.อ.อ.ธรินทร์ ปุณศรี รองปลัดกระทรวงกลาโหมได้ให้การต้อนรับการเข้าเยี่ยมคำนับของ พ.อ.โทนี สเติร์น (Tony Stern) ผชท.ทหาร สหราชอาณาจักร /กรุงเทพฯ เพื่อแนะนำตัวในโอกาสที่เข้ารับตำแหน่งใหม่
รองปลัดกระทรวงกลาโหม กล่าวต้อนรับและแสดงความยินดี พ.อ.โทนี สเติร์น (Tony Stern) ผชท.ทหาร สหราชอาณาจักร/กรุงเทพฯ โดยก่อนที่จะมาดำรงตำแหน่งที่ไทย ท่านได้มีประสบการณ์การทำงานในตำแหน่งสำคัญต่างๆ จึงมีความเชื่อมั่นเป็นอย่างยิ่งว่าจะสามารถปฏิบัติหน้าที่และสานต่อความร่วมมืออันดีเพื่อกระชับความสัมพันธ์ระหว่างสองประเทศให้มีความแน่นแฟ้นยิ่งขึ้น รองปลัดกระทรวงกลาโหม ยังได้กล่าวแสดงความเสียใจอย่างสุดซึ้ง กับการสิ้นพระชนม์ของเจ้าชายฟิลิป ดยุคแห่งเอดินบะระ พระสวามีในสมเด็จพระราชินีนาถเอลิซาเบธที่ 2 แห่งสหราชอาณาจักร ด้วยพระชนมายุ 99 พรรษา พร้อมกับยกย่องเจ้าชายฟิลิป ที่ทรงทุ่มเทประกอบพระกรณียกิจเพื่อสาธารณประโยชน์มากมาย ซึ่งล้วนเป็นที่ประจักษ์ไปทั่วโลก
รองปลัดกระทรวงกลาโหม กล่าวชื่นชมความสัมพันธ์ระหว่างไทยและอังกฤษที่มีมาอย่างยาวนาน โดยในปี 64 นี้ได้ครบรอบ 166 ปีความสัมพันธ์ทางการทูตอย่างเป็นทางการ ซึ่งตลอดระยะเวลาที่ผ่านมาไทย-อังกฤษมีความสัมพันธ์อย่างราบรื่นและแน่นแฟ้นทั้งในกรอบทวิภาคีและพหุภาคี มีการแลกเปลี่ยนการเยือนทั้งในระดับราชวงศ์ และระดับผู้บริหารระดับสูงของทั้งสองประเทศอย่างสม่ำเสมอ สำหรับความสัมพันธ์ทางทหารนั้น ได้มีการดำเนินกิจกรรมร่วมกันมาอย่างต่อเนื่องและยาวนานทำให้มีการพัฒนาความร่วมมือทางทหารในด้านต่างๆ เช่น การแลกเปลี่ยนการเยือนในทุกระดับ การสนับสนุนที่นั่งศึกษา การฝึกร่วม/ผสม การจัดหายุทโธปกรณ์จากอังกฤษเข้าประจำการในกองทัพไทยและการสนับสนุนด้านอุตสาหกรรมป้องกันประเทศของไทย นอกจากนี้ รองปลัดกระทรวงกลาโหม ยังกล่าวยินดีที่ กห.ของทั้งสองประเทศอยู่ระหว่างการจัดทำร่างบันทึกความเข้าใจว่าด้วยความร่วมมือทางทหารร่วมกัน ซึ่งจะเป็นพื้นฐานสำคัญสำหรับการขยายขอบเขตความร่วมมือด้านการทหารระหว่างกัน
สำหรับสถานการณ์การแพร่ระบาดของโรคติดเชื้อไวรัสโคโรนา 2019 นั้น ไทยขอให้กำลังใจรัฐบาลและบุคลากรทางการแพทย์ของอังกฤษที่ปฏิบัติหน้าที่อย่างเข้มแข็งในการช่วยเหลือผู้ป่วยที่ติดเชื้อฯ โดยเฉพาะในปัจจุบันที่มีการแพร่ระบาดของเชื้อ COVID-19 ที่กลายพันธุ์ในวงกว้าง หวังว่าสถานการณ์การแพร่ระบาดฯ จะมีการพัฒนาที่ดีขึ้นในอนาคตอันใกล้เพื่อทั้งสองประเทศจะสามารถกลับมาดำเนินกิจกรรมความร่วมมือทางทหารในด้านต่างๆได้อย่างเต็มรูปแบบ
ทางด้าน ผชท.ทหาร สหราชอาณาจักร/กรุงเทพฯ กล่าวขอบคุณ รองปลัดกระทรวงกลาโหม ที่ให้เกียรติต้อนรับการเข้าเยี่ยมคำนับในวันนี้ และพร้อมให้การสนับสนุนความร่วมมือในด้านต่างๆกับ กห. เนื่องด้วยสถานการณ์การแพร่ระบาดของโรค​ COVID-19 ในปัจจุบันทำให้แผนความร่วมมือต่างๆต้องถูกเลื่อนออกไป​ หวังเป็นอย่างยิ่งว่าหากสถานการณ์การแพร่ระบาดฯ​ มีการพัฒนาที่ดีขึ้น กองทัพของทั้งสองประเทศจะร่วมกันขับเคลื่อนกิจกรรมต่างๆได้อย่างเต็มขีดความสามารถมากยิ่งขึ้นไป

ที่มา : https://www.thaigov.go.th/news/contents/details/41754