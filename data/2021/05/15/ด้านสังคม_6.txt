รัฐบาลไทย-ข่าวทำเนียบรัฐบาล-กรมเจ้าท่า เร่งแก้ไขปัญหาผักตบชวาและขุดลอกร่องน้ำ เพื่อรองรับการระบายน้ำและบรรเทาปัญหาอุทกภัยให้เป็นไปตามแผนที่กำหนด 


วันศุกร์ที่ 14 พฤษภาคม 2564
กรมเจ้าท่า เร่งแก้ไขปัญหาผักตบชวาและขุดลอกร่องน้ำ เพื่อรองรับการระบายน้ำและบรรเทาปัญหาอุทกภัยให้เป็นไปตามแผนที่กำหนด
...
กรมเจ้าท่า (จท.) กระทรวงคมนาคม มีอำนาจหน้าที่ดูแลรักษาสภาพลำน้ำและขุดลอกร่องน้ำทางเดินเรือให้มีประสิทธิภาพ เนื่องจากสภาพธรรมชาติที่มีนํ้าไหลหลากในฤดูมรสุมเกิดการตกตะกอนของดินทรายทับถม ทําให้ร่องน้ำตื้นเขินเป็นอุปสรรคต่อการคมนาคมขนส่งทางน้ำและการประกอบกิจกรรมทางน้ำอื่น ๆ จท. จึงได้ปฏิบัติงานขุดลอกแม่น้ำ คูคลอง และปากร่องน้ำ รวมทั้งกำจัดผักตบชวาและวัชพืช เพื่อให้ประชาชนสามารถใช้ร่องน้ำได้อย่างสะดวกและปลอดภัย
นายวิทยา ยาม่วง อธิบดีกรมเจ้าท่า กล่าวว่า จท. ได้ดำเนินงานตามแผนการกำจัดผักตบชวาและวัชพืชและการขุดลอกร่องน้ำ เพื่อให้ประชาชนได้ใช้น้ำอย่างมีประสิทธิภาพ รวมทั้งเตรียมความพร้อมรับมือภัยอุทกภัย ด้วยการขุดลอกในพื้นที่ที่ จท. รับผิดชอบ เพื่อเพิ่มพื้นที่ความกว้างและความลึกของแม่น้ำจากปัญหาดินตะกอนทรายทับถม และบำรุงรักษาป้องกันตลิ่งพัง ทำให้ระบบไหลเวียนของน้ำดีขึ้น ซึ่งหากดำเนินการแล้วเสร็จตามแผนงานจะทําให้กระแสน้ำไหลหมุนเวียนได้สะดวก พร้อมรองรับการระบายน้ำในฤดูน้ำหลาก ช่วยบรรเทาปัญหาอุทกภัย ประชาชนสามารถใช้น้ำในการอุปโภค - บริโภค และสามารถกักเก็บน้ำไว้ใช้เพื่อการเกษตรในช่วงฤดูแล้งได้อย่างมีประสิทธิภาพ รวมทั้งช่วยให้การสัญจรทางน้ำมีความปลอดภัยอย่างสูงสุด สำหรับแผนดำเนินการขุดลอกในพื้นที่แม่น้ำแม่กลอง อำเภอท่ามะกา จังหวัดกาญจนบุรี แม่น้ำท่าว้า อำเภอเมืองสุพรรณ จังหวัดสุพรรณบุรี แม่น้ำป่าสัก อำเภอหล่มสัก จังหวัดเพชรบูรณ์ แม่น้ำมอก อำเภอทุ่งเสลี่ยม จังหวัดสุโขทัย และแม่น้ำเจ้าพระยา อำเภอพยุหะคีรี จังหวัดนครสวรรค์ สำนักงานพัฒนาและบำรุงรักษาทางน้ำที่ 7 อยู่ระหว่างการขุดลอกแม่น้ำกกสายเก่า อำเภอเมือง จังหวัดเชียงราย และแม่น้ำจาง อำเภอแม่ทะ จังหวัดลำปาง โดยมีเนื้อดินที่ขุดลอกทั้งดำเนินการเองและจ้างเหมา จำนวน 20,404,900 ลูกบาศก์เมตร นอกจากนี้สำนักงานพัฒนาและบำรุงรักษาทางน้ำที่ 1 และ 2 ได้กำจัดผักตบชวาและวัชพืชแม่น้ำต่าง ๆ ในพื้นที่ภาคกลาง ได้แก่ แม่น้ำเจ้าพระยา จังหวัดนนทบุรี ปทุมธานี ชัยนาท นครสวรรค์ คลองบางพระครู และคลองบางบาล จังหวัดพระนครศรีอยุธยา ซึ่งได้ดำเนินการตามแผน โดยบูรณาการกับหน่วยงานในพื้นที่เร่งกำจัดผักตบชวาและวัชพืชที่ตกค้าง เพื่อลดการสะสมของปริมาณผักตบชวาที่ยังคงไหลเข้ามาสะสมอย่างต่อเนื่อง โดยขณะนี้มีปริมาณผักตบชวาที่กำจัดได้ทั้งหมด จำนวน 247,039 ตัน
ทั้งนี้ อธิบดีกรมเจ้าท่าได้สั่งการให้เจ้าหน้าที่ในพื้นที่ดำเนินการประชาสัมพันธ์ เพื่อสร้างการรับรู้ให้กับประชาชนอย่างต่อเนื่อง เพื่อให้การดำเนินงานเป็นไปตามแผนงานที่กำหนด พร้อมทั้งกำชับให้หน่วยงาน
ที่กำกับดูแลพื้นที่ลุ่มน้ำเจ้าพระยาติดตามปริมาณผักตบชวาและวัชพืชในพื้นที่ที่รับผิดชอบอย่างต่อเนื่อง เตรียมความพร้อมเจ้าหน้าที่และเครื่องจักรสำหรับกำจัดผักตบชวาและวัชพืช และการขุดลอกร่องน้ำอย่างต่อเนื่อง เพื่อให้ความช่วยเหลือและบรรเทาปัญหาอุกภัยให้กับประชาชนที่อาศัยบริเวณริมแม่น้ำเจ้าพระยา รวมทั้งสามารถสัญจรทางน้ำในชีวิตประจำวันด้วยความปลอดภัยและมีประสิทธิภาพอย่างสูงสุดต่อไป

ที่มา : https://www.thaigov.go.th/news/contents/details/41739