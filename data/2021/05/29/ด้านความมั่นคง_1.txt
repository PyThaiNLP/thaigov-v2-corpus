รัฐบาลไทย-ข่าวทำเนียบรัฐบาล-มท.1 ประชุมหารือขับเคลื่อนการดำเนินงานขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงให้เกิดผลเป็นรูปธรรมและบรรลุเป้าหมายอย่างยั่งยืน


วันศุกร์ที่ 28 พฤษภาคม 2564
พิมพ์
มท.1 ประชุมหารือขับเคลื่อนการดำเนินงานขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงให้เกิดผลเป็นรูปธรรมและบรรลุเป้าหมายอย่างยั่งยืน
มท.1 ประชุมหารือขับเคลื่อนการดำเนินงานขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงให้เกิดผลเป็นรูปธรรมและบรรลุเป้าหมายอย่างยั่งยืน
เมื่อวันที่ 27 พ.ค. 64 เวลา 13.30 น. ที่ห้องประชุมราชสีห์ อาคารศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมขับเคลื่อนการดำเนินงานขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง โดยมี นายฉัตรชัย พรหมเลิศ ปลัดกระทรวงมหาดไทย นายสุทธิ สุโกศล ปลัดกระทรวงแรงงาน นายอรรษิษฐ์ สัมพันธรัตน์ รองปลัดกระทรวงมหาดไทย นายสุทธิพงษ์ จุลเจริญ อธิบดีกรมการพัฒนาชุมชน นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ นายวรัท พฤกษาทวีกุล เลขาธิการสำนักงานส่งเสริมการศึกษานอกระบบและการศึกษาตามอัธยาศัย ผู้บริหารระดับสูงของกระทรวงมหาดไทย และผู้แทนหน่วยงานที่เกี่ยวข้อง ร่วมการประชุม
พลเอก อนุพงษ์ เผ่าจินดา กล่าวว่า พลเอก ประยุทธ์ จันทร์โอชา นายกรัฐมนตรี ได้มีคำสั่งนายกรัฐมนตรีที่ 347/2563 ลงวันที่ 30 ต.ค. 63 จัดตั้งศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง (ศจพ.) ซึ่งต่อมา พลเอก ประวิตร วงษ์สุวรรณ รองนายกรัฐมนตรีฝ่ายความมั่นคง ในฐานะประธานคณะกรรมการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง ได้มีคำสั่งให้จัดตั้งศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง แบ่งเป็น 3 ระดับ ได้แก่ ศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงจังหวัด (ศจพ.จ.) มีผู้ว่าราชการจังหวัด เป็นผู้อำนวยการ ศูนย์อำนวยการปฏิบัติการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงอำเภอ (ศจพ.อ.) มีนายอำเภอเป็นผู้อำนวยการ และทีมปฏิบัติการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงในระดับพื้นที่ มีปลัดอำเภอหรือหัวหน้าส่วนราชการระดับอำเภอเป็นหัวหน้าทีม โดยมีทีมพี่เลี้ยง ซึ่งประกอบด้วย ข้าราชการ นักศึกษา และภาคส่วนที่เกี่ยวข้อง ทำหน้าที่ในการลงพื้นที่ตรวจสอบข้อมูลครัวเรือนเป้าหมายในพื้นที่ ซึ่งสำนักงานสภาพัฒนาการเศรษฐกิจและสังคมแห่งชาติ ได้ดำเนินการจัดทำฐานข้อมูลจากระบบการพัฒนาคนแบบชี้เป้า (Thai People Map and Analytics Platform : TPMAP) ครอบคลุมทั้งด้านสุขภาพ ความเป็นอยู่ การศึกษา รายได้ และการเข้าถึงบริการรัฐ ลงถึงระดับอำเภอ แล้ว
นายสุทธิพงษ์ จุลเจริญ กล่าวว่า ในขณะนี้ กระทรวงมหาดไทย โดยกรมการพัฒนาชุมชน ได้ประสานให้พื้นที่ดำเนินการจัดตั้ง ศจพ. ในทุกระดับไปแล้ว 73 จังหวัด ซึ่งกรมการพัฒนาชุมชน และสำนักงานสภาพัฒนาการเศรษฐกิจและสังคมแห่งชาติ ในฐานะฝ่ายเลขานุการ จะได้ร่วมกันกำหนดแนวทาง เครื่องมือ งบประมาณ ในการขับเคลื่อนการดำเนินงาน เพื่อนำเสนอ ศจพ. ไปสู่การปฏิบัติทุกระดับต่อไป
จากนั้น ที่ประชุมได้ร่วมกันนำเสนอแนวทางการดำเนินงานของกลไกการขับเคลื่อนในระดับต่าง ๆ โดยบูรณาการร่วมกันของหน่วยงานที่เกี่ยวข้อง เพื่อทำให้ครัวเรือนเป้าหมายได้รับความช่วยเหลือตามสภาพปัญหาและพึ่งพาตนเองได้
พลเอก อนุพงษ์ เผ่าจินดา เน้นย้ำว่า กลไกสำคัญในการขับเคลื่อนการดำเนินงานฯ คือ "ทีมพี่เลี้ยง" ซึ่งจะทำหน้าที่ในการตรวจสอบข้อมูลจากระบบ TPMAP จำแนกข้อมูล และแจ้งทีมปฏิบัติการฯ ปรับปรุงข้อมูลให้เป็นปัจจุบัน รวมทั้งสนับสนุน เยี่ยมเยียน ให้กำลังใจครัวเรือนเป้าหมาย ถือเป็นกลไกที่ใกล้ชิดกับครัวเรือนเป้าหมายที่สุด ซึ่งฝ่ายเลขานุการจะได้นำเสนอขอความเห็นชอบจากที่ประชุม ศจพ. เพื่อนำไปสู่การขับเคลื่อนการดำเนินงานในการขจัดความยากจนและลดความเหลื่อมล้ำให้เกิดผลเป็นรูปธรรมและบรรลุเป้าหมายอย่างยั่งยืน

ที่มา : https://www.thaigov.go.th/news/contents/details/42169