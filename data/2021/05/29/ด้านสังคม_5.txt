รัฐบาลไทย-ข่าวทำเนียบรัฐบาล-พม. ลงพื้นที่แฟลตดินแดง เร่งช่วยเหลือเยียวยา เด็ก 3 คน ต้องอาศัยอยู่เพียงลำพัง เนื่องจากผู้ปกครองติดเชื้อโควิด-19


วันศุกร์ที่ 28 พฤษภาคม 2564
พม. ลงพื้นที่แฟลตดินแดง เร่งช่วยเหลือเยียวยา เด็ก 3 คน ต้องอาศัยอยู่เพียงลำพัง เนื่องจากผู้ปกครองติดเชื้อโควิด-19
พม. ลงพื้นที่แฟลตดินแดง เร่งช่วยเหลือเยียวยา เด็ก 3 คน ต้องอาศัยอยู่เพียงลำพัง เนื่องจากผู้ปกครองติดเชื้อโควิด-19
วันนี้ (28 พ.ค. 64) เวลา 10.00 น.  นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.)  ลงพื้นที่ ณ แฟลต 49 ชั้น 3 แฟลตเคหะชุมชนดินแดง 2  กรุงเทพฯ เพื่อให้ความช่วยเหลือเด็ก 3 คน อาศัยเพียงลำพังอยู่กับศพของคุณตาที่ติดเชื้อโควิด-19 เนื่องจากผู้ปกครองติดเชื้อโควิด-19 และถูกส่งไปรักษาตัวในโรงพยาบาล โดยมีเจ้าหน้าที่ศูนย์ช่วยเหลือสังคม สายด่วน พม. โทร. 1300  การเคหะแห่งชาติ ภาคีเครือข่ายการทำงานด้านสังคมกลุ่มอาสาเส้นด้าย และหน่วยงานที่เกี่ยวข้อง ลงพื้นที่บูรณาการความช่วยเหลือร่วมกัน
นายอนุกูล กล่าวว่า เนื่องด้วย กระทรวง พม. โดยศูนย์ช่วยเหลือสังคม สายด่วน พม. โทร. 1300 ได้รับแจ้งข้อมูลจากภาคีเครือข่ายการทำงานด้านสังคมกลุ่มอาสาเส้นด้าย กรณีเด็ก 3 คน ต้องอาศัยอยู่เพียงลำพัง เพราะสมาชิกในครอบครัวติดเชื้อโควิด-19 โดยผู้เป็นตาได้เสียชีวิต และผู้ปกครองอยู่ระหว่างการรักษาตัวในโรงพยาบาล  อีกทั้งกรณี ครอบครัวที่มีมารดาติดเชื้อโควิด-19 และอยู่ระหว่างรอเข้ารับการรักษา ทั้งนี้ ในเบื้องต้นได้เยี่ยมให้กำลังใจเด็กในครอบครัวดังกล่าว พร้อมทั้งให้นักสังคมสงเคราะห์แนะนำเด็กในการใช้ชีวิตในช่วงที่เป็นกลุ่มเสี่ยงสูง และการอยู่ระหว่างรอเข้ารับการรักษานั้นต้องปฏิบัติตนอย่างไร เพื่อให้เกิดความปลอดภัยต่อตนเองและแนวทางการป้องกันไม่ให้เชื้อแพร่กระจายไปสู่คนอื่นในชุมชน และหลังจากนี้จะมีเจ้าหน้าที่บ้านพักเด็กและครอบครัวกรุงเทพมหานครเข้ามาเยี่ยมเด็กเพื่อติดตามสภาพความเป็นอยู่อย่างต่อเนื่อง และให้ความช่วยเหลือทั้งทางด้านอาหารและสิ่งของที่จำเป็นในการดำรงชีวิต สำหรับแฟลตเคหะชุมชนดินแดงแห่งนี้ กระทรวง พม. โดยการเคหะแห่งชาติ (กคช.) ได้มีการสำรวจและมีการฉีดพ่นฆ่าเชื้อในชุมชน และได้รับคำแนะนำจากภาคีเครือข่ายด้านสังคม ซึ่งมีข้อจำกัดหลายอย่างในการเข้าถึงในชุมชน โดยจะได้หาแนวทางแก้ไขเพื่อทำงานร่วมกันกับทุกภาคส่วนเพื่อช่วยเหลือประชาชนในชุมชนที่เป็นพื้นที่เสี่ยง ทั้งในเรื่องของการดูแลครอบครัวผู้ที่ติดเชื้อโควิด-19 ทั้งระหว่างที่สมาชิกในครอบครัวเข้ารับการรักษาและภายหลังที่รักษาหายจากโรงพยาบาล ซึ่งจะดูแลด้านความเป็นอยู่ของครอบครัว  และในชุมชนที่มีความวิตกกังวล โดยเฉพาะครอบครัวกลุ่มเปราะบาง ที่มีทั้งเด็ก ผู้สูงอายุ และคนพิการ นั้น กระทรวง พม. จะเข้ามาฟื้นฟูเยียวยาสภาพจิตใจ รวมทั้งประเมินสภาพครอบครัวเพื่อหาแนวทางให้ความช่วยเหลือในด้านอื่นๆ ต่อไป
นายอนุกูล กล่าวเพิ่มเติมว่า สำหรับแนวทางการช่วยเหลือกลุ่มเปราะบางที่ได้รับผลกระทบภายหลังวิกฤตโควิด-19​ อาทิ เด็ก​ ผู้สูงอายุ​ คนพิการ​ คนไร้บ้าน​ และคนไร้ที่พึ่ง​ เป็นต้น กระทรวง พม.​ได้เตรียมจัดสถานที่รองรับไว้หลายพื้นที่ ทั้งในเขต​ กทม.​ และปริมณฑล​ สามารถรองรับได้​ประมาณเกือบ​ 400 คน​​ ทั้งนี้ ประชาชนที่กำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่ โดยกระทรวง พม. พร้อมให้ความช่วยเหลือในเบื้องต้น และประสานส่งต่อไปยังหน่วยงานที่เกี่ยวอย่างเร่งด่วน

ที่มา : https://www.thaigov.go.th/news/contents/details/42186