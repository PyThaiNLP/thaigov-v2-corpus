รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมจุดบริการฉีดวัคซีนโควิด–19 นอกสถานพยาบาลฯ ยืนยันประชาชนไทยจะได้รับการฉีดวัคซีนครบทุกคนอย่างแน่นอน


วันศุกร์ที่ 28 พฤษภาคม 2564
นายกรัฐมนตรีตรวจเยี่ยมจุดบริการฉีดวัคซีนโควิด–19 นอกสถานพยาบาลฯ ยืนยันประชาชนไทยจะได้รับการฉีดวัคซีนครบทุกคนอย่างแน่นอน
นายกรัฐมนตรีตรวจเยี่ยมจุดบริการฉีดวัคซีนโควิด–19 นอกสถานพยาบาลฯ ยืนยันประชาชนไทยจะได้รับการฉีดวัคซีนครบทุกคนอย่างแน่นอน
วันนี้ (28 พ.ค. 64) นายอนุชา บูรพชัยศรี โฆษกประจำสำนักนายกรัฐมนตรี เผยว่า เมื่อเวลา 09.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลตำรวจเอก อัศวิน ขวัญเมือง ผู้ว่าราชการกรุงเทพมหานคร ลงพื้นที่ตรวจเยี่ยมจุดบริการฉีดวัคซีนโควิด–19 นอกสถานพยาบาลฯ ภายใต้ความร่วมมือระหว่างกรุงเทพมหานครและหอการค้าไทย ดำเนินการโดยศูนย์การค้าเอเชียทีค เดอะ ริเวอร์ฟร้อนท์ และโรงพยาบาลบางปะกอก 1 ณ บริเวณโกดัง 4 ศูนย์การค้าเอเชียทีค เดอะ ริเวอร์ฟร้อนท์ เขตบางคอแหลม กรุงเทพมหานคร ซึ่งเป็นหนึ่งในภาคเอกชนที่เข้าร่วมโครงการตามนโยบายของภาครัฐที่ส่งเสริมและเร่งรัดการฉีดวัคซีนโควิด–19 จำนวน 25 แห่ง ในพื้นที่กรุงเทพมหานครอย่างครอบคลุมและทั่วถึง โดยเฉพาะในพื้นที่ที่มีการระบาดในระดับควบคุมสูงสุดและเข้มงวด ซึ่งหน่วยบริการดังกล่าวจะเริ่มฉีดวัคซีนระหว่างวันที่ 28 พ.ค. – 31 ธ.ค. 64 มีเป้าหมายในการให้บริการฉีดวัคซีนโควิด - 19 จำนวน 1,500 – 2,000 คน/วัน
นายกรัฐมนตรีกล่าวให้กำลังใจการทำงานของเจ้าหน้าที่ ที่เสียสละทำงานอย่างเต็มที่และขอบคุณทุกภาคส่วนที่เกี่ยวข้องทั้งภาครัฐและเอกชน ที่ร่วมกันดำเนินการในเรื่องดังกล่าวซึ่งถือเป็นการสร้างกุศลและความดีให้กับตนเองและประเทศชาติ ย้ำการกระจายวัคซีนเป็นไปตามปริมาณวัคซีนที่เข้ามา และจะกระจายให้เร็วที่สุดให้สอดคล้องกับการแพร่ระบาดในแต่ละพื้นที่ ยืนยันประชาชนจะได้ฉีดวัคซีนครบทุกคน พร้อมขอให้ประชาชนทุกคนดูแลตนเองให้ดีที่สุด และปฏิบัติตามมาตรการทางด้านสาธารณสุขอย่างเคร่งครัด
นายกรัฐมนตรีกล่าวต่อว่า วันนี้เป็นวันแรกสำหรับการให้บริการจุดบริการฉีดวัคซีนโควิด-19 ที่เอเชียทีค ซึ่งเป็นหน้าที่ของกรุงเทพมหานครที่ต้องบริหารจัดการวัคซีนตามที่ได้รับมอบไปตามที่กำหนด เพราะฉะนั้นการบริหารวัคซีนต้องบริหารให้ทุกคนได้ฉีดให้มากที่สุดในแต่ละเดือนและเพียงพอในเดือนถัดไปตามเป้าหมายที่ตั้งใจว่าจะฉีดให้ได้ภายในเดือนธันวาคม เราต้องปฏิบัติงานโดยมีการกำหนดไว้ล่วงหน้าในระดับต่าง ๆ สอดคล้องกับสถานการณ์ที่มีการเปลี่ยนแปลงได้ตลอดเวลา ฉะนั้นการกระจายวัคซีนจะต้องคำนึงทั้งในเรื่องของจำนวน และสถานที่ให้บริการมากที่สุด
ในตอนท้ายนายกรัฐมนตรียืนยันเป้าหมายการบริหารการฉีดวัคซีนจะให้เสร็จสิ้นภายในเดือนธันวาคม ประชาชนคนไทยทุกคนจะได้รับการฉีดวัคซีนครบทุกคนอย่างแน่นอน นอกจากนี้แผนการกระจายวัคซีนในเดือนมิถุนายนนั้น จะกระจายให้มากที่สุด ซึ่งอาจจะมีการปรับเปลี่ยนแผนตามสถานการณ์ต่าง ๆ ในบางพื้นที่ที่ต้องควบคุม
........................................
กลุ่มประชาสัมพันธ์และเผย สำนักโฆษก

ที่มา : https://www.thaigov.go.th/news/contents/details/42173