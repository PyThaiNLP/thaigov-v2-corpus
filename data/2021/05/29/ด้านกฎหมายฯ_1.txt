รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีให้ความช่วยเหลือกรณีครอบครัวปู่หลานชาวจังหวัดน่าน ถูกยึดบ้านขายทอดตลาด นัดไกล่เกลี่ยข้อพิพาทชั้นบังคับคดี ๓๑ พฤษภาคม นี้


วันศุกร์ที่ 28 พฤษภาคม 2564
กระทรวงยุติธรรม โดยกรมบังคับคดีให้ความช่วยเหลือกรณีครอบครัวปู่หลานชาวจังหวัดน่าน ถูกยึดบ้านขายทอดตลาด นัดไกล่เกลี่ยข้อพิพาทชั้นบังคับคดี ๓๑ พฤษภาคม นี้
กรมบังคับคดีให้ความช่วยเหลือกรณีครอบครัวปู่หลานชาวจังหวัดน่าน ถูกยึดบ้านขายทอดตลาด นัดไกล่เกลี่ยข้อพิพาทชั้นบังคับคดี ๓๑ พฤษภาคม นี้
ตามที่นางอรัญญา ทองน้ำตะโก อธิบดีกรมบังคับคดี ได้ออกมาชี้แจงเกี่ยวกับการบังคับคดี ในคดีล้มละลายของศาลล้มละลายกลาง หมายเลขแดงที่ ล.๑๔๕๑/๒๕๕๗ กรณีเจ้าพนักงานพิทักษ์ทรัพย์   ได้ยึดที่ดินพร้อมบ้านตามที่เป็นข่าว เนื่องจากมีชื่อจำเลยที่ ๒ ในคดีล้มละลายเป็นผู้ถือกรรมสิทธิ์ ว่าเป็นการดำเนินการตามขั้นตอนที่กฎหมายกำหนด การขายทอดตลาดเป็นไปโดยเปิดเผย บุคคลทั่วไปสามารถเข้าซื้อทรัพย์จากการขายทอดตลาดได้ และหากนางสาวรัตนามีความประสงค์ที่จะขอซื้อทรัพย์ดังกล่าว  กรมบังคับคดีพร้อมจะดำเนินการประสานผู้เกี่ยวข้องทุกฝ่าย และทำการไกล่เกลี่ยข้อพิพาทเพื่อเจรจาหาข้อตกลงร่วมกัน นั้น
​กรมบังคับคดีได้ดำเนินการในเรื่องดังกล่าวอย่างต่อเนื่อง โดยมอบหมายให้นายอดิเทพ บัวกระสินธุ์ ผู้อำนวยการสำนักงานบังคับคดีจังหวัดน่านลงพื้นที่อธิบายขั้นตอนกระบวนการบังคับคดีตามกฎหมายให้ทราบ พร้อมประสานไปยังผู้เกี่ยวข้องทุกฝ่ายเพื่อนัดเจรจาไกล่เกลี่ยข้อพิพาทในประเด็นดังกล่าว โดยมีกำหนดนัดในวันที่ ๓๑ พฤษภาคม ๒๕๖๔ เวลา ๑๓.๓๐ นาฬิกา และได้แจ้งวันนัดไปยังนางสาวรัตนาและผู้เกี่ยวข้องทุกฝ่ายเรียบร้อยแล้ว โดยการไกล่เกลี่ยข้อพิพาทจะดำเนินการผ่านระบบ Session Call   เพื่อลดความเสี่ยงในการแพร่ระบาดของโรคติดเชื้อไวรัสโคโรนา 2019 ที่ยังคงมีการระบาดอย่างต่อเนื่อง ในขณะนี้
​กรมบังคับคดี ๐ ๒๘๘๑ ๔๙๙๙ หรือสายด่วนกรมบังคับคดี ๑๑๑๑ กด ๗๙ เว็บไซต์กรมบังคับคดี www.led.go.th

ที่มา : https://www.thaigov.go.th/news/contents/details/42198