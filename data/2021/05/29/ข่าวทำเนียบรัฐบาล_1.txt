รัฐบาลไทย-ข่าวทำเนียบรัฐบาล-ศบค. ยืนยันผู้ลงทะเบียนหมอพร้อมสำเร็จ ได้รับการฉีดวัคซีนตามที่นัดหมายแน่นอน ย้ำเป้าหมายฉีดวัคซีนให้ได้ร้อยละ 70 ของประชากร ภายใน ธ.ค.64 เพื่อสร้างภูมิคุ้มกันให้กับประเทศไทย


วันศุกร์ที่ 28 พฤษภาคม 2564
พิมพ์
ศบค. ยืนยันผู้ลงทะเบียนหมอพร้อมสำเร็จ ได้รับการฉีดวัคซีนตามที่นัดหมายแน่นอน ย้ำเป้าหมายฉีดวัคซีนให้ได้ร้อยละ 70 ของประชากร ภายใน ธ.ค.64 เพื่อสร้างภูมิคุ้มกันให้กับประเทศไทย
ศบค. ยืนยันผู้ลงทะเบียนหมอพร้อมสำเร็จ ได้รับการฉีดวัคซีนตามที่นัดหมายแน่นอน ย้ำเป้าหมายฉีดวัคซีนให้ได้ร้อยละ 70 ของประชากร ภายใน ธ.ค.64 เพื่อสร้างภูมิคุ้มกันให้กับประเทศไทย
วันนี้ (28 พฤษภาคม 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล แพทย์หญิงอภิสมัย ศรีรังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ผู้ช่วยโฆษก ศบค.) ตอบคำถามสื่อมวลชนเกี่ยวกับการจัดสรรกระจายวัคซีน ว่า การจัดสรรการกระจายวัคซีนทั่วโลกในขณะนี้ถือว่าเป็นกรณีฉุกเฉินโดยการรับรองจากองค์การอนามัยโลก ประสิทธิภาพของวัคซีน ณ ปัจจุบัน คือลดอัตราตาย ลดความรุนแรง ป้องกันการติดเชื้อที่นำไปสู่การเสียชีวิต แต่ยังไม่ได้ป้องกันการแพร่เชื้อ สำหรับแผนการกระจายวัคซีนในประเทศไทย การฉีดวัคซีนถือเป็นวาระแห่งชาติ โดยรัฐบาลมีนโยบายให้ทุกคนในประเทศไทยเข้าถึงวัคซีนที่มีคุณภาพปลอดภัย มีประสิทธิภาพในการป้องกันโรคโควิด-19 โดยทิศทางของการบริหารวัคซีนในระยะแรกที่มีวัคซีนในปริมาณจำกัด (ช่วงกุมภาพันธ์ – พฤษภาคม 64) จะเน้นไปยังกลุ่มเป้าหมายที่มีความเสี่ยงที่จะติดเชื้อ และแสดงอาการรุนแรง ได้แก่ 1. กลุ่มผู้สูงอายุที่มีอายุเกิน 60 ปีขึ้นไป และผู้ที่มีโรคประจำตัวเรื้อรัง 7 กลุ่มโรค และ 2. บุคลากรทางการแพทย์ สาธารณสุขด่านหน้า ทั้งภาครัฐและเอกชน ตลอดจนเจ้าหน้าที่ที่เกี่ยวข้องกับการควบคุมโรคโควิด-19 เช่น ตำรวจ ตำรวจตะเวนชายแดน ผู้ที่ทำงานในสถานกักกันของรัฐ เป็นต้น และยังได้มีการสำรองวัคซีนไปยังพื้นที่เสี่ยงที่มีการแพร่ระบาดฉุกเฉินอีกด้วย
นอกจากนี้ ในเดือนกุมภาพันธ์ที่ผ่านมายังได้มีการกระจายวัคซีนจำนวนหนึ่งไปยัง 77 จังหวัดทั่วประเทศ เพื่อทดสอบระบบการบริหารจัดการวัคซีน ถือเป็นการเตรียมความพร้อม ไม่ว่าจะเป็นการขนส่ง การตรวจสอบคุณภาพ สถานที่ กระบวนการ และการลงทะเบียนข้อมูลการติดตามหลังฉีด เพื่อพัฒนาระบบการกระจายวัคซีนในแต่ละพื้นที่ให้ดีที่สุดก่อนวัคซีนระยะ 2 จะเข้ามา โดยเป้าหมายในการฉีดวัคซีนของไทยนั้น จะต้องมีการวัคซีนให้ได้อย่างน้อยร้อยละ 70 ของจำนวนประชากรในประเทศ คิดเป็นจำนวนประชากรทั้งคนไทยและต่างชาติประมาณ 50 ล้านคน จะต้องใช้วัคซีนอย่างน้อย 100 ล้านโดส  โดยมีการวางแผนการฉีดวัคซีนเข็มที่ 1 ให้แล้วเสร็จภายในเดือนกันยายน 2564 และเข็มที่ 2 ให้ครบถ้วนภายในเดือนธันวาคม 2564 เพื่อให้เกิดภูมิคุ้มกันหมู่ในการปกป้อง และสร้างภูมิคุ้มกันให้กับประเทศไทย ทั้งนี้ จะต้องเกิดขึ้นโดยความสมัครใจของประชาชน
ผู้ช่วยโฆษก ศบค. ยังเน้นย้ำว่าถ้าประชาชนลงทะเบียนในหมอพร้อมสำเร็จแล้ว ขอให้ยังคงอยู่กับระบบหมอพร้อม ยืนยันว่าจะได้ฉีดวัคซีนตามที่นัดหมายลงทะเบียนไว้อย่างแน่นอน หากมีการเปลี่ยนแปลงก็จะไม่มีการปิดบังประชาชน  แต่ในส่วนที่ประชาชนจำนวนหนึ่งลงทะเบียนแล้วยังไม่ได้รับการยืนยันกำหนดวัน เวลา สถานที่ฉีด หรือเรียกว่ายังลงทะเบียนไม่สำเร็จ แล้วจะลงไปทะเบียนในช่องทางอื่นได้หรือไม่นั้น ขอชี้แจงว่า หากเป็นผู้ที่อยู่ในกรุงเทพมหานคร ก็สามารถลงทะเบียนกับทางกรุงเทพมหานครได้ตั้งแต่ 27 พ.ค. 64 เป็นต้นไป แต่ไม่ว่าจะลงทะเบียนในช่องทางใด เช่น โรงพยาบาลใกล้บ้านที่มีประวัติการรักษา หรือกับ อสม. เป็นต้น ข้อมูลดังกล่าวก็ยังอยู่ในทุกช่องทางที่ประชาชนลงทะเบียนไว้ โดยระบบจะรวมข้อมูลทั้งหมดมาที่ระบบหลังบ้านของหมอพร้อมที่ MOPHIC และจะมีการออกใบรับรองเมื่อสิ้นสุดการฉีดวัคซีนเข็มที่สอง
พร้อมกันนี้ ผู้ช่วยโฆษก ศบค. ย้ำในส่วนของการลงทะเบียนกับกรุงเทพมหานครว่า กรุงเทพมหานคร จะมีการฉีดวัคซีนทั้งในส่วนของสถานพยาบาลภาครัฐ 125 แห่ง เอกชน 25 แห่ง โควตากองทุนประกันสังคมมาตรา 33 จำนวน 45 จุดบริการ ส่วนกลางโดยมหาวิทยาลัย 11 แห่ง รวมทั้งที่สถานีกลางบางซื่อ ซึ่งไม่ได้เป็นการปรับแผนไปมาแต่อย่างใด  แต่ในช่วงแรกในเดือนกุมภาพันธ์ มีการระบุสถานบริการฉีดวัคซีนที่ชัดเจนเพื่อความปลอดภัยว่าต้องฉีดในโรงพยาบาล ต้องมีแพทย์ประจำ ต้องมีห้องฉุกเฉิน พร้อมกำหนดขั้นตอนการฉีด การสังเกตอาการหลังฉีด ซึ่งต่อมาเมื่อมีการรายงานข้อมูลความปลอดภัยของการฉีดวัคซีนมากขึ้นทั้งของไทยและทั่วโลก จึงได้มีการทบทวนเรื่องการฉีดวัคซีนว่าไม่จำเป็นต้องอยู่ในโรงพยาบาล อย่างไรก็ตามยังมีการเฝ้าระวังเรื่องความปลอดภัย เช่น ที่สยามพารากอน มีโรงพยาบาลกรุงเทพเป็นโรงพยาบาลพี่เลี้ยงที่เปิดให้บริการฉีดวัคซีนให้กับกัปตันและลูกเรือ เป็นต้น โดย ศบค. อนุญาตให้ภาคเอกชน หรือภาคชุมชนพื้นที่ เสนอช่วยกระจายวัคซีน เพื่อให้นโยบายการกระจายวัคซีนสามารถทำได้อย่างรวดเร็วและเป็นไปตามแผน ทั้งนี้ ในวันต่อ ๆ ไป ศบค. จะนำเสนอนโยบายของวัคซีนที่มีความชัดเจนมากยิ่งขึ้น เพื่อให้ประเทศไทยและคนไทยทุกคนแข็งแรง
-------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42184