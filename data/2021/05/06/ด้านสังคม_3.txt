รัฐบาลไทย-ข่าวทำเนียบรัฐบาล-แพทย์ผู้เชี่ยวชาญ ย้ำการฉีดวัคซีน ป้องกันเจ็บป่วยรุนแรงและลดเสียชีวิต ได้เกือบ 100 เปอร์เซ็นต์


วันพุธที่ 5 พฤษภาคม 2564
แพทย์ผู้เชี่ยวชาญ ย้ำการฉีดวัคซีน ป้องกันเจ็บป่วยรุนแรงและลดเสียชีวิต ได้เกือบ 100 เปอร์เซ็นต์
แพทย์ผู้เชี่ยวชาญ ย้ำการฉีดวัคซีนมีประโยชน์ ป้องกันเจ็บป่วยรุนแรงและลดเสียชีวิต ได้เกือบ 100 เปอร์เซ็นต์ สร้างภูมิคุ้มกันให้กับตนเอง และปกป้องครอบครัว ชุมชน ประเทศชาติ
วันนี้ (5 พฤษภาคม 2564) ศ.คลินิกเกียรติคุณ นายแพทย์อุดม คชินทร ประธานคณะกรรมการปฏิรูปประเทศด้านสาธารณสุข ให้สัมภาษณ์ว่า การเลือกวัคซีนให้กับคนไทย นอกจากประสิทธิภาพและประสิทธิผลแล้ว สิ่งสำคัญคือความปลอดภัย ซึ่งขณะนี้จากการฉีดวัคซีนทั่วโลก 1 พันกว่าล้านโดส ยังไม่มีรายงานการเสียชีวิตแม้จะมีเหตุการณ์พบผู้เสียชีวิตภายหลังการฉีดวัคซีน แต่เมื่อชันสูตรแล้วพบว่าไม่เกี่ยวข้องกับวัคซีน ส่วนกรณีพบอาการข้างเคียงหลังฉีดวัคซีน เช่น การเกิดลิ่มเลือด องค์การอนามัยโลกได้ให้ข้อมูลว่าหลังฉีดวัคซีนแอสตร้าเซนเนก้า ฉีด 1 ล้านคน พบการเกิดลิ่มเลือด 1 คน ถือว่าน้อยมาก ขอให้ประชาชนมั่นใจ
สำหรับประเทศไทย ขณะนี้มีวัคซีน 2 ชนิด คือ ซิโนแวคและแอสตร้าเซนเนก้า ซึ่งซิโนแวคข้อมูลล่าสุดชัดเจนว่าสามารถป้องกันการติดเชื้อที่ไม่มีอาการได้ถึงร้อยละ 78 ส่วนแอสตร้าเซนเนก้ากับไฟเซอร์ ได้มีการศึกษาข้อมูลเปรียบเทียบกันในประเทศอังกฤษ พบว่าหลังฉีด 1 เข็ม ทั้ง 2 ยี่ห้อ ได้ผลในการป้องกันโรคถึงร้อยละ 65 และป้องกันการเจ็บป่วยรุนแรงที่ต้องเข้าไอซียูหรือเสียชีวิต ได้เกือบ 100 เปอร์เซ็นต์ เท่ากัน ย้ำว่าประสิทธิภาพประสิทธิผล มีความชัดเจนและมีประโยชน์แน่นอน
ศ.คลินิกเกียรติคุณ นายแพทย์อุดม กล่าวต่อว่า สำหรับประโยชน์ที่ได้จากวัคซีนนั้น จะทำให้ตนเองมีภูมิคุ้มกัน ปกป้องครอบครัว ชุมชนและประเทศชาติ อย่างไรก็ตามหลังฉีดวัคซีนแล้ว ยังต้องปฏิบัติตามมาตรการป้องกันตนเองอย่างเคร่งครัด สวมหน้ากากตลอดเวลา หลีกเลี่ยงสถานที่แออัด เว้นระยะห่าง หมั่นล้างมือ ปรับพฤติกรรมตนเอง ไม่รับความเสี่ยงหรือทำให้ผู้อื่นมีความเสี่ยง เพราะวัคซีนที่สำคัญที่สุด ไม่ใช่วัคซีนที่อยู่ในขวด แต่อยู่ที่พฤติกรรม โอกาสการแพร่เชื้อให้กัน เกิดจากการอยู่ใกล้กัน หากอยู่ห่างกันเกิน 2 เมตรและสวมหน้ากาก โอกาสติดแทบจะเป็นศูนย์
“การที่จะผ่านวิกฤตโควิด 19 ครั้งนี้ไปได้ ทุกคนจะต้องสร้างภูมิคุ้มกันให้ตนเอง และครอบครัว ประเทศชาติ โดยช่วยกันฉีดวัคซีน ขอยืนยันว่าวัคซีนมีความปลอดภัยสูงมาก ดีกว่าการที่ไม่ได้รับการฉีดแน่นอน ทำให้เกิดภูมิต้านทาน ไม่ติดเชื้อ ที่สำคัญคือ วัคซีนไม่ทำให้เสียชีวิต” ศ.คลินิกเกียรติคุณ นายแพทย์อุดมกล่าว
***************************** 5 พฤษภาคม 2564

ที่มา : https://www.thaigov.go.th/news/contents/details/41480