รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม ห่วงใยประชาชนเดินหน้าเสิร์ฟน้ำประปากว่า 9 แสนลิตรอย่างต่อเนื่อง


วันพุธที่ 5 พฤษภาคม 2564
กรมทางหลวง กระทรวงคมนาคม ห่วงใยประชาชนเดินหน้าเสิร์ฟน้ำประปากว่า 9 แสนลิตรอย่างต่อเนื่อง
ในทุกสถานการณ์จนกว่าภัยแล้งจะคลี่คลายตามนโยบายรัฐบาล
นายสราวุธ ทรงศิวิไล อธิบดีกรมทางหลวง เปิดเผยว่า รัฐบาลและนายศักดิ์สยาม ชิดชอบ รัฐมนตรีว่าการกระทรวงคมนาคม ห่วงใยประชาชนที่ได้รับผลกระทบจากปัญหาภัยแล้งอย่างต่อเนื่อง โดยได้มอบหมายให้กรมทางหลวงดำเนินการให้ความช่วยเหลืออย่างใกล้ชิด  โดยกรมทางหลวงและหน่วยงานในสังกัดทั่วประเทศ ทั้งสำนักงานทางหลวง 18 แห่ง แขวงทางหลวง 104 แห่ง และหมวดทางหลวง  581 แห่ง ยังคงร่วมมือกับการประปาส่วนภูมิภาคเดินหน้าบรรเทาความเดือดร้อนจากการขาดแคลนน้ำเพื่อการอุปโภคบริโภคที่เกิดจากปัญหาภัยแล้งแก่ประชาชนผู้เดือดร้อนทั่วประเทศ ตามโครงการ “กรมทางหลวง – การประปาส่วนภูมิภาครวมใจต้านภัยแล้ง”
แม้ในช่วงนี้จะอยู่ในสถานการณ์การแพร่ระบาดของโรคติดเชื้อไวรัสโคโรนา 2019 (COVID-19)  แต่การช่วยบรรเทาความเดือดร้อนของประชาชนเป็นสิ่งสำคัญที่ต้องดำเนินการอย่างเร่งด่วน จึงได้กำกับให้เจ้าหน้าที่ที่ออกไปปฏิบัติงานปฏิบัติตนตามมาตรการป้องกันโรค(D-M-H-T-T-A) ของกรมควบคุมโรค กระทรวงสาธารณสุขอย่างเคร่งครัด โดยสวมหน้ากากอนามัยตลอดเวลา มีเจลแอลกอฮอร์ติดตัว  มีการตรวจวัดอุณหภูมิก่อนการปฏิบัติหน้าที่  หมั่นล้างมือ และรักษาระยะห่างระหว่างเจ้าหน้าที่ผู้ปฏิบัติและระหว่างประชาชน
ทั้งนี้ ล่าสุดให้ความช่วยเหลือผู้ประสบภัยแล้งแล้วจำนวน  15 จังหวัดทั่วประเทศ จำนวน 262 ครัวเรือน และ 1,077 ราย  รถบรรทุกน้ำจำนวน 810 คัน ส่งผลให้มีปริมาณน้ำสะสมตั้งแต่เดือนมกราคม 2564  – เดือนเมษายน 2564  ทั้งสิ้น 938,500 ลิตร ซึ่งในเดือนมกราคมเป็นปริมาณน้ำ 18,000 ลิตร  เดือนกุมภาพันธ์ 132,500 ลิตร เดือนมีนาคม 535,000 ลิตร และเดือนเมษายน 253,000 ลิตร โดยอยู่ในภาคกลาง 4 จังหวัด เป็นปริมาณน้ำทั้งสิ้น 397,000 ลิตร ภาคเหนือ 3 จังหวัด จำนวน 176,000 ลิตร ภาคใต้ 3 จังหวัด จำนวน 173,000 ลิตร ภาคตะวันตก 2 จังหวัด จำนวน 104,500 ลิตร ภาคตะวันออกเฉียงเหลือ 2 จังหวัด รวม 80,000 ลิตร และภาคตะวันออก 1 จังหวัด จำนวน 8,000 ลิตร
และยังคงให้บริการอย่างต่อเนื่องจนกว่าปัญหาภัยแล้งจะคลี่คลาย เพื่อแก้ไขปัญหาวิกฤติการณ์ภัยแล้ง  ซึ่งประชาชนหรือหน่วยงานใดประสบปัญหาขาดแคลนน้ำ สามารถขอรับความช่วยเหลือได้ที่สำนักงานทางหลวง แขวงทางหลวง หมวดทางหลวงทั่วประเทศ และสามารถขอความช่วยเหลือหรือสอบถามรายละเอียดเพิ่มเติมได้ที่สายด่วนกรมทางหลวง 1586   (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/41464