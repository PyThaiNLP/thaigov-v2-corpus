รัฐบาลไทย-ข่าวทำเนียบรัฐบาล-สธ.เข้มคัดกรอง ติดตาม และแยกผู้ติดเชื้อจากชุมชนในพื้นที่กทม.


วันพุธที่ 5 พฤษภาคม 2564
สธ.เข้มคัดกรอง ติดตาม และแยกผู้ติดเชื้อจากชุมชนในพื้นที่กทม.
กระทรวงสาธารณสุขร่วมกับกทม. เข้มคัดกรอง ค้นหาเชิงรุก ติดตามผู้สัมผัสเสี่ยงสูง-ต่ำ แยกผู้ติดเชื้อจากชุมชน นำเข้าสู่ระบบการรักษาโดยเร็วที่สุด
กระทรวงสาธารณสุขร่วมกับกทม. เข้มคัดกรอง ค้นหาเชิงรุก ติดตามผู้สัมผัสเสี่ยงสูง-ต่ำ แยกผู้ติดเชื้อจากชุมชน นำเข้าสู่ระบบการรักษาโดยเร็วที่สุด ชุมชนพัฒนาบ่อนไก่ ชุมชนโปโล ชุมชนพระเจน ชุมชนกุหลาบแดง ชุมชนร่วมฤดี ชุมชนเคหะบ่อนไก่เขตปทุมวันพบผู้ไม่ติดเชื้อถึงร้อยละ 99 เร่งฉีดวัคซีนในพื้นที่ สร้างภูมิคุ้มกันลดป่วยรุนแรง ลดเสียชีวิต
บ่ายวันนี้ (5 พฤษภาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงว่า วันนี้ประเทศไทยมีผู้ติดเชื้อรายใหม่ระลอก เมษายน 2564 จำนวน 2,112 ราย จากระบบเฝ้าระวังในโรงพยาบาล 1,955 ราย คัดกรองเชิงรุกในชุมชน 152 ราย จากต่างประเทศ 5 ราย รักษาหายเพิ่ม 1,886 ราย หายป่วยสะสม 16,934 ราย อยู่ระหว่างการรักษา 30,222 ราย อาการหนัก 1,042 ราย ต้องใช้เครื่องช่วยหายใจ 343 ราย และมีผู้เสียชีวิต 15 ราย เป็นชาย 8 ราย หญิง 7 ราย อายุระหว่าง 50-86 ปี อยู่ใน กทม. 4 ราย นนทบุรี สุโขทัย จังหวัดละ 2 ราย ปทุมธานี ระยอง ยะลา อยุธยา ประจวบคีรีขันธ์ นครพนม นครปฐม จังหวัดละ 1 ราย ปัจจัยเสี่ยงการติด เชื้อยังคงมาจากการสัมผัสในครอบครัว เพื่อน/เพื่อนร่วมงาน สัมผัสกับผู้ติดเชื้อยืนยันก่อนหน้า เดินทางและอาศัยในพื้นที่เสี่ยง สำหรับภาพรวมการฉีดวัคซีนโควิด 19 ขณะนี้ฉีดสะสมแล้ว 1,573,075 โดส แบ่งเป็นรับวัคซีนเข็มแรก 1,150,564 ราย และครบ 2 เข็ม 422,511 ราย โดยในวันที่ 4 พฤษภาคม 2564 มีผู้ได้รับการฉีดวัคซีน 74,458 โดส แบ่งเป็น เข็มที่ 1 จำนวน 44,493 ราย และเข็มที่ 2 จำนวน 29,965 ราย
นายแพทย์เฉวตสรร กล่าวต่อว่า สำหรับภาพรวมประเทศในขณะนี้ พบว่าพื้นที่ต่างจังหวัด สามารถควบคุมได้ค่อนข้างดี ยังคงต้องเฝ้าระวังติดตามการแพร่กระจายสู่ครอบครัว เพื่อน และที่ทำงาน ส่วนพื้นที่กรุงเทพมหานครและปริมณฑล พบผู้ติดเชื้อรายใหม่อย่างต่อเนื่อง กระทรวงสาธารณสุขได้ ร่วมกับกทม. และหน่วยงานที่เกี่ยวข้อง ลงพื้นที่คัดกรอง ค้นหาเชิงรุก ติดตามผู้สัมผัสเสี่ยงสูง เสี่ยงต่ำ  แยกผู้ติดเชื้อออกจากชุมชน เพื่อนำเข้าสู่ระบบการรักษาให้เร็วที่สุด ข้อสังเกตพบว่าใน 6 ชุมชนอัตราการ ติดเชื้อไม่สูงมากนัก ขณะเดียวกันมีผู้ไม่ติดเชื้อในชุมชนมากถึงร้อยละ 99 จึงเร่งดำเนินการ เพื่อจำกัด พื้นที่และวงจรการระบาด โดยการเร่งฉีดวัคซีน ช่วยสร้างภูมิคุ้มกันลดการป่วยที่รุนแรงและเสียชีวิต
สำหรับการค้นหาเชิงรุกที่ชุมชนแออัดในเขตปทุมวัน พบผู้ติดเชื้อในชุมชนพัฒนาบ่อนไก่พบ 61 รายคิดเป็นร้อยละ 1.53 ชุมชนเคหะบ่อนไก่ 14 ราย คิดเป็นร้อยละ 0.14 เป็นต้น ชุมชนโปโล 10 ราย คิดเป็นร้อยละ 0.67 ชุมชนพระเจน8 ราย คิดเป็นร้อยละ 0.32  ชุมชนกุหลาบแดง 1 ราย คิดเป็นร้อยละ 0.11ชุมชนร่วมฤดี 2 ราย คิดเป็นร้อยละ 0.13
******************************** 5 พฤษภาคม 2564

ที่มา : https://www.thaigov.go.th/news/contents/details/41494