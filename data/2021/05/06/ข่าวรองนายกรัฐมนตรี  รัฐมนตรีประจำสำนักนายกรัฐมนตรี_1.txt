รัฐบาลไทย-ข่าวทำเนียบรัฐบาล-"อนุชา" ตรวจเยี่ยมศูนย์สนับสนุนการเคลื่อนย้ายผู้ติดเชื้อโควิด-19 วอนอย่านำความเห็นส่วนตัวมาสร้างความขัดแย้ง ย้ำทุกฝ่ายต้องสามัคคี เพื่อก้าวผ่านวิกฤติโควิด-19


วันพุธที่ 5 พฤษภาคม 2564
พิมพ์
"อนุชา" ตรวจเยี่ยมศูนย์สนับสนุนการเคลื่อนย้ายผู้ติดเชื้อโควิด-19 วอนอย่านำความเห็นส่วนตัวมาสร้างความขัดแย้ง ย้ำทุกฝ่ายต้องสามัคคี เพื่อก้าวผ่านวิกฤติโควิด-19
"อนุชา" ตรวจเยี่ยมศูนย์สนับสนุนการเคลื่อนย้ายผู้ติดเชื้อโควิด-19 วอนอย่านำความเห็นส่วนตัวมาสร้างความขัดแย้ง ย้ำทุกฝ่ายต้องสามัคคี เพื่อก้าวผ่านวิกฤติโควิด-19
วันนี้ (5 พฤษภาคม 2564) เวลา 15.30 น. นายอนุชา นาคาศัย รัฐมนตรีประจำสำนักนายกรัฐมนตรี ตรวจเยี่ยมการดำเนินงานของศูนย์สนับสนุนการเคลื่อนย้ายผู้ติดเชื้อโควิด-19 ณ กรมยุทธบริการทหาร โดยมี พลเอก ธิติชัย เทียนทอง รองเสนาธิการทหาร พลโท อรรถณพ ลาภชุ่มศรี เจ้ากรมยุทธบริการทหาร ร่วมต้อนรับและบรรยายสรุปการดำเนินงานของศูนย์
สำหรับศูนย์สนับสนุนการเคลื่อนย้ายผู้ติดเชื้อโควิด-19 เป็นไปตามบัญชาของ พลเอก ประยุทธ์ จันทร์โอชา นายกรัฐมนตรี ในฐานะผู้อำนวยการศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 ที่ต้องการให้ทุกหน่วยงานมีการบูรณาการความร่วมมือ ช่วยเหลือประชาชน ที่ได้รับผลกระทบจากสถานการณ์แพร่ระบาดโควิด-19 โดยทางกรมยุทธบริการทหารได้สนับสนุนยานพาหนะสำหรับขนส่งผู้ติดเชื้อไปยังสถานพยาบาลในพื้นที่กรุงเทพมหานครและปริมณฑล  จากข้อมูลการขนย้ายผู้ป่วยของทางศูนย์ ตั้งแต่วันที่ 14 เมษายน ถึงวันที่ 4 พฤษภาคม 2564 มีจำนวนทั้งสิ้น 609 ราย โดยทางศูนย์มีการจัดสรรยานพาหนะทั้งสิ้น จำนวนกว่า 60 คัน แบ่งเป็นยานพาหนะที่พร้อมใช้งานทันที จำนวน 31 คัน ยานพาหนะสนับสนุนศูนย์เอราวัณ จำนวน 10 คัน ยานพาหนะหมุนเวียนปฏิบัติหน้าที่ประจำศูนย์ 21 คัน และมีการจัดเตรียมรถพยาบาล จำนวน 4 คัน โดยการสนับสนุนของ 3 เหล่าทัพ และการประสานงานของหน่วยงานที่เกี่ยวข้อง รวมถึงการรับเรื่องร้องทุกข์ผ่านทางรายการ NBT รวมใจ สู้ภัยโควิด-19 ทางช่อง NBT
รัฐมนตรีประจำสำนักนายกรัฐมนตรี กล่าวว่า นายกรัฐมนตรีมีความเป็นห่วงต่อสถานการณ์โรคระบาดที่เกิดขึ้น ได้กำชับให้ทุกหน่วยงานประสานความร่วมมือเพื่อช่วยเหลือประชาชนอย่างเต็มที่ พร้อมกล่าวขอบคุณกรมยุทธบริการทหาร และทุกหน่วยงานของกระทรวงกลาโหม ที่มีการจัดระบบการขนส่ง ลำเลียงผู้ป่วยโควิด-19 ส่งถึงโรงพยาบาลโดยเร็ว ซึ่งปัจจุบันพบว่ารถพยาบาลรับส่งผู้ป่วยของสถานพยาบาลไม่เพียงพอ โดยเฉพาะในยามวิกฤติโรคระบาดที่ประชาชนต้องการความช่วยเหลือเพิ่มมากขึ้น
รัฐมนตรีประจำสำนักนายกรัฐมนตรี กล่าวเพิ่มเติมว่า การช่วยเหลือซึ่งกันและกันจะเป็นสิ่งที่นำพาประเทศชาติให้ผลวิกฤตที่เกิดขึ้นได้ วอนขอประชาชนอย่านำความเห็นส่วนตัวมาสร้างความขัดแย้งในสังคม ขอให้ทุกฝ่ายมีความรัก สามัคคี เพื่อที่จะทำให้ประเทศไทยก้าวผ่านวิกฤตินี้ไปด้วยกันได้
----------------------

ที่มา : https://www.thaigov.go.th/news/contents/details/41491