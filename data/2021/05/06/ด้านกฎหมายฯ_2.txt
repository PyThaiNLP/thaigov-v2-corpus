รัฐบาลไทย-ข่าวทำเนียบรัฐบาล-รมว.ยุติธรรม เร่งตั้ง โรงพยาบาลสนามราชทัณฑ์ ป้องกัน ผู้ต้องขังติดเชื้อโควิด19  500 เตียง รับมือผู้ต้องขังป่วยที่รับเชื้อก่อนเข้าเรือนจำ  


วันพฤหัสบดีที่ 6 พฤษภาคม 2564
รมว.ยุติธรรม เร่งตั้ง โรงพยาบาลสนามราชทัณฑ์ ป้องกัน ผู้ต้องขังติดเชื้อโควิด19  500 เตียง รับมือผู้ต้องขังป่วยที่รับเชื้อก่อนเข้าเรือนจำ
นายสมศักดิ์ เทพสุทิน รัฐมนตรีว่าการกระทรวงยุติธรรม เร่งตั้ง โรงพยาบาลสนามราชทัณฑ์ ป้องกัน ผู้ต้องขังติดเชื้อโควิด19  500 เตียง รับมือผู้ต้องขังป่วยที่รับเชื้อก่อนเข้าเรือนจำ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความพร้อมในการทำโรงพยาบาลสนามของกรมราชทัณฑ์เพื่อรองรับการแพร่ระบาดเชื้อไวรัสโคโรน่า (COVID19) ว่า เรื่องดังกล่าวได้ดำเนินการ ตั้งแต่วันที่ 17 เมษายน 2564 มีการปรับปรุงอาคารบริเวณโดยรอบเรือนจำกลางคลองเปรม ทั้งหมด 5 ตึก เพื่อรองรับผู้ต้องขัง 7 เรือนจำ อาทิ เรือนจำกลางคลองเปรม เรือนจำพิเศษกรุงเทพ ทัณฑสถานหญิงกลาง เป็นต้น ซึ่งเวลานี้จากการดำเนินการเบื้องต้นสามารถใช้ได้แล้ว 2 ตึก รองรับได้ 170 คน จากนี้จะเร่งดำเนินการใน 3 ตึกที่เหลือ ซึ่งตนจะลงไปดูด้วยตัวเองและคาดว่าอีกไม่นานจะแล้วเสร็จ เมื่อทุกอย่างเสร็จสิ้นตามแผน 5 ตึก จะสามารถรองรับผู้ต้องขังที่ติดเชื้อโควิด 19 ได้สูงสุดถึง 500 คน ส่วนมาตรฐานอาคารนั้นตึกมีสภาพอากาศถ่ายเท ที่หลับนอนมีการจัดอย่างเป็นระเบียบ มีพยาบาลดูแล และยาที่เตรียมไว้ในการรักษาเป็นไปตามมาตรฐานสาธารณสุข  ขณะเดียวกันโรงพยาบาลสนามราชทัณฑ์ไม่สามารถรับประชาชนภายนอกได้เพราะเป็นเรื่องของความมั่นคง
“เรื่องนี้เราต้องเตรียมความพร้อมในการรับมือ ผมจะลงไปติดตามด้วยตัวเองเพื่อให้ทุกอย่างเป็นไปตามเป้าหมาย เพราะผู้ต้องขังมีเข้าใหม่ทุกวันจึงไม่แปลกที่จะมีบางคนอาจรับเชื้อโควิด 19 ปะปนเข้ามา แต่การคัดกรองของราชทัณฑ์ก็ทำอย่างเข้มงวดตามที่ตนได้ย้ำเสมอว่าอย่าให้เชื้อหลุดเข้าในแดนคุมขัง การสร้างโรงพยาบาลสนามราชทัณฑ์ 500 เตียง เป็นการเตรียมความพร้อมตามศักยภาพที่ราชการมีอยู่” รมว.กระทรวงยุติธรรม กล่าว

ที่มา : https://www.thaigov.go.th/news/contents/details/41500