รัฐบาลไทย-ข่าวทำเนียบรัฐบาล-รมว.ยุติธรรม เผย ศูนย์เฟคนิวส์ ดีเอสไอ ล่า มือป่วนโพสต์ “โควิดสายพันธุ์อินเดีย” พบเป็นนักการเมืองท้องถิ่น เตรียมให้ข้อมูลโครงข่ายเชิงลึก ต่อ บก.ปอท. ดำเนินการเอาผิด เตือนประชาชนเช็


วันพฤหัสบดีที่ 6 พฤษภาคม 2564
รมว.ยุติธรรม เผย ศูนย์เฟคนิวส์ ดีเอสไอ ล่า มือป่วนโพสต์ “โควิดสายพันธุ์อินเดีย” พบเป็นนักการเมืองท้องถิ่น เตรียมให้ข้อมูลโครงข่ายเชิงลึก ต่อ บก.ปอท. ดำเนินการเอาผิด เตือนประชาชนเช็
นายสมศักดิ์ เทพสุทิน รัฐมนตรีว่าการกร เผย ศูนย์เฟคนิวส์ ดีเอสไอ ล่า มือป่วนโพสต์ “โควิดสายพันธุ์อินเดีย” พบเป็นนักการเมืองท้องถิ่น เตรียมให้ข้อมูลโครงข่ายเชิงลึก ต่อ บก.ปอท. ดำเนินการเอาผิด เตือนประชาชนเช็คก่อนแชร์ก่อนตกเป็นเครื่องมือกลุ่มคนไม่หวังดี
ภายหลังที่กรมสอบสวนคดีพิเศษ หรือ ดีเอสไอ ตั้งศูนย์สืบสวนต่อต้านข่าวสารอันเป็นเท็จในสถานการณ์การแพร่ระบาดไวรัสโคโรน่า ( COVID-19 ) หรือ เฟคนิวส์ ล่าสุดการประชุมมีข้อสรุป หลังทำการตรวจสอบกรณีการบิดเบือนข้อมูลทั้งยังมีการแชร์ เรื่องการแพร่ระบาดเชื้อโควิดสายพันธุ์อินเดีย บริเวณห้างดิโอลด์สยาม จากนักศึกษาที่เดินทางไปศึกษาในประเทศอินเดีย
นายสมศักดิ์ เปิดเผยว่า จากการตรวจสอบพบว่าผู้เผยแพร่ข้อมูล โควิดสายพันธุ์อินเดีย ที่เป็นเท็จจนสังคมเข้าใจผิดจนมีการแชร์ต่อๆกันไปในโลกโซเชียลมีเดีย เป็นนักการเมืองท้องถิ่นจังหวัดหนึ่งเป็นคนเผยแพร่ จากนี้ ดีเอสไอ จะรวบรวมหลักฐานและส่งข้อมูลความเชื่อมโยงของกลุ่มที่บิดเบือนข้อมูลความเป็นจริงในเรื่อง โควิด 19 ให้กับ กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.)  หรือ ประสานข้อมูลต่อไปยัง ศูนย์ต่อต้านข่าวปลอมกระทรวงดิจิทัลเพื่อเศรษฐกิจและสังคม (ดีอีเอส) เพื่อให้ไปดำเนินการต่อ แต่หากประเด็นใดที่ ศูนย์เฟคนิวส์ ดีเอสไอสามารถดำเนินการเอาผิดทางกฎหมายได้ด้วยตัวเองก็จะทำในทันที
“เวลานี้กลุ่มคนที่ให้ข่าวอันเป็นเท็จ มีความจงใจให้ประชาชนเกิดความสับสน ตระหนกตกใจ ทั้งยังหวังดิสเครดิตรัฐบาล หวังสร้างความเกลียดชัง ดังนั้นเรื่องนี้กระทรวงยุติธรรม ที่กำกับดูแลดีเอสไอจะเข้ามามีส่วนร่วมในการหาข้อมูลเชิงลึกของผู้กระทำผิด เพราะเวลานี้รัฐบาลทำทุกทางในการแก้ปัญหาโควิด19 ให้สถานการณ์ดีขึ้น และขอให้กลุ่มที่สร้างข่าวปลอมที่เกี่ยวกับโควิด 19 หยุดพฤติกรรมซ้ำเติมสังคมเสียที นอกจากนี้ผมอยากฝากให้ประชาชน เช็คก่อนแชร์ข่าวสารในโซเชียลมีเดีย ตรวจสอบข้อมูลโดยตรงจากรัฐบาลว่าอันไหนจริงหรือเท็จไม่งั้นจะตกเป็นเครื่องมือของกลุ่มที่ไม่หวังดี” รัฐมนตรีว่าการกระทรวงยุติธรรมกล่าว

ที่มา : https://www.thaigov.go.th/news/contents/details/41499