รัฐบาลไทย-ข่าวทำเนียบรัฐบาล-ครม. อนุมัติเพิ่ม 2,000 บาท  โครงการ "เราชนะ" และ "ม33เรารักกัน" เห็นชอบ ”คนละครึ่งเฟส 3” พร้อมเปิดตัวโครงการ  “ยิ่งใช้ยิ่งได้” สนับสนุน E-Voucher 7,000 บาทต่อคน


วันพุธที่ 5 พฤษภาคม 2564
พิมพ์
ครม. อนุมัติเพิ่ม 2,000 บาท  โครงการ "เราชนะ" และ "ม33เรารักกัน" เห็นชอบ ”คนละครึ่งเฟส 3” พร้อมเปิดตัวโครงการ  “ยิ่งใช้ยิ่งได้” สนับสนุน E-Voucher 7,000 บาทต่อคน
ครม. อนุมัติเพิ่ม 2,000 บาท  โครงการ "เราชนะ" และ "ม33เรารักกัน" เห็นชอบ ”คนละครึ่งเฟส 3” พร้อมเปิดตัวโครงการ  “ยิ่งใช้ยิ่งได้” สนับสนุน E-Voucher 7,000 บาทต่อคน
นายอนุชา บูรพชัยศรี โฆษกประจำสำนักนายกรัฐมนตรี เผยที่ประชุมคณะรัฐมนตรีเห็นชอบมาตรการบรรเทาภาระค่าใช้จ่ายของประชาชนในระยะเร่งด่วน กรอบวงเงินรวมประมาณ 85,500 ล้านบาท  โดยขยายเพิ่มวงเงินช่วยเหลือช่วยเหลือผู้ประกันตนใน “โครงการ ม 33 เรารักกัน” จำนวนกลุ่มเป้าหมาย ประมาณ 9.27 ล้านคน   กรอบวงเงิน 18,500 ล้านบาทโดยประมาณ และผู้มีสิทธิใน “โครงการเราชนะ” มีกลุ่มเป้าหมายประมาณ 32.9  ล้านคน กรอบวงเงิน 67,000 ล้านบาท และ “โครงการ ม 33 เรารักกัน”  โดยทั้งสองโครงการจะเพิ่มวงเงินช่วยเหลือให้ประชาชนและผู้ประกันตนตามมาตรา33 สัปดาห์ละ 1,000 บาท เป็นเวลา 2 สัปดาห์ โดยมีระยะเวลาใช้จ่ายสิ้นสุดในวันที่ 30 มิ.ย.2564 นี้
โฆษกประจำสำนักนายกรัฐมนตรี ยังเผยว่า คณะรัฐมนตรียังเห็นชอบมาตรการในระยะต่อไป เมื่อสถานการณ์โควิดคลี่คลายลง โดยมีกรอบวงเงินเบื้องต้น 140,000 ล้านบาท โดยจะเป็นการเบิกจ่ายจาก พ.ร.ก.เงินกู้ฯ  ที่ยังคงเหลืออยู่ดังนี้
1.  มาตรการลดภาระค่าครองชีพให้แก่ประชาชนในกลุ่มที่ต้องการความช่วยเหลือจากภาครัฐอย่างต่อเนื่อง ได้แก่ โครงการเพิ่มกำลังซื้อให้กับผู้มีบัตรสวัสดิการแห่งรัฐ ระยะที่ 3  สำหรับประชาชนกลุ่มเป้าหมายจำนวน  13.65 ล้านคน โดยช่วยลดภาระค่าครองชีพเพิ่มเติมเดือนละ 200 บาท ระยะเวลา 6 เดือน (ก.ค. - ธ.ค.) และโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ  จำนวนกลุ่มเป้าหมาย 2.4 ล้านคน เพิ่มเติมเดือนละ 200 บาท เป็นระยะเวลา 6 เดือน (ก.ค. - ธ.ค.)
2. มาตรการเพื่อฟื้นฟูเศรษฐกิจและสังคมที่ได้รับผลกระทบจากการระบาดโควิด-19  เพื่อกระตุ้นกำลังซื้อของประชาชนกลุ่มรายได้ปานกลางและรายได้สูง ได้แก่ มาตรการ “คนละครึ่งระยะที่ 3” (Co-pay) ระหว่างรัฐกับประชาชน ครอบคลุมกลุ่มเป้าหมาย 31 ล้านคน ให้สิทธิ์ใช้จ่ายที่รัฐจะสมทบได้วันละไม่เกิน 150 บาท วงเงินไม่เกิน 3,000 บาทต่อคน และโครงการ “ยิ่งใช้ยิ่งดี” โดยรัฐบาลจะสนับสนุน E-Voucher ให้กับประชาชนที่ใช้จ่ายซื้อสินค้า และค่าอาหารเครื่องดื่มและค่าบริการกับผู้ประกอบการที่จดทะเบียนภาษีมูลค่าเพิ่ม สูงสุดไม่เกิน 7,000 บาทต่อคน  โดยภาครัฐจะสนับสนุน E-Voucher ในช่วง ก.ค. - ธ.ค .2564 โดยคาดว่าประชาชนจะเข้าโครงการประมาณ 4 ล้านคน
_______________

ที่มา : https://www.thaigov.go.th/news/contents/details/41487