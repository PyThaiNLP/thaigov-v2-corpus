รัฐบาลไทย-ข่าวทำเนียบรัฐบาล-สธ.เผย โรงพยาบาลสนามโรงเรียนนนทบุรีวิทยาลัยดูแลผู้ติดเชื้อโควิดได้ 700 เตียง


วันพุธที่ 5 พฤษภาคม 2564
สธ.เผย โรงพยาบาลสนามโรงเรียนนนทบุรีวิทยาลัยดูแลผู้ติดเชื้อโควิดได้ 700 เตียง
ปลัดกระทรวงสาธารณสุขเผย จ.นนทบุรีพบผู้ติดเชื้อโควิดวันละกว่า 100 ราย เปิดโรงพยาบาลสนามโรงเรียนนนทบุรีวิทยาลัยรองรับผู้ติดเชื้อกลุ่มสีเขียว 700 เตียง พร้อมรับส่งต่อผู้ป่วยโควิดอาการดีขึ้นจากโรงพยาบาล ช่วยให้มีเตียงว่างดูแลผู้ติดเชื้อ
ปลัดกระทรวงสาธารณสุขเผย จ.นนทบุรีพบผู้ติดเชื้อโควิดวันละกว่า 100 ราย เปิดโรงพยาบาลสนามโรงเรียนนนทบุรีวิทยาลัยรองรับผู้ติดเชื้อกลุ่มสีเขียว 700 เตียง พร้อมรับส่งต่อผู้ป่วยโควิดอาการดีขึ้นจากโรงพยาบาล ช่วยให้มีเตียงว่างดูแลผู้ติดเชื้ออาการปานกลางถึงหนักรายอื่น
วันนี้ (5 พฤษภาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ภายหลังลงพื้นที่ตรวจเยี่ยมการดำเนินงานของโรงพยาบาลสนามโรงเรียนนนทบุรีวิทยาลัย และโรงพยาบาลพระนั่งเกล้า จ.นนทบุรี ว่า สถานการณ์การระบาดของโรคโควิด 19 ส่วนใหญ่ยังอยู่ในกรุงเทพมหานครและปริมณฑลส่วนจังหวัดอื่นๆ ถือว่าควบคุมสถานการณ์ได้ดี ทั้งนี้ จ.นนทบุรีเป็นหนึ่งในจังหวัดที่ยังมีผู้ติดเชื้อรายวันเกิน 100 ราย โดยข้อมูลวันที่ 5 พฤษภาคม มีผู้ติดเชื้อ 176 ราย สะสมของระลอกเมษายน 2664 รวม 2,555 ราย ได้เปิดโรงพยาบาลสนามรองรับผู้ติดเชื้อกลุ่มสีเขียว 2 แห่ง ได้แก่ โรงเรียนนนทบุรีวิทยาลัย และโรงพยาบาลบางบัวทอง 2
สำหรับโรงพยาบาลสนามโรงเรียนนนทบุรีวิทยาลัย รองรับผู้ติดเชื้อได้ทั้งหมด 700 เตียง โดยปรับห้องเรียนเป็นห้องพักดูแลผู้ติดเชื้อ  1 ห้องมี 8 เตียง เปิดดำเนินการตั้งแต่วันที่ 18 เมษายน 2564 แบ่งเป็น 2 อาคาร อาคารละ 350 เตียง ขณะนี้เปิดใช้ 1 อาคารมีผู้ติดเชื้อเข้ารักษาประมาณ 40-50 รายต่อวัน ขณะนี้มีการครองเตียงแล้วประมาณ 250 เตียง โดยมีทีมแพทย์ พยาบาล และบุคลากรทางการแพทย์จากโรงพยาบาลปากเกร็ดเข้ามาดูแล ภาพรวมถือว่าดำเนินการได้อย่างดี
นายแพทย์เกียรติภูมิกล่าวต่อว่า ผู้ติดเชื้อที่ส่งมายังโรงพยาบาลสนามโรงเรียนนนทบุรีวิทยาลัย จะได้รับการตรวจคัดกรองระดับอาการจากแพทย์ หากเป็นกลุ่มสีเขียวจะรับไว้ดูแลซึ่งทุกรายจะได้รับการประเมินอาการทุกวัน ระหว่างรักษาหากมีอาการเพิ่มมากขึ้นจะส่งไปรักษาในโรงพยาบาลตามระดับอาการที่เหมาะสม เช่น อาการปานกลาง สีเหลืองจะส่งหอผู้ป่วยเฉพาะกิจโควิด (Cohort Ward) โรงพยาบาลบางกรวย, โรงพยาบาลบางใหญ่, โรงพยาบาลบางบัวทอง 1 และโรงพยาบาลบางบัวทอง 2 หากอาการหนักสีแดงจะประสานส่งโรงพยาบาลพระนั่งเกล้า นอกจากนี้ ยังรับผู้ป่วยที่มีอาการดีขึ้นจากโรงพยาบาลต่างๆที่กลับมาเป็นสีเขียวมาดูแลด้วย เพื่อให้โรงพยาบาลมีเตียงมากขึ้น ส่วนโรงพยาบาลพระนั่งเกล้า ขณะนี้มีผู้ติดเชื้อโควิดอาการหนักเข้ารับการรักษาประมาณ 9-10 รายต่อวัน เตรียมขยายเตียงรับผู้ติดเชื้ออาการหนักให้ได้ 20 เตียง
******************************** 5 พฤษภาคม 2564

ที่มา : https://www.thaigov.go.th/news/contents/details/41492