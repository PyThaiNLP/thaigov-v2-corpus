รัฐบาลไทย-ข่าวทำเนียบรัฐบาล-“ชัยวุฒิ” วอนหยุดแชร์ข่าวปลอมเปิดจองวัคซีนโควิด-19


วันพุธที่ 5 พฤษภาคม 2564
“ชัยวุฒิ” วอนหยุดแชร์ข่าวปลอมเปิดจองวัคซีนโควิด-19
“ชัยวุฒิ” วอนหยุดแชร์ข่าวปลอมเปิดจองวัคซีนโควิด-19
“ชัยวุฒิ” รมว.ดีอีเอส วอนหยุดแชร์ข่าวปลอม โรงพยาบาลเอกชนเปิดให้จองวัคซีนโควิด-19 ของโมเดอร์นา ล่าสุดประสานทวิตเตอร์ปิดกั้นแล้ว
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า ขณะนี้มีการเผยแพร่และแชร์ต่อข่าวปลอม เกี่ยวกับประเด็นโรงพยาบาลเอกชน เปิดให้จองวัคซีนโควิด-19 ของโมเดอร์นา(Moderna) สร้างความเข้าใจผิดและสับสนให้กับประชาชน จึงอยากขอความร่วมมือจากประชาชน และสื่อออนไลน์/โซเชียลต่างๆ ให้หยุดการแชร์ลิ้งค์ และข้อความข่าวปลอมดังกล่าว โดยล่าสุดกระทรวงดิจิทัลฯ ได้ประสานงานปิดกั้นการแชร์ลิงค์ข้อมูลเท็จนี้ผ่านทวิตเตอร์แล้ว
ทั้งนี้ จากกรณีที่มีการแชร์ลิงค์ และข้อความในสื่อออนไลน์ เรื่องโรงพยาบาลเมดพาร์ค เปิดให้ลงทะเบียนจองวัคซีนโควิด-19 ของ Moderna ทางศูนย์ต่อต้านข่าวปลอม ได้ดำเนินการตรวจสอบข้อเท็จจริง กับทาง ศบค.  กระทรวงมหาดไทย พบว่าประเด็นดังกล่าวเป็นข้อมูลเท็จ โดยเมดพาร์ค ชี้แจงว่าโรงพยาบาลฯ เปิดให้มีการกรอกข้อมูลผ่านเว็บไซต์ เพื่อเตรียมการให้ผู้มีสิทธิ์รับวัคซีนจากรัฐบาล ได้ มารับการฉีดที่โรงพยาบาลฯ โดยไม่มีค่าใช้จ่าย ซึ่งไม่ใช่การเปิดจองวัคซีนโควิด-19 หรือขายวัคซีนแต่อย่างใด
อย่างไรก็ตาม กระทรวงดิจิทัลฯ ขอแนะนําให้ผู้ที่ต้องการลงทะเบียนฉีดวัคซีนจากรัฐบาล เข้าไปลงทะเบียนโดยตรงที่แอปหมอพร้อม  หรือ LINE ID หมอพร้อม เพื่อจะได้สามารถให้ข้อมูลส่วนบุคคลและข้อมูลสุขภาพโดยตรงกับกระทรวงสาธารณสุข และสามารถนัดวันเวลาฉีดวัคซีนที่สถานพยาบาลที่ผู้ลงทะเบียนสะดวกได้โดยตรง
“ขอย้ำเตือนพี่น้องประชาชน อย่าแชร์ข้อมูลเท็จ และอย่ากรอกข้อมูลส่วนบุคคลของตนเอง ผ่านเว็บไซต์ที่อาจเก็บข้อมูลของเราไปใช้ไม่ตรงตามวัตถุประสงค์” นายชัยวุฒิกล่าว
***********

ที่มา : https://www.thaigov.go.th/news/contents/details/41497