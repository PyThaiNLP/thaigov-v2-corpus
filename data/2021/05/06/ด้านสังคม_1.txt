รัฐบาลไทย-ข่าวทำเนียบรัฐบาล-กรมการขนส่งทางบก แนะนำประชาชนจองหมายเลขทะเบียนรถจักรยานยนต์ของกรุงเทพมหานครผ่านช่องทางออนไลน์ ได้ตั้งแต่วันนี้ - วันที่ 14 พฤษภาคม 2564 


วันพุธที่ 5 พฤษภาคม 2564
กรมการขนส่งทางบก แนะนำประชาชนจองหมายเลขทะเบียนรถจักรยานยนต์ของกรุงเทพมหานครผ่านช่องทางออนไลน์ ได้ตั้งแต่วันนี้ - วันที่ 14 พฤษภาคม 2564
...
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เปิดเผยว่า จากสถานการณ์การแพร่ระบาดของโรคติดเชื้อไวรัส COVID-19 ในพื้นที่กรุงเทพฯ ซึ่งเป็นพื้นที่ควบคุมสูงสุดและเข้มงวดตามประกาศของ ศบค. กรมการขนส่งทางบก (ขบ.) จึงปรับรูปแบบการบริการให้ประชาชนสามารถใช้บริการผ่านช่องทางออนไลน์เพื่อลดโอกาสเสี่ยงในการแพร่กระจายและติดเชื้อไวรัส COVID-19 โดยล่าสุดได้ปรับรูปแบบให้บริการการจองหมายเลขทะเบียนรถจักรยานยนต์ของกรุงเทพฯ ผ่านช่องทางออนไลน์ที่เว็บไซต์ ขบ. https://www.dlt.go.th/site/vei/ ตั้งแต่วันนี้ - วันที่ 14 พฤษภาคม 2564 ในเวลา 08.30 - 16.30 น. ของทุกวัน และงดรับการเดินทางมาจองด้วยตนเอง ณ ขบ. เป็นการชั่วคราว ทั้งนี้ ได้กำหนดเงื่อนไขในการจองหมายเลขทะเบียนรถจักรยานยนต์ผ่านช่องทางออนไลน์ โดยผู้ยื่นคำขอต้องเป็นเจ้าของรถที่จดทะเบียนหรือผู้เช่าซื้อรถเท่านั้น เลขทะเบียนที่จองแล้วห้ามเปลี่ยนเลขหรือโอนสิทธิ์เปลี่ยนชื่อหรือยกเลิก ไม่ว่ากรณีใด ๆ ทั้งสิ้น เมื่อได้รับหมายเลขทะเบียนแล้วต้องดำเนินการจดทะเบียนภายใน 90 วัน หากไม่มาดำเนินการจดทะเบียนภายในกำหนด ขบ. จะนำหมายเลขทะเบียนที่ได้รับจัดให้กับผู้อื่นต่อไป สามารถจองได้จำนวน 5 หมายเลขตามลำดับที่ต้องการ พร้อมกำหนดหมวดอักษรได้ตามวันที่เปิดจอง หากหมวดอักษรใดมีผู้อื่นเลือกแล้วเจ้าหน้าที่จะดำเนินการเปลี่ยนหมวดอักษรให้ใหม่โดยจะแจ้งผลการจองให้ทราบภายใน 1 - 3 วันทำการ และสามารถตรวจสอบผลการจองด้วยตนเองผ่านทางเว็บไซต์ ขบ.
รองอธิบดีกรมการขนส่งทางบก กล่าวเพิ่มเติมว่า ส่วนการจองหมายเลขทะเบียนรถยนต์ของกรุงเทพฯ สามารถจองได้ด้วยตนเองเช่นกันที่เว็บไซต์ www.tabienrod.com ประกอบด้วย รถเก๋ง รถกระบะ 4 ประตู รถตู้ และรถกระบะบรรทุก ซึ่งระบบของรถยนต์จะเปิดให้จองในวันและเวลาราชการ ตั้งแต่เวลา 10.00 - 16.00 น. ทราบผลการจองได้ทันที ช่วยลดขั้นตอนให้ประชาชนไม่ต้องเดินทางมาติดต่อที่ ขบ. โดยหมายเลขทะเบียนที่จองได้จะไม่สามารถยกเลิกหรือเปลี่ยนแปลงเป็นชื่อผู้อื่นได้ กรณีที่จองได้แล้วและเปลี่ยนใจไม่นำรถไปจดทะเบียนภายในเวลาที่กำหนดจะต้องรอให้พ้นระยะเวลาหลังจากจองครั้งแรกไปแล้ว 3 เดือน จึงจะสามารถนำข้อมูลรถคันเดิมไปจองเลขทะเบียนใหม่ได้ โดยเมื่อนำรถมาจดทะเบียนให้แจ้งหมายเลขที่จองได้กับเจ้าหน้าที่และดำเนินการจดทะเบียนตามขั้นตอน ซึ่งปัจจุบันการจดทะเบียนรถใหม่มีความสะดวก รวดเร็ว กรณีที่หลักฐานครบถ้วนใช้ระยะเวลาภายใน 1 วัน สามารถรับแผ่นป้ายทะเบียนรถได้ทันที ทั้งนี้ การจองหมายเลขทะเบียนรถทั้งรถยนต์และรถจักรยานยนต์ของกรุงเทพฯ ทำได้โดยง่ายดายเพียงแค่ไม่กี่ขั้นตอนเท่านั้น และไม่ต้องเสียค่าใช้จ่ายในการจอง สามารถทำได้ด้วยตนเองโดยไม่จำเป็นต้องติดต่อผ่านบุคคลภายนอก สำหรับต่างจังหวัดติดต่อสอบถามสำนักงานขนส่งจังหวัดโดยตรงหรือสอบถามได้ที่สายด่วนโทร. 1584

ที่มา : https://www.thaigov.go.th/news/contents/details/41469