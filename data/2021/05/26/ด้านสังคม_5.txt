รัฐบาลไทย-ข่าวทำเนียบรัฐบาล-“อนุทิน” เผยไทยมีวัคซีนโควิด 19 พร้อมฉีดให้ประชาชนตามกำหนด


วันจันทร์ที่ 24 พฤษภาคม 2564
“อนุทิน” เผยไทยมีวัคซีนโควิด 19 พร้อมฉีดให้ประชาชนตามกำหนด
รองนายกรัฐมนตรีและรัฐมนตรีว่าการกระทรวงสาธารณสุข เผยประเทศไทยมีวัคซีนโควิด 19 พร้อมฉีด ปูพรมตามกำหนดที่วางไว้ และมั่นใจบริษัทแอสตร้าเซนเนก้าส่งวัคซีนตามกำหนด ยืนยันวัคซีนที่จัดหามาทุกชนิด มีคุณภาพ ผ่านการรับรองคุณภาพ ความปลอดภัยจากสถาบันทางการแพท
รองนายกรัฐมนตรีและรัฐมนตรีว่าการกระทรวงสาธารณสุข เผยประเทศไทยมีวัคซีนโควิด 19 พร้อมฉีด ปูพรมตามกำหนดที่วางไว้ และมั่นใจบริษัทแอสตร้าเซนเนก้าส่งวัคซีนตามกำหนด ยืนยันวัคซีนที่จัดหามาทุกชนิด มีคุณภาพ ผ่านการรับรองคุณภาพ ความปลอดภัยจากสถาบันทางการแพทย์ทั้งในและต่างประเทศ
วันนี้ (24 พฤษภาคม 2564) ที่ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ถึงประเด็นการฉีดวัคซีนป้องกันโควิด 19 ของบริษัทแอสตร้าเซนเนก้าให้ได้ 12 โดสต่อ 1 ขวด ว่า ไม่ได้กำหนดเป็นนโยบายว่าต้องได้ 12 โดส แต่บอกว่าพยายามดึงยาให้ได้ โดยสิ่งที่ต้องย้ำคือต้องได้โดสละ 0.5 ซีซีตามมาตรฐาน เพื่อให้ประชาชนได้รับวัคซีนตามที่ผู้ผลิตวัคซีนกำหนด ทุกคนจะได้วัคซีนครบโดสเป็นมาตรฐานเดียวกันหมด จากขวดเดียวกัน ส่วนกรณีหน่วยบริการหลายแห่ง เลื่อนการฉีดแอสตร้าเซนเนก้าเข็มที่ 2 ออกไปเนื่องจากกังวลเรื่องวัคซีนจะมาไม่ทันตามกำหนดนั้น ขอชี้แจงว่าบริษัทแอสตร้าเซนเนก้า ไม่ได้กำหนดส่งในวันที่ 1 มิถุนายน แต่จะเริ่มจัดส่งภายในเดือนมิถุนายน และทางบริษัทก็รับทราบกำหนดการที่รัฐบาลวางแผนฉีดวัคซีนแบบปูพรมอยู่แล้ว
“ประเทศไทยยังมีวัคซีนซิโนแวคพร้อมอยู่ และมั่นใจว่าบริษัทแอสตร้าเซนเนก้า จะส่งวัคซีนตามข้อกำหนด โดยสัญญาระบุว่าหากวัคซีนที่ผลิตในไทยยังจัดส่งไม่ได้ก็ต้องจัดหามาจากแหล่งผลิตอื่นส่งให้ไทย ยืนยันเรามีวัคซีนฉีดให้กับพี่น้องประชาชนตามกำหนดของรัฐบาลแน่นอน และในช่วงบ่ายวันนี้บริษัทไฟเซอร์ได้มาหารือเกี่ยวกับเอกสารสำหรับยื่น ถือเป็นการนับหนึ่ง ทุกอย่างก็เป็นไปตามแผน อย่าไปกังวล” นายอนุทิน กล่าว
สำหรับในวันที่ 7 มิถุนายน ที่จะเริ่มฉีดวัคซีนให้ผู้ที่ลงทะเบียนผ่านหมอพร้อม จะใช้วัคซีนที่มีทั้งหมดในประเทศไทยไม่เฉพาะวัคซีนของแอสตร้าฯ ทุกคนจะได้รับวัคซีนที่ดี มีมาตรฐานที่เหมาะสม สำหรับการรับรองวัคซีนซิโนแวค ทางบริษัทผู้ผลิตได้ยื่นเรื่องกับองค์การอนามัยโลกแล้วอยู่ในขั้นตอนการตรวจสอบ อย่างไรก็ตามวัคซีนซิโนแวคก็ถูกตรวจสอบและรับรองจากสถาบันการแพทย์หลายสถาบันว่าเป็นวัคซีนที่มีคุณภาพ ประสิทธิภาพสูง รวมทั้งในไทยผ่านการรับรองจาก อย., กรมวิทยาศาสตร์การแพทย์ และจากข้อมูลการฉีดไปกว่า 3 ล้านโดส พบว่ามีภูมิคุ้มกันขึ้นสูงเช่นกัน ขอยืนยันว่ารัฐบาลไม่มีทางเอาวัคซีนที่ไม่มีคุณภาพมาฉีดให้ประชาชน
*************************************** 24 พฤษภาคม 2564

ที่มา : https://www.thaigov.go.th/news/contents/details/42052