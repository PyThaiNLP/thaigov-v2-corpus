รัฐบาลไทย-ข่าวทำเนียบรัฐบาล-สธ. ชี้แจงข้อวิจารณ์การจัดสรรวัคซีน


วันจันทร์ที่ 24 พฤษภาคม 2564
พิมพ์
สธ. ชี้แจงข้อวิจารณ์การจัดสรรวัคซีน
อธิบดีกรมควบคุมโรค เผย ศบค.เตรียมประชุมหารือปรับแผนการจัดสรรวัคซีนโควิด-19 ภายในสัปดาห์นี้ ยืนยันเปิดเผยแผนกระจายวัคซีนมาต่อเนื่อง
วันที่ 24 พฤษภาคม 2564 นายแพทย์โอภาส การย์กวินพงศ์ อธิบดีกรมควบคุมโรค กระทรวงสาธารณสุข ชี้แจงถึงกรณีสื่อรายงานข่าว กล่าวถึงการกระจายวัคซีน โดยมีเนื้อหาข่าวว่า “การกระจายวัคซีนโควิด 19 เป็นเรื่องที่รัฐบาลจะต้องให้ความใส่ใจและเปิดเผยต่อสาธารณะด้วยข้อมูลที่ถูกต้องและมีเหตุผลที่จะรับกันได้ เพราะกำลังมีข้อครหาว่ากำลังมีการใช้ “วัคซีน” เพื่อประโยชน์ทางการเมืองจากการแบ่งสรรให้พื้นที่หนึ่งพื้นที่ใด หรือกลุ่มหนึ่งกลุ่มใด เพราะหากไม่โปร่งใส อธิบายเหตุผลไม่ได้ นั่นแหละที่จะสร้างความคับข้องใจ ไม่สบายใจและก่อหวอดขึ้นมาได้เนื่องจากจะเกิดความรู้สึกว่าไม่ได้รับความเป็นธรรม สร้างความเหลื่อมล้ำซ้ำเติมเข้าไปอีก วันนี้คนไทยส่วนใหญ่ยังให้ความไว้วางใจยอมให้บริหารประเทศต่อไปก็เพราะเห็นว่าพอจะฝากผีฝากไข้ได้”
จากข้อเท็จจริงที่เกิดขึ้นในปัจจุบัน แผนการฉีดวัคซีนป้องกันโควิด 19 ของประเทศไทย โดยศูนย์บริหารสถานการณ์โควิด 19 (ศบค.) จะมีการประชุมหารือเกี่ยวกับการจัดสรรวัคซีนโควิด 19 ภายในสัปดาห์นี้ โดยคำนึงถึง 4 ปัจจัย ดังนี้
1. จำนวนวัคซีนที่มี
2. จำนวนประชากร
3. สถานการณ์การระบาดในปัจจุบัน
4. กลุ่มเป้าหมาย เช่น ครู แรงงาน ซึ่งการจัดสรรต้องคำนึงถึงสถานการณ์การระบาดเพื่อควบคุมโรค
สำหรับแผนการฉีดวัคซีนบุคคลทั่วไป ที่จะเริ่มในเดือนมิถุนายน 2564 จะใช้วัคซีนแอสตร้าเซนเนก้า เป็นหลักตามจำนวนที่วัคซีนเข้ามา โดยจะมีวัคซีนแอสตร้าเซนเนก้ากระจายไปทุกจังหวัด 16 ล้านโดส ในเดือนมิถุนายน  - กรกฎาคม 2564 ส่วนวัคซีนซิโนแวคเป็นส่วนเสริม
สำหรับประเทศไทยเริ่มดำเนินการฉีดวัคซีน ตั้งแต่เดือนมีนาคม 2564 เป็นต้นมา โดยวัคซีนซิโนแวคที่เข้ามารวม 3.5 ล้านโดส และกระจายฉีดวัคซีนไปทั่วประเทศ แล้ว 2.9 ล้านโดส ประสิทธิภาพของวัคซีนยังให้ผลดี ทั้งลดอัตราการเสียชีวิตและความรุนแรงของโรค
ทั้งนี้ กระทรวงสาธารณสุข มีการเปิดเผยแผนกระจายวัคซีนป้องกันโรคโควิด 19 ให้ประชาชนทราบอย่างต่อเนื่อง โดยในช่วงนี้อยู่ระหว่างการขอความเห็นชอบจากคณะกรรมการแต่ละระดับชั้น และปรับตามความคิดเห็นข้อแนะนำของคณะกรรมการแต่ละระดับ ที่ผ่านมาประเด็นดังกล่าวได้เข้าสู่ที่ประชุม ศบค. ชุดใหญ่  ซึ่งหากมีข้อแนะนำเพิ่มเติม สามารถปรับเปลี่ยนแผนได้ตามความเหมาะสมและสถานการณ์ของการระบาดในปัจจุบัน และปริมาณวัคซีนที่ประเทศไทยได้รับ

ที่มา : https://www.thaigov.go.th/news/contents/details/42053