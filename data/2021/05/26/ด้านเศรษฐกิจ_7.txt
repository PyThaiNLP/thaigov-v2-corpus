รัฐบาลไทย-ข่าวทำเนียบรัฐบาล-บสย. ชี้สัญญาณดี “ค้ำประกัน สินเชื่อฟื้นฟู” ตัวเร่งฟื้นเศรษฐกิจ 18 พ.ค. อนุมัติค้ำแล้ว 2,840 ล้านบาท 2,260 ฉบับ


วันจันทร์ที่ 24 พฤษภาคม 2564
พิมพ์
บสย. ชี้สัญญาณดี “ค้ำประกัน สินเชื่อฟื้นฟู” ตัวเร่งฟื้นเศรษฐกิจ 18 พ.ค. อนุมัติค้ำแล้ว 2,840 ล้านบาท 2,260 ฉบับ
บสย. ปูพรมค้ำฯ “สินเชื่อฟื้นฟู” กระแสดี ดอกต่ำ ค้ำทุกเคส นำร่อง 5 สถาบันการเงินพันธมิตร ยอดอนุมัติค้ำฯ ณ 18 พ.ค. 2,840 ล้านบาท กระตุ้นเศรษฐกิจไทยและภาคธุรกิจเดินหน้าต่อเนื่อง
นางวสุกานต์ วิศาลสวัสดิ์ รักษาการผู้จัดการทั่วไป บรรษัทประกันสินเชื่ออุตสาหกรรมขนาดย่อม ( บสย.) เปิดเผยผลดำเนินงานโครงการค้ำประกันสินเชื่อฟื้นฟู ตาม พ.ร.ก.สินเชื่อฟื้นฟู-พักทรัพย์-พักหนี้ ตั้งแต่ 26 เม.ย.- 18 พ.ค. 2564 อนุมัติวงเงินค้ำประกันสินเชื่อ จำนวน 2,840 ล้านบาท อนุมัติหนังสือค้ำประกันสินเชื่อ (LG) จำนวน 2,260 ฉบับ ผ่าน ธนาคารไทยพาณิชย์ จำกัด (มหาชน) ธนาคารทหารไทยธนชาต จำกัด (มหาชน) ธนาคารกรุงศรีอยุธยา จำกัด (มหาชน) ธนาคารเพื่อการส่งออกและนำเข้าแห่งประเทศไทย และธนาคารกรุงไทย จำกัด (มหาชน) วงเงินค้ำประกันเฉลี่ยต่อราย 1.25 ล้านบาท โดยประเภทธุรกิจที่มีการค้ำประกันจำนวนมากราย ได้แก่ 1.การบริการ 2.การผลิตสินค้าและการค้าอื่นๆ  3.การเกษตรกรรม นับเป็นสัญญาณที่ดีของโครงการค้ำประกันสินเชื่อฟื้นฟู ซึ่งเริ่มมีการปล่อยสินเชื่อเข้าสู่ระบบ โดย บสย.ทำหน้าที่เป็นหลักประกัน ให้ผู้ประกอบการ พร้อมเงื่อนไขที่ดีที่สุดสำหรับผู้ประกอบการในขณะนี้คืออัตราดอกเบี้ยต่ำ ซึ่งคาดว่าภาพรวมการอนุมัติค้ำประกันสินเชื่อ ตั้งแต่สัปดาห์นี้เป็นต้นไป จะมีแนวโน้มเพิ่มขึ้นอย่างต่อเนื่องเนื่องจากธนาคารอยู่ระหว่างการพิจารณาอนุมัติสินเชื่อ รวมทั้งมีจำนวนธนาคารที่เข้าร่วมโครงการ ส่งคำขอมายัง บสย.ค้ำประกันมากขึ้น
โครงการค้ำประกันสินเชื่อฟื้นฟู เริ่มคิกออฟโครงการเมื่อวันที่ 26 เมษายน 2564 ที่ผ่านมา เป็นโครงการตามนโยบายของรัฐบาลที่ต้องการให้ความช่วยเหลือค้ำประกันเงินกู้ แก่ผู้ประกอบการที่ได้รับผลกระทบจาก Covid-19 ให้มีสภาพคล่อง หรือมีเงินทุนหมุนเวียนที่เพียงพอต่อการดำเนินธุรกิจ โดยใช้ บสย.เป็นหลักประกันในการขอกู้เงินจากธนาคาร มีวงเงินค้ำประกันสินเชื่อฟื้นฟู เฟสแรกจำนวน 100,000 ล้านบาทคาดว่าจะมีผู้ประกอบการ ให้ความสนใจใช้บริการมากขึ้น ด้วยจุดเด่นของโครงการสินเชื่อฟื้นฟู อัตราดอกเบี้ยต่ำ สามารถใช้ บสย.ค้ำประกันสินเชื่อได้ทุกเคส และยังเปิดกว้างขยายขอบเขตการค้ำประกันสินเชื่อมากกว่าปกติ จากกลุ่ม SMEs เป็นผู้ประกอบการทุกกลุ่มทั้งขนาดเล็ก ขนาดกลาง และครอบคลุมขนาดใหญ่ที่ขอสินเชื่อจากธนาคาร และผ่านการพิจารณาอนุมัติวงเงินสินเชื่อจากธนาคารแห่งประเทศไทย โดยทุกเคสที่มีเอกสารครบถ้วนที่ส่งมายัง บสย. จะได้รับการค้ำประกันสินเชื่อทั้งหมด
นอกจากนี้ บสย.ยังได้เพิ่มประสิทธิภาพการบริการจัดการภายใน เตรียมความพร้อมทั้งด้านบุคลากรและระบบปฎิบัติการอนุมัติค้ำประกันสินเชื่อ เพื่อรองรับปริมาณคำขอค้ำประกันสินเชื่อที่มีแนวโน้มเพิ่มจำนวนมากขึ้น โดยประสานการทำงานอย่างใกล้ชิดกับธนาคารพันธมิตร เพื่อเพิ่มประสิทธิภาพการอนุมัติค้ำประกันที่รวดเร็ว รวมทั้งได้เร่งประชาสัมพันธ์ “บสย.ค้ำทุกเคส” เพื่อสร้างความเข้าใจเกี่ยวกับแนวทางปฎิบัติและขั้นตอนการเข้าถึงสินเชื่อฟื้นฟู และการค้ำประกันสินเชื่อฟื้นฟูจาก บสย. ให้เข้าถึงผู้ประกอบการทุกกลุ่ม
นอกจากนี้ บสย.ได้เปิดช่องทางติดต่อ Call Center 02-890-9999 รวมทั้งศูนย์ที่ปรึกษาทางการเงิน SMEs หรือ บสย.F. A. Center โทร. 065-507-8999 Line @doctor.tcg เว็บไซต์ www.tcg.or.thและสำนักงานเขต บสย.ทั้ง 11 แห่ง เพื่อขอรับคำแนะนำการเข้าถึงแหล่งทุนและโครงการค้ำประกันสินเชื่อฟื้นฟูได้ทุกวันในเวลาทำการ
#บสยค้ำทุกเคส #ค้ำประกันสินเชื่อฟื้นฟู

ที่มา : https://www.thaigov.go.th/news/contents/details/42043