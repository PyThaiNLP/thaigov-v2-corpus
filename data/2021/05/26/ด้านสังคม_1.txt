รัฐบาลไทย-ข่าวทำเนียบรัฐบาล-อนุทิน เยี่ยมศูนย์ฉีดวัคซีนกลางบางซื่อ ทดลองระบบวันแรกให้กับบุคลากรขนส่งสาธารณะ


วันจันทร์ที่ 24 พฤษภาคม 2564
อนุทิน เยี่ยมศูนย์ฉีดวัคซีนกลางบางซื่อ ทดลองระบบวันแรกให้กับบุคลากรขนส่งสาธารณะ
รองนายกรัฐมนตรีและรัฐมนตรีว่าการกระทรวงสาธารณสุข ตรวจเยี่ยมศูนย์ฉีดวัคซีนกลางบางซื่อ ทดลองระบบฉีดวัคซีนโควิด 19 ในกลุ่มผู้ให้บริการขนส่งสาธารณะวันแรกตั้งเป้า 3,000-5,000 คน ครึ่งวันมีผู้เข้ารับบริการกว่า 1,000 คน
วันนี้ (24 พฤษภาคม 2564) ที่ศูนย์ฉีดวัคซีนกลางบางซื่อ กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า วันนี้ มาตรวจเยี่ยมการทดลองระบบฉีดวัคซีนโควิด 19 ในส่วนที่กระทรวงสาธารณสุขร่วมมือกับกระทรวงคมนาคม จัดบริการสำหรับกลุ่มบุคลากรขนส่งสาธารณะ ซึ่งถือว่าเป็นกลุ่มที่มีความเสี่ยงสูง เพื่อให้เกิดความปลอดภัยทั้งผู้ขับขี่และผู้โดยสาร จากการทดลองระบบก่อนเปิดให้บริการอย่างเต็มรูปแบบในวันที่ 7 มิถุนายน 2564 ภาพรวมถือว่าเป็นที่น่าพอใจ พร้อมให้บริการได้อย่างรวดเร็วในวันจริง โดยในระยะแรกได้เปิดให้บริการแก่บุคลากรด้านขนส่งสาธารณะ เช่น แท็กซี่ รถเมล์ เรือโดยสาร รถทัวร์ มอเตอร์ไซค์รับจ้าง รวมถึงกลุ่มผู้ให้บริการส่งอาหาร และองค์กรใหญ่ๆ ส่วนราชการที่มีบุคลากรในสังกัดจำนวนมาก เพื่อแบ่งเบาภาระของสถานพยาบาลที่จะต้องให้บริการประชาชนทั่วไปไม่ให้เกิดความแออัด ส่วนในระยะต่อไป จะเปิดระบบ Onsite Registration ตามนโยบายที่ต้องการให้ทุกคนเข้าถึงบริการวัคซีนได้อย่างสะดวก รวดเร็ว
นายอนุทินกล่าวต่อว่า ในครึ่งวันเช้าวันนี้มีผู้ที่เข้ารับบริการฉีดวัคซีนแล้วกว่า 1,000 คน พบผู้ที่มีอาการหลังฉีดวัคซีนที่เกิดขึ้นได้ซึ่งเป็นเรื่องปกติเพียง 8 คน ส่วนใหญ่มีอาการเวียนศีรษะ และ 1 ราย มีผื่นขึ้น ไม่มีอาการรุนแรงแต่อย่างใด และในช่วงบ่ายวันนี้ มีผู้ที่ลงทะเบียนเข้ารับการฉีดวัคซีนอีกจำนวน 3,900 คน และจะปรับจำนวนผู้เข้ารับบริการเพิ่มขึ้นในวันต่อไป
“ขอขอบคุณทุกคนที่พร้อมใจเข้ามาฉีดวัคซีน ขอให้ประชาชนมั่นใจว่าวัคซีนที่กระทรวงสาธารณสุขจัดหามาให้เป็นวัคซีนที่ดี เหมาะสม มีประสิทธิภาพและความปลอดภัย มีวัคซีนเพียงพอสำหรับทุกคน” นายอนุทินกล่าว
********************** 24 พฤษภาคม 2564

ที่มา : https://www.thaigov.go.th/news/contents/details/42045