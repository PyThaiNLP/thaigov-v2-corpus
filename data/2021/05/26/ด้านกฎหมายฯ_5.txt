รัฐบาลไทย-ข่าวทำเนียบรัฐบาล-กระทรวงยุติธรรมจัดการประชุมระดมความคิดเห็นเพื่อพิจารณากรอบการดำเนินงาน ภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล 


วันอังคารที่ 25 พฤษภาคม 2564
กระทรวงยุติธรรมจัดการประชุมระดมความคิดเห็นเพื่อพิจารณากรอบการดำเนินงาน ภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล
กระทรวงยุติธรรมเป็นเจ้าภาพจัดการประชุมระดมความคิดเห็นเพื่อพิจารณากรอบการดำเนินงาน ภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private International Law – HCCH)
ผ่านระบบการประชุมทางไกล
ในอังคารที่ ๒๕ พฤษภาคม ๒๕๖๔ เวลา ๑๑.๐๐ น. ณ ห้องประชุมกระทรวงยุติธรรม ๑๐ - ๐๑ อาคารกระทรวงยุติธรรม ถนนแจ้งวัฒนะ เขตหลักสี่ กรุงเทพฯ กระทรวงยุติธรรมเป็นเจ้าภาพจัดการประชุมระดมความคิดเห็นเพื่อพิจารณากรอบการดำเนินงานภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private International Law – HCCH) ผ่านระบบการประชุมทางไกล (Video Conference) โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุม
ผู้เข้าร่วมการประชุมประกอบด้วยหน่วยงานทั้งภาครัฐและภาควิชาการ ได้แก่ กระทรวงการต่างประเทศ สำนักงานอัยการสูงสุด สำนักงานศาลยุติธรรม สำนักงานคณะกรรมการกฤษฎีกา สถาบันเพื่อการยุติธรรมแห่งประเทศไทย (องค์การมหาชน) กระทรวงมหาดไทย กระทรวงการพัฒนาสังคมและความมั่นคงของมนุษย์ สำนักงานตำรวจแห่งชาติ
กองกฎหมาย สำนักงานปลัดกระทรวงยุติธรรม กรมคุ้มครองสิทธิและเสรีภาพ กรมบังคับคดี กรมพินิจและคุ้มครองเด็กและเยาวชน กรมสอบสวนคดีพิเศษ คณะนิติศาสตร์ จุฬาลงกรณ์มหาวิทยาลัย คณะนิติศาสตร์ มหาวิทยาลัยธรรมศาสตร์ คณะนิติศาสตร์ มหาวิทยาลัยรามคำแหง สภาทนายความ ในพระบรมราชูปถัมภ์ ในการนี้ กระทรวงยุติธรรมได้รับเกียรติจาก ศาสตราจารย์พิเศษ คนึง ฦาไชย ศาสตราจารย์ด้านกฎหมายระหว่างประเทศ แผนกคดีบุคคล และอดีตรัฐมนตรีช่วยว่าการกระทรวงมหาดไทย ที่ได้เข้าร่วมให้ข้อคิดเห็นอันเป็นคุณูปการต่อที่ประชุม และ รศ.ดร.พันธุ์ทิพย์ กาญจนะจิตรา สายสุนทร รองศาสตราจารย์ประจำศูนย์กฎหมายระหว่างประเทศ คณะนิติศาสตร์ มหาวิทยาลัยธรรมศาสตร์ ที่ได้ร่วมสังเคราะห์ประเด็นที่ผู้ร่วมการประชุมถกแถลง
วัตถุประสงค์ของการประชุมระดมความคิดเห็นฯ คือ เพื่อหารือและรับฟังความเห็นของหน่วยงานที่เกี่ยวข้องเกี่ยวกับกรอบการดำเนินการ ภายหลังจากที่ประเทศไทยได้เข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล เมื่อเดือนมีนาคม ๒๕๖๔ โดยที่ประชุมได้ร่วมกันแสดงความคิดเห็นอย่างกว้างขวางในหลายประเด็น อาทิ ความเป็นไปได้ในการดำเนินการเข้าเป็นภาคอนุสัญญา Apostille (Convention of 5 October 1961 Abolishing the Requirement of Legalisation for Foreign Public Documents) และ Choice of Court Covention (Convention of 30 June 2005 on Choice of Court Agreements) รวมถึงความเป็นไปได้ในการดำเนินการเกี่ยวกับการแก้ไขกฎหมายที่เกี่ยวข้อง เช่น การแก้ไขกฎหมายที่เกี่ยวข้องกับพระราชบัญญัติด้วยการขัดกันแห่งกฎหมาย พ.ศ. ๒๔๘๑ อนึ่ง ที่ประชุมยังได้หารือถึงประเด็นการจัดตั้งกลไกที่จะสนับสนุนการดำเนินงานทางด้านสารัตถะ โดยในอนาคตอาจเป็นรูปแบบคณะกรรมการหรือคณะทำงาน

ที่มา : https://www.thaigov.go.th/news/contents/details/42082