รัฐบาลไทย-ข่าวทำเนียบรัฐบาล-ยุติธรรม ประชุมขับเคลื่อนแผนจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๔ 


วันอังคารที่ 25 พฤษภาคม 2564
ยุติธรรม ประชุมขับเคลื่อนแผนจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๔
นายวัลลภ นาคบัว รองปลัดกระทรวงยุติธรรม หัวหน้ากลุ่มภารกิจด้านบริหารความยุติธรรม เป็นประธานการประชุมคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๔
ในวันจันทร์ที่ ๒๔ พฤษภาคม ๒๕๖๔ เวลา ๑๐.๐๐ น. ณ ห้องประชุม ๑๐-๐๑ อาคารที่ทำการกระทรวงยุติธรรม นายวัลลภ นาคบัว รองปลัดกระทรวงยุติธรรม หัวหน้ากลุ่มภารกิจด้านบริหารความยุติธรรม เป็นประธานการประชุมคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๔ โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ รองอธิบดีกรมคุ้มครองสิทธิและเสรีภาพ เข้าร่วมฯ ผ่านระบบการประชุมทางไกล (Video Conterence) ร่วมกับ พันตำรวจโท กรวัชร์ ปานประภากร อธิบดีกรมสอบสวนคดีพิเศษ ศาสตราจารย์ณรงค์ ใจหาญ รองอธิบดีกรมองค์การระหว่างประเทศ รองเลขาธิการคณะกรรมการสิทธิมนุษยชนแห่งชาติ และเจ้าหน้าที่จากหน่วยงานที่เกี่ยวข้องเข้าร่วม เพื่อรับทราบผลการดำเนินงานของคณะกรรมการจัดการเรื่องราวร้องทุกข์ กรณีถูกกระทำทรมานและถูกบังคับให้หายสาบสูญ ประจำปี ๒๕๖๓ และผลการดำเนินงานของคณะอนุกรรมการฯ ปี ๒๕๖๔ (ช่วงครึ่งปีแรก) รวมทั้งพิจารณาแผนการดำเนินงานของคณะอนุกรรมการฯ ปี ๒๕๖๔ (ช่วงครึ่งปีหลัง) และพิจารณาปรับปรุงคำสั่งแต่งตั้งคณะอนุกรรมการคัดกรองฯ
ในการนี้ คณะกรรมการฯ ได้มีมติรับทราบผลการดำเนินงานของคณะอนุกรรมการฯ ปี 2564 (ช่วงครึ่งปีแรก) และเห็นชอบแผนการดำเนินงานของคณะอนุกรรมการฯ ปี ๒๕๖๔ (ช่วงครึ่งปีหลัง) อีกทั้งเห็นชอบให้มีการปรับปรุงคำสั่งคณะอนุกรรมการคัดกรองฯ โดยเปลี่ยนแปลงองค์ประกอบคณะอนุกรรมการจาก ผู้แทนสถาบันนิติวิทยาศาสตร์เป็น นายแพทย์สาธารณสุขประจำจังหวัดที่เกิดเหตุ หรือ หัวหน้าแผนกนิติเวชในโรงพยาบาลจังหวัดที่เกิดเหตุ เพื่อให้การเก็บพยานหลักฐานเป็นไปอย่างรวดเร็วและทันต่อเหตุการณ์ พร้อมทั้ง เห็นชอบให้มีการเปลี่ยนแปลงองค์ประกอบคณะอนุกรรมการจากผู้แทนยุติธรรมจังหวัด เป็นผู้แทนยุติธรรมจังหวัดที่เกิดเหตุ เพื่อให้สอดคล้องกับการปฏิบัติงานจริง นอกจากนี้ ยังเพิ่มเติมอำนาจหน้าที่ของคณะอนุกรรมการคัดกรองทุกข์ ในการตรวจสอบข้อมูล แสวงหาข้อเท็จจริง และพยานหลักฐาน เพื่อประกอบคำร้องกรณีถูกกระทำทรมานและถูกบังคับให้หายสาบสูญด้วย

ที่มา : https://www.thaigov.go.th/news/contents/details/42064