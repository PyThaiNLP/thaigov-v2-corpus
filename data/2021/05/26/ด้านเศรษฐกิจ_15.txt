รัฐบาลไทย-ข่าวทำเนียบรัฐบาล-การรถไฟแห่งประเทศไทยร่วมอำนวยความสะดวกใช้สถานีกลางบางซื่อ จัดตั้งศูนย์ฉีดวัคซีนกลางบางซื่อ


วันอังคารที่ 25 พฤษภาคม 2564
การรถไฟแห่งประเทศไทยร่วมอำนวยความสะดวกใช้สถานีกลางบางซื่อ จัดตั้งศูนย์ฉีดวัคซีนกลางบางซื่อ
การรถไฟแห่งประเทศไทยร่วมอำนวยความสะดวกในการจัดเตรียมสถานีกลางบางซื่อ เพื่อให้บริการแก่เจ้าหน้าที่ บุคลากรทางการแพทย์ และประชาชนผู้มาใช้บริการให้เกิดความสะดวกอย่างเต็มที่
ศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม รายงานว่า ตามที่กระทรวงสาธารณสุข และกระทรวงคมนาคม ได้ร่วมกันบูรณาการจัดตั้ง “ศูนย์ฉีดวัคซีนกลางบางซื่อ” ที่สถานีกลางบางซื่อ  สำหรับให้ประชาชนสามารถเข้ารับบริการวัคซีนได้อย่างสะดวก รวดเร็ว และทั่วถึง เพื่อสร้างภูมิคุ้มกันหมู่ให้กับประชาชนตามนโยบายของ พลเอกประยุทธ์ จันทร์โอชา นายกรัฐมนตรีนั้น รฟท. ได้ร่วมอำนวยความสะดวกในการจัดเตรียมสถานีกลางบางซื่อ เพื่อให้บริการแก่เจ้าหน้าที่ บุคลากรทางการแพทย์ และประชาชนผู้มาใช้บริการให้เกิดความสะดวกอย่างเต็มที่
สำหรับบรรยากาศการให้บริการในวันแรก เมื่อวันที่ 24 พฤษภาคม 2564 ซึ่งเริ่มฉีดวัคซีนแก่ผู้ขับขี่รถโดยสารสาธารณะที่ลงทะเบียนไว้กับกรมการขนส่งทางบก และพนักงานหน่วยงานในสังกัดกระทรวงคมนาคมนั้น เป็นไปด้วยความเรียบร้อย โดยมี นายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงสาธารณสุข นายชยธรรม์ พรหมศร ปลัดกระทรวงคมนาคม และนายจิรุตม์ วิศาลจิตร ประธานกรรมการ การรถไฟแห่งประเทศไทย มาร่วมตรวจเยี่ยมและให้กำลังใจ ซึ่งมีผู้ลงทะเบียนทยอยเดินทางเข้ามารับบริการอย่างต่อเนื่องตลอดทั้งวัน โดยสามารถฉีดวัคซีนได้ครบตามเป้าหมาย 5,000  คน
ทั้งนี้ รฟท. ได้มีการจัดสรรพื้นที่ 14,294 ตารางเมตร ภายในสถานีกลางบางซื่อ สำหรับให้บริการในการฉีดวัคซีน รองรับการฉีดวัคซีนได้สูงสุดถึง 10,000 คนต่อวัน และยังมีพื้นที่สำรองที่สามารถขยายได้หากเกิดความแออัด ทั้งภายนอกอาคารและในอาคารโถงชั้นใน ตลอดจนสิ่งอำนวยความสะดวกอื่น ๆ และพื้นที่จอดรถส่วนบุคคล นอกจากนี้ ประชาชนสามารถเดินทางมาด้วยระบบขนส่งมวลชนสาธารณะ ทั้งรถไฟฟ้าเอ็มอาร์ที สายสีน้ำเงิน  รถประจำทาง ขสมก. 3 เส้นทาง ได้แก่ 1) ท่าน้ำบางโพ-สถานีเตาปูนสายสีม่วง 2) อนุสาวรีย์ชัยสมรภูมิ  3) ห้างสรรพสินค้าเซ็นทรัลลาดพร้าว - บีทีเอส สถานีหมอชิต หรือ รถไฟฟ้าใต้ดินสถานีสวนจตุจักร  สำหรับประชาชนที่ต้องการรับบริการฉีดวัคซีนที่ศูนย์ฉีดวัคซีนสถานีกลางบางซื่อนั้น สามารถลงทะเบียนรับคิวได้ผ่านแอพพลิเคชั่น”หมอพร้อม”

ที่มา : https://www.thaigov.go.th/news/contents/details/42071