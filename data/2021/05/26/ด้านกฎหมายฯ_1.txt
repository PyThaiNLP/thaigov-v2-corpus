รัฐบาลไทย-ข่าวทำเนียบรัฐบาล-รมว.ยุติธรรม เปิดปฏิบัติการ "ยุทธการพิทักษ์ไทย ยึดทรัพย์ ตัดวงจรยาเสพติด"2/2564 ลงพื้นที่ 21 จังหวัดยึดได้ 448.29 ล้าน รวมทั้งหมด 4,549 ล้านบาท เชื่อทำได้ตามเป้า 6,000 ล้าน


วันจันทร์ที่ 24 พฤษภาคม 2564
รมว.ยุติธรรม เปิดปฏิบัติการ "ยุทธการพิทักษ์ไทย ยึดทรัพย์ ตัดวงจรยาเสพติด"2/2564 ลงพื้นที่ 21 จังหวัดยึดได้ 448.29 ล้าน รวมทั้งหมด 4,549 ล้านบาท เชื่อทำได้ตามเป้า 6,000 ล้าน
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธาน เปิดปฏิบัติการ "ยุทธการพิทักษ์ไทย ยึดทรัพย์ ตัดวงจรยาเสพติด"
ครั้งที่ 2/2564
รมว.ยุติธรรม เปิดปฏิบัติการ "ยุทธการพิทักษ์ไทย ยึดทรัพย์ ตัดวงจรยาเสพติด"2/2564 ลงพื้นที่ 21 จังหวัดยึดได้ 448.29 ล้าน รวมทั้งหมด 4,549 ล้านบาท เชื่อทำได้ตามเป้า 6,000 ล้าน ขอบคุณนายกฯ สนับสนุนงานเต็มที่ หวังกวาดล้างให้หมดสาวตั้งแต่ตัวเล็กไปถึงบอสใหญ่
เมื่อเวลา 11.00 น. ที่สำนักงานคณะกรรมการป้องกันและปราบปรามยาเสพติด (ป.ป.ส.) นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธาน เปิดปฏิบัติการ "ยุทธการพิทักษ์ไทย ยึดทรัพย์ ตัดวงจรยาเสพติด" ครั้งที่ 2/2564 พร้อมด้วย นายวิชัย ไชยมงคล เลขาธิการ ป.ป.ส.
นายสมศักดิ์ กล่าวว่า ตนได้ประกาศไว้ตั้งแต่ต้นปีว่าได้ปรับเปลี่ยนยุทธวิธีเน้นทำงานเชิงรุกมากขึ้น โดยได้ยกระดับบุคลากร ความพร้อมของเครื่องมือ รวมทั้งการปรับแก้ประมวลกฎหมายยาเสพติด โดยถึงแม้ในช่วงที่ผ่านมาจะมีสถานการณ์ไวรัสโควิด-19 แต่ทาง ป.ป.ส. และคณะทำงานปฏิบัติการพาลีปราบยา ยังบูรณาการทำงานร่วมกับหน่วยงานที่เกี่ยวข้องเดินหน้ากันต่อ เมื่อเปรียบตัวเลขการยึดทรัพย์ของปีที่แล้ว 3 ไตรมาสยึดได้ 1,069 ล้านบาท แต่ในปีงบประมาณ 2564 ผ่านไป 3 ไตรมาสจนถึงวันนี้ยึดได้แล้ว 4,549 ล้านบาท ซึ่งยังเหลืออีก 1 ไตรมาส จึงเป็นตัวเลขที่ทำให้มั่นใจว่าเราจะทำได้ตามเป้าหมาย 6,000 ล้านบาท ถ้าหากเรามีความพร้อมทั้งหมดโดยเฉพาะเรื่องของกฎหมาย จะทำให้การทำงานของคณะต่างๆ เข้าถึงแหล่งทรัพย์สินของเครือข่ายยาเสพติดได้ง่ายขึ้น
นายสมศักดิ์ กล่าวอีกว่า ปฏิบัติการในวันนี้เป็นการลงพื้นที่ 21 จังหวัด ติดตาม 19 เครือข่าย 39 จุดตามเป้าหมาย โดยยึดทรัพย์สินเพิ่มเติม เช่น ที่ดิน อสังหาริมทรัพย์ บัญชีเงินฝาก  รวมทรัพย์สินอายัดได้ 448.29 ล้านบาท โดยมีเครือข่ายใหญ่ อาทิ ป.ป.ส. ภาค 7 เครือข่ายนายวิฑูรยึดได้ 296 ล้านบาท เครือข่าย จ.พิษณุโลก ยึดได้ 11.69 ล้านบาท ซึ่งทั้งหมดนี้เป็นผลงานที่น่าพอใจเป็นไปตามเป้าหมายที่เราได้วางไว้ ซึ่งการดำเนินงานที่ผ่านมาในการยึดทรัพย์เครือข่ายยาเสพติดเฉลี่ยไตรมาสละประมาณ 1,500 ล้านบาท ส่วนการดำเนินคดี เรามีแบบฟอร์มที่ คตส. ได้วางเอาไว้ ถ้าผู้ที่ถูกอายัดทรัพย์สินสามารถตอบคำถามตามแบบฟอร์มได้ทั้งหมดเราจะคืนให้ แต่หากตอบไม่ได้เราจะยึดอายัดทรัพย์เพราะเป็นผู้ต้องสงสัยเกี่ยวกับยาเสพติด
จากนั้นเป็นการรายงานของชุดปฏิบัติการ 4 ชุด คือ 1. จ.แม่ฮ่องสอน ที่เป็นการดำเนินการสืบสวนจากคดีเมื่อปี 2563 มาขยายผลเพิ่ม โดยยึดทรัพย์เพิ่มได้ 24 ล้านบาท 2. ป.ป.ส. ภาค 5 จ.ลำปาง ขยายผลจากคดีปี 2563 เปิดปฏิบัติการเพิ่มเติม 3 จุด ยึดทรัพย์รวม 36.6 ล้านบาท 3. ป.ป.ส.กทม. ขยายผลจับกุม 2 เครือข่ายนักค้ายาชาวไต้หวันและคนไทย มีทั้ง คอนโด และเงินรวมมูลค่า 9.8 ล้านบาท และ 4.  จ.ปทุมธานี  ขยายผลจากการจับกุมกลุ่มเครือข่ายจาก จ.น่าน โดย พล.ต.ท.คำรณวิทย์ ธูปกระจ่าง นายก อบจ.ปทุมธานี เป็นผู้รายงานผลการจับกุมยึดทรัพย์ได้มูลค่า 32 ล้านบาท และทาง อบจ.ปทุมธานี พร้อมที่จะช่วยสนับสนุนการทำงานด้านการป้องกันและปราบปรามยาเสพติดอย่างเต็มที่ โดยนายสมศักดิ์ กล่าวว่า ขอบคุณ พล.ต.ท.คำรณวิทย์ ที่ช่วยสนับสนุนการป้องกันและปราบปรามยาเสพติด เพราะท่านมีชื่อเสียงในด้านนี้อยู่แล้ว ซึ่งตนหวังว่า จ.ปทุมธานี จะเป็นต้นแบบจังหวัดนำร่อง ไม่มีคนติดยาเสพติด ตนมั่นใจฝีมือของท่านว่าจะทำให้ปทุมธานีไม่มียาเสพติด ภายใน 4 ปีนี้
"เราจะไม่วางมือในการป้องกันและปราบปรามยาเสพติด ผมขอขอบคุณนายกรัฐมนตรี ที่ให้นโยบายสำคัญ คือ การเรียนรู้วิธีการใหม่ๆ การยกระดับเครื่องมือและอุปกรณ์ และการปรับปรุงกฎหมาย และขอบคุณเจ้าหน้าที่ทุกคนที่ร่วมมือกันบูรณาการทำงานอย่างเต็มที่ สืบสวนโยงไปจนถึงระดับเครือข่ายใหญ่ วันนี้เราต้องกวาดล้างให้หมด ตั้งแต่คนขายตัวเล็กๆ ซึ่งหากเราปล่อยไปวันหน้าเขาจะพัฒนาเป็นรายใหญ่ได้ และต้องสืบสาวไปจนถึงต้นตอเครือข่ายตัดวงจรทั้งกระบวนการ และจะพยายามดำเนินการให้ตำรวจทั่วประเทศ ได้รับรู้กระบวนการสืบสวนยึดทรัพย์ รวมทั้งการยึดทรัพย์ตามมูลค่ายาเสพติด หรือ แวลูเบท เพื่อให้การทำงานครอบคลุมทั่วประเทศ ไม่ใช่การทำงานของส่วนกลางเพียงอย่างเดียว ตนเชื่อว่าหากทำได้อย่างเต็มระบบปัญหายาเสพติดจะลดลงไปเป็นอย่างมาก" นายสมศักดิ์ กล่าว

ที่มา : https://www.thaigov.go.th/news/contents/details/42037