รัฐบาลไทย-ข่าวทำเนียบรัฐบาล-นายกฯ รับมอบกล้าไม้ “ต้นตะเคียนทอง”  เนื่องในวันต้นไม้ประจำปีของชาติ พ.ศ. 2564  พร้อมเชิญชวนประชาชนร่วมกันปลูกต้นไม้ลดผลกระทบสิ่งแวดล้อมและให้สภาพอากาศดีขึ้น  


วันอังคารที่ 25 พฤษภาคม 2564
พิมพ์
นายกฯ รับมอบกล้าไม้ “ต้นตะเคียนทอง”  เนื่องในวันต้นไม้ประจำปีของชาติ พ.ศ. 2564  พร้อมเชิญชวนประชาชนร่วมกันปลูกต้นไม้ลดผลกระทบสิ่งแวดล้อมและให้สภาพอากาศดีขึ้น
นายกรัฐมนตรี รับมอบกล้าไม้ “ต้นตะเคียนทอง”  เนื่องในวันต้นไม้ประจำปีของชาติ พ.ศ. 2564  พร้อมเชิญชวนประชาชนร่วมกันปลูกต้นไม้ลดผลกระทบสิ่งแวดล้อมและให้สภาพอากาศดีขึ้น
วันนี้ (25 พ.ค.64) เวลา 08.00 น. นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และนายอดิศร นุชดำรง อธิบดีกรมป่าไม้ เข้าพบเพื่อมอบกล้าไม้ เนื่องในวันต้นไม้ประจำปีของชาติ พ.ศ. 2564  สำหรับเป็นผู้นำและเชิญชวนประชาชนในการร่วมกันปลูกต้นไม้  โดยมีนายดิสทัต โหตระกิตย์ เลขาธิการนายกรัฐมนตรี เข้าร่วมด้วย ณ ห้องสีม่วง ตึกไทยคู่ฟ้า ทำเนียบรัฐบาล
รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวว่าคณะรัฐมนตรีมีมติเมื่อวันที่ 31มกราคม 2532 กำหนดให้วันวิสาขบูชาของทุกปีเป็น “วันต้นไม้ประจำปีของชาติ” เพื่อให้ประชาชนและหน่วยงานภาคส่วนต่าง ๆ มีส่วนร่วมในการฟื้นฟูทรัพยากรป่าไม้ของชาติ เช่น การปลูกต้นไม้ ซึ่งช่วยป้องกันและลดผลกระทบจากการเปลี่ยนแปลงทางสภาพภูมิอากาศ ลดมลภาวะเป็นพิษจากฝุ่นและหมอกควัน โดยในปีนี้“วันต้นไม้ประจำปีของชาติ” ตรงกับวันที่ 26 พฤษภาคม 2564 จึงถือโอกาสนี้มอบต้นกล้าไม้ “ต้นตะเคียนทอง” ให้กับนายกรัฐมนตรี รวมถึงมอบต้นกล้าไม้อื่น ๆ ให้กับรองนายกรัฐมนตรีและรัฐมนตรีด้วย เพื่อจะได้นำไปปลูกต่อไป โดยต้นกล้าไม้ต่าง ๆ ดังกล่าวได้ผ่านพิธีเจริญพระพุทธมนต์เป็นต้นไม้ศักดิ์สิทธิ์และได้มอบแจกจ่ายให้ประชาชนไปส่วนหนึ่งแล้ว
นายกรัฐมนตรีขอบคุณกระทรวงทรัพยากรธรรมชาติและสิ่งแวดล้อมที่เป็นหลักในการปลูกต้นไม้ ซึ่งต้นไม้เป็นส่วนสำคัญในการรักษาโลก สอดคล้องกับนโยบายของรัฐบาลในเรื่องการลดผลกระทบจากสิ่งแวดล้อมและการเปลี่ยนแปลงของสภาพภูมิอากาศต่าง ๆ ซึ่งมีแผนแม่บททั้งในระยะสั้นและระยะยาว และกิจกรรมต่าง ๆ รองรับในการร่วมกันปลูกต้นไม้ โดยสิ่งสำคัญที่สุดของการปลูกต้นไม้คือทำให้อากาศและสภาพแวดล้อมดีขึ้น ขณะนี้กำลังให้มีการหารือร่วมกันเพื่อพิจารณาถึงการที่จะประเทศไทยและประเทศเพื่อนบ้านมาปลูกต้นไม้ร่วมกัน โดยอาจพิจารณาให้ปลูกในบริเวณชายแดน ซึ่งจะเป็นการสร้างความร่วมมือในประเทศอาเซียนด้วยกันตามนโยบาย Thailand Plus One รวมถึงการลดการเผาซึ่งเป็นปัญหาที่ส่งผลกระทบต่อสภาพอากาศและสิ่งแวดล้อม ทั้งนี้ ขอให้มีการรณรงค์เชิญชวนประชาชนมาร่วมกันปลูกป่าให้มากขึ้นเพื่อลดผลกระทบดังกล่าว  นายกรัฐมนตรียังได้ให้คำแนะนำในการเตรียมต้นกล้าที่เหมาะสมสำหรับการปลูก ต้องมีขนาดความสูงเกิน 1 เมตรโดยประมาณ ซึ่งจะช่วยลดการตายของต้นไม้ได้พร้อมให้กระทรวงทรัพยากรธรรมชาติและสิ่งแวดล้อมเตรียมกล้าไม้ให้เพียงพอสำหรับการปลูกด้วย
โอกาสนี้ นายกรัฐมนตรี ได้อวยพรให้การดำเนินกิจกรรมและโครงการในการปลูกต้นไม้ของกระทรวงทรัพยากรธรรมชาติและสิ่งแวดล้อมประสบผลสำเร็จตามเป้าหมายที่กำหนดไว้ด้วยดี รวมถึงโครงการและกิจกรรมปลูกต้นไม้และปลูกป่าเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ภายใต้ชื่อ “รวมใจไทย ปลูกต้นไม้เพื่อแผ่นดิน” สืบสานการปลูกต้นไม้ สู่ 100 ล้านต้น ด้วย
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42059