รัฐบาลไทย-ข่าวทำเนียบรัฐบาล-กบข. จัดงานประชุมใหญ่ผู้แทนสมาชิก รายงานผลการดำเนินงานประจำปี 2563


วันอังคารที่ 25 พฤษภาคม 2564
พิมพ์
กบข. จัดงานประชุมใหญ่ผู้แทนสมาชิก รายงานผลการดำเนินงานประจำปี 2563
กองทุนบำเหน็จบำนาญข้าราชการ (กบข.) จัดงานประชุมใหญ่ผู้แทนสมาชิกผ่านระบบอิเล็กทรอนิกส์ (E-Meeting) ตามมาตรการป้องกันโควิด-19 เพื่อรายงานผลการดำเนินงาน ฐานะการเงินและการรับจ่ายเงินของกองทุนในปี 2563 แนวทางการดำเนินงานในปี 2564
กองทุนบำเหน็จบำนาญข้าราชการ (กบข.) จัดงานประชุมใหญ่ผู้แทนสมาชิกผ่านระบบอิเล็กทรอนิกส์ (E-Meeting) ตามมาตรการป้องกันโควิด-19 เพื่อรายงานผลการดำเนินงาน ฐานะการเงินและการรับจ่ายเงินของกองทุนในปี 2563 แนวทางการดำเนินงานในปี 2564 ตลอดจนรับฟังความคิดเห็นและข้อเสนอแนะของผู้แทนสมาชิก สำหรับผลการดำเนินงานในปี 2563 กบข. สามารถบรรลุเป้าหมายตามแผนงานได้ทั้งหมด ในด้านลงทุน กบข. สามารถสร้างผลตอบแทนกองทุนส่วนสมาชิกได้ถึงร้อยละ 4.79 (หลังหักค่าใช้จ่าย) นอกจากนี้ยังได้เพิ่มแผนการลงทุนใหม่เพื่อเป็นทางเลือกให้แก่สมาชิก และยังเป็นผู้นำในการขับเคลื่อนการลงทุนที่ให้ความสำคัญกับปัจจัยด้าน ESG สำหรับการดำเนินงานด้านสมาชิก ผลจากการสื่อสารและให้ความรู้แก่สมาชิกอย่างต่อเนื่อง ทำให้ในปี 2563 มีจำนวนสมาชิกที่ออมเพิ่มและเลือกแผนการลงทุนเพิ่มขึ้นเป็นจำนวนมาก รวมถึงการเข้าใช้บริการต่างๆ ของ กบข. ผ่านดิจิทัลแพลตฟอร์มที่เพิ่มมากขึ้นเช่นกัน
สำหรับการประชุมในครั้งนี้ มีนายกฤษฎา จีนะวิจารณะ ประธานกรรมการกองทุนบำเหน็จบำนาญข้าราชการ เป็นประธานในที่ประชุม พร้อมด้วยนางสาวกุลยา ตันติเตมิท ประธานอนุกรรมการจัดการลงทุน ม.ล.พัชรภากร เทวกุล ประธานอนุกรรมการสมาชิกสัมพันธ์ นายประภาศ คงเอียด ประธานอนุกรรมการตรวจสอบ และ ดร.ศรีกัญญา ยาทิพย์ เลขาธิการคณะกรรมการ กบข. เข้าร่วมรายงานผลการดำเนินงาน เมื่อวันที่ 24 พฤษภาคม 2564 โดยมีผู้แทนสมาชิกเข้าร่วมประชุมผ่านระบบอิเล็กทรอนิกส์ ทั้งสิ้น 523 คน
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.07 ล้านล้านบาท (ข้อมูล ณ 30 เม.ย. 2564)
สอบถามข้อมูลเพิ่มเติมสำหรับสื่อมวลชน : ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/42061