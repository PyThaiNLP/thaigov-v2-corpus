รัฐบาลไทย-ข่าวทำเนียบรัฐบาล-รมว.ยุติธรรม รับมอบต้นมะค่าโมงจากกระทรวงทรัพยากรธรรมชาติและสิ่งแวดล้อม เนื่องในวันต้นไม้ประจำปีของชาติ พ.ศ. ๒๕๖๔


วันอังคารที่ 25 พฤษภาคม 2564
รมว.ยุติธรรม รับมอบต้นมะค่าโมงจากกระทรวงทรัพยากรธรรมชาติและสิ่งแวดล้อม เนื่องในวันต้นไม้ประจำปีของชาติ พ.ศ. ๒๕๖๔
นายสมศักดิ์ เทพสุทิน รัฐมนตรีว่าการกระทรวงยุติธรรม รับมอบต้นมะค่าโมงจากนายนพดล ฮมแสน ผู้อำนวยการกองการอนุญาต กรมป่าไม้ ผู้แทนกระทรวงทรัพยากรธรรมชาติและสิ่งแวดล้อม เนื่องในวันต้นไม้ประจำปีของชาติ พ.ศ. ๒๕๖๔
ในวันอังคารที่ ๒๕ พฤษภาคม ๒๕๖๔ เวลา ๐๘.๓๐ น. ณ โถงกลาง ชั้น ๒ อาคารกระทรวงยุติธรรม ถนนแจ้งวัฒนะ กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม รับมอบต้นมะค่าโมงจากนายนพดล ฮมแสน ผู้อำนวยการกองการอนุญาต กรมป่าไม้ ผู้แทนกระทรวงทรัพยากรธรรมชาติและสิ่งแวดล้อม เนื่องในวันต้นไม้ประจำปีของชาติ พ.ศ. ๒๕๖๔ โดยมีนายสำรวม บุญเสริม ผู้เชี่ยวชาญเฉพาะด้านบริหารทรัพยากรบุคคล เข้าร่วมด้วย
สำหรับกล้าไม้ที่กระทรวงทรัพยากรธรรมชาติและสิ่งแวดล้อม ได้นำมามอบให้กระทรวงยุติธรรม ประกอบด้วย ๕ พันธุ์ไม้ คือ มะค่าโมง เหลืองปรีดียาธร มะฮอกกานีใบใหญ่ พะยูง และกระถินเทพา รวมจำนวน ๑๐๑ ต้น ทั้งนี้ กระทรวงทรัพยากรธรรมชาติและสิ่งแวดล้อม ได้นำส่งกล้าไม้ให้กับคณะรัฐมนตรี ในวันที่ ๒๕ พฤษภาคม ๒๕๖๔ ก่อนการประชุมคณะรัฐมนตรี เพื่อร่วมกันปลูกต้นไม้ ในวันต้นไม้ประจำปีของชาติ พ.ศ. ๒๕๖๔ ซึ่งตรงกับวันที่ ๒๖ พฤษภาคม ๒๕๖๔ ตามโครงการและกิจกรรมปลูกต้นไม้และปลูกป่าเฉลิมพระเกียรติเนื่องในโอกาสมหามงคลพระราชพิธีบรมราชาภิเษก ภายใต้ชื่อ “รวมใจไทย ปลูกต้นไม้ เพื่อแผ่นดิน” สืบสานสู่ ๑๐๐ ล้านต้น เพื่อเป็นการสร้างและกระตุ้นให้ประชาชนและหน่วยงานทุกภาคส่วนได้มีส่วนร่วมในการฟื้นฟูทรัพยากรป่าไม้ของชาติ ตลอดจนช่วยป้องกันและลดผลกระทบจากการเปลี่ยนแปลงทางสภาพภูมิอากาศ ลดมลภาวะเป็นพิษจากฝุ่นและหมอกควัน ช่วยให้อากาศกลับมาสะอาดเพื่อให้ประชาชนมีสุขภาพที่ดีต่อไป

ที่มา : https://www.thaigov.go.th/news/contents/details/42066