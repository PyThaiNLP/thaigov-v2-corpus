รัฐบาลไทย-ข่าวทำเนียบรัฐบาล-“ชัยวุฒิ” ต้อนรับเอกอัครราชทูตรัสเซียหารือการส่งเสริมความร่วมมือด้านดิจิทัล-จับคู่ธุรกิจ


วันอังคารที่ 25 พฤษภาคม 2564
“ชัยวุฒิ” ต้อนรับเอกอัครราชทูตรัสเซียหารือการส่งเสริมความร่วมมือด้านดิจิทัล-จับคู่ธุรกิจ
“ชัยวุฒิ” ต้อนรับเอกอัครราชทูตรัสเซียหารือการส่งเสริมความร่วมมือด้านดิจิทัล-จับคู่ธุรกิจ
“ชัยวุฒิ” รมว.ดีอีเอส ให้การต้อนรับเอกอัครราชทูตสหพันธรัฐรัสเซียประจำประเทศไทย หารือแนวทางการส่งเสริมความร่วมมือด้านดิจิทัล และสร้างโอกาสจับคู่ธุรกิจทั้งระดับภาครัฐและเอกชน ชื่นชมการดำเนินงานด้านต่อต้านข่าวปลอมของประเทศไทย
วานนี้ (24 พ.ค. 64) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) และผู้บริหารระดับสูงของกระทรวงฯ ได้ให้การต้อนรับ นายเยฟเกนี โตมีฮิน (H.E. Mr. Evgeny Tomikhin) เอกอัครราชทูตสหพันธรัฐรัสเซียประจำประเทศไทย ในโอกาสเข้าเยี่ยมคารวะ ทั้งนี้ ฝ่ายรัสเซียแสดงความมุ่งมั่นในการส่งเสริมความร่วมมือด้านดิจิทัล กับไทยโดยเฉพาะด้านความมั่นคงปลอดภัยทางไซเบอร์ พร้อมแสดงความชื่นชมและสนใจการดำเนินการต่อต้านข่าวปลอมของประเทศไทย
นอกจากนี้ ฝ่ายรัสเซียยังได้แสดงความประสงค์จัดงาน Forum ทั้งแบบออนไลน์และ face-to-face กับฝ่ายไทยเพื่อเปิดโอกาสให้ภาครัฐและเอกชนของทั้งสองฝ่าย ได้มีโอการสร้างความร่วมมือหรือจับคู่ธุรกิจ ซึ่งฝ่ายไทยและรัสเซียได้เคยร่วมจัดงาน Russia – Thailand Technology Day เมื่อวันที่ 31 มีนาคม ที่ผ่านมา และประสบความสำเร็จด้วยดี
“ในการพบปะครั้งนี้ ฝ่ายรัสเซียยังได้มีการพูดถึงการส่งเสริมความร่วมมือในการพัฒนาทรัพยากรบุคคล เช่นความร่วมมือระหว่างมหาวิทยาลัยและการให้ทุนการศึกษา และต้องการร่วมงานกับหน่วยงานที่เกี่ยวข้องของไทย เช่นสำนักงานส่งเสริมเศรษฐกิจดิจิทัล (ดีป้า) และสำนักงานคณะกรรมการการรักษาความมั่นคงปลอดภัยไซเบอร์แห่งชาติ(สกมช.)” นายชัยวุฒิกล่าว
ในโอกาสนี้ กระทรวงดิจิทัลฯ ได้แสดงความขอบคุณและยินดีสนับสนุนกิจกรรมความร่วมมือกับฝ่ายรัสเซียอย่างเต็มที่ในทุกด้าน รวมถึงได้หารือในประเด็นการจัดทำร่างบันทึกความเข้าใจว่าด้วยเรื่องความร่วมมือด้านการสื่อสารและเทคโนโลยีสารสนเทศ ระหว่างกระทรวงพัฒนาดิจิทัล โทรคมนาคมและการสื่อสารมวลชนสหพันธรัฐรัสเซีย และกระทรวงดิจิทัลฯ
นายชัยวุฒิ กล่าวว่า ในปี 2565 ประเทศไทยจะเป็นเจ้าภาพจัดการประชุมกรอบความร่วมมือภูมิภาคเอเชีย-แปซิฟิก หรือเอเปค (APEC) ซึ่งฝ่ายรัสเซียแจ้งว่า ผู้นำประเทศและหน่วยงานที่เกี่ยวข้องของรัสเซีย มีแผนจะเดินทางเข้าร่วมการประชุมดังกล่าวเป็นจำนวนมาก จึงเป็นโอกาสอันดีที่ผู้นำของทั้งสองประเทศและหน่วยงานที่เกี่ยวข้องจะได้มีโอกาสพบปะ เพื่อขับเคลื่อนความร่วมมือระหว่างกันต่อไป
************

ที่มา : https://www.thaigov.go.th/news/contents/details/42076