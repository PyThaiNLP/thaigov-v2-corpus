รัฐบาลไทย-ข่าวทำเนียบรัฐบาล-สธ. เผยโรงพยาบาลบุษราคัม เดินหน้าเตรียมเฟส 2 คืบหน้า มากกว่า 70 เปอร์เซ็นต์


วันอังคารที่ 25 พฤษภาคม 2564
สธ. เผยโรงพยาบาลบุษราคัม เดินหน้าเตรียมเฟส 2 คืบหน้า มากกว่า 70 เปอร์เซ็นต์
กระทรวงสาธารณสุข เผยโรงพยาบาลบุษราคัมเดินหน้าขยายเตียงเฟส 2 จำนวน 1,080 เตียง ขณะนี้คืบหน้ากว่า 70 เปอร์เซ็นต์ คาดว่าจะเปิดรับผู้ป่วยได้ภายในสัปดาห์นี้ ส่วนบุคลากรทางการแพทย์ชุดที่สองเตรียมทยอยเข้าปฏิบัติงานในวันพรุ่งนี้
กระทรวงสาธารณสุข เผยโรงพยาบาลบุษราคัมเดินหน้าขยายเตียงเฟส 2 จำนวน 1,080 เตียง ขณะนี้คืบหน้ากว่า 70 เปอร์เซ็นต์ คาดว่าจะเปิดรับผู้ป่วยได้ภายในสัปดาห์นี้ ส่วนบุคลากรทางการแพทย์ชุดที่สองเตรียมทยอยเข้าปฏิบัติงานในวันพรุ่งนี้
วันนี้ (25 พฤษภาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข เปิดเผยภายหลังติดตามความคืบหน้าโรงพยาบาลบุษราคัมที่ดูแลผู้ป่วยโควิด 19 โดยเฉพาะ ว่าโรงพยาบาลบุษราคัมได้เปิดรับและดูแลผู้ป่วยโควิด 19 มาแล้ว 11 วัน มีผู้ป่วยเข้ารับรักษา รวม 822 ราย ในจำนวนนี้เป็นผู้ป่วยกลุ่มอาการเล็กน้อย 536 ราย กลุ่มอาการปานกลาง 198 ราย ส่งต่อรักษา 31 ราย ขณะนี้ยังอยู่ระหว่างรักษา 734 ราย รักษาหายแพทย์อนุญาตให้กลับบ้านแล้ว 57 ราย โดยภาพรวมการดำเนินงานเป็นไปอย่างคล่องตัว ด้วยความพร้อมของสถานที่ วัสดุ อุปกรณ์ ระบบการสื่อสารภายใน ระบบติดตามดูแลผู้ป่วยผ่านกล้องวงจรปิด และระบบสุขอนามัยสิ่งแวดล้อม รวมถึงความเชี่ยวชาญของบุคลากร โดยบุคลากรชุดแรกที่ปฏิบัติงาน เริ่มทยอยกลับไปปฏิบัติงานต้นสังกัดแล้ว และชุดที่สองจากจังหวัดต่างๆ อาทิ โรงพยาบาลสระบุรี โรงพยาบาลแพร่ โรงพยาบาลสมเด็จพระยุพราชเดชอุดม โรงพยาบาลอินทร์บุรี โรงพยาบาลมหาสารคาม โรงพยาบาลพุทธโสธร  โรงพยาบาลยะลา เป็นต้น จะทยอยหมุนเวียนเข้ามาปฏิบัติหน้าที่เพื่อความต่อเนื่องในวันพรุ่งนี้ ในส่วนการเตรียมความพร้อมขยายเตียงผู้ป่วยเฟส 2 อีก 1,080 เตียง เพื่อรองรับผู้ป่วยที่มีจำนวนเพิ่มขึ้น ขณะนี้คืบหน้าไปกว่า ร้อยละ 70 คาดว่าจะเปิดรับผู้ป่วยได้ภายในสัปดาห์นี้
“ขอขอบคุณทีมงานและบุคลากรทางการแพทย์ทุกคนที่เสียสละเป็นจิตอาสา รวมพลังทุ่มเททำงานกันอย่างเต็มที่ในการดูแลรักษาผู้ป่วย มีหลายรายที่หายดีและกลับบ้านได้แล้ว ทั้งนี้เป็นภารกิจของกระทรวงสาธารณสุขในการดูแลรักษาผู้ติดเชื้อทุกรายอย่างเต็มประสิทธิภาพ เพื่อลดความสูญเสียจากสถานการณ์โรควิด 19 และเราจะผ่านพ้นวิกฤตินี้ไปด้วยกัน” นายแพทย์เกียรติภูมิกล่าว
*************************************** 25 พฤษภาคม 2564
********************************

ที่มา : https://www.thaigov.go.th/news/contents/details/42093