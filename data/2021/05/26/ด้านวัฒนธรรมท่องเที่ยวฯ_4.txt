รัฐบาลไทย-ข่าวทำเนียบรัฐบาล-วธ.เผยผลโพลวัน“วิสาขบูชา”ประชาชนส่วนใหญ่ตั้งใจลด ละ เลิก อบายมุข  หนุนจัดกิจกรรมรูปแบบออนไลน์“อยู่บ้าน สร้างบุญ”


วันอังคารที่ 25 พฤษภาคม 2564
วธ.เผยผลโพลวัน“วิสาขบูชา”ประชาชนส่วนใหญ่ตั้งใจลด ละ เลิก อบายมุข  หนุนจัดกิจกรรมรูปแบบออนไลน์“อยู่บ้าน สร้างบุญ”
วธ.เผยผลโพลวัน“วิสาขบูชา”ประชาชนส่วนใหญ่ตั้งใจลด ละ เลิก อบายมุข  หนุนจัดกิจกรรมรูปแบบออนไลน์“อยู่บ้าน สร้างบุญ”
วธ.เผยผลโพลวัน“วิสาขบูชา”ประชาชนส่วนใหญ่ตั้งใจลด ละ เลิก อบายมุข  หนุนจัดกิจกรรมรูปแบบออนไลน์“อยู่บ้าน สร้างบุญ” ไหว้พระสวดมนต์ที่บ้าน ตักบาตร ฟังเทศน์ออนไลน์-เวียนเทียนออนไลน์  แนะสืบสานรักษา“วันอัฏฐมีบูชา”
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม(วธ.)ร่วมกับสวนดุสิตโพล มหาวิทยาลัยสวนดุสิต ได้สำรวจความคิดเห็นเด็ก เยาวชน และประชาชนที่มีต่อวันวิสาขบูชาในสถานการณ์โควิด – 19 ในรูปแบบออนไลน์ “อยู่บ้าน สร้างบุญ” จากผู้ตอบแบบสอบถาม จำนวน 7,507 คนครอบคลุมทุกภูมิภาค  ผลสำรวจพบว่าเด็ก เยาวชน และประชาชนส่วนใหญ่ ร้อยละ 87.25 ทราบว่า “วิสาขบูชา” ย่อมาจากคำว่า “วิสาขปุรณมีบูชา” แปลว่า “การบูชาในวันเพ็ญเดือนวิสาขะ” ซึ่งปีนี้ตรงกับวันที่ 26 พฤษภาคม 2564  เป็นวันขึ้น 15 ค่ำ เดือน 7 ส่วนความสำคัญของวันวิสาขบูชา ผู้ตอบแบบสอบถามอันดับ 1 ร้อยละ 78.38 เห็นว่าเป็นวันที่พระพุทธเจ้าประสูติ อันดับ 2 ร้อยละ 73.50 เป็นวันที่พระพุทธเจ้าตรัสรู้ อันดับ 3 ร้อยละ 69.55 เป็นวันที่พระพุทธเจ้าเสด็จปรินิพพานและอันดับ 4 ร้อยละ 52.88 เป็นวันสำคัญสากลของโลก
รัฐมนตรีว่าการกระทรวงวัฒนธรรม กล่าวอีกว่า  เมื่อสอบถามถึงหลักธรรมในวันวิสาขบูชา ผู้ตอบแบบร้อยละ 92.83 ทราบว่าหลักธรรมที่พระพุทธเจ้าทรงตรัสรู้ในวันวิสาขบูชาคือ “อริยสัจ 4” ประกอบด้วย ทุกข์ สมุทัย นิโรธ มรรค ส่วนกิจกรรมที่เด็ก เยาวชน และประชาชนส่วนใหญ่ตั้งใจจะทำในวันวิสาขบูชาปีนี้พบว่า อันดับ 1 ร้อยละ 63.47 ลด ละ เลิก อบายมุข อันดับ 2 ร้อยละ 59.01  ทำบุญใส่บาตร กรวดน้ำอุทิศส่วนกุศลให้ญาติที่ล่วงลับและเจ้ากรรมนายเวร และอันดับ 3 ร้อยละ 55.47 รักษาศีล ไม่ว่าร้าย ไม่คิดร้ายต่อผู้อื่น ทำจิตใจให้บริสุทธิ์ผ่องใส  นอกจากนี้ ผลสำรวจได้ถามถึงหลักธรรมที่ยึดเป็นแนวทางปฏิบัติและนำมาใช้ในชีวิตประจำวันในช่วงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) พบว่า อันดับ 1 ร้อยละ 76.97 ศีล คือ มีระเบียบวินัยในตนเองและเคารพต่อกฎระเบียบสังคม เช่น มาตรการป้องกันของรัฐบาล อันดับ 2 ร้อยละ 66.64 สติ คือ การรู้ตนเองเสมอว่า ไม่ควรใช้มือสัมผัสใบหน้า ตา จมูก และปากและอันดับ 3 ร้อยละ 66.20 สมาธิ คือ ตั้งมั่นทำสิ่งใดด้วยความตั้งใจ เช่น ล้างมือให้สะอาด สวมหน้ากากอนามัย เว้นระยะห่าง
นายอิทธิพล กล่าวด้วยว่า ขณะเดียวกันจากสถานการณ์การแพร่ระบาดของโควิด-19 วธ.ได้ปรับรูปแบบการจัดกิจกรรมวันวิสาขบูชามุ่งเน้นประชาสัมพันธ์และสร้างการรับรู้ในรูปแบบออนไลน์ “อยู่บ้าน สร้างบุญ”ให้พุทธศาสนิกชนทราบถึงความสำคัญของวันวิสาขบูชาทั้งในส่วนกลางและส่วนภูมิภาค ผู้ตอบแบบสอบระบุกิจกรรมที่สนใจเข้าร่วม อันดับ 1 ร้อยละ 64.11 ไหว้พระสวดมนต์ที่บ้าน อันดับ 2 ร้อยละ 47.36 ตักบาตร ฟังเทศน์ฟังธรรมออนไลน์และอันดับ 3  ร้อยละ 45.65 เวียนเทียนออนไลน์  นอกจากนี้ เมื่อสอบถามถึงกิจกรรม/วันสำคัญทางพระพุทธศาสนาที่ควรสืบสาน รักษาอย่างเร่งด่วน ผู้ตอบแบบสอบถามเห็นว่า วันอัฏฐมีบูชา แรม 8 ค่ำ เดือน 6 คือ วันถวายพระเพลิงพระพุทธสรีระของพระพุทธเจ้า หลังพระองค์เสด็จดับขันธ์ปรินิพพานได้ 8 วัน ซึ่งชาวบ้านจะประกอบพิธี ตามแต่ความศรัทธาของแต่ละท้องถิ่น มีการจัดกิจกรรม เช่น ทำบุญ ตักบาตร และเวียนเทียน อีกทั้งควรจัดกิจกรรมแข่งขันสวดมนต์หมู่สรรเสริญพระรัตนตรัยทำนองสรภัญญะ การแข่งขันตอบปัญหาธรรมะ เพราะเป็นกิจกรรมที่สามารถสอดเเทรกความรู้ สาระที่มีประโยชน์ ช่วยกระตุ้นให้เด็กและเยาวชนสนใจเข้าร่วมกิจกรรมมากขึ้น

ที่มา : https://www.thaigov.go.th/news/contents/details/42058