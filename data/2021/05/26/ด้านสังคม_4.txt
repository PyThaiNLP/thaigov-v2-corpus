รัฐบาลไทย-ข่าวทำเนียบรัฐบาล-ปลัด สธ. แจงปรับแผนกระจายวัคซีนโควิดตามสถานการณ์ระบาด


วันจันทร์ที่ 24 พฤษภาคม 2564
ปลัด สธ. แจงปรับแผนกระจายวัคซีนโควิดตามสถานการณ์ระบาด
ปลัดกระทรวงสาธารณสุขแจงแผนการกระจายวัคซีนโควิด 19 ปรับตามสถานการณ์การระบาด ยันทุกคนได้รับการฉีดตามความสมัครใจ
วันนี้ (24 พฤษภาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า แผนการกระจายวัคซีนมีการพิจารณา ทั้งจากจำนวนประชากรแต่ละจังหวัด พื้นที่ระบาด และพื้นที่เศรษฐกิจการท่องเที่ยว ทั้งนี้ แผนการกระจายวัคซีนสามารถปรับเปลี่ยนได้เพื่อให้เหมาะสมกับสถานการณ์ปัจจุบันมากที่สุด เช่นขณะนี้มีการระบาดในเพชรบุรี นนทบุรี เพิ่มมากขึ้น จึงต้องมีการปรับการกระจายวัคซีน ไม่ว่าจะปรับแผนการกระจายวัคซีนอย่างไร ประชาชนจะได้รับการฉีดวัคซีนทุกคนตามความสมัครใจ
“ยืนยันว่ากระทรวงสาธารณสุขมีแผนจัดหาวัคซีนมาให้แต่ละพื้นที่ ส่วนแผนการฉีดให้ประชาชนขึ้นกับการพิจารณาของแต่ละพื้นที่ สำหรับวัคซีนของแอสตร้าเซนเนก้า จากการหารือกับบริษัทผู้ผลิตมาอย่างต่อเนื่องทางแอสตร้าเซนเนก้าทราบถึงแผนการฉีดวัคซีนของประเทศไทย และจะจัดส่งวัคซีนให้ได้ตามแผนคือมิถุนายนนี้ตามที่ได้ตกลงกัน อย่างไรก็ตามประเทศไทยยังมีวัคซีนซิโนแวค กำลังตรวจรับรองรุ่นการผลิต 2.5 ล้านโดส และมิถุนายนนี้จะสั่งเข้ามาอีก 3 ล้านโดสเพื่อนำมาใช้ควบคู่กัน” นายแพทย์เกียรติภูมิกล่าว
สำหรับโรงพยาบาลบุษราคัม ขณะนี้ได้รับดูแลผู้ป่วยโควิด 19 แล้ว 737 ราย ส่งต่อรักษา 29 ราย ยังอยู่ระหว่างรักษา 669 ราย เป็นผู้ป่วยกลุ่มอาการเล็กน้อย 474 ราย กลุ่มอาการปานกลาง 195 ราย กลับบ้านได้เพิ่ม 6 ราย สะสม 39 ราย ซึ่งผู้ป่วยที่เข้ารับการรักษาเริ่มมีจำนวนเพิ่มขึ้นเป็นเท่าตัว จึงมีการเตรียมพร้อมเฟส 2 ขยายเตียง จำนวน 1,080 เตียง พร้อมวางผนังกั้น จัดทำห้องควบคุมความดันลบ ระบบกล้องวงจรปิด ระบบอากาศ และระบบสิ่งแวดล้อม โดยตั้งเป้าให้เสร็จ 27 พฤษภาคมนี้ และเปิดรับผู้ป่วยในวันที่ 28 พฤษภาคม 2564
อย่างไรก็ตาม ขอชื่นชมทีมบุคลากรแพทย์ พยาบาล เภสัชกร และเจ้าหน้าที่ จากจังหวัดต่างๆ ซึ่งเข้าปฏิบัติงานชุดแรก อาทิ โรงพยาบาลเชียงรายประชานุเคราะห์ จ.เชียงราย โรงพยาบาลสวรรค์ประชารักษ์ จ.นครสวรรค์ โรงพยาบาลบ้านหมี่ จ.ลพบุรี โรงพยาบาลสงขลา โรงพยาบาลสกลนคร เป็นต้น ให้การดูแลผู้ป่วยอย่างเต็มที่ ด้วยความสามารถ ประสบการณ์และความตั้งใจสูง ทำให้กระบวนการดูแลรักษาเป็นไปได้อย่างราบรื่น และจะมีการผลัดเปลี่ยนหมุนเวียนทีมชุด 2 ในวันที่ 27 พฤษภาคม นี้ เพื่อให้เกิดความต่อเนื่องในการดูแลผู้ป่วย
********************** 24 พฤษภาคม 2564

ที่มา : https://www.thaigov.go.th/news/contents/details/42051