รัฐบาลไทย-ข่าวทำเนียบรัฐบาล-กรมเจ้าท่าประชุม เรื่อง เทคโนโลยีทางทะเลของเนเธอร์แลนด์ : มุมมอง โอกาส และความเป็นไปได้ ต่อภาคส่วนทางทะเลของไทย


วันศุกร์ที่ 21 พฤษภาคม 2564
กรมเจ้าท่าประชุม เรื่อง เทคโนโลยีทางทะเลของเนเธอร์แลนด์ : มุมมอง โอกาส และความเป็นไปได้ ต่อภาคส่วนทางทะเลของไทย
...
นายสมชาย สุมนัสขจรกุล รองอธิบดีกรมเจ้าท่า กระทรวงคมนาคม เป็นผู้แทนกรมเจ้าท่า (จท.) ประชุม เรื่อง “เทคโนโลยีทางทะเลของเนเธอร์แลนด์ : มุมมอง โอกาส และความเป็นไปได้ ต่อภาคส่วนทางทะเลของไทย” (Dutch Maritime Technology : Outlook, Opportunities and Possibilities on Thailand Maritime Sector) ผ่านระบบการประชุมทางไกล โดยมี นาย เกส ปิเตอร์ ราเดอ เอกอัครราชทูตเนเธอร์แลนด์ประจำประเทศไทย ผู้แทนจากสมาคมต่อเรือและซ่อมเรือไทย การท่าเรือรอตเธอร์ดัม และผู้ประกอบการจากสมาคมเทคโนโลยีทางทะเลเนเธอร์แลนด์ เข้าร่วมประชุม เมื่อวันที่ 20 พฤษภาคม 2564
นายสมชาย สุมนัสขจรกุล กล่าวว่า ที่ประชุมฯ ได้แลกเปลี่ยนในประเด็นต่าง ๆ ได้แก่ การดำเนินการ แนวโน้มและความท้าทายในอนาคต เทคโนโลยีและความเชี่ยวชาญเกี่ยวกับการพัฒนาท่าเรือ เรือไฟฟ้า และเรือยอร์ช ข้อมูลอู่ต่อเรือและซ่อมเรือของไทยและเนเธอร์แลนด์ เพื่อสร้างโอกาสและความเป็นไปได้ในการเสริมสร้างความร่วมมือและการประกอบธุรกิจในภาคการขนส่งทางน้ำระหว่างไทยและเนเธอร์แลนด์ ซึ่งฝ่ายไทยได้ร่วมกล่าวคำปราศรัยในช่วงพิธีเปิดการประชุม โดยเน้นย้ำบทบาทของ จท. ในการผลักดันการพัฒนาการขนส่งทางน้ำที่มีความปลอดภัย สะดวก มีประสิทธิภาพ มีความยั่งยืน และใส่ใจต่อสิ่งแวดล้อม เพื่อส่งเสริมการเชื่อมโยงโครงข่ายคมนาคมตามแผนแม่บทภายใต้ยุทธศาสตร์ชาติเรื่องโครงสร้างพื้นฐาน และความร่วมมือด้านการขนส่งทางน้ำและพาณิชยนาวี นอกจากนี้ ได้กล่าวถึงแผนพัฒนาความเชื่อมโยงระหว่างอ่าวไทย - ทะเลอันดามัน โครงการพัฒนาท่าเรือแหลมฉบังระยะที่ 3 การพัฒนาการขนส่งทางลำน้ำภายในประเทศ แผนการให้บริการเรือไฟฟ้าของไทย และได้แสดงความสนใจในการร่วมมือกับเนเธอร์แลนด์ เพื่อแลกเปลี่ยนประสบการณ์และเทคโนโลยีด้านการขนส่งทางน้ำ อาทิ เทคโนโลยีการขุดลอก เทคโนโลยีข้อมูลสารสนเทศและดิจิทัลในภาคการขนส่งทางน้ำ การต่อเรือและซ่อมเรือ การขนส่งทางลำน้ำภายในประเทศ และการสร้างเสริมศักยภาพของบุคลากรในภาคการขนส่งทางน้ำ เป็นต้น

ที่มา : https://www.thaigov.go.th/news/contents/details/41957