รัฐบาลไทย-ข่าวทำเนียบรัฐบาล-กรมทางหลวงชนบท ชี้แจงแนวทางการแก้ไขกรณีมีคลิปเผยแพร่ทางสื่อโซเชียล บริเวณแยกดอนคา ถนนสาย รบ.4015 จังหวัดราชบุรี


วันศุกร์ที่ 21 พฤษภาคม 2564
กรมทางหลวงชนบท ชี้แจงแนวทางการแก้ไขกรณีมีคลิปเผยแพร่ทางสื่อโซเชียล บริเวณแยกดอนคา ถนนสาย รบ.4015 จังหวัดราชบุรี
นายปฐม เฉลยวาเรศ อธิบดีกรมทางหลวงชนบท แถลงข่าวกรณีที่มีคลิปเผยแพร่ทางสื่อโซเชียลบริเวณแยกดอนคา ถนนทางหลวงชนบทสาย รบ.4015 แยกทางหลวงแผ่นดินหมายเลข 3236 - บ้านตากแดด อำเภอบางแพ จังหวัดราชบุรี
นายปฐม เฉลยวาเรศ อธิบดีกรมทางหลวงชนบท แถลงข่าวกรณีที่มีคลิปเผยแพร่ทางสื่อโซเชียลบริเวณแยกดอนคา ถนนทางหลวงชนบทสาย รบ.4015 แยกทางหลวงแผ่นดินหมายเลข 3236 - บ้านตากแดด อำเภอบางแพ จังหวัดราชบุรี โดยมี นายไกวัลย์ โรจนานุกูล รองอธิบดีกรมทางหลวงชนบท และนายศาศวัต ภูริภัสสรกุล ผู้อำนวยการสำนักอำนวยความปลอดภัย ร่วมแถลงข่าว ในวันที่ 20 พฤษภาคม 2564 ณ กรมทางหลวงชนบท
นายปฐม เฉลยวาเรศ เปิดเผยว่า ถนนทางหลวงชนบทสาย รบ.4015 แยก ทล.3236 - บ้านตากแดด อำเภอบางแพ จังหวัดราชบุรี มีลักษณะทางกายภาพเดิม ความกว้าง 7 เมตร ไหล่ทางข้างละ 1.50 เมตร ทิศทางเลี้ยวไปทางซ้าย ซึ่งมีถนนองค์การบริหารส่วนตำบลดอนคา กว้าง 6 เมตร มาเชื่อมตรงด้านขวา เป็นลักษณะสามแยก จากสถิติที่ผ่านมาพบว่ามีการเกิดอุบัติเหตุบ่อยครั้ง ซึ่งเดิมไม่ได้เปิดช่องทางให้เลี้ยวขวาไปยังถนนขององค์การบริหารส่วนตำบลดอนคาได้ เนื่องจากบริเวณดังกล่าวมีปริมาณการจราจรเป็นจำนวนมากถึง 4,282 คันต่อวัน โดยเฉพาะรถบรรทุก 324 คันต่อวัน อันจะก่อให้เกิดอันตรายต่อผู้ใช้ทาง
ต่อมา ทช. โดยสำนักงานทางหลวงชนบทที่ 4 (เพชรบุรี) ได้ดำเนินการออกแบบและปรับปรุงทางแยกบริเวณถนนทางหลวงชนบทสาย รบ.4015 แยก ทล.3236 - บ้านตากแดด อำเภอบางแพ จังหวัดราชบุรี ช่วง กม. ที่ 7+370 ถึง กม. ที่ 7+830 เพื่ออำนวยความสะดวกต่อประชาชนที่ต้องการเลี้ยวขวาไปยังถนนขององค์การบริหารส่วนตำบลดอนคา แต่จากการลงพื้นที่ตรวจสอบบนเส้นทางดังกล่าวพบว่าทำให้ประชาชนผู้ใช้เส้นทางเกิดความสับสนและไม่ปลอดภัย ซึ่งการลงพื้นที่ในครั้งนี้มีผู้เชี่ยวชาญของ ทช. นายอำเภอบางแพและผู้นำท้องถิ่นเข้าร่วมตรวจสอบพร้อมร่วมแสดงความคิดเห็นด้วย ทั้งนี้ เพื่อให้เกิดความสะดวกปลอดภัยในชีวิตและทรัพย์สินของประชาชน ทช. จึงมีความเห็นว่าต้องปรับปรุงบริเวณสามแยกดังกล่าว โดยจะดำเนินการเปลี่ยนจากทางโค้งให้เป็นสามแยกแบบตัว T (T-intersection) รื้อเกาะยกบริเวณกลางแยกออก ปรับช่องจราจรใหม่ให้เหมาะสม แก้ไขตำแหน่งเส้นหยุดให้เหมาะสมมากยิ่งขึ้น โดยรถที่จะเลี้ยวขวาจาก ทล.3236 จะต้องมีการหยุดรอเลี้ยวก่อนเคลื่อนที่ผ่านบริเวณทางแยก แก้ไขแนวเกาะยก และป้ายจราจรให้สอดคล้องกับกายภาพถนนใหม่ ทั้งนี้ ทช. จะเร่งดำเนินการปรับปรุงบริเวณดังกล่าว ภายใน 2 - 3 วัน
ทช. ต้องขออภัยผู้ใช้รถที่ทำให้เกิดความสับสนและความไม่สะดวกในการเดินทางมา ณ โอกาสนี้

ที่มา : https://www.thaigov.go.th/news/contents/details/41955