รัฐบาลไทย-ข่าวทำเนียบรัฐบาล-ปลัดเกษตรฯ เปิดอบรมหลักสูตรนักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 4 


วันศุกร์ที่ 21 พฤษภาคม 2564
ปลัดเกษตรฯ เปิดอบรมหลักสูตรนักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 4
ปลัดเกษตรฯ เปิดอบรมหลักสูตรนักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 4 มุ่งพัฒนาศักยภาพนักบริหารระดับสูง เตรียมความพร้อมสู่การเปลี่ยนแปลง
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานเปิดการฝึกอบรม “หลักสูตรนักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 4” ผ่านระบบออนไลน์ ณ กระทรวงเกษตรและสหกรณ์ ว่า กระทรวงเกษตรและสหกรณ์ ในฐานะหน่วยงานที่รับผิดชอบหลักต่อเป้าหมายการสร้างความเข้มแข็งให้แก่ภาคเกษตรของประเทศ มีแผนพัฒนาการเกษตรและสหกรณ์ที่สอดคล้องกับทิศทางของแผนพัฒนาเศรษฐกิจและสังคมแห่งชาติ รวมถึงยุทธศาสตร์ที่มีเป้าหมายชัดเจนในการสร้างความมั่นคงภาคเกษตรและสร้างคุณภาพชีวิตที่ดีให้กับเกษตรกร กระทรวงเกษตรและสหกรณ์จึงมุ่งที่จะพัฒนาผู้นำและผู้บริหาร โดยมีวัตถุประสงค์เพื่อเพิ่มขีดความสามารถและมาตรฐานการปฏิบัติงานระดับสูงเทียบเท่าสากล และเป็นการเตรียมความพร้อมในการก้าวขึ้นสู่การเป็นผู้นำที่มีวิสัยทัศน์ เป็นนักบริหารที่มีภาวะผู้นำ มีคุณธรรมจริยธรรม มีสมรรถนะทางการบริหารจัดการที่ดี ทั้งในการบริหารเชิงยุทธศาสตร์และเชิงบูรณาการในระดับพื้นที่ ประกอบกับสังคมโลกในยุคปัจจุบันมีการเปลี่ยนแปลงทั้งทางเศรษฐกิจ สังคมการเมือง และรวมถึงเรื่องปัญหาโรคระบาด COVID-19 ในขณะนี้ ผู้บริหารในทุกภาคส่วนและทุกองค์กรจึงต้องมีการปรับตัว และเตรียมความพร้อม เพื่อให้ทันกับกระแสการเปลี่ยนแปลงดังกล่าวด้วย
โดยในส่วนของภาคราชการ จำเป็นต้องเปลี่ยนแปลง โดยต้องดำเนินการอย่างมีเป้าหมาย และแผนงานที่ชัดเจน โดยเฉพาะกระทรวงเกษตรและสหกรณ์และกระทรวงที่เกี่ยวข้อง เนื่องจากเป็นกระทรวงหลักในการดูแลการประกอบอาชีพและความเป็นอยู่ของเกษตรกร ซึ่งเป็นประชาชนส่วนใหญ่ของประเทศ ข้าราชการของกระทรวงเกษตรและสหกรณ์และทุกกระทรวงที่เกี่ยวข้องจึงถูกคาดหวังจากเกษตรกรว่าจะเป็นผู้ที่สามารถปฏิบัติงาน ในการอำนวยความสะดวก และสนับสนุนกิจกรรมด้านการผลิต การแปรรูป รวมถึง การเชื่อมโยงกับตลาดและผู้บริโภคได้อย่างมีประสิทธิภาพ โดยคำนึงถึงประโยชน์สุข ของประชาชน ทั้งในฐานะผู้ผลิต ผู้แปรรูป และผู้บริโภคเป็นสำคัญ
“การฝึกอบรมครั้งนี้ มุ่งหวังให้ผู้เข้ารับการฝึกอบรมสามารถพัฒนาศักยภาพ และเสริมสร้างความรู้ความเข้าใจในหลักการและเทคนิคด้านการบริหาร รวมทั้งเสริมสร้างคุณลักษณะของการเป็นผู้นาการเปลี่ยนแปลงที่มีความพร้อมด้านบริหารจัดการตาม แนวทางการพัฒนาระบบราชการให้ประสบผลสำเร็จ เพื่อให้ทุกท่านเป็นผู้บริหารที่เป็นผู้นำการเปลี่ยนแปลง ซึ่งหมายถึงการเป็นผู้ที่มีความรอบรู้ รู้ลึก รู้จริง และเมื่อรู้แล้ว ก็สามารถนาไปปฏิบัติให้เกิดผลสำเร็จอย่างเป็นรูปธรรมเพื่อประโยชน์ของท่านในการพัฒนาตนเอง ประโยชน์ของหน่วยงาน ในการพัฒนาคุณภาพของบุคลากร และประโยชน์ของประเทศและประชาชนจากการปฏิบัติงานอย่างมีประสิทธิภาพของบุคลากรภาครัฐ นอกจากนี้ ผู้เข้าร่วมอบรมจะได้มีโอกาสเก็บเกี่ยวความรู้ และประสบการณ์จากวิทยากรผู้ทรงคุณวุฒิที่มาถ่ายทอดความรู้ รวมถึงการแลกเปลี่ยนประสบการณ์การทางานระหว่างผู้เข้ารับการฝึกอบรมให้ได้มากที่สุด เพื่อที่จะได้นำไปประยุกต์ใช้ในการบริหารและการปฏิบัติงานของท่านให้บังเกิดผลสำเร็จลุล่วงต่อไป” ปลัดเกษตรฯ กล่าว.

ที่มา : https://www.thaigov.go.th/news/contents/details/41969