รัฐบาลไทย-ข่าวทำเนียบรัฐบาล-กระทรวงยุติธรรม ประชุมติดตามสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ผ่านระบบการประชุมทางไกล (Video Conference)


วันศุกร์ที่ 21 พฤษภาคม 2564
กระทรวงยุติธรรม ประชุมติดตามสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ผ่านระบบการประชุมทางไกล (Video Conference)
กระทรวงยุติธรรม ประชุมติดตามสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ผ่านระบบการประชุมทางไกล (Video Conference)
ในวันศุกร์ที่ ๒๑ พฤษภาคม ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ นายนิยม เติมศรีสุข รองปลัดกระทรวงยุติธรรม เป็นประธานการประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายแพทย์ปรีชา เปรมปรี รองอธิบดีกรมควบคุมโรค และผู้บริหารกรมราชทัณฑ์ เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 หรือโรค covid-19
ในการนี้ ที่ประชุมได้สรุปยอดผู้ป่วยติดเชื้อในเรือนจำที่เป็นผู้ป่วยรายใหม่ทั่วประเทศ แบ่งเป็นเจ้าหน้าที่ ๘ ราย ผู้ต้องขัง ๘๔๒ ราย รวมทั้งสิ้น ๘๕๐ ราย และมอบหมายให้ฝ่ายเลขารวบรวมข้อมูลเรือนจำทั่วประเทศจัดทำโครงสร้างสำหรับการดำเนินงาน ดังนี้ ๑. สรุปผู้ป่วยติดเชื้อทุกวันในภาพรวมทั่วประเทศ ๒. ทำฐานข้อมูลผู้ต้องขังและเจ้าหน้าที่ทั้งหมด ๓. แบ่งข้อมูลผู้ต้องขังแดนในและแดนแรกรับ ๔. สรุปยอดผู้ป่วยติดเชื้อรายใหม่ โดยแบ่งเจ้าหน้าที่และผู้ต้องขัง เพื่อง่ายต่อการติดตามการติดเชื้อของเรือนจำทั่วประเทศ
นอกจากนี้ ได้กำหนดการตรวจ Swab ของแต่ละเรือนจำ โดยแบ่งออกเป็น ๒ กลุ่ม คือ กลุ่มของเรือนจำที่ยังไม่พบผู้ป่วยติดเชื้อ กำหนดให้มีการสุ่มตรวจ Swab ผู้ต้องขังแดนในเฉพาะผู้ที่มีอาการไข้ และให้สุ่มตรวจผู้ต้องขังรายใหม่ โดยการสุ่มตรวจ ๑๐ เปอร์เซ็นต์ต่อวัน ส่วนในกลุ่มที่พบผู้ป่วยติดเชื้อกำหนดให้เรือนจำตรวจ Swab ให้ครบ ๑๐๐ เปอร์เซ็นต์ ทั้งเจ้าหน้าที่และผู้ต้องขัง สำหรับแผนการฉีดวัคซีน จะเร่งฉีดวัคซีนให้เจ้าหน้าที่และผู้ต้องขังทุกคน ซึ่งจะเริ่มจากกลุ่มที่ยังไม่พบการระบาดก่อน คาดว่าจะฉีดครบภายใน ๒ เดือน เพราะขณะนี้เหลือเจ้าหน้าที่ที่ยังไม่ได้รับวัคซีนเพียง ๒,๐๐๐ คนเศษ ทั้งนี้ มอบหมายให้ผู้บัญชาการเรือนจำทุกจังหวัด ตรวจ Swap ผู้ต้องขังและเจ้าหน้าที่ ตามแนวทางที่ ศบค.ยธ. และกรมราชทัณฑ์กำหนด ส่วนในภูมิภาคก็ให้ปฏิบัติตามมาตรการของจังหวัดตามเงื่อนไขที่กำหนด นอกจากนี้เน้นย้ำในส่วนของสูทกรรมและเจ้าหน้าที่ขับรถส่งอาหาร โดยกำหนดให้ทุกคน ต้องสวมใส่ชุด PPE ทุกครั้งในการปฏิบัติงาน พร้อมเน้นย้ำให้เจ้าหน้าที่ทุกคนปฏิบัติตามข้อสั่งการ ๕ แผนงานที่ปลัดกระทรวงยุติธรรมมอบหมายไว้อย่างเคร่งครัด รวมถึงข้อมูลที่นำเสนอ โดยเฉพาะจำนวนผู้ติดเชื้อ และตัวเลขที่รายงานในประเด็นต่างๆ ต้องเที่ยงตรง และสามารถเชื่อถือได้

ที่มา : https://www.thaigov.go.th/news/contents/details/41983