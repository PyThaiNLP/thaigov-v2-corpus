รัฐบาลไทย-ข่าวทำเนียบรัฐบาล-‘รมช.มนัญญา’ นำทีมมอบนมให้ผู้ป่วยโควิด พร้อมจัดอาหารกล่องให้บุคลากรทางการแพทย์ รพ.สนามบุษราคัม เมืองทองธานี อ.ส.ค.และสหกรณ์โคนมสระบุรีหนุนทัพรวมน้ำใจสนับสนุนนมพร้อมดื่ม


วันศุกร์ที่ 21 พฤษภาคม 2564
‘รมช.มนัญญา’ นำทีมมอบนมให้ผู้ป่วยโควิด พร้อมจัดอาหารกล่องให้บุคลากรทางการแพทย์ รพ.สนามบุษราคัม เมืองทองธานี อ.ส.ค.และสหกรณ์โคนมสระบุรีหนุนทัพรวมน้ำใจสนับสนุนนมพร้อมดื่ม
‘รมช.มนัญญา’ นำทีมมอบนมให้ผู้ป่วยโควิด พร้อมจัดอาหารกล่องให้บุคลากรทางการแพทย์
นางสาวมนัญญา ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ พร้อมด้วยนายวิศิษฐ์ ศรีสุวรรณ์ อธิบดีกรมส่งเสริมสหกรณ์ และผู้แทนสหกรณ์โคนมจากจังหวัดสระบุรี ร่วมมอบนมพร้อมดื่ม จากเครือข่ายสหกรณ์โคนมจังหวัดสระบุรีที่ได้ร่วมกันบริจาค ตลอดจนองค์การส่งเสริมกิจการโคนมแห่งประเทศไทย (อ.ส.ค.) ที่นำผลิตภัณฑ์นมมามอบให้กับโรงพยาบาลสนามบุษราคัม ภายในอาคารชาแลนเจอร์ 3 ศูนย์แสดงสินค้าและการประชุมอิมแพค เมืองทองธานี  เพื่อเป็นการสนับสนุนและส่งมอบกำลังใจให้กับทีมแพทย์ รวมถึงประชาชนที่เข้ารับการรักษาโรคไวรัสโควิด 19 พร้อมกันนี้ รัฐมนตรีช่วยว่าการกระทรวงเกษตรและสหกรณ์ยังได้จัดอาหารจำนวน 500 กล่องเพื่อมอบให้กับบุคลากรทางการแพทย์ ที่มาปฏิบัติหน้าที่รักษาผู้ป่วยในพื้นที่ดังกล่าวด้วย
สำหรับนมพร้อมดื่มที่นำมามอบให้ในครั้งนี้ เป็นการแสดงถึงพลังความสามัคคีและความร่วมมือร่วมใจของขบวนการสหกรณ์ที่ต้องการมีส่วนร่วมในการส่งกำลังใจให้กับผู้ป่วยที่มาพักรักษาตัว และบุคลากรทางการแพทย์ที่ปฏิบัติหน้าที่อย่างหนักในขณะนี้ โดยได้รับการสนับสนุนนมพร้อมดื่มจากสหกรณ์โคนมในจังหวัดสระบุรี 7 แห่ง ร่วมกันบริจาค จำนวน 270 ลัง (ลังละ 36 กล่อง) รวมทั้งสิ้น 9,720 กล่อง พร้อมน้ำดื่ม 200 โหล สหกรณ์ที่ร่วมบริจาคในครั้งนี้ประกอบด้วย สหกรณ์โคนมไทยมิลค์ จำกัด สหกรณ์โคนมมวกเหล็ก จำกัด สหกรณ์โคนมไทย-เดนมาร์ค   (พระพุทธบาท) จำกัด สหกรณ์โคนมไทย-เดนมาร์ค (ซับกระดาน) จำกัด สหกรณ์โคนมไทย-เดนมาร์ค (มิตรภาพ) จำกัด สหกรณ์โคนมในเขตปฏิรูปที่ดินซับสนุ่น จำกัด สหกรณ์โคนมไทย- เดนมาร์ค (ลำพญากลาง) จำกัด นอกจากนี้ อ.ส.ค. ยังได้สนับสนุนผลิตภัณฑ์นมหลากหลายรูปแบบ ได้แก่ นมไทย-เดนมาร์คจำนวน 150 ลัง (ลังละ 12 กล่อง) นมเปรี้ยวพาสเจอร์ไรส์จำนวน 500 ขวด และโยเกิร์ตจำนวน  500 ถ้วยอีกด้วย
“วันที่ 1 มิถุนายน ถือเป็นวันดื่มนมโลกในแต่ละปีจะมีการจัดกิจกรรมส่งเสริมการดื่มนม สำหรับในปีนี้ได้เล็งเห็นว่าควรจัดโครงการสนับสนุนนมพร้อมดื่มให้กับโรงพยาบาลสนามด้วย ซึ่งนอกจากจะเป็นการส่งเสริมการดื่มนมให้กับคนไทยแล้ว ยังเป็นการให้กำลังใจกับผู้ปฏิบัติหน้าที่และผู้ป่วยที่พักรักษาตัวที่โรงพยาบาลสนามบุษราคัม เพื่อทุกคนจะได้มีสุขภาพร่างกายที่แข็งแรงต่อสู้กับโรคภัยในภาวะสถานการณ์การแพร่ระบาดของโรคไวรัสโควิด 19 อีกด้วย” รมช.มนัญญา กล่าว
นอกจากนี้  ขบวนการสหกรณ์ในหลายพื้นที่ ยังได้ร่วมกันมอบผลผลิตทางการเกษตร เช่น ข้าวสาร ผัก ผลไม้ ให้กับโรงพยาบาลสนามในแต่ละจังหวัด เพื่อช่วยเหลือบุคลากรทางการแพทย์และผู้ป่วยในแต่ละพื้นที่ ซึ่งกรมส่งเสริมสหกรณ์ขอขอบคุณในน้ำใจของทุกสหกรณ์ที่ออกมาแสดงพลังของความรักสามัคคี ที่มีความห่วงใยและไม่ทิ้งคนไทยด้วยกัน และหากหน่วยงานใดหรือผู้ที่สนใจจะสั่งซื้อนมพร้อมดื่มจากสหกรณ์โคนมเพื่อนำไปมอบให้กับผู้ป่วยหรือบุคลากรทางการแพทย์ตามโรงพยาบาลทั่วไปหรือโรงพยาบาลสนามในจังหวัดต่าง ๆ สามารถสอบถามรายละเอียดได้ที่โทร.0 2281 0032 , 084 643 0430 เพื่อเป็นการช่วยอุดหนุนผลิตภัณฑ์นม UHT ของเกษตรกรผู้เลี้ยงโคนมได้โดยตรง และเป็นอีกหนึ่งช่องทางที่จะช่วยสร้างรายได้ให้กับเกษตรกรผู้เลี้ยงโคนมได้อีกทางหนึ่งด้วย.

ที่มา : https://www.thaigov.go.th/news/contents/details/41967