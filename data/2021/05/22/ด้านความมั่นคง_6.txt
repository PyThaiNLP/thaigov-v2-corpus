รัฐบาลไทย-ข่าวทำเนียบรัฐบาล-กระทรวงมหาดไทยรับมอบรถยนต์โตโยต้า โคโรล่า เพื่อสนับสนุนภารกิจแก้ไขสถานการณ์โควิด-19


วันศุกร์ที่ 21 พฤษภาคม 2564
พิมพ์
กระทรวงมหาดไทยรับมอบรถยนต์โตโยต้า โคโรล่า เพื่อสนับสนุนภารกิจแก้ไขสถานการณ์โควิด-19
กระทรวงมหาดไทยรับมอบรถยนต์โตโยต้า โคโรล่า เพื่อสนับสนุนภารกิจแก้ไขสถานการณ์โควิด-19
เมื่อวันที่ 20 พ.ค. 64 นายฉัตรชัย พรหมเลิศ ปลัดกระทรวงมหาดไทย ให้การต้อนรับ มร.โนริอากิ ยามาชิตะ กรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด นายนินนาท ไชยธีรภิญโญ ประธานคณะกรรมการ นายสุรภูมิ  อุดมวงศ์  รองกรรมการผู้จัดการใหญ่  นายสุรศักดิ์  สุทองวัน  รองกรรมการผู้จัดการใหญ่  และนายนันทวัฒน์  ศรีวรัตน์อัชกุล  รักษาการผู้ช่วยกรรมการผู้จัดการใหญ่ ในพิธีส่งมอบรถยนต์โตโยต้า โคโรล่า จำนวน 54 คัน เพื่อใช้ในการปฏิบัติภารกิจของเจ้าหน้าที่ในการแก้ไขสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) โดยมี นายนิรัตน์ พงษ์สิทธิถาวร รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น และนายชยชัย แสงอินทร์ ผู้อำนวยการกองการต่างประเทศ สำนักงานปลัดกระทรวงมหาดไทย ร่วมให้การต้อนรับ
มร.โนริอากิ ยามาชิตะ กล่าวว่า บริษัท โตโยต้า มอเตอร์ ประเทศไทย จำกัด ขอขอบคุณกระทรวงมหาดไทยที่ได้ดำเนินมาตรการในการสกัดกั้นการแพร่ระบาดของโรคโควิด-19 อย่างต่อเนื่อง ซึ่งในวันนี้ บริษัท โตโยต้า มอเตอร์ ประเทศไทย จำกัด มีความยินดีที่จะร่วมสนับสนุนภารกิจของกระทรวงมหาดไทย ด้วยการมอบรถยนต์โตโยต้า โคโรลา จำนวน 54 คัน เพื่อใช้ในการปฏิบัติภารกิจของกระทรวงมหาดไทย ซึ่งเรามีความยินดีอย่างยิ่งที่จะได้มีส่วนร่วมสนับสนุนการแก้ปัญหาโรคโควิด-19 และมีความคาดหวังว่า การช่วยเหลือในครั้งนี้จะทำให้คนไทยมีความสุข โดยโตโยต้าพร้อมสนับสนุนและอยู่เคียงข้างคนไทย ภายใต้แนวคิด “โตโยต้าเคียงคู่ไทย สู้ภัย COVID-19” หรือ “Toyota Stay With You”
นายฉัตรชัย พรหมเลิศ กล่าวว่า กระทรวงมหาดไทยโดยศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.มท.) ได้ดำเนินมาตรการในการสกัดกั้นการแพร่ระบาดของโรคโควิด-19 ผ่านกลไกการขับเคลื่อนในระดับพื้นที่ ทั้งระดับจังหวัด อำเภอ ท้องที่ และท้องถิ่น ด้วยความร่วมมือของผู้นำท้องที่ ทั้งกำนัน ผู้ใหญ่บ้าน สมาชิกกองอาสารักษาดินแดน และอาสาสมัครต่าง ๆ ร่วมกับข้าราชการในพื้นที่ และองค์กรปกครองส่วนท้องถิ่น ดำเนินมาตรการอย่างต่อเนื่อง ซึ่งในช่วงเวลาที่ผ่านมา กระทรวงมหาดไทย ได้รับการสนับสนุนรถยนต์จากบริษัท โตโยต้า มอเตอร์ ประเทศไทย จำกัด ในการดำเนินภารกิจโควิด-19 อย่างต่อเนื่อง และสำหรับรถยนต์โตโยต้า โคโรล่า จำนวน 54 คันในวันนี้ กระทรวงมหาดไทยขอขอบคุณ บริษัท โตโยต้า มอเตอร์ ประเทศไทย จำกัด เป็นอย่างยิ่ง โดยจะได้นำรถยนต์ดังกล่าวไปใช้ประโยชน์ในการช่วยเหลือประชาชนในพื้นที่ตามวัตถุประสงค์ของทางบริษัทฯ ทั้งในด้านการทำงานประสานกับโรงพยาบาลสนามในพื้นที่ และการปฏิบัติงานของเจ้าหน้าที่ในการดูแลประชาชนในชุมชน และในโอกาสต่อไป จะได้เชิญผู้บริหารบริษัท โตโยต้า มอเตอร์ ประเทศไทย จำกัด ร่วมตรวจเยี่ยมและติดตามการดำเนินงานในการสกัดกั้นการแพร่ระบาดของโควิด-19 ในพื้นที่ ตามที่บริษัทฯ ได้ให้การสนับสนุนต่อไป

ที่มา : https://www.thaigov.go.th/news/contents/details/41978