รัฐบาลไทย-ข่าวทำเนียบรัฐบาล-สธ. เผยผลการดำเนินงาน 1 สัปดาห์ของรพ.บุษราคัม มีผู้ป่วยรักษาหาย กลับบ้านได้แล้ว 6 ราย


วันศุกร์ที่ 21 พฤษภาคม 2564
สธ. เผยผลการดำเนินงาน 1 สัปดาห์ของรพ.บุษราคัม มีผู้ป่วยรักษาหาย กลับบ้านได้แล้ว 6 ราย
กระทรวงสาธารณสุข เผยผลการดำเนินงาน 1 สัปดาห์ที่ผ่านมาของโรงพยาบาลบุษราคัม มีผู้ป่วยรักษาหายกลับบ้านได้แล้ว 6 ราย ขณะนี้รับดูแลผู้ป่วยรวม 506 ราย วันนี้รับผู้ป่วยใหม่ 79 ราย อยู่ระหว่างการรักษา 480 ราย ส่วนใหญ่เป็นผู้ป่วยกลุ่มอาการเล็กน้อย
กระทรวงสาธารณสุข เผยผลการดำเนินงาน 1 สัปดาห์ที่ผ่านมาของโรงพยาบาลบุษราคัม มีผู้ป่วยรักษาหายกลับบ้านได้แล้ว 6 ราย ขณะนี้รับดูแลผู้ป่วยรวม 506 ราย วันนี้รับผู้ป่วยใหม่ 79 ราย อยู่ระหว่างการรักษา 480 ราย ส่วนใหญ่เป็นผู้ป่วยกลุ่มอาการเล็กน้อย
วันนี้ (21 พฤษภาคม 2564) ที่ โรงพยาบาลบุษราคัม นายแพทย์ธงชัย กีรติหัตถยากร รองปลัดกระทรวงสาธารณสุข ให้สัมภาษณ์ว่า ตั้งแต่วันที่ 14 พฤษภาคมที่ผ่านมา ซึ่งเป็นเวลาครบ 1 สัปดาห์แล้ว ที่เปิดดำเนินการโรงพยาบาลบุษราคัม ผลการดำเนินงานล่าสุดข้อมูล ณ วันที่ 20 พฤษภาคม 2564 เวลา 23.00 น. มีผู้ป่วยรักษาหายกลับบ้านได้แล้ว 6 ราย รับผู้ป่วยใหม่ 79 ราย ปัจจุบันดูแลผู้ป่วยรวม 506 ราย ส่งรักษาต่อที่โรงพยาบาลจำนวน 20 ราย ผู้ป่วยที่อยู่ระหว่างการรักษา 480 ราย เป็นผู้ป่วยกลุ่มอาการเล็กน้อย 338 ราย และกลุ่มอาการปานกลาง 142 ราย มีเตียงรองรับอีก 603 เตียง นอกจากนี้ยังมีบุคลากรทางการแพทย์ ในสังกัดกระทรวงสาธารณสุขจากทั่วประเทศ ผลัดเปลี่ยนหมุนเวียนมาปฏิบัติหน้าที่ในการดูแลรักษาผู้ป่วย ภาพรวมขณะนี้ถือว่าระบบการบริหารจัดการเป็นไปด้วยความเรียบร้อย
นายแพทย์ธงชัยกล่าวต่อว่า ขณะนี้มีผู้มีจิตศรัทธานำอุปกรณ์ทางการแพทย์ หน้ากากอนามัย เจลแอลกอฮอล์อาหาร น้ำดื่ม มามอบให้จำนวนมาก โดยในวันนี้นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และคณะ นำอาหารปรุงสำเร็จ 300 กล่อง นม UHT 1,620 กล่อง และน้ำดื่ม300 แพ็ค มามอบให้กับบุคลากรทางการแพทย์และผู้ป่วยที่รักษาอยู่ในรพ.บุษราคัม กระทรวงสาธารณสุขขอขอบคุณน้ำใจและความห่วงใยที่มีต่อบุคลากรทางการแพทย์ และผู้ป่วยโควิด 19  การสนับสนุนในครั้งนี้เป็นการแสดงให้เห็นว่าในยามที่ประเทศมีวิกฤต หน่วยงานทั้งรัฐและเอกชนมีความเป็นห่วงเป็นใยที่จะร่วมกันต่อสู้ จะช่วยเหลือกันเพื่อให้สถานการณ์คลี่คลายผ่านพ้นไปได้อย่างราบรื่น
***********************************   21 พฤษภาคม 2564

ที่มา : https://www.thaigov.go.th/news/contents/details/41970