รัฐบาลไทย-ข่าวทำเนียบรัฐบาล-นายกฯ สั่งเฝ้าระวังชายแดนเข้มงวด  จัดการกระบวนการลักลอบพาคนเข้าประเทศ  ตชด. เตรียม 14 รพ. สนาม รองรับแรงงานต่างด้าวข้ามแดนผิดกฎหมาย


วันศุกร์ที่ 21 พฤษภาคม 2564
นายกฯ สั่งเฝ้าระวังชายแดนเข้มงวด  จัดการกระบวนการลักลอบพาคนเข้าประเทศ  ตชด. เตรียม 14 รพ. สนาม รองรับแรงงานต่างด้าวข้ามแดนผิดกฎหมาย
นายกฯ สั่งเฝ้าระวังชายแดนเข้มงวด  จัดการกระบวนการลักลอบพาคนเข้าประเทศ  ตชด. เตรียม 14 รพ. สนาม รองรับแรงงานต่างด้าวข้ามแดนผิดกฎหมาย
นางสาวรัชดา ธนาดิเรก รองโฆษกประจำสำนักนายก เผยว่า นายกรัฐมนตรี พล.อ.ประยุทธ์ จันทร์โอชา สั่งการในที่ประชุม ศบค. วันนี้ ให้เข้มงวดสูงสุดในเรื่องการป้องกันการลักลอบเข้าประเทศไทย ซึ่งขณะนี้ยังมีการลักลอบเข้าประเทศแบบผิดกฎหมายโดยช่องทางธรรมชาติ ซึ่งเจ้าหน้าที่ฝ่ายความมั่นคงได้ลาดตระเวนอย่างต่อเนื่องและเข้มงวด ในการนี้ นายกฯยังกำชับเรื่องความพร้อมในเรื่องสถานที่กักกันตัวในระดับท้องถิ่น และโรงพยาบาลสนาม ในพื้นที่จ.ชายแดน เพื่อเตรียมรับการเดินทางกลับเข้าประเทศของคนไทยตามช่องทางทางบก และกองร้อยตำรวจตระเวนชายแดน (ตชด.) มีการเปิดโรงพยาบาลสนามเพิ่ม 14 แห่ง เพื่อรองรับแรงงานต่างด้าวที่ติดเชื้อโควิด-19 ที่ข้ามแดนผิดกฎหมาย เป็นการยับยั้งไม่ให้เกิดการแพร่ระบาดไปยังชุมชน สำหรับกระบวนการนำคนต่างชาติเข้ามาเป็นแรงงานอย่างผิดกฎหมาย นายกรัฐมนตรีได้เน้นย้ำให้ดำเนินการจับกุมนายหน้าและผู้มีส่วนเกี่ยวข้องทุกราย ไม่ว่าจะเป็นเจ้าหน้าที่ทหาร ตำรวจ หรือพลเรือน เพราะเป็นการกระทำที่เลวร้าย เพิ่มความเสี่ยงต่อการการแพร่ระบาดโควิด19ในประเทศไทย
ทั้งนี้ การแจ้งข้อมูลและเบาะแสการกระทำผิดกฎหมายที่เป็นเหตุที่ทำให้เกิดการแพร่ระบาดของโรคและกรณีเรื่องร้องเรียนที่เกี่ยวกับการการแพร่ระบาดของโรคติดเชื้อไวรัสโคโรนา 2019 (โควิด – 19) ผ่าน สำนักงานเลขาธิการศูนย์บริหารสถานการณ์โควิด - 19 และศูนย์บริการประชาชน 1111 ในส่วนแรงงานเข้าเมืองผิดกฎหมาย มีจำนวนเรื่องสะสมตั้งแต่วันที่ 7 ม.ค. –  20 พ.ค.  แล้ว 45 เรื่อง ได้ดำเนินการแล้วเสร็จ 42  เรื่อง จับกุมดำเนินคดี  11 คดี มีผู้กระทำความผิด 66 ราย   และอยู่ระหว่างดำเนินการ 3 เรื่อง
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41962