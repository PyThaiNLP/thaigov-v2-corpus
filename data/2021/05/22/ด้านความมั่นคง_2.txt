รัฐบาลไทย-ข่าวทำเนียบรัฐบาล-กรมเจ้าท่า ประชุมวางนโยบายยกระดับพาณิชยนาวีทั้งระบบ พร้อมขับเคลื่อนพาณิชยนาวีไทยให้มีความเข้มแข็งมากยิ่งขึ้น


วันศุกร์ที่ 21 พฤษภาคม 2564
กรมเจ้าท่า ประชุมวางนโยบายยกระดับพาณิชยนาวีทั้งระบบ พร้อมขับเคลื่อนพาณิชยนาวีไทยให้มีความเข้มแข็งมากยิ่งขึ้น
กรมเจ้าท่า (จท.) กระทรวงคมนาคม บูรณาการร่วมกับหน่วยงานที่เกี่ยวข้อง เพื่อเตรียมความพร้อมยกระดับพาณิชยนาวีไทยให้สอดรับกับความต้องการของผู้ประกอบการ พร้อมขับเคลื่อนให้กิจการพาณิชยนาวีไทยพัฒนาไปในทิศทางเดียวกันอย่างเป็นรูปธรรม
นายวิทยา ยาม่วง อธิบดีกรมเจ้าท่า กล่าวว่า จท. ได้ประชุมร่วมกับหน่วยงานที่เกี่ยวข้องกับนโยบายการพัฒนาพาณิชยนาวีไทยทั้งระบบ ประกอบด้วย กองกำกับกิจการพาณิชยนาวี และกองส่งเสริมพาณิชยนาวี พร้อมหน่วยงานสนับสนุน ได้แก่ สำนักมาตรฐานทะเบียนเรือ กองมาตรฐานคนประจำเรือ สำนักความปลอดภัยและสิ่งแวดล้อมทางน้ำ สำนักกฎหมาย และฝ่ายเทคโนโลยีสารสนเทศ เพื่อเร่งปรับแผนการดำเนินงานและบูรณาการร่วมกันอย่างจริงจัง โดยนำฐานข้อมูลจริงในปัจจุบันมาประยุกต์ใช้กับกระบวนการพัฒนาพาณิชยนาวีไทยทั้งระบบ เพื่อให้สอดรับกับความต้องการของผู้ประกอบกิจการพาณิชยนาวีไทยที่ต้องการให้ภาครัฐขับเคลื่อนระบบพาณิชยนาวีไทยให้เป็นไปในทิศทางเดียวกันอย่างเป็นรูปธรรม เนื่องจากที่ผ่านมาพาณิชยนาวีไทยยังไม่ได้รับการพัฒนาอย่างเป็นระบบ
ปัจจุบัน จท. ได้จัดทำฐานข้อมูลเกี่ยวกับระบบพาณิชยนาวีไทยใหม่ทั้งหมด โดยนำระบบ Data cleansing มาดำเนินการตรวจสอบ แก้ไข หรือลบรายการข้อมูลที่ไม่ถูกต้องออกจากชุดข้อมูล ทำให้ได้ข้อมูลใหม่ที่เป็นปัจจุบันและมีความถูกต้องสมบูรณ์ อาทิ จำนวนเรือตามใบอนุญาตใช้เรือที่เข้าเงื่อนไขของ พ.ร.บ. ส่งเสริมพาณิชยนาวี จำนวนท่าเรือที่ได้รับอนุญาตประกอบกิจการท่าเรือเดินทะเลตามประกาศคณะปฏิวัติ ฉบับที่ 58 จำนวนคนประจำเรือที่ทำงานในเรือไทย จำนวนอู่ต่อเรือที่จดทะเบียนและให้บริการทั่วประเทศ รวมถึงจำนวนสถาบันการศึกษาด้านพาณิชยนาวีทั้งหมด โดยนำมาเป็นฐานข้อมูลตั้งต้น และเชื่อมโยงในระบบ National Single Window (NSW) ในการพัฒนาการขนส่งทางทะเลและกิจการพาณิชยนาวีทั้งระบบ เพื่อพัฒนาให้สอดคล้องกับความต้องการของผู้ประกอบการ นำไปสู่การแก้ไขปัญหาร่วมกันทั้งหน่วยงานภาครัฐและภาคเอกชน ทั้งนี้ ฐานข้อมูลที่ได้จากระบบ Data cleansing ในครั้งนี้ จะสามารถเชื่อมโยงให้เกิดประโยชน์ในการพัฒนาได้ทั้ง 3 มิติ ได้แก่ ด้านความปลอดภัยทางน้ำ ด้านส่งเสริมพาณิชยนาวี และด้านกำกับพาณิชยนาวี เพื่อขับเคลื่อนให้กิจการพาณิชยนาวีไทยเกิดความเข้มแข็งมากยิ่งขึ้นต่อไปในอนาคต

ที่มา : https://www.thaigov.go.th/news/contents/details/41958