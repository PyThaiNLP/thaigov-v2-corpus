รัฐบาลไทย-ข่าวทำเนียบรัฐบาล-กรมเจ้าท่า ทดสอบความพร้อมเรือ The Blue Dolphin เพื่อเตรียมความพร้อมเปิดให้บริการ เส้นทางระหว่างจังหวัดชลบุรี - จังหวัดสงขลา 


วันศุกร์ที่ 21 พฤษภาคม 2564
กรมเจ้าท่า ทดสอบความพร้อมเรือ The Blue Dolphin เพื่อเตรียมความพร้อมเปิดให้บริการ เส้นทางระหว่างจังหวัดชลบุรี - จังหวัดสงขลา
กรมเจ้าท่า (จท.) กระทรวงคมนาคม ทดสอบความพร้อมเรือ The Blue Dolphin เพื่อเตรียมความพร้อมเปิดให้บริการประชาชน ในเส้นทางท่าเรือพาณิชย์สัตหีบ (จุกเสม็ด) อำเภอสัตหีบ จ.ชลบุรี - ท่าเรือสวัสดิ์พัฒนา จ.สงขลา เชื่อมโยงการเดินทางระหว่างภาคตะวันออก - ภาคใต้
นายวิทยา ยาม่วง อธิบดีกรมเจ้าท่า กล่าวว่า จท. ได้แก้ไขปัญหาการจราจรทางบก ปัญหาฝุ่นละออง PM 2.5 และเพิ่มทางเลือกการขนส่งสินค้า ตามนโยบายของรัฐบาลและกระทรวงคมนาคม ด้วยการร่วมกับบริษัท ซีฮอร์ส เฟอร์รี่ จำกัด ผลักดันโครงการเรือเฟอร์รี่ข้ามอ่าว เส้นทางระหว่างท่าเรือพาณิชย์สัตหีบ (จุกเสม็ด) อำเภอสัตหีบ จังหวัดชลบุรี - ท่าเรือสวัสดิ์พัฒนา จังหวัดสงขลา ซึ่งได้ทดสอบการเดินเรือ The Blue Dolphin เพื่อสร้างความมั่นใจให้กับผู้ใช้บริการในด้านความปลอดภัย และเตรียมความพร้อมเปิดให้บริการประชาชน โดยออกเดินทางจากท่าเรือพาณิชย์สัตหีบ (จุกเสม็ด) จังหวัดชลบุรี เมื่อวันที่ 18 พฤษภาคม 2564 ระยะทางประมาณ 325 ไมล์ทะเล ใช้ความเร็วมัธยัสถ์ที่ 17 น็อต เข็มการเดินเรือประมาณ 185 องศา ถึงปากร่องน้ำสงขลา เมื่อวันที่ 19 พฤษภาคม 2564 เวลา 08.00 น. ใช้เวลาเดินทางประมาณ 21 ชั่วโมง 30 นาที และลอยลำรอรับการนำร่องเพื่อทดสอบการนำเรือเข้าเทียบท่า ซึ่งเจ้าหน้าที่นำร่องได้ปฏิบัติการนำร่องในเรือ เวลา 09.00 น. สามารถนำเรือเข้าเทียบที่ท่าเรือสวัสดิ์พัฒนา จังหวัดสงขลา เวลา 11.00 น.
สำหรับเรือ The Blue Dolphin หมายเลขทะเบียนเรือ 640000020 ขนาดความยาว 136.6 เมตร กว้าง 21 เมตร ขนาด 7003 ตันกรอส สามารถบรรทุกรถ 10 ล้อ ได้ครั้งละ 80 คัน รถยนต์ส่วนบุคคล 15 - 20 คัน คนประจำเรือ 30 คน บรรทุกคนโดยสารได้ 586 คน สามารถทำความเร็วได้ประมาณ 18 - 20 น็อต โดย จท. มีแผนเปิดให้บริการเดินเรือเส้นทางท่าเรือพาณิชย์สัตหีบ (จุกเสม็ด) จังหวัดชลบุรี - ท่าเรือสวัสดิ์พัฒนา จังหวัดสงขลา และจะขยายเส้นทางเชื่อมโยงกับจังหวัดประจวบคีรีขันธ์ในระยะต่อไป การคมนาคมขนส่งทางน้ำในเส้นทางดังกล่าว จะเชื่อมโยงระเบียงเศรษฐกิจพิเศษภาคตะวันออก (Eastern Economic Corridor : EEC) กับระเบียงเศรษฐกิจภาคใต้ (Southern Economic Corridor : SEC) ช่วยเพิ่มศักยภาพการขนส่งทางน้ำ ลดต้นทุนและอุบัติเหตุจากการขนส่งทางบก รวมทั้งลดปัญหาฝุ่นละออง PM 2.5 ซึ่งจะเป็นประโยชน์ทั้งด้านการขนส่งและการท่องเที่ยวทางทะเลอย่างยั่งยืนต่อไป

ที่มา : https://www.thaigov.go.th/news/contents/details/41949