รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอกแม่น้ำเจ้าพระยา อำเภออินทร์บุรี จังหวัดสิงห์บุรี เพื่อให้ความช่วยเหลือและบรรเทาความเดือดร้อนให้กับประชาชน


วันศุกร์ที่ 21 พฤษภาคม 2564
กรมเจ้าท่า เร่งขุดลอกแม่น้ำเจ้าพระยา อำเภออินทร์บุรี จังหวัดสิงห์บุรี เพื่อให้ความช่วยเหลือและบรรเทาความเดือดร้อนให้กับประชาชน
...
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า กรมเจ้าท่า (จท.) เร่งขับเคลื่อนภารกิจการขุดลอกแม่น้ำตามนโยบายของรัฐบาลและกระทรวงคมนาคม เพื่อแก้ไขปัญหาอุทกภัยและภัยแล้ง รวมทั้งการสัญจรทางน้ำในพื้นที่เป้าหมายบริเวณลุ่มแม่น้ำภาคกลาง โดยสำนักงานพัฒนาและบำรุงรักษาทางน้ำที่ 1 ได้เปิดหน่วยปฏิบัติงานขุดลอกแม่น้ำเจ้าพระยา อำเภออินทร์บุรี จังหวัดสิงห์บุรี ใช้รถขุด อย.5 เรือเจ้าท่า ข.409 และรถจ้างเหมาเอกชน ดำเนินการขุดลอกระยะทางประมาณ 800 เมตร ปริมาณวัสดุขุดลอก 46,000 ลูกบาศก์เมตร ระยะเวลาดำเนินการ 100 วัน เพื่อแก้ไขปัญหากระแสน้ำกัดเซาะตลิ่งบ้านเรือนประชาชน ขยายพื้นที่รองรับน้ำเพื่อใช้อุปโภค - บริโภคในช่วงฤดูแล้ง และช่วยระบายน้ำในฤดูน้ำหลาก ขณะนี้มีผลการดำเนินงาน ร้อยละ 62.12
ทั้งนี้ การขุดลอกเป็นภารกิจเร่งด่วนของ จท. เพื่อให้ความช่วยเหลือและบรรเทาความเดือดร้อนให้กับประชาชน ซึ่งขณะนี้เข้าสู่ฤดูฝนมีปริมาณฝนตกชุก การขุดลอกร่องน้ำต่าง ๆ ในพื้นที่ลุ่มแม่น้ำภาคกลางจะช่วยเพิ่มประสิทธิภาพการระบายน้ำและการเก็บกักน้ำ ทำให้มีความปลอดภัยในการสัญจรทางน้ำและการเดินเรือในแม่น้ำเจ้าพระยา รวมทั้งเพิ่มศักยภาพการขนส่งสินค้าไปยังปลายทางได้อย่างสะดวก รวดเร็ว และปลอดภัย

ที่มา : https://www.thaigov.go.th/news/contents/details/41950