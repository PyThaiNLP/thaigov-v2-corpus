รัฐบาลไทย-ข่าวทำเนียบรัฐบาล-ศบค.มท. แจ้งผู้ว่าฯ ทุกจังหวัดสร้างความเข้าใจและความเชื่อมั่นประชาชนในพื้นที่แนวชายแดนเกี่ยวกับมาตรการเดินทางเข้าราชอาณาจักรไทย


วันศุกร์ที่ 21 พฤษภาคม 2564
พิมพ์
ศบค.มท. แจ้งผู้ว่าฯ ทุกจังหวัดสร้างความเข้าใจและความเชื่อมั่นประชาชนในพื้นที่แนวชายแดนเกี่ยวกับมาตรการเดินทางเข้าราชอาณาจักรไทย
ศบค.มท. แจ้งผู้ว่าฯ ทุกจังหวัดสร้างความเข้าใจและความเชื่อมั่นประชาชนในพื้นที่แนวชายแดนเกี่ยวกับมาตรการเดินทางเข้าราชอาณาจักรไทย
วันนี้ (21 พ.ค. 64) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ศูนย์ปฏิบัติการศูนย์บริหารสถานการณ์โควิด-19 (ศปก.ศบค.) ได้มีมติในประชุมเมื่อวันที่ 18 พฤษภาคม 2564 โดยมี เลขาธิการสภาความมั่นคงแห่งชาติ เป็นประธาน ซึ่งมีประเด็นที่เกี่ยวข้องกับกระทรวงมหาดไทยที่ต้องประสานการปฏิบัติกับผู้ว่าราชการจังหวัดทั่วประเทศ
นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการไปยังผู้ว่าราชการจังหวัดทุกจังหวัดดำเนินการประชาสัมพันธ์มาตรการเดินทางเข้าราชอาณาจักรไทย ในการลาดตระเวนตามพื้นที่แนวชายแดน เพื่อสร้างความเข้าใจและความเชื่อมั่นกับประชาชน และสำหรับจังหวัดพื้นที่ควบคุมสูงสุดและจังหวัดพื้นที่ควบคุม ซึ่งมีโรงเรียนที่อยู่ในเขตพื้นที่ห่างไกลและไม่พบผู้ติดเชื้อในระยะหนึ่งแล้ว ที่มีความประสงค์จะเปิดภาคเรียนก่อนวันที่ 14 มิถุนายน 2564 ให้ดำเนินการเสนอคณะกรรมการโรคติดต่อจังหวัดพิจารณาอนุมัติได้เป็นรายกรณี

ที่มา : https://www.thaigov.go.th/news/contents/details/41979