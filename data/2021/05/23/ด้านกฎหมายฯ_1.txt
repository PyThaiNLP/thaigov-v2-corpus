รัฐบาลไทย-ข่าวทำเนียบรัฐบาล-รมว.ยุติธรรม คิกออฟตรวจฉีดวัคซีนโควิดผู้ต้องขังเรือนจำพิเศษมีนบุรี นำร่องแห่งแรกของไทย เผยที่ต่อไปสมุทรปราการ ขอบคุณนายกฯเห็นความสำคัญ ยันฉีดวัคซีนประหยัดงบฯมากกว่าใช้ยารักษา เชื่อ


วันเสาร์ที่ 22 พฤษภาคม 2564
รมว.ยุติธรรม คิกออฟตรวจฉีดวัคซีนโควิดผู้ต้องขังเรือนจำพิเศษมีนบุรี นำร่องแห่งแรกของไทย เผยที่ต่อไปสมุทรปราการ ขอบคุณนายกฯเห็นความสำคัญ ยันฉีดวัคซีนประหยัดงบฯมากกว่าใช้ยารักษา เชื่อ
นายสมศักดิ์ เทพสุทิน รัฐมนตรีว่าการกระทรวงยุติธรรม ตรวจเยี่ยมและให้กำลังใจในการฉีดวัคซีนป้องกันไวรัสโควิด-19 ให้แก่ผู้ต้องขังเรือนจำพิเศษมีนบุรี
เมื่อเวลา 13.00 น. ที่เรือนจำพิเศษมีนบุรี นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม นพ.วีระกิตติ์ หาญปริพรรณ์ รองอธิบดีกรมราชทัณฑ์ ตรวจเยี่ยมและให้กำลังใจในการฉีดวัคซีนป้องกันไวรัสโควิด-19 ให้แก่ผู้ต้องขังเรือนจำพิเศษมีนบุรี ซึ่งเป็นการนำร่องแห่งแรกของประเทศไทย โดยมี พ.อ.ปริวรรตน์ วิมลปรีชาพงศ์ ผู้บัญชาการเรือนจำพิเศษมีนบุรี ให้การต้อนรับและนำตรวจ
นายสมศักดิ์ และคณะได้เดินตรวจเยี่ยมและพูดคุยให้กำลังใจแก่ผู้ต้องขัง โดยกล่าวว่า ที่เรือนจำแห่งนี้เป็นที่แรกในประเทศที่ได้ฉีดวัคซีน โดย พล.อ.ประยุทธ์ จันทร์โอชา นายกรัฐมนตรี ได้ให้ความสำคัญ ซึ่งตนต้องขอขอบคุณท่าน ซึ่งแม้ว่าเราจะฉีดวัคซีนแล้วแต่ก็ยังต้องระวัง และต้องใช้มาตรการป้องกันของสาธารณสุขอย่างเคร่งครัดเช่นเดิม นอกจากนี้ตนต้องขอขอบคุณ กรมควบคุมโรค กระทรวงสาธารณสุข ที่จัดสรรวัคซีนมาให้ โดยวันนี้เรามีทีมแพทย์จากโรคพยาบาลราชทัณฑ์ นำโดย นายวัฒน์ชัย มิ่งบรรเจิดสุข รักษาการผู้อำนวยการทัณฑสถานโรงพยาบาลราชทัณฑ์ และต้องขอบคุณการสนับสนุนอุปกรณ์ จาก โรงพยาบาลนวมินทร์ 9 ที่นำรถการแพทย์มาช่วยดูแลสังเกตุอาการข้างเคียงหลังการฉีดวัคซีน
จากนั้น นายสมศักดิ์ แถลงข่าวว่า วันนี้เป็นวันแรกที่เราเริ่มฉีดวัคซีนให้กับผู้ต้องขัง ซึ่งที่เราเลือกที่นี่เป็นแห่งแรกเพราะผู้ต้องขัง 3,826 คน ไม่มีผู้ติดเชื้อ โดยเรามีพยาบาล 12 คน ดำเนินการฉีด ซึ่งพยาบาล 1 คน จะฉีดได้ 250 คน โดยการฉีดวัคซีนซิโนแวค สามารถสร้างภูมิคุ้มกันได้สูง และใช้เวลาประมาณ 3 สัปดาห์จะสามารถฉีดเข็มที่ 2 ได้ โดยจากการฉีดมาแล้วตั้งแต่เช้าเรายังไม่พบว่ามีผู้ต้องขังที่มีอาการผิดปกติแต่อย่างใด ซึ่งเรือนจำต่อไปที่จะได้รับการฉีดวัคซีนคือ เรือนจำกลางสมุทรปราการ และจะทยอยฉีดให้กับเรือนจำที่ไม่มีผู้ติดเชื้อหรือมีน้อยต่อไปจนครบทุกเรือนจำ โดยเรือนจำที่มีผู้ติดเชื้อจำนวนมากคงต้องรอให้รักษาให้หายก่อน ซึ่งการดำเนินการฉีดทั้งหมดจะใช้เวลาไม่นาน
"ผมขอให้ผู้บัญชาการเรือนจำทุกเรือนจำปฏิบัติตามมาตรฐาน Standard Operating Procedure (SOPs)  หากปฏิบัติตามจะช่วยให้เรือนจำไม่มีผู้ติดเชื้อหรือติดเชื้อน้อย และหากผู้บริหารเข้าใจมาตรการ SOPs  ผลงานก็จะออกมาดี แต่หากใครยังไม่เข้าใจอาจจะต้องมีการพิจารณาปรับย้ายกันบ้าง ขอให้ทุกคนตั้งใจทำงานให้ดีที่สุด โดยในพื้นที่ กทม.และปริมณฑล หากเราระดมฉีดวัคซีน ภายใน 1 เดือนน่าจะเสร็จ ซึ่งหากเราคำนวณค่าใช้จ่ายการฉีดวัคซีนให้กับผู้ต้องขัง 300,000 คน จะน้อยมากหากเทียบกับการใช้ยารักษาคนติดเชื้อโควิด" นายสมศักดิ์ กล่าว
ผู้สื่อข่าวถามถึงการครบรอบ 7 ปีรัฐประหาร วันที่ 22 พ.ค. นายสมศักดิ์ กล่าวว่า ตนไม่ทราบ ตนเป็นนักการเมืองเข้ามาทำงานเพื่อประเทศและจะทำหน้าที่ให้ดีที่สุด ตอนนี้เราต้องเร่งก้าวข้ามปัญหาวิกฤตไวรัสโควิด-19 ก่อน

ที่มา : https://www.thaigov.go.th/news/contents/details/41995