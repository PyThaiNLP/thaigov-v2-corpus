รัฐบาลไทย-ข่าวทำเนียบรัฐบาล-โฆษก ศบค. เผยนายกฯ ย้ำดูแลกลุ่มเสี่ยง คนไทยและแรงงานต่างด้าวสามารถเข้าตรวจคัดกรองได้ พร้อมเชิญชวนประชาชนสมัครเสริมทีมฉีดวัคซีน กทม. ร่วมมือกันผ่านวิกฤตนี้ไปให้ได้


วันเสาร์ที่ 22 พฤษภาคม 2564
พิมพ์
โฆษก ศบค. เผยนายกฯ ย้ำดูแลกลุ่มเสี่ยง คนไทยและแรงงานต่างด้าวสามารถเข้าตรวจคัดกรองได้ พร้อมเชิญชวนประชาชนสมัครเสริมทีมฉีดวัคซีน กทม. ร่วมมือกันผ่านวิกฤตนี้ไปให้ได้
โฆษก ศบค. เผยนายกฯ ย้ำดูแลกลุ่มเสี่ยง คนไทยและแรงงานต่างด้าวสามารถเข้าตรวจคัดกรองได้ พร้อมเชิญชวนประชาชนสมัครเสริมทีมฉีดวัคซีน กทม. ร่วมมือกันผ่านวิกฤตนี้ไปให้ได้
วันนี้ 22 พฤษภาคม 2564 เวลา 12.30 น. ณ โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธินโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ตอบคำถามสื่อมวลชนสรุป ดังนี้
กรณีที่มีการระบาดของโรคโควิด-19 ในแคมป์แรงงานต่างด้าวมีพื้นที่ตรวจในการรองรับกลุ่มแรงงานต่างด้าวมากน้อยเพียงใด โฆษก ศบค. ชี้แจงว่าได้รับรายงานเรื่องนี้พบมีการระบาดในแคมป์แรงงานต่างด้าว ซึ่งในแคมป์ก็มีทั้งแรงงานต่างด้าวที่เข้ามาถูกกฎหมายจำนวนหนึ่งขณะเดียวกันก็มีคนที่ไม่ได้มีสิทธิ์ในการเข้าไปตรวจ อย่างไรก็ตามนโยบายของนายกรัฐมนตรี และ ผอ.ศบค. บอกว่าทุกคนที่อยู่ในพื้นที่ประเทศไทย ต้องได้รับการตรวจและดูแลเหมือนกันทั้งหมด ทั้งนี้ขอให้แจ้งให้ประชาชนได้รับทราบทั้ง 3 ส่วน คือ 1) ประชาชนที่เป็นคนไทยและต่างด้าวทั้งที่มีสิทธิ์หรือไม่มีสิทธิ์อะไรก็แล้วแต่ หากสงสัยอยู่ในกลุ่มเสี่ยงหรืออยู่ในพื้นที่ที่เป็นพื้นที่เสี่ยง หากต้องการตรวจสามารถเดินไปที่หน่วยงานทางด้านสาธารณสุขที่อยู่ใกล้พื้นที่ของตนเองได้ 2) กลุ่มผู้ประกอบการ ต้องมีส่วนรับผิดชอบคนงานที่ตนเองนำพามา โดยหากสามารถที่จะแบ่งเบาภาระ ทางด้านค่าใช้จ่ายได้ก็ต้องขอบคุณด้วย แต่หากไม่สามารถที่จะดูแลได้ก็ขอให้พาคนงานไปตรวจโดยภาครัฐจะเป็นผู้ดูแลให้เอง และ 3) ภาครัฐที่ดูแลเรื่องการตรวจ ไม่ต้องกังวลเรื่องงบประมาณ เพราะกรมควบคุมโรคแจ้งว่าได้ของบประมาณไปเพียงพอสำหรับการดำเนินการส่วนนี้ รวมถึงงบประมาณในค่าใช้จ่ายในการตรวจแล็ปเพื่อแยกกลุ่มคนที่ป่วยกับกลุ่มคนที่ไม่ปวยออกมา ทั้งนี้หากมีข้อยุ่งยากหรือมีรหัสรายละเอียดต่าง ๆ ให้ประสานกับกรมควบคุมโรค เพื่อแปลงนโยบายไปสู่การปฏิบัติให้ได้ ดังนั้นขอให้มั่นใจว่า 100% ของคนที่อยู่ในพื้นแผ่นดินไทยจะได้รับการดูแลอย่างดี
ส่วนความคืนหน้าของการฉีดวัคซีนโควิด-19  จากจำนวนวัคซีน 6 ล้านโดสที่เข้ามานั้น มีการกระจายวัคซีนลงไปในพื้นที่ 3.6 ล้านโดส  ขณะนี้ฉีดไปแล้ว 2.7 ล้านโดส เหลือประมาณ 9 แสนกว่าโดส ซึ่งกำลังจะมีการปูพรมฉีดต่อไปยืนยันไม่มีการค้างสต็อกวัคซีนที่ไหนแต่อย่างใด เมื่อได้รับวัคซีนมาแล้วมีการจัดสรรส่งไปให้ในพื้นที่ทันทีสอดคล้องกับสถานการณ์ที่เกิดขึ้นของแต่ละพื้นที่ โดยขณะนี้ประชาชนมีความเชื่อมั่นใจมากขึ้นในการที่เข้ารับการฉีดวัคซีนทำให้พบว่าหลายแห่งประชาชนไปแล้วไม่ได้ฉีดวัคซีน ซึ่งหน่วยงานที่เกี่ยวข้องก็ต้องมีการบริหารจัดการในเรื่องSupply วัคซีนให้เร็วขึ้นสอดคล้องกับ Demand ทั้งนี้ทุกเรื่องเป็นเรื่องของการบริหารสถานการณ์ให้สอดคล้องกับระยะเวลาขณะนั้นให้ดีที่สุด
ในตอนท้าย โฆษก ศคบ. เชิญชวนประชาชนที่มีจิตอาสาเข้ามามีส่วนร่วมช่วยกันในการเสริมทีมบุคาลากรสาธารณสุขของ กทม. โดยขณะนี้มีผู้สนใจสมัครเข้ามา จำนวน 81 คน แบ่งเป็น แพทย์ 11 คน พยาบาล 18 คน ผู้ช่วยพยาบาล 2 คน เภสัชกร 3 คน นักระบาดวิทยา 5 คน ล่าม (ภาษาจีนและภาษาอังกฤษ) 2  คน และธุรการ 40 คน ซึ่งต้องขอบคุณทุกคนอย่างมากที่ได้มาช่วยทีมบุคลากรทางการแพทย์ที่กระจายไปปฏิบัติหน้าที่อยู่ตามเขตต่าง ๆ ทั้งนี้ ยังมีความต้องการทีมฉีดวัคซีนเพิ่มเพื่อให้สอดคล้องกับความต้องการของประชาชน โดยต้องการ 5 ทีม ทีมละ 72 คน รวมทั้งหมด 360 คน ซึ่งแต่ละทีประกอบด้วย แพทย์ 2 คน พยาบาล 30 คน ทำหน้าที่ฉีดวัคซีน 10 คน เตรียมยา 5 คน ช่วยคัดกรอง 12 คน สังเกตอาการ 3 คน และอาสาสมัครทั่วไป (วัคความดันโลหิต  ชั่งน้ำหนัก ลงทะเบียน อำนวยความสะดวก) ประมาณ 40 คน จึงขอเชิญชวนและแจ้งประชาชนที่มีคุณสมบัติดังกล่าวมาสมัครเพื่อช่วยกันทั้งภาครัฐ เอกชนและภาคประชาชน ให้สามารถผ่านพ้นวิกฤตนี้ไปให้ได้โดยสามารถสมัครได้ผ่านทางศูนย์ปฏิบัติการด้านสาธารณสุขของสำนักการอนามัย กทม. เบอร์โทรศัพท์ 064 805 2620
________
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41993