รัฐบาลไทย-ข่าวทำเนียบรัฐบาล-ปลัด สธ. เผย รพ.มหาราชนครราชสีมา มีศักยภาพในการดูแลผู้ป่วยโควิดทุกระดับอาการ  พร้อมสร้างความเชื่อมั่นเกี่ยวกับวัคซีนโควิด


วันเสาร์ที่ 22 พฤษภาคม 2564
ปลัด สธ. เผย รพ.มหาราชนครราชสีมา มีศักยภาพในการดูแลผู้ป่วยโควิดทุกระดับอาการ  พร้อมสร้างความเชื่อมั่นเกี่ยวกับวัคซีนโควิด
ปลัดกระทรวงสาธารณสุขเผย โรงพยาบาลมหาราชนครราชสีมา มีศักยภาพดูแลผู้ป่วยโควิด 19 ทุกระดับอาการ รับส่งต่อจากโรงพยาบาลอื่นๆ มีเตียงรองรับเฉพาะผู่ป่วยโควิด 161 เตียง ดูแลผู้ป่วยแล้ว 364 คน พร้อมเดินหน้า ภารกิจฉีดวัคซีนให้กับประชาชน
ปลัดกระทรวงสาธารณสุขเผย โรงพยาบาลมหาราชนครราชสีมา มีศักยภาพดูแลผู้ป่วยโควิด 19 ทุกระดับอาการ รับส่งต่อจากโรงพยาบาลอื่นๆ มีเตียงรองรับเฉพาะผู่ป่วยโควิด 161 เตียง ดูแลผู้ป่วยแล้ว 364 คน พร้อมเดินหน้า ภารกิจฉีดวัคซีนให้กับประชาชน เปลี่ยนความกลัว เป็นความเข้าใจ ให้ความรู้ประชาชนเสริมพลัง กล้าฉีดวัคซีน
วันนี้ (22 พฤษภาคม 2564) ที่ โรงพยาบาลมหาราชนครราชสีมา นายแพทย์เกียรติภูมิ วงศ์รจิต ปลัดกระทรวงสาธารณสุข ได้กล่าวถึงความพร้อมของโรงพยาบาลมหาราชนครราชสีมา ในการดูแลผู้ป่วยโควิด 19 ว่า โรงพยาบาลมหาราชนครราชสีมา เป็นโรงพยาบาลศูนย์ขนาดใหญ่ มีศักยภาพอุปกรณ์การแพทย์ครบครัน เมื่อเกิด สถานการณ์วิกฤตโรคโควิด 19 โรงพยาบาลแห่งนี้ จึงเป็นโรงพยาบาลหลักของจังหวัดนครราชสีมาในการดูแลผู้ป่วย โควิด 19 รวมถึงรับส่งต่อจากโรงพยาบาลอื่นๆ ด้วย โดยในระลอกเดือนเมษายนถึงวันที่ 22 พฤษภาคม 2564 จังหวัดนครราชสีมา มีผู้ป่วยโควิด 19 รวม 835 ราย โรงพยาบาลมหาราชนครราชสีมาให้การดูแลผู้ป่วยไปแล้ว 364 ราย ขณะนี้ มีผู้ป่วยยังรักษาตัวอยู่ในโรงพยาบาล 60 ราย ในจำนวนนี้มีผู้ป่วยอาการหนักต้องใส่ท่อช่วยหายใจ 6 ราย ใช้เครื่องช่วยหายใจ 3 ราย ภาพรวมมีเตียงรองรับผู้ป่วยโควิด 19 ทั้งหมด 161 เตียง  นอกจากนี้ยังมีผู้ป่วยจาก ARI คลินิก ที่ต้องเฝ้าระวัง เข้ารักษาเพิ่มทุกวัน เมื่อวานนี้ (21 พฤษภาคม 2564)มี 295 ราย ซึ่งต้องใช้บุคลากรทางการแพทย์จำนวนมาก ดูแลผู้ป่วยในกลุ่มอาการต่างๆ รวมถึงต้องจัดสรรบุคลากรไปยังภารกิจฉีดวัคซีนให้กับชาวโคราชอีก แสดงให้เห็นถึงความพร้อมและศักยภาพในการดูแลประชาชนในพื้นที่
นายแพทย์เกียรติภูมิกล่าวต่อว่า สำหรับภารกิจฉีดวัคซีนโควิด 19 ให้กับประชาชนถือเป็นอีกหนึ่งภารกิจหลัก ที่บุคลากรกระทรวงสาธารณสุข ต้องเดินหน้าอาศัยความร่วมแรงร่วมใจของทุกคน ซึ่งโรงพยาบาลมหาราชนครราชสีมา สามารถดำเนินการได้อย่างดี เปลี่ยนความกลัว เป็นความรู้ โดยสื่อสารทำความเข้าใจ กับประชาชน ให้ข้อมูลเกี่ยวกับวัคซีนโควิด 19 ที่ถูกต้องผ่านช่องทางต่าง ๆ โดยเฉพาะเฟสบุ๊คไลฟ์ มีบุคลากรทางการแพทย์ คอยสร้างความเชื่อมั่น รวมถึงให้ประชาชนติดตามภารกิจการฉีดวัคซีนทุกวัน เน้นการสื่อสารบ่อย ๆ เพื่อสร้างความมั่นใจ เติมพลังให้เกิดความกล้า และอยากฉีดวัคซีน พร้อมทำระบบ “มหาราชพร้อม” เป็นอีกช่องทางหนึ่งให้ประชาชนลงทะเบียนเข้ารับการฉีดวัคซีน หลังการเปิดระบบ 2 วัน มีผู้ที่ลงทะเบียนเข้ามาจำนวนกว่า 40, 000 คน  อีกทั้ง   มีสายด่วน 044 235 777 และ 044 235 888 จำนวน 20 คู่สาย ให้คำปรึกษาเกี่ยวกับการลงทะเบียนฉีดวัคซีน และให้บริการฉีดวัคซีนทุกวัน ตั้งแต่เวลา 08.30 - 16.00 น. ไว้บริการประชาชน
*************************************** 22 พฤษภาคม 2564

ที่มา : https://www.thaigov.go.th/news/contents/details/41996