รัฐบาลไทย-ข่าวทำเนียบรัฐบาล-กพฐ. ชี้แจงกรณีข้อวิจารณ์สภาพความเป็นอยู่ในบ้านพักครูที่มีสภาพทรุดโทรม


วันอาทิตย์ที่ 23 พฤษภาคม 2564
พิมพ์
กพฐ. ชี้แจงกรณีข้อวิจารณ์สภาพความเป็นอยู่ในบ้านพักครูที่มีสภาพทรุดโทรม
เลขาธิการคณะกรรมการการศึกษาขั้นพื้นฐาน ระบุผู้บริหารสถานศึกษาสามารถเสนอของบประมาณจากต้นสังกัด หรือใช้เงินอุดหนุนของโรงเรียน เพื่อปรับปรุงซ่อมแซมสถานที่ให้อยู่ในสภาพปลอดภัยได้
เมื่อวันที่ 22 พฤษภาคม 2564 นายอัมพร พินะสา เลขาธิการคณะกรรมการการศึกษาขั้นพื้นฐาน กล่าวว่า กรณีที่มีครูโรงเรียนแห่งหนึ่งโพสต์คลิปวิดีโอพาชมสภาพความเป็นอยู่ของบ้านพักครูแห่งหนึ่ง โดยเฉพาะห้องน้ำที่มีสภาพทรุดโทรม เกิดกระแสวิจารณ์พร้อมเรียกร้องให้มีการจัดสรรงบประมาณมาดูแลบ้านพักครูให้เหมาะสมกว่านี้ ขอชี้แจงว่า การดำเนินการในการดูแลอาคารเรียน อาคารประกอบ รวมทั้งบ้านพักครูของสถานศึกษา เป็นหน้าที่ความรับผิดชอบ ของผู้บริหารสถานศึกษาที่จะดูแลตรวจสอบให้อาคารอยู่ในสภาพที่ดีมีความปลอดภัย หากเห็นว่าสภาพอาคารชำรุด ก็สามารถเสนอของบประมาณจากต้นสังกัดไปซ่อมแซมได้ หรือใช้เงินอุดหนุนของโรงเรียนปรับปรุงซ่อมแซมได้อยู่แล้ว กรณีที่เป็นข่าวได้มอบหมายให้สำนักงานเขตพื้นที่การศึกษาลงไปดูข้อเท็จจริงและดำเนินการปรับปรุงแก้ไขโดยด่วนแล้ว ดังนี้
1. สำนักงานเขตพื้นที่การศึกษาได้ให้คำแนะนำให้โรงเรียนซ่อมแซมอุปกรณ์ที่สามารถดำเนินการได้ก่อน เช่น กลอนประตู หน้าต่าง เปลี่ยนโถส้วม เทพื้น ปูกระเบื้อง ติดตั้งฝ้าเพดานเพื่อความปลอดภัย
2. ให้ทางโรงเรียนประมาณการค่าซ่อมแซมในวงเงินที่สำนักงานเขตพื้นที่การศึกษาสามารถจัดสรรได้  โดยจะจัดสรรงบประมาณจากงบสำนักงานเขตพื้นที่การศึกษาเพื่อบรรเทาความเดือดร้อนเบื้องต้น ซึ่งในส่วนการซ่อมแซมของโรงเรียนดังกล่าวรวมทั้งของโรงเรียนอื่นที่มีความเดือดร้อนจำเป็น หากมีวงเงินเกินที่สำนักงานเขตพื้นที่การศึกษาจะช่วยได้ ทางสำนักงานเขตพื้นที่การศึกษา จะเสนอขอทางสำนักงานคณะกรรมการการศึกษาขั้นพื้นฐานต่อไป
ทั้งนี้ ได้เน้นย้ำกับผู้อำนวยการโรงเรียนให้คำนึงถึงความปลอดภัยของครูและนักเรียนเป็นสำคัญ

ที่มา : https://www.thaigov.go.th/news/contents/details/42001