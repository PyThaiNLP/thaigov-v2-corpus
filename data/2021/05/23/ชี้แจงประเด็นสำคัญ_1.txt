รัฐบาลไทย-ข่าวทำเนียบรัฐบาล-สธ. และ อภ. ร่วมชี้แจงข้อเรียกร้องให้รัฐบาลเร่งนำเข้าวัคซีนทางเลือกเพื่อยับยั้งการแพร่ระบาดของโรคโควิด-19


วันอาทิตย์ที่ 23 พฤษภาคม 2564
พิมพ์
สธ. และ อภ. ร่วมชี้แจงข้อเรียกร้องให้รัฐบาลเร่งนำเข้าวัคซีนทางเลือกเพื่อยับยั้งการแพร่ระบาดของโรคโควิด-19
โฆษกกระทรวงสาธารณสุข เผยนำวัคซีนซิโนแวคมาใช้ในระยะเร่งด่วนไปพลางก่อนระหว่างรอวัคซีนแอสตร้าเซเนก้า ซึ่งเป็นวัคซีนหลักที่จะเข้ามาในเดือน มิ.ย.นี้ ด้านโฆษกองค์การเภสัชกรรม ยืนยันวัคซีนทางเลือกยี่ห้อโมเดอร์นาอยู่ระหว่างขั้นตอนการดำเนินการร่วมกับสมาคม รพ.
เมื่อวันที่ 22 พฤษภาคม 2564 นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข กล่าวว่ารัฐบาลได้มอบให้กระทรวงสาธารณสุขจัดหาวัคซีนฉีดให้กับประชาชน เพื่อควบคุมโรค ลดอัตราป่วยตาย ตามความสมัครใจโดยไม่คิดมูลค่า ซึ่งขณะนี้ทั่วโลกมีความต้องการวัคซีนโควิดสูง นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้ให้สั่งซื้อวัคซีนซิโนแวคมาใช้ในระยะเร่งด่วน ก่อนที่จะได้รับวัคซีนแอสตร้าเซนเนก้าตามแผนหลักในเดือนมิถุนายน จำนวน 6 ล้านโดส เพื่อควบคุมการแพร่ระบาดของโควิด-19 ในหลายจังหวัดที่เกิดการแพร่ระบาด ช่วยลดการป่วยรุนแรงและเสียชีวิต และปกป้องกลุ่มบุคลากรทางการแพทย์และสาธารณสุข บุคลากรด่านหน้า โดยตั้งแต่ มี.ค.-พ.ค. โดยส่งวัคซีนกระจายไปยังจังหวัดต่างๆ ทั่วประเทศแล้ว 2.6 ล้านโดส ฉีดไปแล้ว 2.5 ล้านเข็ม เมื่อเริ่มฉีดวัคซีนแผนหลักในเดือนมิถุนายน จะสามารถฉีดได้มากขึ้นหลายเท่า อย่างรวดเร็ว ซึ่งมีจุดบริการฉีดวัคซีนทั้งในสถานพยาบาล และจุดบริการที่ประชาชนเข้าถึงสะดวกทั่วประเทศ
สำหรับวัคซีนที่รัฐบาลสั่งซื้อนั้น นอกจากวัคซีนซิโนแวคและแอสตร้าเซนเนก้าที่มีจำนวนรวม 66 ล้านโดส และเพื่อให้สามารถฉีดวัคซีนครอบคลุมประชาชนมากขึ้น เกิดภูมิคุ้มกันหมู่ในประเทศ ได้ตั้งคณะกรรมการขับเคลื่อนการจัดหาวัคซีนโควิด-19 เพื่อประเทศไทย มีศาสตราจารย์คลินิก เกียรติคุณ นพ.ปิยะสกล สกลสัตยาทร เป็นประธาน และผู้เชี่ยวชาญด้านวัคซีนจากองค์กรภาครัฐและเอกชน ร่วมเป็นคณะกรรมการ มีข้อสรุปว่า จะฉีดวัคซีนโควิด-19 ให้ครอบคลุมคนในประเทศเพิ่มขึ้นให้ได้ 100 ล้านโดส มอบให้ภาครัฐ โดยกระทรวงสาธารณสุขและองค์การเภสัชกรรม จัดหาวัคซีนจากหลายบริษัท เพื่อฉีดให้กับประชาชนเพิ่มเติม
ขณะที่ เภสัชกรหญิงศิริกุล เมธีวีรังสรรค์ รองผู้อำนวยการองค์การเภสัชกรรม และโฆษกองค์การเภสัชกรรม กล่าวว่า วัคซีนทางเลือกเป็นวัคซีนที่นอกเหนือจากวัคซีนที่อยู่ในแผนการจัดซื้อของรัฐบาลที่ต้องการให้มีการฉีดวัคซีนเพื่อสร้างภูมิคุ้มกันหมู่ซึ่งประชาชนสามารถได้รับการฉีดโดยไม่เสียค่าใช้จ่าย  ส่วนวัคซีนทางเลือกนั้น องค์การเภสัชกรรมได้ร่วมมือกับโรงพยาบาลเอกชน โดยสมาคมโรงพยาบาลเอกชน เพื่อให้ประชาชนมีทางเลือกในการฉีดวัคซีนโควิด-19 ที่หลากหลายเพิ่มมากขึ้น ซึ่งวัคซีนยี่ห้อที่จะจัดหามาในช่วงแรกนี้คือ โมเดอร์นา ซึ่งได้รับการขึ้นทะเบียนไปเมื่อวันที่13 พฤษภาคม 2564 ที่ผ่านมานี้ ซึ่งยังต้องมีรายละเอียดในการดำเนินการจัดหาอีกหลายขั้นตอน และอยู่ในระหว่างที่สมาคมโรงพยาบาลเอกชนรวบรวมจำนวนความต้องการเบื้องต้นก่อนดำเนินการในขั้นตอนต่อไป โดยการฉีดวัคซีนทางเลือกนี้ ผู้รับบริการจะเป็นผู้รับผิดชอบจ่ายค่าใช้จ่ายให้แก่โรงพยาบาลเอกชนเอง
การจัดซื้อวัคซีนทางเลือกนั้น มีเงื่อนไขการขายของผู้ผลิตวัคซีนในต่างประเทศเองที่ต้องการให้หน่วยงานภาครัฐของประเทศผู้ซื้อวัคซีน เป็นผู้ดำเนินการจัดซื้อและบริหารจัดการตามแนวทางของการขึ้นทะเบียนแบบมีเงื่อนไขในสถานการณ์ฉุกเฉิน หรือ Conditional Approval for Emergency Use  ซึ่งในส่วนวัคซีนของบริษัทโมเดอร์นานี้ ผู้ผลิตต้องการให้ภาครัฐเป็นผู้ดำเนินการ องค์การเภสัชกรรมจึงเข้ามาร่วมดำเนินการ ส่วนยี่ห้ออื่นนั้นขึ้นกับเงื่อนไขการขายของผู้ผลิตว่าจะเป็นอย่างไร ซึ่งส่วนใหญ่ผู้ผลิตจะให้หน่วยงานรัฐเป็นผู้ดำเนินการเช่นกันไม่ได้มีการปิดกั้นช่องทางการนำเข้าวัคซีนทางเลือกผ่านโรงพยาบาลเอกชน หรือภาคเอกชนอื่นๆ แต่อย่างใด  ส่วนเรื่องค่าใช้จ่ายที่เพิ่มเป็นค่าใช้จ่ายในการบริหารจัดการ ซึ่งขึ้นอยู่กับรายการกิจกรรมต่างๆ ที่ก่อให้เกิดค่าใช้จ่ายต่างๆ ในการดำเนินงานของแต่ละยี่ห้อ อาทิ ค่าจัดส่ง ค่าคลังจัดเก็บ ค่าตรวจทางห้องปฏิบัติการ และอื่นๆ นอกจากนั้นจะเป็นค่าบริหารจัดการของแต่ละโรงพยาบาลเอง ซึ่งจะมีการกำหนดราคาควบคุมที่เป็นมาตรฐาน ในระดับที่สมเหตุสมผล ส่วนเรื่องภาษีมูลค่าเพิ่มนั้น ก็เป็นไปตามกลไกของระบบภาษีของประเทศ  ไม่ได้มีการคิดซ้ำซ้อน ซึ่งรายละเอียดที่ถูกต้องนั้น กรมสรรพากรได้ออกมาชี้แจงแล้ว ท้ายสุดนี้ ในเรื่องปริมาณที่จะสั่งซื้อนั้น สมาคมโรงพยาบาลเอกชน ได้คาดการณ์ว่าในเบื้องต้นนี้จะมีการสั่งซื้อประมาณจำนวน 5 ล้านโดส ขณะนี้อยู่ในระหว่างการทบทวนร่วมกันกับสมาคมโรงพยาบาลเอกชนอีกครั้ง
การจัดซื้อวัคซีน นั้น จะมีคณะกรรมการหลักๆ อยู่ 2 คณะ ประกอบด้วย คณะทำงานพิจารณาการจัดหาวัคซีนป้องกันโรคติดเชื้อไวรัสโคโรนา 2019 จะกำหนดแนวทางในการจัดหาวัคซีนป้องกันโรคติดเชื้อโควิด-19 สำหรับใช้ในสถานพยาบาลของรัฐและวัคซีนทางเลือกเพื่อนำมาให้บริการในสถานพยาบาลเอกชน โดยให้มีการวัคซีนจากหลายบริษัท เพื่อฉีดให้กับประชาชนเพิ่มเติม และคณะกรรมการขับเคลื่อนการจัดหาวัคซีนโควิด-19 เพื่อประชาชนไทย จะเป็นผู้ดำเนินการพิจารณาจัดหาในรายละเอียดข้อเสนอทางเลือกเชิงนโยบาย เจรจาต่อรองกับภาคีเครือข่ายที่เกี่ยวข้องเพื่อจัดหาวัคซีนจากผู้ผลิตทั้งในและต่างประเทศ และองค์การฯซึ่งเป็นองค์กรภาครัฐ  จะรับนโยบายและมติจากที่ประชุมของคณะทำงานและคณะกรรมการดังกล่าว  มาดำเนินการภายใต้ กฎหมาย ระเบียบ ข้อบังคับ ที่เกี่ยวข้อง รวมทั้งรายงานความคืบหน้าการดำเนินการเป็นระยะให้สาธารณชนรับทราบข้อมูล

ที่มา : https://www.thaigov.go.th/news/contents/details/42000