รัฐบาลไทย-ข่าวทำเนียบรัฐบาล-ย้ำกองทัพ เร่งเข้าไปสนับสนุน  ศูนย์บูรณาการแก้ไขสถานการณ์ โควิด-19 ที่จัดตั้งขึ้น เพื่อควบคุมจำกัด COVID ในพื้นที่กรุงเทพมหานครและปริมณฑล 


วันพฤหัสบดีที่ 6 พฤษภาคม 2564
ย้ำกองทัพ เร่งเข้าไปสนับสนุน  ศูนย์บูรณาการแก้ไขสถานการณ์ โควิด-19 ที่จัดตั้งขึ้น เพื่อควบคุมจำกัด COVID ในพื้นที่กรุงเทพมหานครและปริมณฑล
พล.อ.ชัยชาญ ช้างมงคล รมช.กห.พร้อม พล.อ.ณัฐ อินทรเจริญ ปล.กห ได้ประชุมร่วมกับ หน่วยขึ้นตรงกระทรวงกลาโหม เหล่าทัพ  กอ.รมน.และ ตร. ผ่านระบบทางไกล  ณ ศาลาว่าการกลาโหม
โดยได้กำชับให้ทุกหน่วยงาน เร่งเข้าไปสนับสนุนการทำงานของ “ศูนย์บูรณาการแก้ไขสถานการณ์ โควิด-19 ในพื้นที่กรุงเทพมหานครและปริมณฑล” เพื่อควบคุมและจำกัดการแพร่ระบาดของโรคในพื้นที่กรุงเทพมหานครและปริมณฑลที่กำลังเกิดขึ้นให้เร็วที่สุด
พล.อ.ชัยชาญ’ ได้ย้ำขอให้สนับสนุนการปฏิบัติงานของศูนย์ดังกล่าวอย่างใกล้ชิด โดยให้นำกำลังพลและทรัพยากรของกองทัพที่มีอยู่เข้าไปช่วยเหลือประชาชน และสนับสนุนการบริหารจัดการคลี่คลายสถานการณ์การแพร่ระบาดในพื้นที่เสี่ยงโดยเฉพาะชุมชนแออัดในหลายพื้นที่ พร้อมกับช่วยติดตามตรวจสอบข่าวสารที่มีการบิดเบือนและอาจสร้างความสับสนกับประชาชนซึ่งปัจจุบันพบมากขึ้น โดยขอให้สนับสนุนประชาสัมพันธ์สร้างการรับรู้ ความเข้าใจและขอความร่วมมือประชาชนในมาตรการที่ศูนย์กำหนด  พร้อมทั้ง ขอให้ทาง ตร.เข้าไปช่วยดูแลความปลอดภัยของพื้นที่ในภาพรวม
โฆษก กห.กล่าวเพิ่มเติมว่า ภาพรวมการสนับสนุนที่สำคัญของ กห.โดยทุกเหล่าทัพ อยู่ระหว่างการประเมินสถานการณ์ กับ สธ.เพื่อสนับสนุนจัดทำ รพ.สนามเพิ่มให้มีเพียงพอกับปริมาณผู้ป่วยที่อาจเพิ่มมากขึ้น พร้อมทั้งได้จัดกำลังพลสายแพทย์สนับสนุน สธ.ในการรับและบันทึกข้อมูลผู้ป่วยที่แจ้งผ่านสายด่วน และจัดยานพาหนะรวมการ สนับสนุนการเคลื่อนย้ายผู้ป่วยที่ตกค้างในพื้นที่ กทม.และปริมณฑล เข้ารับการรักษาแล้ว รวม 659 ราย   ขณะเดียวกัน  ทบ. ได้เข้าไปช่วยเหลือเรือนจำกลางจังหวัดเชียงใหม่ สนับสนุนการจัดตั้ง รพ.สนามและการบริหารจัดการทางการแพทย์เชิงรุก เพื่อควบคุมและคลี่คลายสถานการณ์การแพร่ระบาดในสถานควบคุมดังกล่าว

ที่มา : https://www.thaigov.go.th/news/contents/details/41524