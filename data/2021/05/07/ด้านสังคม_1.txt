รัฐบาลไทย-ข่าวทำเนียบรัฐบาล-กรมการขนส่งทางบก แจ้งสำนักงานตำรวจแห่งชาติผ่อนผันการบังคับใช้กฎหมายใบอนุญาตขับรถและใบอนุญาตเป็นผู้ประจำรถที่สิ้นอายุแล้วยังใช้ได้ถึง 30 มิถุนายน 2564 หรือจนกว่าจะมีประกาศเป็นอื่น


วันพฤหัสบดีที่ 6 พฤษภาคม 2564
กรมการขนส่งทางบก แจ้งสำนักงานตำรวจแห่งชาติผ่อนผันการบังคับใช้กฎหมายใบอนุญาตขับรถและใบอนุญาตเป็นผู้ประจำรถที่สิ้นอายุแล้วยังใช้ได้ถึง 30 มิถุนายน 2564 หรือจนกว่าจะมีประกาศเป็นอื่น
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้มีประกาศงดใช้ห้องอบรมในการดำเนินการด้านใบอนุญาตขับรถที่สำนักงานขนส่งทุกแห่ง ตั้งวันที่ 16 เมษายน 2564 ที่ผ่านมา เนื่องจากเป็นกิจกรรมที่มีลักษณะการรวมกลุ่มคนจำนวนมากในบริเวณเดียวกันและใช้ระยะเวลาในการดำเนินการตั้งแต่ 1 - 5 ชั่วโมง ซึ่งมีโอกาสเสี่ยงสูงต่อการแพร่เชื้อไวรัส COVID-19 พร้อมปรับการบริการที่สำนักงานขนส่งเพื่อลดความแออัด และให้จองคิวดำเนินการล่วงหน้าผ่านแอปพลิเคชัน DLT Smart Queue ทำให้มีผู้ได้รับใบอนุญาตขับรถและใบอนุญาตเป็นผู้ประจำรถบางรายไม่สามารถดำเนินการต่ออายุภายในระยะเวลาที่กำหนดได้
ขบ. ตระหนักถึงความจำเป็นและความเดือนร้อนดังกล่าว ได้มีหนังสือขอความร่วมมือไปยังสำนักงานตำรวจแห่งชาติ เพื่อให้ผ่อนผันการบังคับใช้กฎ ระเบียบ ข้อบังคับ คำสั่ง กับผู้ได้รับใบอนุญาตขับรถ    และใบอนุญาตเป็นผู้ประจำรถที่สิ้นอายุแล้ว ซึ่งได้รับความร่วมมือเป็นอย่างดีจากสำนักงานตำรวจแห่งชาติตอบรับยืนยันผ่อนผันการบังคับใช้กฎ ระเบียบ ข้อบังคับคำสั่งใด กับผู้ได้รับใบอนุญาตขับรถตามกฎหมายว่าด้วยรถยนต์ และผู้ได้รับใบอนุญาตเป็นผู้ประจำรถตามกฎหมายว่าด้วยการขนส่งทางบก ในสถานการณ์การแพร่ระบาดของโรคติดเชื้อไวรัส COVID-19 ทำให้ผู้ได้รับใบอนุญาตขับรถและใบอนุญาตเป็นผู้ประจำรถที่สิ้นอายุแล้วยังสามารถใช้แสดงตนได้จนถึงวันที่ 30 มิถุนายน 2564 เพื่อบรรเทาความเดือดร้อนให้ผู้ขับขี่รถและผู้ประกอบการขนส่ง ตามที่ ขบ. ได้มีหนังสือขอความร่วมมือ
ทั้งนี้ สำหรับผู้ต้องการต่ออายุใบอนุญาตขับรถและใบอนุญาตเป็นผู้ประจำรถ ขบ. ได้ขยายเวลาให้สามารถต่ออายุได้ล่วงหน้า 6 เดือนก่อนใบอนุญาตขับรถสิ้นอายุ พร้อมนำระบบอบรมออนไลน์เข้ามารองรับทดแทนการอบรมที่สำนักงาน โดยเข้าอบรมออนไลน์ได้ที่ www.dlt-elearning.com สามารถนำผลผ่านการอบรมออนไลน์ติดต่อสำนักงานขนส่งเพื่อเข้ารับการทดสอบสมรรถภาพของร่างกายและออกใบอนุญาตขับรถได้โดยไม่ต้องอบรมที่สำนักงานอีก โดยการอบรมทั้งหมดมี 4 ประเภท ดังนี้ 1) การอบรมต่ออายุใบอนุญาตขับรถส่วนบุคคล 5 ปี เป็น 5 ปี ประกอบด้วย รถยนต์ รถยนต์สามล้อ รถจักรยานยนต์ จำนวน 1 ชั่วโมง สำหรับการต่ออายุล่วงหน้าหรือสิ้นอายุไม่เกิน 1 ปีเท่านั้น 2) ใบอนุญาตขับรถส่วนบุคคล ประกอบด้วย รถจักรยานยนต์ รถยนต์สามล้อ รถยนต์ ที่ขาดต่ออายุเกิน 1 ปี ใช้ระยะเวลาอบรม 2 ชั่วโมง 3) การอบรมต่ออายุใบอนุญาตขับรถขนส่ง จำนวน 2 ชั่วโมง และ 4) การอบรมต่ออายุใบอนุญาตขับรถสาธารณะ ประกอบด้วย รถยนต์สาธารณะหรือรถแท็กซี่ รถยนต์สามล้อสาธารณะ รถจักรยานยนต์สาธารณะ จำนวน 3 ชั่วโมง ส่วนการให้บริการด้านใบอนุญาตขับรถที่ไม่มีการอบรมที่สำนักงานยังคงเปิดให้บริการแต่จำกัดเฉพาะผู้ที่จองคิวดำเนินการล่วงหน้าผ่านแอปพลิเคชัน DLT Smart Queue แล้วเท่านั้น เพื่อควบคุมจำนวนผู้มาใช้บริการให้มีความเหมาะสมกับขนาดพื้นที่ของสำนักงานแต่ละแห่ง และเป็นไปตามมาตรการเว้นระยะห่าง ดาวน์โหลดแอปพลิเคชัน DLT Smart Queue ได้ฟรี ทั้งระบบ iOS: https://apple.co/2GIHARd  แอนดรอยด์ : http://bit.ly/2IkLpyO

ที่มา : https://www.thaigov.go.th/news/contents/details/41511