รัฐบาลไทย-ข่าวทำเนียบรัฐบาล-แอร์พอร์ต เรล ลิงก์ 1 ทศวรรษการให้บริการรถไฟฟ้าเชื่อมท่าอากาศยานแห่งแรกของคนไทย แหล่งเรียนรู้ระบบขนส่งทางรางมาตรฐานระดับสากล


วันพฤหัสบดีที่ 6 พฤษภาคม 2564
แอร์พอร์ต เรล ลิงก์ 1 ทศวรรษการให้บริการรถไฟฟ้าเชื่อมท่าอากาศยานแห่งแรกของคนไทย แหล่งเรียนรู้ระบบขนส่งทางรางมาตรฐานระดับสากล
“รถไฟฟ้าแอร์พอร์ต เรล ลิงก์” คือหนึ่งในชื่อลำดับต้นๆที่ผู้โดยสารจะต้องนึกถึงอย่างปฏิเสธไม่ได้ โดยตลอดระยะเวลา 10 ปีหรือ 1 ขวบทศวรรษที่ผ่านมา มุ่งมั่นในการเดินรถไฟฟ้าด้วยมาตรฐานในระดับสากล
หากพูดถึงผู้ให้บริการระบบรถไฟฟ้าในกรุงเทพมหานคร แน่นอนว่า “รถไฟฟ้าแอร์พอร์ต เรล ลิงก์” คือหนึ่งในชื่อลำดับต้นๆที่ผู้โดยสารจะต้องนึกถึงอย่างปฏิเสธไม่ได้ โดยตลอดระยะเวลา 10 ปีหรือ 1 ขวบทศวรรษที่ผ่านมา รถไฟฟ้าแอร์พอร์ต เรล  ลิงก์ มุ่งมั่นในการเดินรถไฟฟ้าด้วยมาตรฐานในระดับสากล เพื่อช่วยอำนวยความสะดวก และสร้างความปลอดภัยแก่ผู้โดยสารที่ใช้บริการ ซึ่งมีจำนวนกว่า 200 ล้านคน
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด กระทรวงคมนาคม เปิดเผยว่า บริษัทซึ่งเป็นผู้ให้บริการรถไฟฟ้าแอร์พอร์ต เรล ลิงก์ ได้ดำเนินงานยกระดับการให้บริการแก่ผู้โดยสาร เพื่อที่จะก้าวเป็นผู้นำในการให้บริการตามมาตรฐานสากล สอดคล้องตามวิสัยทัศน์ขององค์กร โดยบริษัทได้นำระบบบริหารคุณภาพ ISO 9001 มาใช้ในการดำเนินงานทั้งการซ่อมบำรุง และการปฏิบัติการเดินรถ และให้บริการอย่างต่อเนื่อง จนผ่านการรับรอง ISO 9001 : 2015 ขอบเขต : วิศวกรรมและซ่อมบำรุง และขอบเขต : งานปฏิบัติการเดินรถไฟฟ้า จาก BV ( Bureau Veritas ) ด้วยระบบบริหารคุณภาพรับรอง ISO 9001 : 2015 ทำให้การดำเนินงานของบริษัทมีมาตรฐาน และประสิทธิภาพมากยิ่งขึ้นทั้งในงานซ่อมบำรุง และการให้บริการ  โดยงานวิศวกรรมซ่อมบำรุงสามารถซ่อมบำรุงใหญ่ขบวนรถไฟฟ้า ( Overhaul ) และซ่อมบำรุงทั่วไป จนสามารถกลับมาให้บริการรถไฟฟ้าได้เต็มจำนวน 9 ขบวน  รวมถึงปรับเปลี่ยนภายในขบวนรถไฟฟ้าด่วน ( Express ) ทำให้สามารถอำนวยความสะดวก และรองรับจำนวนผู้โดยสารได้เพิ่มมากขึ้น
ส่วนในด้านงานบริการ และอำนวยความสะดวกให้แก่ผู้โดยสาร บริษัทได้ดำเนินการสร้างสิ่งอำนวยความสะดวก และรักษาความปลอดภัยภายในสถานีตามหลักการ Universal Design หรือการออกแบบเพื่อการใช้งานของคนทุกกลุ่มในสังคม มีการสร้างลิฟต์ บันไดเลื่อน เพิ่มเติมจากตอนเริ่มโครงการ รวมทั้งหมด 140 ตัว ในปัจจุบัน นอกจากนั้นยังได้มีสร้างราวกั้นชั้นชานชาลา และยางปิดช่องว่างระหว่างขอบชานชาลา และประตูรถไฟฟ้า ( Platform Gap Filler ) เพื่อความปลอดภัยในการใช้บริการของผู้โดยสาร รวมถึงจัดหาอุปกรณ์ทางพาดพับได้สำหรับรถเข็นวีลแชร์ ( Portable Wheelchair Ramp ) ซึ่งเป็นอุปกรณ์ที่จะช่วยอำนวยความสะดวกให้แก่ผู้ทุพพลภาพ และคนพิการให้สามารถเข้าสู่ขบวนรถไฟฟ้าได้สะดวกและปลอดภัยมากขึ้น
อย่างไรก็ตามไม่เพียงแค่การดำเนินธุรกิจเท่านั้นที่บริษัทให้ความสำคัญ บริษัทยังให้ความสำคัญกับการพัฒนาระบบขนส่งทางรางของไทยด้วย  โดยบริษัทผ่านการรับรองจากสถาบันคุณวุฒิวิชาชีพ ให้เป็นองค์กรที่รับรองสมรรถนะของบุคคลตามมาตรฐานวิชาชีพ สาขาวิชาชีพรถไฟความเร็วสูง และระบบราง ใน 5 สาขาวิชา ได้แก่ ช่างเทคนิคซ่อมบำรุงระบบช่วงล่างรถไฟฟ้าด้านระบบเครื่องกล ระดับ 4, ช่างเทคนิคซ่อมบำรุงระบบอาณัติสัญญาณ ระดับ 4, ผู้ควบคุมการเดินรถไฟฟ้า ระดับ 4, ผู้ควบคุมรถไฟฟ้าความเร็วสูง ระดับ 4 และนายสถานี ระดับ 4 จึงทำให้บริษัทมีความพร้อมในการเปิดให้หน่วยงานภายนอกเข้าศึกษาดูงานจริงทั้งภายในศูนย์ซ่อมบำรุง และศูนย์ควบคุมการเดินรถ พร้อมอธิบายการดำเนินงานต่างๆด้วยวิทยากรมืออาชีพ รวมทั้งเปิดโอกาสให้น้องๆนักศึกษาจากสถาบันการศึกษาต่างๆที่กำลังศึกษาในด้านขนส่งระบบรางได้เข้าฝึกปฏิบัติงานจริงเป็นจำนวนมากในแต่ละปี
นอกจากนั้นในด้านความรับผิดชอบต่อสังคมก็ถือเป็นนโยบายที่บริษัท ให้ความสำคัญเช่นกัน โดยได้จัดกิจกรรม CSR กับชุมชน และโรงเรียนในพื้นที่ใกล้เคียงกับรถไฟฟ้าแอร์พอร์ต เรล  ลิงก์ และพื้นที่ห่างไกลหลายต่อหลายโครงการอย่างต่อเนื่อง ด้วยการดำเนินงานที่มีมาตรฐาน และประสิทธิภาพ ทำให้ผู้โดยสารมีความพึงพอใจในการใช้บริการ รถไฟฟ้าแอร์พอร์ต เรล ลิงก์ สังเกตได้จากผลสำรวจความพึงพอใจประจำปีที่มีแนวโน้มดีขึ้นมาโดยตลอด ล่าสุดผลสำรวจความพึงพอใจผู้โดยสารประจำปี 2563 ที่ผ่านมา ซึ่งมีการเก็บรวบรวมถึง 2 ครั้ง ปรากฏว่าผู้โดยสารมีความพึงพอใจในการให้บริการของรถไฟฟ้าแอร์พอร์ต เรล  ลิงก์ อยู่ในระดับที่ดีมาก โดยคะแนนเต็ม  5  ในด้านความปลอดภัยเฉลี่ยอยู่ที่ 4.36 , ด้านความน่าเชื่อถือของการเดินรถเฉลี่ยอยู่ที่ 4.23 , ด้านการให้บริการเฉลี่ยอยู่ที่ 4.33 , ด้านคุณภาพและสิ่งอำนวยความสะดวกบนสถานี และในขบวนรถเฉลี่ยอยู่ที่ 4.23 , ด้านบัตรโดยสาร และการตลาดเฉลี่ยอยู่ที่ 4.19 และด้านการประชาสัมพันธ์ และการให้ข้อมูลเฉลี่ยอยู่ที่ 4.17
แม้ช่วงที่ผ่านมาจะต้องเผชิญกับสถานการณ์การแพร่ระบาดของไวรัสโควิด-19 แต่รถไฟฟ้าแอร์พอร์ต เรล  ลิงก์ ก็สามารถสร้างความมั่นใจให้แก่ผู้โดยสาร ด้วยมาตรการป้องกันการแพร่กระจายของไวรัสโควิด-19 โดยมีการติดตั้งจุดคัดกรองอุณหภูมิ ที่บริษัทได้ดำเนินการติดตั้งเครื่องวัดอุณหภูมิร่างกาย หรือ เทอร์โมสแกน ซึ่งเป็นกล้องสำหรับตรวจวัดอุณหภูมิร่างกายแบบไม่สัมผัส และตรวจตราการสวมหน้ากากอนามัยของผู้โดยสารก่อนเข้าใช้บริการอย่างเข้มงวด รวมถึงมาตรการเว้นระยะห่างทางสังคม ( Social Distancing ) ที่ขอความร่วมมือผู้โดยสารเว้นระยะห่าง 2 เมตรขณะรอซื้อตั๋วโดยสาร และตรวจวัดอุณหภูมิ หรือยืนในระยะห่างที่เหมาะสมขณะใช้ลิฟต์ และบันไดเลื่อน รวมทั้งมีการจัดระเบียบผู้โดยสารในชั้นชานชาลาให้มีระยะห่างระหว่างกันอย่างเหมาะสม ซึ่งหากในกรณีมีผู้โดยสารหนาแน่น จะดำเนินการจำกัดปริมาณผู้โดยสารที่จะขึ้นสู่ชั้นชานชาลา และภายในขบวนรถไฟฟ้า โดยกำหนดพื้นที่ในการยืนรอห่างกัน 1 เมตร งดเว้นการพูดคุยภายในตู้โดยสาร และมีการเพิ่มความถี่ในการดูแลทำความสะอาดฆ่าเชื้อโรคบริเวณสถานี และในขบวนรถไฟฟ้า
บริษัทฯ ให้ความสำคัญในการจัดกิจกรรมส่งเสริมการตลาดเพื่อมอบความสุขให้แก่ผู้โดยสาร ในทุกเทศกาลสำคัญ ตลอด 10 ปีที่ผ่านมา และเนื่องในโอกาสสุดพิเศษ 1 ทศวรรษการให้บริการ บริษัทได้ออกแบบบัตรสมาร์ทพาสลายพิเศษประเภทบุคคลทั่วไป  ( Adult Card )  “Happy Birthday Card” และ “Happy Gift Card” ที่ออกแบบเป็นลายไทย มีลักษณะเป็น “ลายประจำยาม” ซึ่งเป็นลวดลายที่มีรูปร่างสี่เหลี่ยมจัตุรัสตะแคง มีลักษณะคล้ายดอกไม้ โดยดัดแปลงมาจากดอกไม้ชนิดหนึ่งที่เรียกว่า “ดอกสี่ทิศ”  เหมาะสำหรับให้ผู้โดยสารได้เก็บสะสมเป็นที่ระลึก หรือมอบเป็นของขวัญในโอกาสพิเศษต่าง ๆ รวมทั้งออกแบบบัตรสมาร์ทพาสลายใหม่ทุกประเภท ทั้งบัตรประเภทบุคคลทั่วไป (Adult Card)  คิดอัตราค่าโดยสารตามระยะทางปกติ , บัตรประเภทนักเรียน นักศึกษา ( Student Card ) รับส่วนลด 20% จากอัตราค่าโดยสารปกติทุกเที่ยวการเดินทางสำหรับนักเรียน นักศึกษาที่อายุไม่เกิน 23 ปี ซึ่งกำลังศึกษาในสถานศึกษาในประเทศ และบัตรประเภทผู้สูงอายุ ( Senior Card ) รับส่วนลด 50% จากอัตราค่าโดยสารปกติทุกเที่ยวการเดินทาง สำหรับผู้สูงอายุ 60 ปีขึ้นไปสัญชาติไทยอีกด้วย รวมทั้งยังได้จัดกิจกรรมพิเศษเฉลิมฉลองอีกมากมาย โดยผู้สนใจสามารถติดตามความเคลื่อนไหวได้ทาง Facebook Official Page • Airport Rail Link

ที่มา : https://www.thaigov.go.th/news/contents/details/41527