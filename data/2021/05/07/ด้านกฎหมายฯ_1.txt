รัฐบาลไทย-ข่าวทำเนียบรัฐบาล-รมว.ยุติธรรม เผย รพ.ราชทัณฑ์เปิดตรวจโควิดให้ปชช. ผู้มีความเสี่ยงสูงวันธรรมดา ประมาณ100 คน วันหยุด 200 คน เหตุตรวจได้น้อยเพราะมีภารกิจหลักคัดกรองผู้ต้องขังใหม่-คนออกไปศาล ยันมีระบบม


วันพฤหัสบดีที่ 6 พฤษภาคม 2564
รมว.ยุติธรรม เผย รพ.ราชทัณฑ์เปิดตรวจโควิดให้ปชช. ผู้มีความเสี่ยงสูงวันธรรมดา ประมาณ100 คน วันหยุด 200 คน เหตุตรวจได้น้อยเพราะมีภารกิจหลักคัดกรองผู้ต้องขังใหม่-คนออกไปศาล ยันมีระบบม
นายสมศักดิ์ เทพสุทิน รัฐมนตรีว่าการกระทรวงยุติธรรม เผย รพ.ราชทัณฑ์เปิดตรวจโควิดให้ปชช. ผู้มีความเสี่ยงสูงวันธรรมดา ประมาณ100 คน วันหยุด 200 คน เหตุตรวจได้น้อยเพราะมีภารกิจหลักคัดกรองผู้ต้องขังใหม่-คนออกไปศาล ยันมีระบบมาตรฐานที่สาธารณสุขรับรอง
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีที่ โรงพยาบาลราชทัณฑ์ได้เปิดตรวจหาเชื้อโควิด 19 ว่า เรื่องดังกล่าวเริ่มดำเนินการตั้งแต่วันที่ 17 กุมภาพันธ์ 2564 โดยใช้การคัดกรอง ด้วยวิธี RTPCR (การตรวจหาสารพันธุกรรมของเชื้อไวรัส) มีแลปมาตรฐาน ตามกำหนดของกรมวิทยาศาตร์การแพทย์ และกรมควบคุมโรค กระทรวงสาธารณสุขรับรอง ขั้นตอนการตรวจใช้วิธีการ SWAB  2 จุด คือ จมูกและปาก ซึ่งเป็นวิธีการทั่วไป โดยที่ผ่านมาสรุปยอดการตรวจจนถึงเวลานี้ที่เข้าตรวจโควิด-19 คือ ข้าราชการกระทรวงยุติธรรม รวมถึงข้าราชการกระทรวงอื่นๆ รวม 2,717 ราย ผู้ต้องขัง 4,478 ราย ประชาชนทั่วไปเริ่มตรวจเมื่อวันที่ 20 มีนาคม 2564 มีผู้เข้ารับบริการทั้งสิ้น 1,389 ราย สรุปยอดการตรวจไปแล้วทั้งสิ้น 8,584 ราย
นายสมศักดิ์ กล่าวอีกว่า วันจันทร์ถึงศุกร์ ปกติเรารับตรวจประชาชนทั่วไปวันละประมาณ 100 คน แต่เมื่อวันที่ 1 พฤษภาคม ที่ผ่านมา นายอนุชา นาคาศัย รัฐมนตรีประจำสำนักนายกรัฐมนตรี ได้ประสานผ่านมาทาง ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม อยากให้โรงพยาบาลราชทัณฑ์เปิดช่องทางในการให้พี่น้องประชาชนตรวจโควิดเพิ่มเติมในช่วงวันหยุดนักขัตฤกษ์ ตนจึงดำเนินการให้รับผู้ป่วยในระหว่างวันหยุดได้เพิ่มขึ้นเป็นวันละประมาณ 200 คนเฉพาะผู้มีความเสี่ยงสูง เช่น มีญาติภายในบ้านติดโควิด หรือที่ทำงานมีคนติดโควิดและอยู่ใกล้ชิดกับคนที่มีเชื้อโควิดก็ถือเป็นบุคคลที่มีความเสี่ยงสูง ดังนั้นการที่ประชาชนเข้ามาตรวจในแต่ละวันก็มากกว่าจำนวนที่โรงพยาบาลกำหนดไว้ แต่เราพยายามที่จะให้ทุกคนได้มีโอกาสได้รับการตรวจทั้งหมด ขึ้นอยู่กับการสอบสวนโรคว่ามีความเสี่ยงสูงหรือไม่ด้วย หากพบว่าไม่มีความเสี่ยงสูงอาจจะไม่ตรวจให้จึงเรียนมาเพื่อทราบและทำความเข้าใจเพื่อไม่ให้เกิดความสับสน
“ผมขอฝากประชาสัมพันธ์และชี้แจงการตรวจโควิด-19 ของโรงพยาบาลราชทัณฑ์ไปยังประชาชนทั่วไปที่ไม่รู้จะไปตรวจที่ใดสามารถเดินทางไปยังโรงพยาบาลราชทัณฑ์ได้ แต่จะต้องเป็นผู้มีความเสี่ยงหรือใกล้ชิดกับผู้รับเชื้อ โดยจะเปิดตรวจทุกวันจันทร์-ศุกร์ จะเริ่มตรวจในเวลา 08.30-14.30 น. บริการให้ประชาชน 100 คน และในวันเสาร์ – อาทิตย์ จะเริ่มตรวจในเวลา 08.30-14.30 น. สามารถตรวจประชาชนได้ 200 คน สาเหตุที่ตรวจประชาชนได้น้อย เพราะภารกิจหลักต้องตรวจผู้ต้องขังที่เข้าใหม่และผู้ต้องขังที่ออกไปศาล” รมว.ยุติธรรม กล่าว

ที่มา : https://www.thaigov.go.th/news/contents/details/41512