รัฐบาลไทย-ข่าวทำเนียบรัฐบาล-มท.1 ให้การต้อนรับประธานกรรมการหอการค้าไทยและสภาหอการค้าแห่งประเทศไทย และร่วมหารือการขับเคลื่อนเศรษฐกิจและการมีส่วนร่วมสนับสนุนการป้องกันและแก้ไขปัญหาการแพร่ระบาดของโรคโควิด-19 


วันพฤหัสบดีที่ 6 พฤษภาคม 2564
พิมพ์
มท.1 ให้การต้อนรับประธานกรรมการหอการค้าไทยและสภาหอการค้าแห่งประเทศไทย และร่วมหารือการขับเคลื่อนเศรษฐกิจและการมีส่วนร่วมสนับสนุนการป้องกันและแก้ไขปัญหาการแพร่ระบาดของโรคโควิด-19
มท.1 ให้การต้อนรับประธานกรรมการหอการค้าไทยและสภาหอการค้าแห่งประเทศไทย
และร่วมหารือการขับเคลื่อนเศรษฐกิจและการมีส่วนร่วมสนับสนุนการป้องกันและแก้ไขปัญหาการแพร่ระบาดของโรคโควิด-19 ของหอการค้าไทยและสภาหอการค้าแห่งประเทศไทย
วันนี้ (6 พ.ค.64) เวลา 10:00 น. ที่ห้องรับรองรัฐมนตรีว่าการกระทรวงมหาดไทย ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้การต้อนรับ นายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย นายจิรพันธ์ อัศวะธนกุล รองประธานกรรมการหอการค้าไทย นายปรัชญา สมะลาภา รองประธานกรรมการหอการค้าไทย ดร. กฤษณะ วจีไกรลาศ กรรมการเลขาธิการหอการค้าไทยและสภาหอการค้าแห่งประเทศไทย นายญนน์ โภคทรัพย์ กรรมการบริหารหอการค้าไทย ในโอกาสเข้าดำรงตำแหน่งคณะกรรมการหอการค้าไทยและสภาหอการค้าแห่งประเทศไทยใหม่ (ปี 2564 – 2565) และนำเสนอประเด็นการขับเคลื่อนเศรษฐกิจและแนวทางการมีส่วนร่วมและสนับสนุนภาครัฐของหอการค้าไทยในการป้องกันและแก้ไขปัญหาการแพร่ระบาดของโรคติดเชื้อไวรัสโคโรนา 2019 (โควิด-19) โดยมี นายนิรัตน์ พงษ์สิทธิถาวร รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น พร้อมด้วยผู้บริหารสำนักงานปลัดกระทรวงมหาดไทย และเจ้าหน้าที่ที่เกี่ยวข้อง ร่วมให้การต้อนรับ
พลเอก อนุพงษ์ เผ่าจินดา กล่าวว่า ในปัจจุบันศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ได้ดำเนินมาตรการป้องกันการแพร่ระบาด แบ่งเป็น 2 มาตรการ คือ 1) การรณรงค์ประชาชนปฏิบัติตามหลัก DMHTTA คือ รักษาระยะห่าง สวมหน้ากากอนามัยหรือหน้ากากผ้า ล้างมือบ่อย ๆ ตรวจวัดอุณหภูมิ ตรวจหาเชื้อโควิด-19 และใช้แอปพลิเคชันไทยชนะ/หมอชนะ อย่างเคร่งครัด และ 2) การฉีดวัคซีนป้องกันโควิด-19 ให้กับประชาชน โดยมีกลไกการบริหารสถานการณ์ฯ เป็น 2 ระดับ คือ ศบค. และศูนย์ปฏิบัติการ ศูนย์บริหารสถานการณ์โควิด-19 (ศปก.ศบค.) เป็นคณะทำงานชุดเล็กในการพิจารณาเสนอมาตรการให้ ศบค. พิจารณา ซึ่งขณะนี้ ในพื้นที่กรุงเทพมหานครเกิดการแพร่ระบาดของโรคฯในชุมชนที่มีประชาชนพักอาศัยแออัดหนาแน่น จึงได้มีการจัดตั้งศูนย์บูรณาการแก้ไขสถานการณ์โควิด-19 ในพื้นที่กรุงเทพมหานครและปริมณฑล มีนายกรัฐมนตรีเป็นผู้อำนวยการศูนย์ฯ สำหรับการบริหารจัดการในแต่ละจังหวัดเป็นอำนาจหน้าที่ของผู้ว่าราชการจังหวัดในฐานะประธานกรรมการโรคติดต่อจังหวัดและคณะกรรมการโรคติดต่อจังหวัด
นายสนั่น อังอุบลกุล กล่าวว่า ขอขอบคุณรัฐมนตรีว่าการกระทรวงมหาดไทย และผู้บริหารระดับสูงกระทรวงมหาดไทย รวมถึงทุกกลไกของกระทรวงมหาดไทย ในการขับเคลื่อนการป้องกันและแก้ไขปัญหาการแพร่ระบาดของโรคติดเชื้อไวรัสโคโรนา 2019 (โควิด-19) มาอย่างเข้มข้นและจริงจังอย่างต่อเนื่อง โดยหอการค้าไทยและสภาหอการค้าแห่งประเทศไทย ได้จัดทำแนวทางการฟื้นฟูเศรษฐกิจ ซึ่งได้จัดประเด็นเร่งด่วนและสำคัญในการดำเนินการ ได้แก่ 1. เร่งฉีดวัคซีนให้ประชาชน เพื่อเตรียมความพร้อมในการเปิดประเทศ โดยภาคเอกชนพร้อมสนับสนุนภาครัฐด้านสถานที่สำหรับบริการฉีดวัคซีนป้องกันโควิด-19 ให้กับประชาชนทั่วประเทศให้ได้ตามเป้าหมาย เพื่อกระตุ้นให้ระบบเศรษฐกิจกลับมาเดินได้อย่างรวดเร็ว 2. เร่งฟื้นฟูเศรษฐกิจไทย ด้วย Digital Transformation เพื่อให้ผู้ประกอบการเข้าถึงแหล่งเงินทุน และ 3. การแก้ไขกฎระเบียบเพื่ออำนวยความสะดวกให้ผู้ประกอบการดำเนินธุรกิจได้สะดวก (Ease of Doing Business) เพื่อช่วยให้ผู้ประกอบการโดยเฉพาะ SMEs สามารถดำเนินธุรกิจได้สะดวก
พลเอก อนุพงษ์ เผ่าจินดา กล่าวเพิ่มเติมว่า เป็นเรื่องที่น่ายินดีเป็นอย่างยิ่งที่หอการค้าไทยและสภาหอการค้าแห่งประเทศไทยร่วมกับภาคเอกชน เข้ามามีส่วนร่วมในการสนับสนุนการจัดสถานที่ฉีดวัคซีนในกับประชาชน ซึ่งถือเป็นการบูรณาการร่วมกันในการป้องกันและสกัดกั้นการแพร่ระบาดของโรคโควิด-19 และขอขอบคุณหอการค้าไทยและสภาหอการค้าแห่งประเทศไทย และหอการค้าจังหวัดทั่วประเทศในการขับเคลื่อนการป้องกันและแก้ไขปัญหาร่วมกับภาครัฐมาอย่างต่อเนื่อง รวมถึงการฟื้นฟูเศรษฐกิจในพื้นที่ และขอเป็นกำลังใจในการทำงานร่วมกับผู้ว่าราชการจังหวัดผ่านกลไกคณะกรรมการบริหารจังหวัดแบบบูรณาการ (กบจ.) และคณะกรรมการร่วมภาครัฐบาลและเอกชนเพื่อแก้ไขปัญหาทางเศรษฐกิจระดับจังหวัด (กรอ.) ซึ่งถือเป็นกลไกที่สำคัญในการขับเคลื่อนการบริหารงานจังหวัดและการแก้ไขสถานการณ์ในจังหวัด อันจะส่งเสริมให้เศรษฐกิจในพื้นที่เดินได้และกระทรวงมหาดไทยพร้อมให้การสนับสนุนการประสานงานในระดับพื้นที่เพื่อประโยชน์สูงสุดกับประชาชน
https://youtu.be/itBIBLdqFJM

ที่มา : https://www.thaigov.go.th/news/contents/details/41533