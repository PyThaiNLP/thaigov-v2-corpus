รัฐบาลไทย-ข่าวทำเนียบรัฐบาล-ก.แรงงาน มอบขนมให้เจ้าหน้าที่และประชาชน สู้โควิด-19


วันพฤหัสบดีที่ 6 พฤษภาคม 2564
ก.แรงงาน มอบขนมให้เจ้าหน้าที่และประชาชน สู้โควิด-19
รัฐมนตรีว่าการกระทรวงแรงงาน มอบหมายให้ ที่ปรึกษารัฐมนตรีว่าการกระทรวงแรงงาน มอบขนมแก่เจ้าหน้าที่ผู้ปฏิบัติงานและบุคลากรทางการแพทย์ที่ปฏิบัติหน้าที่ผู้ดูแลผู้ประกันตน แรงงานนอกระบบ และประชาชนแฟลตดินแดงที่ได้รับผลกระทบจากสถานการณ์การแพร่ระบาดของโควิด-1
เมื่อวันที่ 6 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน มอบผลิตภัณฑ์ของบริษัท ไบ่ ลี่ เอ็นเตอร์ไพร์ส จำกัด ซึ่งเป็นข้าวผัดอบกรอบผสมผักและผลไม้อบแห้ง ตรา ว่าง ว่าง แก่เจ้าหน้าที่ผู้ปฏิบัติงานและบุคลากรทางการแพทย์ที่ปฏิบัติหน้าที่ผู้ดูแลผู้ประกันตน แรงงานนอกระบบ และประชาชนแฟลตดินแดงที่ได้รับผลกระทบจากสถานการณ์การแพร่ระบาดของโควิด-19  โดยมี นางเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน ร่วมมอบในครั้งนี้ด้วย ณ สนามกีฬาไทย – ญี่ปุ่น และชุมชนแฟลตดินแดง
โดยนางธิวัลรัตน์ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ห่วงใยผู้ประกันตนและแรงงานนอกระบบ ผู้ประกอบอาชีพอิสระและประชาชนทั่วไปถึงสถานการณ์การแพร่ระบาดของโรคโควิด -19 เนื่องจากสภาพปัญหาในปัจจุบันได้เกิดการแพร่ระบาดในวงกว้าง และมีอัตราการติดเชื้อเพิ่มมากขึ้นอย่างต่อเนื่อง ท่านสุชาติ ชมกลิ่น รัฐมนตรีว่าการกระทรวงแรงงาน โดยสำนักงานประกันสังคม บูรณาการความร่วมกับกระทรวงมหาดไทย โดยกรุงเทพมหานคร ผู้ว่าราชการจังหวัด และกระทรวงสาธารณสุข โดย สปสช. ดำเนินการตรวจโควิด – 19 เชิงรุก เพื่อผู้ประกันตนและแรงงานนอกระบบ ตามโครงการแรงงาน…เราสู้ด้วยกัน โดยไม่เสียค่าใช้จ่าย ที่อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร และที่อาคารโดมอเนกประสงค์ วิทยาลัยอาชีวศึกษาปทุมธานี ได้เปิดตรวจโควิด-19 เชิงรุก อีกครั้ง ระหว่างวันที่ 5- 11 พ.ค.นี้
นางธิวัลรัตน์ กล่าวต่อว่า ในวันนี้ ดิฉันได้รับมอบหมายจากท่านสุชาติ ชมกลิ่น รมว.แรงงาน ให้มามอบผลิตภัณฑ์ข้าวผัดอบกรอบผสมผักและผลไม้อบแห้ง แก่เจ้าหน้าที่ผู้ปฏิบัติงานและบุคลากรทางการแพทย์ที่ปฏิบัติหน้าที่ผู้ดูแลผู้ประกันตน แรงงานนอกระบบ และประชาชนแฟลตดินแดง ต่อสู้กับการแพร่ระบาดของโควิด-19 ในครั้งนี้ต่อไป

ที่มา : https://www.thaigov.go.th/news/contents/details/41529