รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการให้เพิ่มจุดตรวจหาเชื้อไวรัส COVID-19 ให้กับชาวชุมชนคลองเตย


วันพฤหัสบดีที่ 6 พฤษภาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการให้เพิ่มจุดตรวจหาเชื้อไวรัส COVID-19 ให้กับชาวชุมชนคลองเตย
...
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม กล่าวว่า จากสถานการณ์การแพร่ระบาดของโรคติดเชื้อไวรัส COVID-19 ในพื้นที่ชุมชนคลองเตย ขณะนี้พบผู้ติดเชื้อมากกว่า 300 ราย ซึ่งหากไม่เร่งค้นหาเพื่อคัดแยกผู้ติดเชื้อออกจากชุมชนจะทำให้มีผู้ติดเชื้อเพิ่มขึ้น จึงได้สั่งการให้การท่าเรือแห่งประเทศไทย (กทท.) บูรณาการและให้การสนับสนุนร่วมกับสำนักงานเขตคลองเตย และหน่วยงานสาธารณสุข ใช้พื้นที่ กทท. ตั้งจุดตรวจค้นหาผู้ติดเชื้อไวรัส COVID-19 ให้กับชาวชุมชนคลองเตย ซึ่งเมื่อวันที่ 4 พฤษภาคม 2564 ได้ตั้งจุดตรวจคัดกรองบริเวณลานอเนกประสงค์ ชุมชนพัฒนา 70 ไร่ และวันที่ 5 พฤษภาคม 2564 เพิ่มจุดตรวจหาเชื้อไวรัส COVID-19 ให้กับชาวชุมชนคลองเตย 2 จุด ได้แก่ ตลาดคลองเตย กลุ่มเป้าหมาย 1,000 คน และโรงเรียนชุมชนหมู่บ้านพัฒนา กลุ่มเป้าหมายอีก 2,000 คน และจะดำเนินการค้นหาในพื้นที่อื่น ๆ เพิ่มเติม
ทั้งนี้ ขอให้ประชาชนที่อยู่อาศัยในพื้นที่ชุมชนคลองเตย ชุมชนบริเวณใกล้เคียง หรือผู้ที่มีความเสี่ยงสูงให้รีบเดินทางมาเข้ารับการตรวจหาเชื้อไวรัส COVID-19 เพื่อเร่งแยกผู้ติดเชื้อออกจากพื้นที่ชุมชน ซึ่งจะช่วยลดการแพร่ระบาดฯ ต่อไป

ที่มา : https://www.thaigov.go.th/news/contents/details/41513