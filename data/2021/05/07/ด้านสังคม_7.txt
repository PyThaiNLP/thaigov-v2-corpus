รัฐบาลไทย-ข่าวทำเนียบรัฐบาล-สธ.-จุฬา หารือร่วมมือฉีดวัคซีนโควิด 19 เริ่มในกลุ่มครู อาจารย์ กทม.


วันพฤหัสบดีที่ 6 พฤษภาคม 2564
สธ.-จุฬา หารือร่วมมือฉีดวัคซีนโควิด 19 เริ่มในกลุ่มครู อาจารย์ กทม.
กระทรวงสาธารณสุข ร่วมกับจุฬาลงกรณ์มหาวิทยาลัย หารือร่วมฉีดวัคซีนให้กลุ่มครู อาจารย์ในกทม. รับเปิดเทอม 1 มิถุนายน เปิดจุดบริการที่จามจุรีสแควร์ ชั้น 4 และชั้น 5 และที่ศูนย์บริการสุขภาพที่จามจุรี 9 ตั้งเป้าจุดละ 1,500 คนต่อวัน
กระทรวงสาธารณสุข ร่วมกับจุฬาลงกรณ์มหาวิทยาลัย หารือร่วมฉีดวัคซีนให้กลุ่มครู อาจารย์ในกทม. รับเปิดเทอม 1 มิถุนายน เปิดจุดบริการที่จามจุรีสแควร์ ชั้น 4 และชั้น 5 และที่ศูนย์บริการสุขภาพที่จามจุรี 9 ตั้งเป้าจุดละ 1,500 คนต่อวัน คาดว่าเริ่มฉีดได้กลางเดือนนี้
บ่ายวันนี้ (6 พฤษภาคม 2564) ที่ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข    นายแพทย์เกียรติภูมิ วงศ์รจิต ปลัดกระทรวงสาธารณสุข นายแพทย์สุระ วิเศษศักดิ์ รองปลัดกระทรวงสาธารณสุข นายแพทย์โอภาส การย์กวินพงศ์ อธิบดีกรมควบคุมโรค หารือกับศาสตราจารย์ ดร.บัณฑิต เอื้ออาภรณ์ อธิการบดีจุฬาลงกรณ์มหาวิทยาลัย และคณะ โดยนายอนุทินให้สัมภาษณ์ว่า ดร.บัณฑิต เอื้ออาภรณ์ อธิการบดีจุฬาลงกรณ์มหาวิทยาลัย ได้นำคณะเข้าพบหารือ เพื่อร่วมกันจัดหาสถานที่ฉีดวัคซีนให้กับประชาชน    โดยเฉพาะในพื้นที่ที่อยู่ในเขตของจุฬาฯ และเครือข่ายของจุฬาลงกรณ์มหาวิทยาลัยใน กทม. ซึ่งเป็นการช่วยภารกิจของรัฐบาลและกระทรวงสาธารณสุข มีรูปแบบการฉีดวัคซีนที่มีประสิทธิภาพ ครอบคลุมประชาชนโดยเร็วที่สุด โดยเฉพาะในกลุ่มนิสิตนักศึกษา อาจารย์ ศิษย์เก่าครอบครัว หรือผู้ที่อาศัยอยู่ในละแวกรอบๆ มหาวิทยาลัย จะได้รับการฉีดโดยเครือข่ายของมหาวิทยาลัยแต่ละแห่ง กระทรวงสาธารณสุข จะทำหน้าที่ส่งวัคซีนและอุปกรณ์การฉีดให้ ถือว่าเป็นการช่วยลดภาระงานของกระทรวงสาธารณสุข กระทรวงสาธารณสุขจะได้ไปฉีดวัคซีนให้กับกลุ่มอื่นๆ ต่อไป
“สิ่งที่ผมเห็นคือประโยชน์ การที่จุฬามาเริ่มให้บริการในการฉีดแบบนี้เป็นตัวอย่างที่ดีให้กับองค์กรอื่นๆ ในการกระจายการฉีดวัคซีนออกไปทั่วประเทศ ซึ่งจะทำให้ประชาชนได้รับการฉีดวัคซีนรวดเร็วยิ่งขึ้น”  นายอนุทินกล่าว
ด้านศาสตราจารย์ ดร.บัณฑิต เอื้ออาภรณ์ อธิการบดีจุฬาลงกรณ์มหาวิทยาลัย กล่าวว่า ขณะนี้เราอยู่ในสถานการณ์ไม่ปกติเรื่องของโควิด ได้ส่งผลกระทบต่อการใช้ชีวิตของชาวจุฬาฯ ดังนั้นจุฬาลงกรณ์มหาวิทยาลัย จึงได้หารือ กับรองนายกรัฐมนตรีและรัฐมนตรีว่าการกระทรวงสาธารณสุข และปลัดกระทรวงสาธารณสุข โดยจุฬา ฯ จะจัดตั้งจุดให้บริการฉีดวัคซีน เริ่มต้นในบริเวณรอบๆ เขตปทุมวันและสาทร จะช่วยให้ประชาชนเข้าถึงวัคซีนได้รวดเร็ว โดยเราจะนำวัคซีนเข้าไปหาประชาชน ไม่ใช่ประชาชนเข้ามาหาวัคซีน จุฬาฯ มีความพร้อมทางด้านบุคลากรและระบบตรวจติดตาม และระบบที่จะเชื่อมโยงฐานข้อมูลต่างๆ เข้าสู่ระบบหมอพร้อมของกระทรวงสาธารณสุข ในฐานะที่เป็นตัวแทนสภามหาวิทยาลัย (ทปอ.) ได้หารือกันในเบื้องต้นแล้ว เมื่อจุฬาฯ จัดระบบเรียบร้อยแล้ว ก็จะขยายไปยังมหาวิทยาลัยทั้งภาครัฐและเอกชนในเขตกรุงเทพฯ ก่อนขยายต่อไปทั่วประเทศ
สำหรับกลุ่มเป้าหมาย กลุ่มแรก คือ ครู อาจารย์ในกทม. ที่จะเปิดเทอมในวันที่ 1 มิถุนายนนี้ และกลุ่มที่ 2 เป็นบุคลากรในมหาวิทยาลัย อาจารย์ นิสิตนักศึกษา  โดยเบื้องต้นจะตั้งจุดบริการ 2 จุด คือ จามจุรีสแควร์ ชั้น 4 และชั้น 5 และศูนย์บริการสุขภาพ ที่อาคารจามจุรี 9 ตั้งเป้าฉีดจุดละ 1,500 คนต่อวัน คาดเริ่มฉีดได้กลางเดือนนี้
***************************** 6 พฤษภาคม 2564

ที่มา : https://www.thaigov.go.th/news/contents/details/41536