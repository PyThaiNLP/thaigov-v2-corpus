รัฐบาลไทย-ข่าวทำเนียบรัฐบาล-คำกล่าวปาฐกถาของนายกรัฐมนตรีเนื่องในโอกาสการประชุม Microsoft APAC Public Sector Summit


วันพฤหัสบดีที่ 6 พฤษภาคม 2564
คำกล่าวปาฐกถาของนายกรัฐมนตรีเนื่องในโอกาสการประชุม Microsoft APAC Public Sector Summit
คำกล่าวปาฐกถาของนายกรัฐมนตรีเนื่องในโอกาสการประชุม Microsoft APAC Public Sector Summit
ผู้มีเกียรติทุกท่าน ผมมีความยินดีเป็นอย่างยิ่งที่จะได้แลกเปลี่ยนกับทุกท่าน ถึงความคืบหน้าของการตอบสนอง การฟื้นฟู และการปฏิรูป ของประเทศไทย เพื่อสร้างสังคมดิจิทัลที่ครอบคลุมในทุกมิติ
ปี 2563 เป็นปีที่มีความท้าทายทั้งในประเทศไทยและทั่วโลก การระบาดใหญ่ของโรคโควิด-19 ได้ก่อให้เกิดความท้าทายอย่างมากมาย แต่ในขณะเดียวกัน ก็ได้สร้างโอกาสใหม่ในหลายมิติ เช่น การที่ประชาชนปรับตัวเข้ากับวิถีการทำงานรูปแบบใหม่ มาตรฐานสุขอนามัยรูปแบบใหม่ และการเกิดโมเดลธุรกิจใหม่
ข่าวดี คือประเทศไทยของเราได้แสดงให้เห็นถึงศักยภาพในการรับมือและปรับตัวท่ามกลาง สถานการณ์การแพร่ระบาดนี้ ด้วยตัวเลขผู้ป่วยที่ควบคุมไว้ได้ในระดับหนึ่งและประชาชนยังสามารถใช้ชีวิตได้ค่อนข้างปกติ ขณะนี้ เรากำลังเผชิญกับความท้าท้ายต่อไป นั่นคือจำนวนยอดผู้ติดเชื้อที่เพิ่มขึ้น เราจะทำทุกอย่างเพื่อให้ผ่านวิกฤติระลอกนี้ไปด้วยกัน พร้อมทั้งมีการเตรียมการและวางแผนฟื้นฟูหลังสถานการณ์โควิด-19 ผ่านพ้นไป
เพื่อเป็นการ ตอบสนอง และฟื้นฟู สถานการณ์การแพร่ระบาด รัฐบาลได้ดำเนินงานจัดสรรงบประมาณจำนวน 1 ล้านล้านบาท สำหรับมาตรการฟื้นฟูสถานการณ์โควิด-19 รัฐบาลได้ใช้ช่องทางดิจิทัลมาประยุกต์ใช้ในการบริหารจัดการแก้ไขการแพร่ระบาดในด้านต่างๆ เช่น การแจกจ่ายเงินเยียวยาให้แก่ประชาชน โดยจัดสรรงบประมาณจำนวน 6 แสนล้านบาท  ซึ่งที่ผ่านมาได้ผลเป็นอย่างดี มีการเข้าถึงอย่างรวดเร็วและโปร่งใส ทั่วทั้งประเทศ ประชาชนไทยมีความพึงพอใจ ทั้งนี้ รัฐบาลตั้งเป้าจัดหาวัคซีนเพื่อฉีดให้ประชาชน 50 ล้านคนภายในสิ้นปีนี้ นอกจากนี้ทางภาครัฐยังฟื้นฟูเศรษฐกิจโดยแก้ปัญหาภาคส่วนที่ได้รับผลกระทบหนักที่สุด ก็คือ ภาคการท่องเที่ยว เรามีความยินดีที่จะแจ้งว่า ประเทศไทยจะเปิดประตูต้อนรับนักท่องเที่ยวจากทั่วโลกอีกครั้ง โดยมีภูเก็ตเป็นจุดหมายนำร่องแห่งแรก เริ่มต้นในเดือนกรกฎาคมนี้
จากความสำเร็จที่กล่าวมา ความท้าทายต่อไปของเราคือการวาดภาพยุทธศาสตร์การเติบโตในโลกใหม่ หลังวิกฤติ โควิด-19 ได้อย่างไร เมื่อมองไปข้างหน้า ดิจิทัลจะเป็นเรื่องสำคัญอันดับแรกในฐานะที่เป็นปัจจัยสนับสนุนที่จำเป็นสำหรับทุกภาคส่วนของไทย เช่น เทคโนโลยี Internet of Things (IOT) และระบบอัตโนมัติทั้งหลายที่จำเป็นต่อภาคยานยนต์และอิเล็กทรอนิกส์ ซึ่งเป็นภาคส่วนที่ใหญ่ที่สุดของไทย ดิจิทัลยังช่วยสนับสนุนการค้า การบริการ และการท่องเที่ยว ผ่านแพลตฟอร์มต่างๆ นอกจากนี้ รัฐบาลได้ลงทุนเพื่อพัฒนาโครงสร้างพื้นฐานดิจิทัลให้พร้อมสำหรับอนาคต ได้แก่ การระบุตัวตนแบบดิจิทัล เอกสารในรูปแบบอิเล็กทรอนิกส์ และการชำระเงินแบบดิจิทัล เป็นต้น
เราตระหนักดีว่านี่คือเส้นทางที่ดำเนินต่อไปสำหรับประเทศไทย และเรามุ่งหวังที่จะทำงานร่วมกับพันธมิตร เช่น การวางบทบาทของประเทศไทยให้กลายเป็นศูนย์กลางภูมิภาคอินโดจีนของดาต้าเซ็นเตอร์ “สีเขียว” และบริการคลาวด์ ด้วยการใช้พลังงานทดแทนเพื่อบรรลุเป้าหมายให้ประเทศไทยมีการปล่อยก๊าซคาร์บอนไดออกไซด์เป็นศูนย์ ในช่วงกลางศตวรรษที่จะถึงนี้
การดำเนินการตามเส้นทางสู่ความสำเร็จของเศรษฐกิจดิจิทัลอันใกล้จะมาถึงนี้ จำเป็นต้องได้รับความร่วมมือระหว่างภาครัฐและภาคเอกชน เราตั้งเป้าให้ประเทศไทยเป็นศูนย์กลางของภูมิภาคสำหรับบริษัทนวัตกรรมและเทคโนโลยี ซึ่งรวมถึงการเปิดตัวโครงการริเริ่มนำร่องต่าง ๆ เพื่อดึงดูดผู้นำระดับโลกทั้งบริษัทเทคโนโลยีและบุคลากรที่มีความสามารถสูง  การพัฒนานโยบายเพื่ออำนวยความสะดวกให้เกิดระบบนิเวศด้านนวัตกรรม ตลอดจนปรับปรุงความง่ายในการประกอบธุรกิจของไทย
ผมขอย้ำให้แน่ใจอีกครั้งว่า รัฐบาลกำลังวางแผนการพัฒนาทั้งในระยะเร่งด่วนและในระยะยาว ผมขอขอบคุณอีกครั้ง ที่ให้โอกาสผมได้มาแสดงวาระแห่งชาติด้านดิจิทัลของไทยในวันนี้ และเราหวังเป็นอย่างยิ่งที่จะได้ทำงานร่วมมือกัน
ขอบคุณครับ

ที่มา : https://www.thaigov.go.th/news/contents/details/41516