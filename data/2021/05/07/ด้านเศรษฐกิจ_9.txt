รัฐบาลไทย-ข่าวทำเนียบรัฐบาล-มอบนโยบายการขับเคลื่อนการผลิตพันธุ์พืชของกรมวิชาการเกษตร ประจำปี 2564


วันพฤหัสบดีที่ 6 พฤษภาคม 2564
มอบนโยบายการขับเคลื่อนการผลิตพันธุ์พืชของกรมวิชาการเกษตร ประจำปี 2564
‘รมช.มนัญญา’ มอบนโยบายการขับเคลื่อนการผลิตพันธุ์พืชของกรมวิชาการเกษตร ประจำปี 2564
น.ส.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานการประชุมชี้แจงและมอบนโยบายการขับเคลื่อนการผลิตพันธุ์พืชของกรมวิชาการเกษตร ประจำปี 2564 ผ่านระบบ Application Zoom พร้อมด้วย นายพิเชษฐ์ วิริยะพาหะ อธิบดีกรมวิชาการเกษตร ตลอดจนสถาบันวิจัยพืชไร่และพืชทดแทนพลังงาน สถาบันวิจัยพืชสวน สำนักวิจัยและพัฒนาการเกษตร กองวิจัยพัฒนาเมล็ดพันธุ์พืช เข้าร่วมรับทราบนโยบายในครั้งนี้ โดยการประชุมดังกล่าวมีวัตถุประสงค์เพื่อชี้แจงกรอบแผนงานการผลิตพันธุ์พืชของกรมวิชาการเกษตร ประจำปี พ.ศ. 2564 โดยกรมวิชาการเกษตรมีแผนการผลิตพันธุ์พืชไร่ 14 ชนิด และพันธุ์พืชสวน 68 ชนิด ครอบคลุมพื้นที่ปลูกประมาณ 6 แสนไร่
สำหรับในปี 2563 ที่ผ่านมา มีผู้ใช้ประโยชน์พันธุ์พืชไร่ของกรมวิชาการเกษตร จำนวน 6,081 ราย เป็นเกษตรกรรายย่อยถึง 73.5% โดยใช้ประโยชน์ในส่วนของเมล็ดพันธุ์ ท่อนพันธุ์ และต้นพันธุ์ นอกจากนี้ ยังมีผู้ใช้ประโยชน์พันธุ์พืชสวนของกรมวิชาการเกษตร จำนวน 2,047 ราย เป็นเกษตรกรรายย่อย กลุ่มเกษตรกร หน่วยงานภาครัฐ กลุ่มวิสาหกิจชุมชน และสหกรณ์การเกษตร ตามลำดับ โดยใช้ประโยชน์ในส่วนของเมล็ดพันธุ์ ต้นพันธุ์ หัวพันธุ์ หน่อพันธุ์ยอดพันธุ์ และผลพันธุ์
โอกาสนี้ รมช.เกษตรฯ ได้มอบนโยบายการขับเคลื่อนการผลิตพันธุ์พืช เพื่อจะสามารถขยายและเพิ่มปริมาณการผลิตและกระจายพันธุ์ดีของกรมวิชาการเกษตรให้ได้จำนวนมากและรวดเร็ว อีกทั้งยังมอบหมายให้กรมส่งเสริมสหกรณ์ร่วมดำเนินการผลิต ขยายพันธุ์ และเพิ่มปริมาณเมล็ดพันธุ์ ให้มีคุณภาพ เพื่อให้สามารถกระจายถึงมือเกษตรกรได้อย่างทั่วถึงมากยิ่งขึ้นอีกด้วย

ที่มา : https://www.thaigov.go.th/news/contents/details/41531