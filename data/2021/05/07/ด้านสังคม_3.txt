รัฐบาลไทย-ข่าวทำเนียบรัฐบาล-การท่าเรือแห่งประเทศไทย จัดพื้นที่อำนวยความสะดวกในการตรวจหาเชื้อไวรัส COVID-19 เชิงรุกให้กับชาวชุมชนคลองเตยตามนโยบายรัฐบาล


วันพฤหัสบดีที่ 6 พฤษภาคม 2564
การท่าเรือแห่งประเทศไทย จัดพื้นที่อำนวยความสะดวกในการตรวจหาเชื้อไวรัส COVID-19 เชิงรุกให้กับชาวชุมชนคลองเตยตามนโยบายรัฐบาล
...
จากการประชุมหารือร่วมกันระหว่างนายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงสาธารณสุข นายศักดิ์สยาม ชิดชอบ รัฐมนตรีว่าการกระทรวงคมนาคม นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม และเรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย ได้มอบให้การท่าเรือแห่งประเทศไทย (กทท.) จัดพื้นที่เพื่ออำนวยความสะดวกในการตรวจหาเชื้อไวรัส COVID-19 เชิงรุกให้กับชาวชุมชนคลองเตยเป็นการเร่งด่วน ซึ่ง กทท. ได้จัดพื้นที่บริเวณลานอเนกประสงค์ ชุมชนพัฒนา 70 ไร่ สำหรับให้เจ้าหน้าที่จากกรมวิทยาศาสตร์การแพทย์ กระทรวงสาธารณสุข นำรถ Mobile LAB มาตรวจหาเชื้อไวรัส COVID-19 เชิงรุกให้กับชาวชุมชนคลองเตย
เรือโท ดร.ชำนาญ ไชยฤทธิ์ รองผู้อำนวยการ กทท. พร้อมด้วยเจ้าหน้าที่ กทท. ได้ลงพื้นที่เพื่ออำนวยความสะดวกให้กับเจ้าหน้าที่จากกรมวิทยาศาสตร์การแพทย์ กระทรวงสาธารณสุข และประชาชนในพื้นที่ที่เข้ารับการตรวจ เมื่อวันที่ 4 พฤษภาคม 2564 ซึ่งในช่วงเช้าจะตรวจเชิงรุกให้กับชาวชุมชน 70 ไร่ จำนวน 350 คน และช่วงบ่ายตรวจเชิงรุกให้กับชาวชุมชนล็อค 4 - 5 - 6 จำนวน 350 คน โดยสามารถรู้ผลการตรวจได้ภายใน 1 - 2 ชั่วโมง พร้อมนี้ได้แจกน้ำดื่ม เจลแอลกอฮอล์ และหน้ากากอนามัยที่ได้รับการสนับสนุนจากบริษัท พีทีที โออาร์ ให้กับผู้ที่มาตรวจทุกคน การดำเนินการดังกล่าวเป็นความห่วงใยของ กทท. ที่มีต่อชาวชุมชนคลองเตย และช่วยป้องกันการแพร่ระบาดของโรคติดเชื้อไวรัส COVID-19 ให้กับชาวชุมชนคลองเตย โดย กทท. จะเร่งจัดพื้นที่เพื่ออำนวยความสะดวกในการตรวจหาเชื้อไวรัส COVID-19 ให้ครอบคลุมทุกชุมชนโดยเร็วที่สุดตามนโยบายของรัฐบาล
จากนั้น เรือโท ดร.ชำนาญ ไชยฤทธิ์ ได้ให้การต้อนรับ นายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงสาธารณสุข ซึ่งลงพื้นที่ให้กำลังใจเจ้าหน้าที่ที่ปฏิบัติงานและชาวชุมชนคลองเตยในการตรวจหาเชื้อไวรัส COVID-19 เชิงรุก โดยมี นายแพทย์ศุภกิจ ศิริลักษณ์ อธิบดีกรมวิทยาศาสตร์การแพทย์ กระทรวงสาธารณสุข เจ้าหน้าที่จากหน่วยงานที่เกี่ยวข้องและประชาชน ร่วมให้การต้อนรับ ณ ลานอเนกประสงค์ ชุมชนพัฒนา 70 ไร่

ที่มา : https://www.thaigov.go.th/news/contents/details/41514