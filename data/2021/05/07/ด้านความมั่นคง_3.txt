รัฐบาลไทย-ข่าวทำเนียบรัฐบาล-ก.แรงงาน รับมอบผลิตภัณฑ์ในเครือบริษัทไบ่ ลี่ ฯ นำไปส่งมอบให้เจ้าหน้าที่สู้โควิด-19


วันพฤหัสบดีที่ 6 พฤษภาคม 2564
ก.แรงงาน รับมอบผลิตภัณฑ์ในเครือบริษัทไบ่ ลี่ ฯ นำไปส่งมอบให้เจ้าหน้าที่สู้โควิด-19
รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน รับมอบขนมจำนวน 4,000 ลัง จากบริษัท ไบ่ ลี่ เอ็นเตอร์ไพร์ส จำกัด ให้กระทรวงแรงงานนำไปส่งมอบแก่เจ้าหน้าที่ผู้ปฏิบัติงานและบุคลากรทางการแพทย์
เมื่อวันที่ 6 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน รับมอบผลิตภัณฑ์ของบริษัท ไบ่ ลี่ เอ็นเตอร์ไพร์ส จำกัด ซึ่งเป็นข้าวผัดอบกรอบผสมผักและผลไม้อบแห้ง ตรา ว่าง ว่าง รวมจำนวนทั้งสิ้น 4,000 ลัง คิดเป็นมูลค่า 2,826,200 บาท จาก นางสราญจิตร หวัง กรรมการผู้จัดการบริษัท เป็นผู้ส่งมอบ โดยมี นางเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน เข้าร่วมในครั้งนี้ด้วย ณ บริเวณชั้นล่างอาคารกระทรวงแรงงาน เพื่อให้กระทรวงแรงงานนำไปส่งมอบแก่เจ้าหน้าที่บุคลากรทางการแพทย์ในโรงพยาบาลต่างๆ ที่เสียสละ ต่อสู้กับการแพร่ระบาดของโควิด-19 ในครั้งนี้ต่อไป
โดยนางธิวัลรัตน์ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ห่วงใยผู้ประกันตนและแรงงานนอกระบบ ผู้ประกอบอาชีพอิสระและประชาชนทั่วไปถึงสถานการณ์การแพร่ระบาดของโรคโควิด -19 เนื่องจากสภาพปัญหาในปัจจุบันได้เกิดการแพร่ระบาดในวงกว้าง และมีอัตราการติดเชื้อเพิ่มมากขึ้นอย่างต่อเนื่อง ท่านสุชาติ ชมกลิ่น กระทรวงแรงงาน โดยสำนักงานประกันสังคม บูรณาการความร่วมกับกระทรวงมหาดไทย โดยกรุงเทพมหานคร ผู้ว่าราชการจังหวัด และกระทรวงสาธารณสุข โดย สปสช. ดำเนินการตรวจโควิด – 19 เชิงรุก เพื่อผู้ประกันตนและแรงงานนอกระบบ ตามโครงการแรงงาน…เราสู้ด้วยกัน โดยไม่เสียค่าใช้จ่าย ที่อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร และที่อาคารโดมอเนกประสงค์ วิทยาลัยอาชีวศึกษาปทุมธานี ได้เปิดตรวจโควิด-19 เชิงรุก อีกครั้ง ระหว่างวันที่ 5- 11 พ.ค.นี้
นางธิวัลรัตน์ กล่าวต่อว่า ในวันนี้ ดิฉันได้รับมอบหมายจากท่านสุชาติ ชมกลิ่น รมว.แรงงาน ให้มารับมอบผลิตภัณฑ์ของบริษัท ไบ่ ลี่ เอ็นเตอร์ไพร์ส จำกัด เพื่อให้กระทรวงแรงงานนำไปส่งมอบแก่เจ้าหน้าที่บุคลากรทางการแพทย์ในโรงพยาบาลต่างๆ ที่เสียสละ ต่อสู้กับการแพร่ระบาดของโควิด-19 ในครั้งนี้ต่อไป

ที่มา : https://www.thaigov.go.th/news/contents/details/41522