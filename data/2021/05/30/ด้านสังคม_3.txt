รัฐบาลไทย-ข่าวทำเนียบรัฐบาล-อนุทิน-สาธิต ติดตามการบริหารจัดการวัคซีนเขตสุขภาพที่ 6 ให้ ศบค. จัดสรรมากและเร็ว เตรียมพร้อมเดินหน้าภาคเศรษฐกิจประเทศ


วันเสาร์ที่ 29 พฤษภาคม 2564
อนุทิน-สาธิต ติดตามการบริหารจัดการวัคซีนเขตสุขภาพที่ 6 ให้ ศบค. จัดสรรมากและเร็ว เตรียมพร้อมเดินหน้าภาคเศรษฐกิจประเทศ
รองนายกรัฐมนตรีและรัฐมนตรีว่าการกระทรวงสาธารณสุข พร้อม รัฐมนตรีช่วยว่าการกระทรวงสาธารณสุขติดตามการบริหารจัดการวัคซีนเขตสุขภาพที่ 6 ให้จังหวัดเสนอแผน ศบค. เพื่อให้มีการจัดสรรมากและเร็วที่สุดเตรียมพร้อมเดินหน้าภาคเศรษฐกิจของประเทศ
รองนายกรัฐมนตรีและรัฐมนตรีว่าการกระทรวงสาธารณสุข พร้อม รัฐมนตรีช่วยว่าการกระทรวงสาธารณสุขติดตามการบริหารจัดการวัคซีนเขตสุขภาพที่ 6 ให้จังหวัดเสนอแผน ศบค. เพื่อให้มีการจัดสรรมากและเร็วที่สุดเตรียมพร้อมเดินหน้าภาคเศรษฐกิจของประเทศ
วันนี้  (29 พฤษภาคม 2564) ที่ จ.ชลบุรี  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์เกียรติภูมิ  วงศ์รจิต ปลัดกระทรวงสาธารณสุข และผู้บริหารกระทรวงสาธารณสุข ได้เยี่ยมให้กำลังใจตัวแทนอสม.ในจังหวัดชลบุรีที่มุ่งมั่นเสียสละทำงานเพื่อประชาชน โดยฝากให้อสม.เป็นกำลังสำคัญนำประชาชนในพื้นที่มาฉีดวัคซีนให้ได้จำนวนมากเพื่อความปลอดภัยจากโรคโควิด 19 สร้างภูมิคุ้มกันหมู่ในพื้นที่
นายอนุทินกล่าวว่า  เขตสุขภาพที่ 6 เป็นเขตที่ใหญ่ที่สุด และยังเป็นเขตเศรษฐกิจสำคัญของประเทศมีทั้งโรงงานอุตสาหกรรม ภาคการเกษตร การท่องเที่ยว พื้นที่ชายแดน และมีท่าอากาศยานสุวรรณภูมิเป็นศูนย์กลางของระบบขนส่งทั้งในประเทศและระหว่างประเทศ จึงมีความจำเป็นที่จะต้องมีการจัดสรรและกระจายวัคซีนให้ได้มากที่สุด เนื่องจากวัคซีนเป็นกลไกหลักในการขับเคลื่อนประเทศในครบทุกมิติ รวมถึงสร้างภูมิคุ้มกันในพื้นที่ เพื่อให้ภาคเศรษฐกิจสามารถเดินหน้าได้ต่อเนื่อง เป็นไปตามนโยบายของนายกรัฐมนตรีที่ให้ ศบค.เป็นผู้บริหารจัดการตามสูตรเทียบอัตราส่วนจากจำนวนประชากร จำนวนจังหวัดให้สอดคล้องกับจำนวนวัคซีนที่ได้รับในแต่ละสัปดาห์ ร่วมกับพิจารณาตามสถานการณ์และแผนการประมาณการจากผู้ว่าราชการจังหวัดและนายแพทย์สาธารณสุขจังหวัดประกอบ ซึ่งการกระจายวัคซีนในแต่ละจังหวัดจะมีความเสมอภาคกัน
นายอนุทิน กล่าวต่อว่า ขณะนี้วัคซีนที่ประเทศไทยใช้อยู่ มี 2 ยี่ห้อ คือ ซิโนแวคและแอสตร้าเซนเนก้า ซึ่งมีคุณสมบัติเท่ากัน คือป้องกันการป่วยที่รุนแรงและการเสียชีวิตจากโรคโควิด 19 และไม่มีข้อจำกัดด้านอายุ ยกเว้นข้อจำกัดด้านกายภาพซึ่งขึ้นอยู่กับดุลพินิจของแพทย์ในการเลือกใช้ นอกจากนี้ขอให้เน้นในกลุ่มที่มีความจำเป็น  เช่น ต้องสัมผัสกับคนจำนวนมาก ให้ได้รับการฉีดโดยเร็วที่สุด
“ขอให้มั่นใจว่าวัคซีนที่รัฐบาลจัดหาและทำการฉีดให้กับประชาชนตั้งแต่เดือนมิถุนายนนี้เป็นต้นไป มีความพร้อมไม่ขาดตามที่เป็นข่าว วันนี้จึงได้มาตรวจความพร้อมในการจัดสถานที่ฉีดวัคซีนให้มีความสะดวกในการให้บริการ รวมถึงจัดกระบวนการให้เป็นมาตรฐาน เพื่อให้ฉีดได้ทั้งในโรงพยาบาลและนอกโรงพยาบาลซึ่งกระทรวงสาธารณสุขพร้อมจะเปิดรับภาคเอกชน เช่น ศูนย์แสดงสินค้า ห้างสรรพสินค้า สนับสนุนพื้นที่จัดตั้งเป็นศูนย์ฉีดวัคซีนจะทำให้การฉีดวัคซีนมีประสิทธิภาพมากขึ้น” นายอนุทินกล่าว
ด้าน ดร.สาธิต กล่าวว่า ขอให้กำลังใจบุคลากรทางการแพทย์ และเจ้าหน้าที่ทุกคน ที่ปฏิบัติงานในการควบคุมโรคในพื้นที่ ดูแลผู้ติดเชื้อ ทั้งในโรงพยาบาล โรงพยาบาลสนาม จากนี้ให้ทุกคนทำงานอย่างเต็มความสามารถในการฉีดวัคซีนให้กับประชาชน ให้เกิดความครอบคลุมมากที่สุดและเร็วที่สุด
นายแพทย์เกียรติภูมิ  กล่าวว่า ภาพรวมที่ผ่านมา เขตสุขภาพที่ 6 ซึ่งมี 8 จังหวัด ได้แก่ สมุทรปราการ จันทบุรี ชลบุรี ฉะเชิงเทรา ระยอง ตราด สระแก้ว และปราจีนบุรี ได้รับการจัดสรรวัคซีนไปแล้ว รวม 318,960 โดส ฉีดให้กับประชาชนไปแล้ว 318,572 โดส นอกจากนี้ยังมีการฉีดวัคซีนในพื้นที่พิเศษท่าอากาศยานสุวรรณภูมิโดยได้ฉีดให้กับบุคลากรที่ปฏิบัติงานในท่าอากาศยาน จำนวน 38,061 คน ภาพรวมมีการบริหารจัดการที่ดี ดำเนินการได้รวดเร็วตามเป้าหมายที่วางไว้
******************* 29 พฤษภาคม 2564

ที่มา : https://www.thaigov.go.th/news/contents/details/42211