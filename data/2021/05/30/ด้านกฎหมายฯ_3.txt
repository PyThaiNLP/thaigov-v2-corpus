รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๑/๒๕๖๔


วันเสาร์ที่ 29 พฤษภาคม 2564
ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๑/๒๕๖๔
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม
ในวันเสาร์ที่ ๒๙ พฤษภาคม ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม โดยมี นายนิยม เติมศรีสุข รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ ผู้แทนกรมพินิจและคุ้มครองเด็กและเยาวชน และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมให้ติดตามประเมินสถานการณ์เพื่อจัดเตรียมยา และเวชภัณฑ์ ให้เพียงพอต่อการรักษาผู้ต้องขังที่ป่วยติดเชื้อ รวมทั้ง ติดตามการสนับสนุนบุคลากรเข้ามาช่วยดำเนินการในเรือนจำต่าง ๆ โดยเน้นย้ำเรื่องมาตรฐานความปลอดภัยของบุคลากรและผู้ต้องขังเป็นหลัก เพื่อเสริมศักยภาพในการป้องกันและแก้ไขสถานการณ์การแพร่ระบาดของโรคโควิด-19 ภายในเรือนจำ ทั้งนี้ ได้ให้กรมพินิจและคุ้มครองเด็กและเยาวชน นำหลักการบริหารจัดการของกรมราชทัณฑ์ ไปปรับใช้ในสถานพินิจฯ ทั่วประเทศ
นอกจากนี้ ที่ประชุมได้เน้นย้ำเรื่องการสื่อสาร การสร้างความรู้ความเข้าใจในข้อเท็จจริง เกี่ยวกับสถานการณ์ การป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ให้สาธารณชนได้รับทราบเกี่ยวกับการดำเนินการที่เป็นไปตามมาตรฐานของกระทรวงสาธารณสุขอย่างเคร่งครัด

ที่มา : https://www.thaigov.go.th/news/contents/details/42213