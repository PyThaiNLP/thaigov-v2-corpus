รัฐบาลไทย-ข่าวทำเนียบรัฐบาล-พม. ลงพื้นที่ตรวจสอบกรณีหญิงต่างด้าวและเด็กนั่งขอทานบริเวณสถานีรถไฟฟ้าบีทีเอสเอกมัย 


วันพฤหัสบดีที่ 18 กุมภาพันธ์ 2564
พม. ลงพื้นที่ตรวจสอบกรณีหญิงต่างด้าวและเด็กนั่งขอทานบริเวณสถานีรถไฟฟ้าบีทีเอสเอกมัย
พม. ลงพื้นที่ตรวจสอบกรณีหญิงต่างด้าวและเด็กนั่งขอทานบริเวณสถานีรถไฟฟ้าบีทีเอสเอกมัย
วันนี้ (18 ก.พ. 64) เวลา 16.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม  กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.)  เปิดเผยว่า จากกรณีมีพลเมืองดีโพสต์เรื่องราวผ่านเฟซบุ๊กพบเห็นหญิงต่างด้าว และเด็ก มานั่งบริเวณสถานีรถไฟฟ้าบีทีเอสเอกมัย ฝั่งวัดธาตุทองนั้น ภายหลังรับทราบข้อมูลดังกล่าว ศูนย์ช่วยเหลือสังคม 1300 จึงได้ประสานศูนย์คุ้มครองคนไร้ที่พึ่งกรุงเทพมหานคร เพื่อดำเนินการตามภารกิจ ล่าสุดวันนี้ (18 ก.พ. 64) กระทรวง พม. โดยเจ้าหน้าที่ของกรมพัฒนาสังคมและสวัสดิการ (พส.) ได้แก่ นางสาวขวัญชนก ผลประดิษฐ์ หัวหน้ากลุ่มการส่งเสริมและพัฒนา พร้อมด้วยนางสาวฐาปนีย์ ศิริสมบูรณ์ หัวหน้าบ้านมิตรไมตรีห้วยขวาง และเจ้าหน้าที่ที่เกี่ยวข้องได้ลงพื้นที่ตามที่ได้รับแจ้ง พบผู้หญิงสัญชาติกัมพูชาและเด็กหญิง ดังกล่าว จึงได้ประสานเจ้าหน้าที่ตำรวจ สน. คลองตัน เชิญตัวไปยังสถานีตำรวจ ทำการสอบประวัติ ตรวจทรัพย์สิน ทำบันทึกจับกุม เปรียบเทียบปรับ ในข้อหาฝ่าฝืนมาตรา 13 พ.ร.บ.ควบคุมการขอทาน พ.ศ. 2559 และหลบหนีเข้าเมือง ตาม พ.ร.บ. คนเข้าเมือง พ.ศ. 2522 และเนื่องจากผู้ถูกจับกุมไม่มีเอกสารประจำตัวบุคคลและเอกสารยืนยันความสัมพันธ์ทางสายโลหิต จึงส่งตัวเข้ารับการตรวจสารพันธุกรรม (DNA) เเละเข้ารับการคุ้มครองในหน่วยงานกระทรวงของ พม. ต่อไป
นางพัชรี กล่าวเพิ่มเติมว่า สำหรับพลเมืองดีได้เดินทางไปร่วมสังเกตการกระบวนการดำเนินงานของเจ้าหน้าที่ ซึ่งเจ้าหน้าที่ได้พูดคุย ชี้แจงกระบวนการดำเนินงานตามกฎหมาย และการดำเนินการเพื่อการคุ้มครองเด็ก โดยการตรวจพิสูจน์ความสัมพันธ์ทางสายโลหิต ตลอดจนกล่าวขอบคุณพลเมืองดีที่ได้แจ้งเบาะแสเป็นประโยชน์ต่อทางราชการ ทั้งนี้ หากประชาชนพบเห็นผู้ทำการขอทาน คนไร้ที่พึ่ง และประสบปัญหาทางสังคม สามารถแจ้งมาที่ศูนย์ช่วยเหลือสังคมสายด่วน พม. โทร. 1300 บริการฟรี 24 ชั่วโมง  ซึ่งกระทรวง พม. พร้อมบูรณาการหน่วยงานที่เกี่ยวข้องทุกภาคส่วนช่วยเหลืออย่างเต็มที่

ที่มา : https://www.thaigov.go.th/news/contents/details/39230