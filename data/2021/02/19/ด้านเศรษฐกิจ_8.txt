รัฐบาลไทย-ข่าวทำเนียบรัฐบาล-กรมเจ้าท่าเร่งขุดลอกร่องน้ำหาดนางกำ จังหวัดสุราษฎร์ธานี แก้ไขปัญหาเรือเข้า - ออกไม่สะดวก


วันพฤหัสบดีที่ 18 กุมภาพันธ์ 2564
กรมเจ้าท่าเร่งขุดลอกร่องน้ำหาดนางกำ จังหวัดสุราษฎร์ธานี แก้ไขปัญหาเรือเข้า - ออกไม่สะดวก
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า กรมเจ้าท่า (จท.) ได้เปิดหน่วยขุดลอกร่องน้ำในหลายพื้นที่ฝั่งอ่าวไทย เพื่อช่วยเหลือประชาชนที่ประกอบอาชีพประมงและการท่องเที่ยวในพื้นที่ให้สามารถใช้ร่องน้ำเดินทางเข้า - ออกได้อย่างสะดวกและปลอดภัย
สำหรับร่องน้ำหาดนางกำ จังหวัดสุราษฎร์ธานี เป็นร่องน้ำที่มีความสำคัญอยู่ในพื้นที่ภาคใต้ฝั่งอ่าวไทย ซึ่งสภาพภูมิอากาศบริเวณดังกล่าว มีคลื่นลมแรง ทำให้กระแสน้ำพัดตะกอนมาทับถมทำให้ร่องน้ำตื้นเขิน จท. โดยสำนักงานพัฒนาและบำรุงรักษาทางน้ำที่ 6 สำนักพัฒนาและบำรุงรักษาทางน้ำ ได้ปฏิบัติงานขุดลอกร่องน้ำหาดนางกำให้มีความกว้างและความลึกตามเกณฑ์ มีระยะทาง 600 เมตร ความกว้างก้นร่องน้ำ 10 - 15 เมตร ความลึก 1 เมตร (จากระดับน้ำลงต่ำสุด) ปริมาณวัสดุขุดลอก 28,355 ลูกบาศก์เมตร ระยะเวลาปฏิบัติงาน 50 วัน ซึ่งร่องน้ำดังกล่าวอยู่ติดบริเวณแนวภูเขา วัสดุที่ขุดลอกเป็นหินส่งผลผลกระทบต่อเครื่องจักร โดยผลการปฏิบัติงาน ณ วันที่ 7 กุมภาพันธ์ 2564 สามารถขุดลอกได้ระยะทาง 220 เมตร คิดเป็นร้อยละ 36 คาดว่าจะแล้วเสร็จตามแผนงานในเดือนมีนาคม 2564
ทั้งนี้ เมื่อขุดลอกร่องน้ำหาดนางกำ จังหวัดสุราษฎร์ธานี แล้วเสร็จ จะสามารถกระตุ้นเศรษฐกิจด้านการประมงและการท่องเที่ยว คาดว่าเมื่อสถานการณ์การแพร่ระบาดของโรคติดเชื้อไวรัส COVID-19 คลี่คลายลง จะมีนักท่องเที่ยวเดินทางไปท่องเที่ยวที่จังหวัดสุราษฎร์ธานีเป็นจำนวนมาก โดยเฉพาะการท่องเที่ยวเชิงอนุรักษ์ อาทิ การเยี่ยมชมโลมาสีชมพู ซึ่งเป็นสายพันธุ์ที่หายากและใกล้สูญพันธุ์ เป็นต้น

ที่มา : https://www.thaigov.go.th/news/contents/details/39219