รัฐบาลไทย-ข่าวทำเนียบรัฐบาล-กสร. แจงแนวปฏิบัติผู้เข้าสอบบรรจุข้าราชการ ภาค ข ป้องกันติดโควิด-19


วันพฤหัสบดีที่ 18 กุมภาพันธ์ 2564
กสร. แจงแนวปฏิบัติผู้เข้าสอบบรรจุข้าราชการ ภาค ข ป้องกันติดโควิด-19
กรมสวัสดิการและคุ้มครองแรงงาน ชี้แจงชี้แจงข้อปฏิบัติสำหรับผู้เข้าสอบแข่งขันเพื่อบรรจุและแต่งตั้งบุคคลเข้ารับราชการ ภาค ข กรมสวัสดิการและคุ้มครองแรงงาน ในวันอาทิตย์ที่ 21 กุมภาพันธ์ ณ อาคารศูนย์ประชุมธรรมศาสตร์ รังสิต ป้องกันการติดเชื้อไวรัสโคโรนา 2
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่กรมสวัสดิการและคุ้มครองแรงงานได้มีประกาศการสอบแข่งขันเพื่อบรรจุและแต่งตั้งบุคคล เข้ารับราชการในตำแหน่งนักวิชาการแรงงานปฏิบัติการ ตำแหน่งเจ้าพนักงานการเงินและบัญชีปฏิบัติงาน และตำแหน่งเจ้าพนักงานธุรการปฏิบัติงาน ซึ่งเป็นการสอบภาค ข กรมสวัสดิการและคุ้มครองแรงงาน ในวันอาทิตย์ที่ 21 กุมภาพันธ์ 2564 ในช่วงเวลา 09.00 – 12.00 น. ณ อาคารศูนย์ประชุมธรรมศาสตร์ รังสิต จังหวัดปทุมธานี จึงมีผู้เข้าสอบเดินทางเข้าพื้นที่จังหวัดปทุมธานีเป็นจำนวนมาก เพื่อเป็นการปฏิบัติตามมาตรการป้องกันโรคตามที่กระทรวงสาธารณสุขกำหนด จึงขอให้ผู้เข้าสอบทุกท่านดูแลตนเองให้อยู่ในสภาพพร้อมในการเข้าสอบและปฏิบัติตามข้อปฏิบัติการเข้าสอบอย่างเคร่งครัดเพื่อป้องกันการติดเชื้อไวรัสโคโรนา 2019 (COVID-19) โดยปฏิบัติดังนี้ 1. สวมหน้ากากผ้าหรือหน้ากากอนามัยตลอดระยะเวลาที่อยู่ในพื้นที่ 2. ผู้มาสอบต้องติดตั้งแอปพลิเคชัน “หมอชนะ” ควบคู่กับการใช้แอปพลิเคชัน “ไทยชนะ” ก่อนออกเดินทาง จนถึงเดินทางกลับ 3. ระหว่างเดินทางด้วยรถโดยสารสาธารณะ เครื่องบิน หรือรถไฟ จะต้องสวมหน้ากากผ้าหรือหน้ากากอนามัยตลอดเวลาการเดินทาง ละเว้นการเปิดหน้ากากโดยไม่จำเป็น ควรงดรับประทานอาหารและเครื่องดื่มระหว่างเดินทาง และหมั่นล้างมือด้วยสบู่และน้ำ หรือเจลแอลกอฮอล์ 4. งดพฤติกรรมเสี่ยง และหลีกเลี่ยงการพูดคุยโดยไม่จำเป็น เว้นระยะห่างระหว่างบุคคลอย่างน้อย 1 เมตร งดกิจกรรมการรวมกลุ่มและการสังสรรค์ 5. เพื่อลดการรวมกลุ่ม ไม่อนุญาตให้ผู้ติดตามเข้าบริเวณพื้นที่ศูนย์สอบ ทั้งนี้ จังหวัดปทุมธานีเป็นพื้นที่ควบคุมสูงสุด จึงขอให้ศึกษาแนวปฏิบัติพื้นที่ควบคุมสูงสุดอย่างเคร่งครัดเพื่อสร้างความมั่นใจร่วมกันในการสอบแข่งขันครั้งนี้

ที่มา : https://www.thaigov.go.th/news/contents/details/39229