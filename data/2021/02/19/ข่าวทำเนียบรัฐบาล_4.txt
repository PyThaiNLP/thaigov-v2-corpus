รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร ยืนยันไม่มีส่วนเกี่ยวข้อง กับการอ้างชื่อรับผลประโยชน์ จากงานขององค์การทหารผ่านศึก 


วันพฤหัสบดีที่ 18 กุมภาพันธ์ 2564
พิมพ์
รองนายกฯ พล.อ.ประวิตร ยืนยันไม่มีส่วนเกี่ยวข้อง กับการอ้างชื่อรับผลประโยชน์ จากงานขององค์การทหารผ่านศึก
รองนายกฯ พล.อ.ประวิตร ยืนยันไม่มีส่วนเกี่ยวข้อง กับการอ้างชื่อรับผลประโยชน์ จากงานขององค์การทหารผ่านศึก
วันนี้ (18 ก.พ.64) เวลา 17.40 น. ณ ห้องประชุมสภาผู้แทนราษฎร อาคารรัฐสภา พลเอก ประวิตร วงษ์สุวรรณ รองนายกรัฐมนตรี กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 25 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล ถึงกรณีการกล่าวหาเรียกรับผลประโยชน์ที่เกี่ยวกับองค์การทหารผ่านศึก ว่า องค์การทหารผ่านศึกเป็นองค์กรการกุศลเพื่อดูแลทหารผ่านศึกและครอบครัวทหารผ่านศึก และทหารนอกประจำการเพื่อให้สามารถดำรงชีวิตอยู่ได้ ซึ่งในการประชุมคณะรัฐมนตรีเมื่อวันที่ 17 ตุลาคม 2556 ในสมัยอดีตนายกรัฐมนตรีนางสาวยิ่งลักษณ์ ชินวัตร มีมติให้องค์การทหารผ่านศึกได้รับสิทธิพิเศษ ประเภทไม่บังคับในการรับจ้างงานพัฒนา การก่อสร้าง ปรับปรุง ฟื้นฟูแหล่งน้ำ และได้เริ่มรับจ้างทำงานการฟื้นฟูแหล่งน้ำ มาตั้งแต่ปี พ.ศ. 2558 ซึ่งในการทำงานพบปัญหาข้อขัดข้องโดยส่วนรวม ซึ่งเป็นรูปแบบที่ไม่ตรงกับความต้องการของประชาชนในพื้นที่ จนนำไปสู่การเรียกร้องให้องค์การทหารผ่านศึกชี้แจงข้อเท็จจริงต่อ ป.ป.ช. และสำนักงานการตรวจเงินแผ่นดิน ซึ่งปัจจุบันก็ยังไม่มีการชี้ข้อมูลความผิดในส่วนของ องค์การทหารผ่านศึก  ต่อมาเมื่อคณะรัฐมนตรีได้มีมติระงับสิทธิพิเศษในปี พ.ศ. 2560 องค์การทหารผ่านศึกก็ไม่ได้รับงานขุดคลองมาจากหน่วยใดอีกเลยจนถึงปัจจุบัน
รองนายกรัฐมนตรียังกล่าวด้วยว่า การที่มีการอ้างชื่อตนว่าไปรับผลประโยชน์เงินทองนั้นตนไม่มีส่วนเกี่ยวข้อง ยืนยันว่าไม่มีเจตนาที่จะทุจริตหรือกระทำการใด ๆ ก็ตามที่ไม่เป็นไปตามกฎหมาย และยืนยันว่า ไม่มีรายรับจากสิ่งต่าง ๆ เหล่านี้

ที่มา : https://www.thaigov.go.th/news/contents/details/39231