รัฐบาลไทย-ข่าวทำเนียบรัฐบาล-เตรียมความพร้อมการร่วมงานมหกรรมพืชสวนโลก 2021


วันพฤหัสบดีที่ 18 กุมภาพันธ์ 2564
เตรียมความพร้อมการร่วมงานมหกรรมพืชสวนโลก 2021
ก.เกษตรฯ ร่วมมือสมาคมวัฒนธรรมและเศรษฐกิจไทยเตรียมความพร้อมการร่วมงานมหกรรมพืชสวนโลก 2021
(วันพุธที่ 17 ก.พ. 64) นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะกรรมการจัดงานมหกรรมพืชสวนโลก 2021 ครั้งที่ 1/2564 ณ ห้องประชุมกระทรวงเกษตรและสหกรณ์ โดยกระทรวงเกษตรฯ เห็นชอบให้ความร่วมมือกับสมาคมวัฒนธรรมและเศรษฐกิจไทยในการร่วมจัดกิจกรรมในงานมหกรรมพืชสวนโลก 2021 ระหว่างวันที่ 8 เมษายน - 8 ตุลาคม 2564 ณ เมืองหยางโจว มณฑลเจียงชู สาธารณรัฐประชาชนจีน
ทั้งนี้ ที่ประชุมได้มอบหมายให้กรมส่งเสริมการเกษตรเป็นหน่วยงานหลักในการประสานเชื่อมโยงเกษตรกรและผู้สนใจนำสินค้าเกษตรและผลิตภัณฑ์วิสาหกิจชุมชนไปจัดแสดงและจำหน่ายภายในงาน อีกทั้งให้ประสานหน่วยงานต่าง ๆ ของกระทรวงเกษตรฯ คัดสรรสินค้าเกษตรคุณภาพมีมาตรฐานเพื่อส่งข้อมูลให้สมาคมฯ ประสานเกษตรกรหรือผู้ประกอบการโดยตรงเพื่อนำสินค้าไปจำหน่าย นอกจากนี้ กระทรวงเกษตรฯ ยังพิจารณาแผนในการจัดแสดงนิทรรศการในงาน จำนวน 4 ครั้ง เพื่อประชาสัมพันธ์สินค้าเกษตรไทยให้เป็นที่รู้จักและสร้างช่องทางการตลาดเพิ่มในประเทศจีนต่อไป

ที่มา : https://www.thaigov.go.th/news/contents/details/39208