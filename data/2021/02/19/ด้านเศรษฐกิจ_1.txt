รัฐบาลไทย-ข่าวทำเนียบรัฐบาล-บขส. ร่วมโครงการ “เราชนะ” จ่ายค่าตั๋วรถ บขส. ด้วยบัตรสวัสดิการแห่งรัฐ หรือ Application เป๋าตัง ได้แล้วทุกสถานีฯ ทั่วประเทศ ตั้งแต่วันที่ 5 กุมภาพันธ์ - 31 พฤษภาคม 2564


วันพฤหัสบดีที่ 18 กุมภาพันธ์ 2564
บขส. ร่วมโครงการ “เราชนะ” จ่ายค่าตั๋วรถ บขส. ด้วยบัตรสวัสดิการแห่งรัฐ หรือ Application เป๋าตัง ได้แล้วทุกสถานีฯ ทั่วประเทศ ตั้งแต่วันที่ 5 กุมภาพันธ์ - 31 พฤษภาคม 2564
ดร. สัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม กล่าวว่า บขส. ได้เข้าร่วมโครงการ “เราชนะ” ในฐานะร้านค้า เพื่อสนับสนุนนโยบายของรัฐบาลและกระทรวงคมนาคม ในการลดภาระค่าครองชีพให้แก่ประชาชนที่ได้รับสิทธิ์
โครงการ “เราชนะ” และผู้ถือบัตรสวัสดิการแห่งรัฐที่จะได้รับวงเงินสิทธิ์ผ่านบัตรโดยอัตโนมัติ ทั้งนี้ผู้ใช้บริการ รถโดยสาร บขส. สามารถใช้สิทธิโครงการ “เราชนะ” ชำระค่าโดยสารรถโดยสาร บขส. ผ่านแอปพลิเคชัน “เป๋าตัง” และบัตรสวัสดิการแห่งรัฐได้ที่ ช่องจำหน่ายตั๋ว สถานีขนส่งผู้โดยสารกรุงเทพ สถานีเดินรถ และจุดจอดรถโดยสาร ของ บขส. ทั่วประเทศ (ยกเว้นซื้อตั๋วผ่านระบบออนไลน์ และเคาน์เตอร์เซอร์วิส) ตั้งแต่วันที่ 5 กุมภาพันธ์ - 31 พฤษภาคม 2564 โดยผู้ถือบัตรสวัสดิการแห่งรัฐสามารถใช้สิทธิ์ ได้พร้อมกันทั้ง 2 สิทธิ์ แต่ต้องแจ้งพนักงานจำหน่ายตั๋วก่อนซื้อตั๋วโดยสาร และหากเงินในบัตรสวัสดิการแห่งรัฐไม่เพียงพอสามารถใช้เงินจากโครงการ “เราชนะ” ชำระค่าโดยสารได้อีกด้วย
การซื้อตั๋วรถโดยสาร บขส. โดยใช้สิทธิ์โครงการ “เราชนะ” เมื่อออกบัตรโดยสารเรียบร้อยแล้วจะไม่สามารถขอคืนตั๋ว หรือแลกเป็นเงินสดได้ แต่สามารถเลื่อนการเดินทางได้ ตามเงื่อนไขที่บริษัทฯ กำหนด สอบถามรายละเอียดเพิ่มเติมได้ที่ช่องจำหน่ายตั๋วของ บขส. ทั่วประเทศ และCall Center เรียก บขส. ตลอด 24 ชั่วโมง
#กองเผยแพร่และประชาสัมพันธ์
สำนักงานปลัดกระทรวงคมนาคม

ที่มา : https://www.thaigov.go.th/news/contents/details/39205