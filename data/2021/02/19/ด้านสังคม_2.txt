รัฐบาลไทย-ข่าวทำเนียบรัฐบาล-สธ.แสดงความเสียใจกับครอบครัว นพ.ปัญญา


วันพฤหัสบดีที่ 18 กุมภาพันธ์ 2564
สธ.แสดงความเสียใจกับครอบครัว นพ.ปัญญา
กระทรวงสาธารณสุข แสดงความเสียใจกับครอบครัวนายแพทย์ปัญญา หาญพาณิชย์พันธุ์ ที่เสียชีวิตจากการรักษาผู้ติดเชื้อโควิด 19 ที่จังหวัดมหาสารคาม
วันนี้ (18 กุมภาพันธ์ 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า กระทรวงสาธารณสุข ขอแสดงความเสียใจกับครอบครัวของนายแพทย์ปัญญา หาญพาณิชย์พันธุ์ แพทย์จังหวัดมหาสารคาม ที่เสียชีวิตจากโรคโควิด 19 หลังจากให้การรักษาผู้ติดเชื้อโควิด 19 ที่คลินิกส่วนตัว จำนวน 3 ราย แพทย์ท่านนี้เคยรับราชการเป็นแพทย์อายุรกรรมประจำโรงพยาบาลมหาสารคาม เป็นแพทย์ที่ดี เป็นที่รักใคร่ เคารพนับถือของประชาชน ภายหลังเกษียณอายุราชการยังคงให้การดูแลรักษาประชาชน และทำงานช่วยเหลือสังคมอย่างต่อเนื่อง นับเป็นการสูญเสียบุคลาการแพทย์ที่มีความความตั้งใจทำงานสร้างประโยชน์ให้กับสังคมมาโดยตลอด
นายแพทย์เกียรติภูมิกล่าวต่อว่า ขอความร่วมมือประชาชนเมื่อป่วยขอให้ป้องกันการแพร่เชื้อไปสู่ผู้อื่น  สวมหน้ากากอนามัย หน้ากากผ้า ล้างมือบ่อย ๆ หลีกเลี่ยงที่ชุมชน อยู่ให้ห่างจากผู้อื่น ที่สำคัญเมื่อไปรับการรักษาที่สถานพยาบาลขอให้แจ้งความเสี่ยงของตนเอง อย่าปกปิด ให้ข้อมูลที่เป็นจริงแก่แพทย์ผู้รักษาและบุคลากรการแพทย์ทราบด้วย เพื่อไม่ให้เกิดความสูญเสียเช่นนี้ขึ้นอีก
***************************** 18 กุมภาพันธ์ 2564

ที่มา : https://www.thaigov.go.th/news/contents/details/39224