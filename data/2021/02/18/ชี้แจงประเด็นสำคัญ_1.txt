รัฐบาลไทย-ข่าวทำเนียบรัฐบาล-ก.เกษตรฯ แจงแก้ปัญหาราคาพืชผลการเกษตรชาวสวนตกต่ำ ประสานงานพาณิชย์จังหวัดหาช่องทางการระบายสินค้าเพิ่ม พร้อมลงพื้นที่ช่วยเกษตรกรวิเคราะห์การปลูกผัก ป้องกันปัญหาที่จะเกิดขึ้นอีก 


วันพุธที่ 17 กุมภาพันธ์ 2564
พิมพ์
ก.เกษตรฯ แจงแก้ปัญหาราคาพืชผลการเกษตรชาวสวนตกต่ำ ประสานงานพาณิชย์จังหวัดหาช่องทางการระบายสินค้าเพิ่ม พร้อมลงพื้นที่ช่วยเกษตรกรวิเคราะห์การปลูกผัก ป้องกันปัญหาที่จะเกิดขึ้นอีก
กระทรวงเกษตรและสหกรณ์ ชี้แจงแก้ปัญหาราคาพืชผลการเกษตรชาวสวนตกต่ำ ประสานงานพาณิชย์จังหวัดหาช่องทางการระบายสินค้าเพิ่ม พร้อมลงพื้นที่ช่วยเกษตรกรวิเคราะห์การปลูกผัก ป้องกันปัญหาที่จะเกิดขึ้นอีก
เมื่อวันที่ 16 กุมภาพันธ์ 2564 นายเข้มแข็ง ยุติธรรมดำรง อธิบดีกรมส่งเสริมการเกษตร กระทรวงเกษตรและสหกรณ์ ชี้แจงกรณีที่มีการเรียกร้องหน่วยงานที่เกี่ยวข้องแก้ไขปัญหาให้เกษตรกรชาวสวนซึ่งประสบปัญหาพืชผลทางการเกษตรราคาตกต่ำ ไม่มีผู้รับซื้อเนื่องจากสถานการณ์การแพร่ระบาดของโควิด-19 ว่า สำนักงานเกษตร จ.เพชรบูรณ์ ตรวจสอบข้อเท็จจริงจากเกษตรกรในพื้นที่ พบว่า จ.เพชรบูรณ์ มีพื้นที่ปลูกผัก 64,474 ไร่ และ อ.หนองไผ่ มีพื้นที่ปลูกผัก 2,655 ไร่ เกษตรกร 402 ราย สำหรับราคาพืชผักในช่วงนี้ เกษตรกรมีการปลูกจำหน่าย แต่เนื่องจากสถานการณ์การแพร่ระบาดเชื้อไวรัสฯ จึงทำให้พ่อค้าคนกลางลดจำนวนการซื้อลง อย่างไรก็ตาม เบื้องต้นได้ประสานงานกับพาณิชย์จังหวัดหาช่องทางการระบายสินค้าเพิ่มเติม พร้อมลงพื้นที่ช่วยเกษตรกรวิเคราะห์การปลูกผัก เพื่อป้องกันปัญหาที่จะเกิดขึ้นต่อไป
ด้านกระทรวงพาณิชย์ กรมการค้าภายใน ชี้แจง สนง.พณ.เพชรบูรณ์ ได้ลงพื้นที่ตรวจสอบพบว่าผลผลิตมะเขือเปราะจะออกสู่ตลาดช่วงเดือน กุมภาพันธ์ – มีนาคม 2564 ประมาณ 27% ของผลผลิตทั้งหมด สำหรับ อ.หนองไผ่ มีผลผลิตประมาณ 1,354 ตัน ด้านภาวะการค้า ปัจจุบันราคารับซื้อมะเขือเปราะ ตลาดกลางผัก จ.เพชรบูรณ์ และตลาดสี่มุมเมือง จ.ปทุมธานี ปรับสูงขึ้นจากสัปดาห์ก่อน อยู่ที่ กก.ละ 4 - 7 บาท อย่างไรก็ตาม เบื้องต้นกรมการค้าภายในได้ประสานห้างท้องถิ่น จ.เพชรบูรณ์ และ จ.พะเยา จัดพื้นที่ให้เกษตรกรนำผลผลิตมาวางจำหน่าย โดยไม่ต้องเสียค่าใช้จ่าย และจะประสานห้างค้าปลีกค้าส่งรายใหญ่ เพื่อเข้าไปช่วยเชื่อมโยงต่อไป พร้อมมอบหมายให้ สนง.พณ.เพชรบูรณ์ ประสานตลาดกลางผัก จ.เพชรบูรณ์ (ตลาดสันติสุข) อ.หล่มสักจัดพื้นที่ให้แก่เกษตรกรที่จะนำผลผลิตไปวางจำหน่าย รวมทั้งประสานหน่วยงานราชการที่มีความต้องการบริโภค เช่น เรือนจำ โรงพยาบาล รับซื้อมะเขือจากเกษตรกรโดยตรง เพื่อเป็นวัตถุดิบในการปรุงอาหารเพิ่มมากขึ้น
--------------------

ที่มา : https://www.thaigov.go.th/news/contents/details/39184