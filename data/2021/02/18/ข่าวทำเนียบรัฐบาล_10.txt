รัฐบาลไทย-ข่าวทำเนียบรัฐบาล-นายกประกาศข่าวดี เดือนมีนาคม 2564 ไทยสามารถทดลองฉีดวัคซีนที่พัฒนาได้เองในมนุษย์


วันพุธที่ 17 กุมภาพันธ์ 2564
พิมพ์
นายกประกาศข่าวดี เดือนมีนาคม 2564 ไทยสามารถทดลองฉีดวัคซีนที่พัฒนาได้เองในมนุษย์
นายกประกาศข่าวดี เดือนมีนาคม 2564 ไทยสามารถทดลองฉีดวัคซีนที่พัฒนาได้เองในมนุษย์
วันนี้ (17 ก.พ. 64) เวลา 14.30 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 24 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล
โดยนายกรัฐมนตรีได้กล่าวถึงข่าวที่น่ายินดีคือไทยสามารถทดลองฉีดวัคซีนที่พัฒนาได้เอง เฟส 1 ในมนุษย์โดยจะเริ่มฉีดในเดือนมีนาคม 2564 เป็นการพัฒนาวิจัยของมหาวิทยาลัยมหิดล ร่วมมือกับสถาบันวัคซีน กระทรวงสาธารณสุข องค์การเภสัชกรรม โดยจะพัฒนาคู่ขนานไปกับวัคซีน mRNA ของคณะแพทย์ศาสตร์จุฬา และวัคซีนที่ใช้โปรตีนเป็นฐานของคณะเภสัชศาสตร์ จุฬาลงกรณ์มหาวิทยาลัย โดยการผลิตวัคซีนด้วยการนำเชื้อตายไวรัสมาเพาะในไข่ไก่ฟัก มีความปลอดภัยที่ค่อนข้างสูง ผลข้างเคียงน้อย เนื่องจากเป็นเทคโนโลยีที่ใช้ในการผลิตวัคซีนมากว่า 10 ปีแล้ว รวมถึงการใช้ผลิตวัคซีนไข้หวัดใหญ่ เก็บดูแลง่าย สามารถอยู่ในอุณหภูมิตู้เย็น 2-8 องศาเซลเซียส โดยตั้งเป้าที่จะผลิตให้ได้ 25-30 ล้านโดสต่อปี หรืออาจจะถึง 60 ล้านโดสต่อปี
จุดเริ่มต้นในการวิจัยพัฒนาวัคซีนของประเทศไทย มาจากการประสานกับสถาบัน PATH ของสหรัฐได้นำไวรัสต้นกำเนิดที่ตัดแต่งพันธุ์กรรมมาจากไวรัสนิวคาสเซิล ซึ่งไม่ก่อให้เกิดไวรัสโควิด-19 มาทำให้เกิดหนามแหลมหรือเอสโปรตีน หลังจากนั้นนำไวรัสดังกล่าวมาเพิ่มจำนวนในไข่ไก่ฟักที่ศูนย์ผลิตวัคซีนที่จังหวัดสระบุรี เมื่อได้จำนวนที่มากพอก็จะมาทำให้ไวรัสตายเพื่อนำมาทำเป็นวัคซีน ถือเป็นแนวทางทางอนาคตของไทยที่ได้วางแผนไว้ แบ่งออกเป็น 3 เฟส ดังนี้ เฟส 1 เริ่มในเดือนมีนาคม เฟส 2 เริ่มในเดือนเมษาถึงพฤษภาคม และเฟส 3 เริ่มในช่วงปลายปี 2564 โดยหากทุกอย่างเป็นไปตามแผนและประสบผลสำเร็จ ภายในปี 2564-2565 ก็จะสามารถจดทะเบียนได้
ซึ่งนายกรัฐมนตรีชื่นชมคณะทำงานด้านวัคซีนของไทยที่จะส่งผลให้เกิดรายได้ในอนาคต ทั้งนี้ เป็นการเดินหน้า ไทยจะเป็นแหล่งในการรักษาพยาบาล และมีสุขภาพที่ดี รัฐบาลได้ดำเนินการคิดแนวทางอย่างรอบคอบเป็นระบบ อย่างไรก็ดี นายกรัฐมนตรีได้ขอบคุณในคำแนะนำของทุกท่านด้วย

ที่มา : https://www.thaigov.go.th/news/contents/details/39189