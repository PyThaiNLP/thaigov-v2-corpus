รัฐบาลไทย-ข่าวทำเนียบรัฐบาล-นายกรัฐมนตรีย้ำจุดยืนพร้อมปฏิรูปกองทัพเพื่อให้สอดคล้องกับสถานการณ์ทั้งในประเทศและภูมิภาค


วันพุธที่ 17 กุมภาพันธ์ 2564
พิมพ์
นายกรัฐมนตรีย้ำจุดยืนพร้อมปฏิรูปกองทัพเพื่อให้สอดคล้องกับสถานการณ์ทั้งในประเทศและภูมิภาค
นายกรัฐมนตรีย้ำจุดยืนพร้อมปฏิรูปกองทัพเพื่อให้สอดคล้องกับสถานการณ์ทั้งในประเทศและภูมิภาค
วันนี้ (17 ก.พ.64) เวลา 10.05 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 24 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล กรณีการปฏิรูปกองทัพ ดังนี้
การปฏิรูปกองทัพได้กำหนดการพัฒนาปรับปรุงโครงสร้างกระทรวงกลาโหม และกำลังพลให้มีขนาดที่เหมาะสม ให้มีประสิทธิภาพ ยืดหยุ่น สอดคล้องกับการบริหารราชการยุคใหม่ และสถานการณ์ความมั่นคง ทั้งเรื่องความร่วมมือการรักษาความสงบเรียบร้อยในภูมิภาคด้วย และการสนับสนุนภารกิจด้านความมั่นคงขององค์การสหประชาชาติ UN มีลูกหลานของเราไปทำงานที่ซูดาน จึงขอให้เข้าใจการเตรียมกำลังความพร้อมของกองทัพ
ในส่วนของยุทโธปกรณ์ ได้กำหนดแผนงานโครงการซ่อม วัสดุอุปกรณ์ เพื่อดำรงสภาพความพร้อมรบ เสริมสร้างความทันสมัย เพราในวันนี้อาวุธต่างๆ มีการพัฒนาขึ้น สถานการณ์รอบโลกก็มีการจัดซื้อจัดหาอาวุธอยู่อย่างต่อเนื่อง เราไม่ได้แข่งขันแต่ต้องการป้องกันตัวเอง และร่วมมือกับประเทศอื่นได้ เนื่องจากอาวุธบางอย่างต้องใช้เวลาในการจัดหาจัดซื้อ ใช้เวลาในการผลิต จึงใช้เวลาหลายปี จึงต้องจ่ายเงินเป็นงวดโดยเฉพาะอย่างยิ่งอาวุธที่มีราคาสูง จึงขอให้ทำความเข้าใจและกระทรวงกลาโหมก็เป็นเพียงหน่วยงานภายใต้รัฐบาลที่ได้รับการจัดสรรงบประมาณอย่างเป็นระบบ
การจัดซื้อจัดจ้างมีขั้นตอนการพิจารณาการจัดซื้อจัดจ้างการบริหารพัสดุภาครัฐ ตามระบบระเบียบ มีกระบวนการเริ่มโดยคณะกรรมาธิการพิจารณาผล พิจารณาความต้องการภายในกองทัพ ผ่านการอนุมัติของปลัดกระทรวงกลาโหม ผู้บัญชาการทหารสูงสุด และผู้บัญชาการเหล่าทัพ ทั้งนี้ รัฐมนตรีว่าการกระทรวงกลาโหมเป็นผู้กำหนดนโยบาย และย้ำเตือนความโปร่งใส ยืนยันนายกรัฐมนตรีในฐานะรัฐมนตรีว่าการกระทรวงกลาโหมไม่ได้มีส่วนในการจัดซื้อจัดจ้าง ไม่รับเงินทุจริต
ส่วนกรณีการดำเนินการจัดสวัสดิการของกองทัพเป็นไปตามกฎระเบียบ ทำงานร่วมกับกระทรวงการคลัง และกรมธนารักษ์ ไม่มีการอนุมัติผ่านกองทัพบก กองทัพบกไม่ใช่เจ้าของจึงไม่มีการใช้ประโยชน์เชิงธุรกิจ เป็นการดำเนินการเพียงเน้นการบริการกำลังพลและครอบครัว เป็นการดูแลข้าราชการชั้นผู้น้อยตามสัดส่วน

ที่มา : https://www.thaigov.go.th/news/contents/details/39172