รัฐบาลไทย-ข่าวทำเนียบรัฐบาล-นายกชี้แจงชัดเจนการจัดซื้อจัดจ้างเครื่องแต่งกายทหาร และกรณีกล้องตรวจการณ์เวลากลางคืน เป็นไปตามระเบียบวิธีทางราชการ


วันพุธที่ 17 กุมภาพันธ์ 2564
พิมพ์
นายกชี้แจงชัดเจนการจัดซื้อจัดจ้างเครื่องแต่งกายทหาร และกรณีกล้องตรวจการณ์เวลากลางคืน เป็นไปตามระเบียบวิธีทางราชการ
นายกชี้แจงชัดเจนการจัดซื้อจัดจ้างเครื่องแต่งกายทหาร และกรณีกล้องตรวจการณ์เวลากลางคืน เป็นไปตามระเบียบวิธีทางราชการ
วันนี้ (17 ก.พ.64) เวลา 10.00 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 24 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล โดยได้กล่าวชี้แจงต่อกรณีการจัดซื้อจัดจ้างเครื่องแต่งกายทหาร และกรณีกล้องตรวจการณ์เวลากลางคืนดังนี้
นายกรัฐมนตรีชี้แจงทางราชการต้องปฏิบัติตามกฎหมายว่าด้วยการจัดซื้อจัดจ้างและการบริหารพัสดุภาครัฐ ซึ่งกำหนดขั้นตอนการปฏิบัติเพื่อให้เกิดประโยชน์สูงสุดแก่หน่วยงานของรัฐและสอดคล้องกับหลักการในเรื่องความคุ้มค่า โปร่งใส มีประสิทธิภาพและประสิทธิผล รวมถึงตรวจสอบได้ โดยการจัดซื้อจัดจ้างของราชการจะมีเงื่อนไขที่ผู้ขายจะต้องปฏิบัติ ซึ่งแตกต่างจากการสั่งซื้อสินค้าออนไลน์ เช่น การเสนอราคา การวางหลักประกัน การเสนอราคา การวางหลักประกันสัญญา การค้ำประกันการชำรุดเสียหาย การจัดส่งพัสดุตามระยะเวลาการส่งมอบ และการปรับเมื่อไม่ปฏิบัติตามสัญญา 0.2% ของวงเงินตามสัญญา ในการจัดทำคุณลักษณะเฉพาะ กองทัพได้กำหนดขั้นตอนการจัดทำคุณลักษณะเฉพาะ หรือ สเป็ก ให้เหมาะสมกับการใช้งานทางทหาร ซึ่งจะมีลักษณะของวัสดุที่มีความคงทน แตกต่างจากท้องตลาดโดยทั่วไป สำหรับที่มาของราคากลางนั้น เป็นการดำเนินการตามกฎหมายว่าด้วยการจัดซื้อจัดจ้างและการบริหารพัสดุภาครัฐ ซึ่งกำหนดวิธีการหาราคากลางเพื่อเป็นฐานสำหรับเปรียบเทียบราคาที่มีการเสนอราคาในการจัดซื้อจัดจ้าง (เช่น ใช้ราคามาตรฐานที่กำหนด การสืบราคา ราคาที่เคยจัดซื้อครั้งหลังสุดภายใน 2 ปีงบประมาณที่ผ่านมา เป็นต้น) ในกรณีของการจ้างผลิดเครื่องแต่งกาย ได้ใช้วิธีสืบราคา โดยเป็นการนำคุณลักษณะเฉพาะ หรือ สเป็กดังกล่าว ไปสืบราคาจากผู้ประกอบการที่มีขีดความสามารถในการผลิตได้ตรงวัตถุประสงค์ของทางราชการ เครื่องแต่งกายที่ได้มาเป็นการจ้างผลิตเป็นการเฉพาะซึ่งผู้ประกอบการจะต้องมีขีดความสามารถในการผลิตได้ครั้งละจำนวนมาก ๆ ทันเวลา และจะต้องมีคุณภาพ รวมถึงมีประสิทธิภาพในการใช้งานที่เหมือนกันทั้งกองทัพ ไม่สามารถหาซื้อตามท้องตลาดโดยทั่วไป
ส่วนกรณีกล้องหน่วยทหารราบและหน่วยรบพิเศษมีความจำเป็นต้องใช้กล้องดังกล่าว ในภารกิจลาดตระเวนและเฝ้าตรวจในเวลากลางคืน โดยเฉพาะหน่วยที่ปฏิบัติภารกิจป้องกันประเทศตามแนวชายแดน ตลอดจนการเฝ้าตรวจ และค้นหาการลักลอบขนยาเสพติด และการลักลอบเข้าเมืองโดยผิดกฎหมาย จึงทำให้กองทัพบกมีความต้องการใช้งานกล้องที่มีประสิทธิภาพสูง ซึ่งส่วนนี้เป็นภารกิจที่เสริมเข้ามาจากเดิมที่โดยปกติแล้วหน่วยรบพิเศษมีภารกิจที่อันตรายสูงสุดและคนจำนวนน้อย กองทัพบกจึงมีความต้องการใช้กล้องที่มีประสิทธิภาพสูง โดยในปี 2561 ก่อนการจัดซื้อจัดจ้าง กองทัพบกได้สืบหากล้องที่มีคุณลักษณะหรือสเป็กตรงตามความต้องการของหน่วยดังที่ได้กล่าวมาแล้ว จึงได้เชิญผู้ประกอบการนำกล้องดังกล่าวมาทำการทดสอบทดลองใช้งานกับหน่วยต่าง ๆ ซึ่งกล้องดังกล่าวสามารถตอบสนองต่อการปฎิบัติภารกิจดังที่กล่าวมาแล้ว กองทัพบกจึงได้นำคุณสมบัติและขีดความสามารถของกล้องดังกล่าวมาจัดทำเป็นคุณลักษณะเฉพาะเพื่อการจัดหา ตามการพิจารณาของคณะกรรมการ ทั้งนี้ กองทัพบกได้จัดซื้อด้วยโดยวิธี E – Bidding ซึ่งหน่วยงานได้นำไปใช้งานแล้ว สามารถตอบสนองการใช้งานได้ตามต้องการ
การจัดหาในปีงบประมาณ 2563 หน่วยงานได้ยืนยันความต้องการในการใช้งานกล้องแบบเดิมเพื่อให้ครบตามจำนวนความต้องการ ประกอบกับกองทัพบกได้ตรวจสอบการแต่งตั้งผู้แทนจำหน่ายจากบริษัทผู้ผลิตแล้ว ทราบว่ามีเพียงรายเดียว จึงทำให้กองทัพบกต้องดำเนินการจัดหาโดยวิธีเฉพาะเจาะจง ซึ่งราคาที่จัดซื้อครั้งนี้เท่ากับราคาที่เคยจัดซื้อในปีงบประมาณ 2561 และ 2562

ที่มา : https://www.thaigov.go.th/news/contents/details/39171