รัฐบาลไทย-ข่าวทำเนียบรัฐบาล-นายกฯ แจงรัฐบาลใช้มาตรการทางเศรษฐกิจช่วยเหลือประชาชนจำนวนหลายล้านคน พร้อมปรับแก้ไข เร่งอำนวยความสะดวกให้ทุกกลุ่ม 


วันพุธที่ 17 กุมภาพันธ์ 2564
พิมพ์
นายกฯ แจงรัฐบาลใช้มาตรการทางเศรษฐกิจช่วยเหลือประชาชนจำนวนหลายล้านคน พร้อมปรับแก้ไข เร่งอำนวยความสะดวกให้ทุกกลุ่ม
นายกฯ แจงรัฐบาลใช้มาตรการทางเศรษฐกิจช่วยเหลือประชาชนจำนวนหลายล้านคน พร้อมปรับแก้ไข เร่งอำนวยความสะดวกให้ทุกกลุ่ม
วันนี้ (17 ก.พ. 64) เวลา 17.35 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 24 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล เกี่ยวกับประเด็นมาตรการแก้ไขปัญหาเศรษฐกิจในสถานการณ์โควิด-19 ดังนี้
นายกรัฐมนตรีชี้แจงว่า รัฐบาลได้หาแนวปฏิบัติที่ดีและเหมาะสมตามสถานการณ์โควิด-19 ที่เกิดขึ้น ซึ่งเป็นไปตามการเรียนรู้จากประสบการณ์ที่ได้ระหว่างสถานการณ์ โดยมีบุคลากรทางสาธารณสุขเป็นส่วนสำคัญในการช่วยแก้ไขปัญหา ประเทศไทยเป็นแบบอย่างที่ดี มีทั้ง อสม. กำนันผู้ใหญ่บ้าน อาสาสมัครอื่น ๆ เข้ามาช่วย ทุกคนล้วนเป็นกำลังสำคัญในการช่วยเหลือกัน ซึ่งการกล่าวหาว่าการบริหารสถานการณ์โควิด-19 ล้มเหลวอาจทำให้บุคลากรเหล่านี้เสียกำลังใจ
อย่างไรก็ตาม การดำเนินการของรัฐบาลส่วนใหญ่แล้วเกิดผลดีแก่ประเทศ แม้ว่าอาจพบปัญหาและอุปสรรคบ้าง แต่รัฐบาลได้หาแนวทางและมาตรการเสริมเพื่อช่วยเหลือตามความเหมาะสม ขอให้เข้าใจว่าทุกอย่างล้วนเกิดปัญหาในเบื้องต้น เนื่องจากรัฐบาลต้องใช้มาตรการช่วยเหลือทางเศรษฐกิจกับประชาชนจำนวนหลายล้านคน เมื่อทำในระบบออนไลน์ไม่ได้ จึงต้องทำในระบบ Manual ซึ่งภาครัฐได้อำนวยความสะดวกให้ประชาชนสามารถลงทะเบียนได้ครอบคลุมมากยิ่งขึ้น เช่น การออกบัตรคิว การกำหนดระยะเวลาให้ลงทะเบียนได้เพียงพอ
ทั้งนี้ ภาพที่มีการวิจารณ์ว่ามีประชาชนรอเข้ารับการลงทะเบียนไทยชนะจำนวนมากนั้น เป็นภาพในช่วงของการเปิดรับลงทะเบียนในวันแรก ๆ ซึ่งมีประชาชนให้ความสนใจจำนวนมาก ซึ่งทางหน่วยงานได้รับทราบปัญหาและจัดระเบียบคิวเรียบร้อยแล้ว รัฐบาลขอยืนยันว่าจะให้ความช่วยเหลือแก่ประชาชนทุกกลุ่มอย่างเต็มที่ รัฐบาลรับทราบทุกความเดือดร้อนของประชาชนและจะเร่งดำเนินการช่วยเหลือให้ได้โดยเร็วที่สุด

ที่มา : https://www.thaigov.go.th/news/contents/details/39194