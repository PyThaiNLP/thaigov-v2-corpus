รัฐบาลไทย-ข่าวทำเนียบรัฐบาล-นายกรัฐมนตรียืนยัน ศบค. ทำงานเป็นขั้นตอน มีระเบียบปฏิบัติ ไม่เคยรวมศูนย์อำนาจ  


วันพุธที่ 17 กุมภาพันธ์ 2564
พิมพ์
นายกรัฐมนตรียืนยัน ศบค. ทำงานเป็นขั้นตอน มีระเบียบปฏิบัติ ไม่เคยรวมศูนย์อำนาจ
นายกรัฐมนตรียืนยัน ศบค. ทำงานเป็นขั้นตอน มีระเบียบปฏิบัติ ไม่เคยรวมศูนย์อำนาจ
วันนี้ (17 ก.พ.64) เวลา 17.25 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 24 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล
นายกรัฐมนตรีชี้แจงกรณีถูกกล่าวหาว่าเป็นผู้ที่รวบอำนาจ และแทรกแซงการทำงานของศูนย์บริหารสถานการณ์การแพร่ระบาดของไวรัสโควิด-19 โดยโรคโควิด-19 เป็นสถานการณ์ฉุกเฉิน และเป็นภัยคุมคามบ้านเมืองในหลายมิติ จึงจำเป็นต้องเร่งดำเนินการแก้ปัญหาในทันที ทั้งนี้ เพื่อไม่ให้เกิดการรับรู้ที่ผิดพลาด โดยหลายเรื่องมีความเกี่ยวข้องกับหลายกระทรวงที่รับผิดชอบกฎหมายที่ต่างกัน รัฐบาลจึงเปิดให้มีเวทีกลาง ในระดับส่วนกลาง ระดับจังหวัด เพื่อให้เกิดการบูรณาการการทำงานร่วมกัน และดำเนินการไปในทิศทางเดียวกัน รวมถึงให้มีความรับผิดชอบในระดับพื้นที่ที่มีความรุนแรงแตกต่างกันไป ทั้งนี้ เพื่อประโยชน์สุขและความปลอดภัยของประชาชนในพื้นที่
การแพร่ระบาดของเชื้อไวรัสโควิด-19 ไม่มีข้อจำกัด แต่หากเราหันหน้ามาหารือร่วมกันก็จะสามารถแก้ปัญหาในทิศทางเดียวกันได้ อย่างไรก็ตาม รัฐบาลมีการผ่อนการควบคุมในบางกรณี แต่ต้องสอดคล้องกับมาตรฐานหลักของ ศบค. ที่ออกไป ซึ่งมีการบูรณาการร่วมกันหลายหน่วยงาน และการทำงานของ ศบค. ไม่มีการรวมศูนย์อำนาจ เป็นการทำงานไปในทิศทางเดียวกันบูรณาการร่วมกัน คำสั่งเกิดจากการสังเคราะห์มาจากหน่วยงานย่อยมาผ่าน ศบค. ใหญ่ และนำไปผ่านการประชุมคณะรัฐมนตรี อย่างไรก็ดี ในปัจจุบันมีการใช้โซเชียลมีเดียเพื่อสร้างกระแสปลุกปั่น บิดเบือนสร้างข่าวปลอม ขอให้ทุกคนเชื่อมั่นเจ้าหน้าที่รัฐบาลทุกฝ่าย โดยเฉพาะอย่างยิ่งบุคลากรทางการแพทย์

ที่มา : https://www.thaigov.go.th/news/contents/details/39193