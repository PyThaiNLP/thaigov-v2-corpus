รัฐบาลไทย-ข่าวทำเนียบรัฐบาล-พม. รับข้อเสนอจากองค์กรด้านสตรีและเด็ก เพื่อต่อต้านฉากข่มขืนในละคร พร้อมหาแนวทางแก้ไขปัญหาร่วมกัน


วันพุธที่ 17 กุมภาพันธ์ 2564
พม. รับข้อเสนอจากองค์กรด้านสตรีและเด็ก เพื่อต่อต้านฉากข่มขืนในละคร พร้อมหาแนวทางแก้ไขปัญหาร่วมกัน
พม. รับข้อเสนอจากองค์กรด้านสตรีและเด็ก เพื่อต่อต้านฉากข่มขืนในละคร พร้อมหาแนวทางแก้ไขปัญหาร่วมกัน
วันนี้ (17 ก.พ. 64) เวลา 10.00 น. นายอนุกูล  ปีดแก้ว รองปลัดกระทรวงการพัฒนาสังคมและความมั่นคงของมนุษย์ พร้อมด้วยนางจินตนา  จันทร์บำรุง อธิบดีกรมกิจการสตรีและสถาบันครอบครัว รับหนังสือข้อเสนอ จากตัวแทนมูลนิธิหญิงชายก้าวไกล มูลนิธิเด็กเยาวชนและครอบครัว และภาคีเครือข่ายกว่า 30 คน เพื่อต่อต้านฉากข่มขืนในละคร และสร้างกติการ่วมกันเพื่อแก้ไขปัญหาดังกล่าว ณ บริเวณชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม  กรุงเทพฯ
นายอนุกูล  กล่าวว่า จากกรณีกระแสวิพากษ์วิจารณ์ฉากข่มขืนในละครเรื่องหนึ่ง ซึ่งกำลังออกอากาศทางสถานีโทรทัศน์ในขณะนี้ และมีหลายประเด็นที่อาจมีผลกระทบและเป็นเรื่องละเอียดอ่อนเพราะเป็นการผลิตซ้ำการข่มขืน การใช้ความรุนแรง การแสดงท่าทีหรือใช้คำพูดตีตราและการถ่ายคลิปในลักษณะเหยียด การตั้งคำถามและการกล่าวโทษผู้ถูกข่มขืน ซึ่งในวันนี้ มูลนิธิหญิงชายก้าวไกล และมูลนิธิเด็กเยาวชนและครอบครัว ได้มาแสดงจุดยืนและข้อเรียกร้องเสนอกระทรวง พม. คือ 1. ขอให้กระทรวง พม. เชิญผู้ผลิตละคร และสถานีโทรทัศน์ ทีวีดิจิตอล รวมไปถึงช่องสื่อออนไลน์ที่มีละคร และสำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) มาทำความเข้าใจเพื่อยุติเนื้อหาละครที่ไม่สร้างสรรค์และยังสร้างทัศนคติที่ผิดๆเกี่ยวกับการข่มขืน และการคุกคามทางเพศ  โดยเปิดพื้นที่พูดคุยแลกเปลี่ยนเพื่อหาข้อสรุปที่ชัดเจน มีหลักเกณฑ์ นำไปสู่การปฏิบัติที่เป็นจริง 2.ในการรณรงค์เพื่อทำความเข้าใจต่อประชาชน ผู้บริโภคให้เข้าใจเรื่องการคุกคามทางเพศ การข่มขืนในความหมายที่ถูกต้อง มีความจำเป็นอย่างยิ่งที่กระทรวง พม. ต้องเร่งดำเนินการอย่างเข้มข้นและต่อเนื่อง ตลอดจนการมีกลไกติดตามเฝ้าระวังเพื่อจัดการให้อยู่ในทิศทางที่ถูกต้อง 3.ขอแสดงจุดยืนต่อต้านฉากข่มขืนในละครทุกรูปแบบ และขอเรียกร้องให้บริษัท สินค้าที่สนับสนุนเป็นสปอนเซอร์ละครทีวีดังกล่าว พิจารณาทบทวนการสนับสนุน และโปรดมีจุดยืนที่จะไม่สนับสนุนละครที่มีฉากข่มขืนทุกกรณี และ 4.ขอเรียกร้องต่อประชาชน ในฐานะผู้บริโภคสื่อ ให้ช่วยกันแสดงออกทุกรูปแบบในการไม่สนับสนุนต่อต้าน วิพากษ์วิจารณ์ละครที่มีฉากข่มขืน รวมถึงบรรดารายการที่เข้าข่ายทำลายความเสมอภาคระหว่างเพศ
นายอนุกูล  กล่าวต่อไปว่า ภายหลังจากรับหนังสือข้อเรียกร้องดังกล่าว ได้มีการหารือร่วมกัน โดยกระทรวง พม.ได้เตรียมแนวทางที่จะขับเคลื่อนแก้ไขปัญหาดังกล่าว ซึ่งมีกลไกทางด้านกฎหมายอยู่แล้ว รวมทั้งคณะอนุกรรมการรณรงค์การสื่อสารความเท่าเทียมระหว่างเพศ โดยมีอธิบดีกรมกิจการสตรีและสถาบันครอบครัวเป็นประธาน ร่วมกับกสทช. กรมประชาสัมพันธ์ รวมทั้งภาคีเครือเครือข่าย ที่จะมีการประชุมในสัปดาห์หน้า โดยจะนำประเด็นอื่นๆ ทางสังคมที่เกี่ยวข้องในลักษณะเดียวกันเข้าร่วมหารือในที่ประชุมด้วย สำหรับเรื่องความรุนแรงของครอบครัวและความเท่าเทียมระหว่างเพศนั้น ไม่ใช่เรื่องของหน่วยงานใดหน่วยงานหนึ่ง แต่ทุกหน่วยงานสังกัดกระทรวง พม. ต้องให้ความสำคัญ รวมทั้งภาคีเครือข่ายทุกภาคส่วน ต้องหารือช่วยกันกำหนดรูปแบบการรณรงค์ประชาสัมพันธ์ และการมีส่วนร่วมของภาคีเครือข่ายเข้ามามีส่วนร่วมขับเคลื่อนไปพร้อมกันให้สังคมรับรู้ สร้างความตระหนักในเรื่องของการคุ้มครองเด็กและสตรี ความรุนแรงในครอบครัว การไม่เหยียดเรื่องเพศ ความเท่าเทียมความเสมอภาคระหว่างเพศ
นายอนุกูล  กล่าวเพิ่มเติมว่า สำหรับแนวทางการกำหนดนโยบายเพื่อแก้ไขปัญหาดังกล่าวนั้น คณะอนุกรรมการรณรงค์การสื่อสารความเท่าเทียมระหว่างเพศ ภายใต้คณะกรรมการส่งเสริมความเท่าเทียมระหว่างเพศ (คณะกรรมการ สทพ.)โดยมีรองนายกรัฐมนตรี เป็นประธาน สามารถกำหนดมาตรการกลไกการขับเคลื่อนและนำไปสู่การปฏิบัติของหน่วยงานที่เกี่ยวข้อง ทั้งนี้ สำหรับกรณีดังกล่าวที่เกิดขึ้น จะต้องให้ผู้เกี่ยวข้องมาทำความเข้าใจกฎหมายและและแนวทางร่วมกันว่าเจตนาของผู้จัดทำละครเป็นอย่างไร ซึ่งเราจะได้ชี้แนะทางกฎหมาย รวมถึงการดำเนินการต่อการนำเสนอละคร ซึ่งต้องมาคุยรายละเอียดกันอีกครั้ง โดยต้องอยู่ภายใต้กรอบแนวคิดของคณะอนุกรรมการชุดดังกล่าว นอกจากนี้ ปัจจุบัน สื่อโซเชียลเพิ่มขึ้นอย่างรวดเร็วและหลากหลายมาก ทำให้สังคมและประชาชนอาจจะขาดความเข้าใจที่ถูกต้อง ซึ่งเราจะต้องมากำหนดการรณรงค์สร้างความตระหนักรับรู้อย่างรอบด้านให้กับประชาชนมากขึ้น โดยภาคีเครือข่ายทุกภาคส่วนต้องขับเคลื่อนไปพร้อมกันในการรณรงค์ประชาสัมพันธ์ในเรื่องดังกล่าว เพื่อให้รู้ถึงข้อห้ามข้อปฏิบัติ ซึ่งจะทำให้ประชาชนมีความตื่นตัว เกิดความเข้าใจและรับรู้สิทธิมากยิ่งขึ้น  ทั้งนี้ หากประชาชนพบเห็นปัญหาความรุนแรงในครอบครัวและสังคม หรือประสบปัญหาต่างๆ สามารถแจ้งมาที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/39191