รัฐบาลไทย-ข่าวทำเนียบรัฐบาล-กรมเจ้าท่าขานรับนโยบายรัฐบาลสนับสนุนผู้ให้บริการด้านขนส่งสาธารณะทางน้ำ เข้าร่วมโครงการ “เราชนะ”


วันพุธที่ 17 กุมภาพันธ์ 2564
กรมเจ้าท่าขานรับนโยบายรัฐบาลสนับสนุนผู้ให้บริการด้านขนส่งสาธารณะทางน้ำ เข้าร่วมโครงการ “เราชนะ”
กรมเจ้าท่า (จท.) กระทรวงคมนาคม สนับสนุนผู้ให้บริการด้านขนส่งสาธารณะทางน้ำลงทะเบียนเข้าร่วมโครงการ “เราชนะ” ในฐานะร้านค้า ระหว่างวันที่ 29 มกราคม - 31 มีนาคม 2564
เพื่อเพิ่มช่องทางและโอกาสในการประกอบอาชีพ และสนับสนุนนโยบายของรัฐบาลในการให้ความช่วยเหลือประชาชนที่ได้รับผลกระทบจากการแพร่ระบาดของโรคติดเชื้อไวรัส COVID-19
นายวิทยา ยาม่วง อธิบดีกรมเจ้าท่า กล่าวว่า จท. ได้สนับสนุนและให้ความร่วมมือกับรัฐบาล ด้วยการผลักดันผู้ให้บริการด้านขนส่งสาธารณะทางน้ำเข้าร่วมโครงการ “เราชนะ” เพื่อบรรเทาความเดือดร้อน ลดภาระค่าใช้จ่ายของประชาชนที่ได้รับผลกระทบจากการแพร่ระบาดของโรคติดเชื้อไวรัส COVID-19 และเพิ่มช่องทางการชำระค่าโดยสาร จากการหารือแนวทางการเข้าร่วมโครงการฯ ร่วมกับธนาคารกรุงไทยและผู้ให้บริการด้านขนส่งสาธารณะทางน้ำ อาทิ เรือด่วนเจ้าพระยา เรือโดยสารไฟฟ้า เรือโดยสารในคลองแสนแสบ เรือบริการนักท่องเที่ยว เรือข้ามฟาก ได้มีมติให้ธนาคารกรุงไทยเร่งสร้างความเชื่อมั่นในการเข้าร่วมโครงการฯ และหาแนวทาง การลดขั้นตอนให้เกิดความสะดวกรวดเร็วในการใช้บริการ โดยบริษัท เรือด่วนเจ้าพระยา จะเปิดให้ทดลองใช้บริการผ่านแอปพลิเคชัน “เราชนะ” ระหว่างวันที่ 18 - 19 กุมภาพันธ์ 2564 และจะเปิดให้ใช้บริการจริงในวันที่ 20 กุมภาพันธ์ 2564
ทั้งนี้ ผู้ให้บริการด้านขนส่งสาธารณะทางน้ำสามารถลงทะเบียนเข้าร่วมโครงการฯ ได้ที่เว็บไซต์ http://www.xn--b3c4a2a6ch6f.com/ ระหว่างวันที่ 29 มกราคม - 31 มีนาคม 2564 โดยต้องปรับตัวและหารือร่วมกับธนาคารกรุงไทย เพื่อให้การใช้งานแอปพลิเคชัน “เราชนะ” มีความสะดวก รวดเร็ว เป็นการเพิ่มช่องทางการชำระค่าโดยสาร รวมทั้งบรรเทาความเดือดร้อนและลดภาระค่าใช้จ่ายของประชาชน สำหรับการให้บริการได้เน้นย้ำให้ปฏิบัติตามมาตรการความปลอดภัยอย่างเคร่งครัด ไม่เก็บค่าโดยสารเกินอัตราที่กำหนด พร้อมทั้งปฏิบัติตามมาตรการเว้นระยะห่าง (Social distancing) รักษาความสะอาดภายในตัวเรือ เจ้าหน้าที่ผู้ให้บริการสวมใส่หน้ากากอนามัย ตลอดการเดินทาง ประชาชนที่พบเห็นการกระทำผิดหรือการให้บริการเรือที่ไม่ปลอดภัย สามารถแจ้งได้ที่ สายด่วน จท. โทร. 1199 ตลอด 24 ชั่วโมง
#กองเผยแพร่และประชาสัมพันธ์
สำนักงานปลัดกระทรวงคมนาคม

ที่มา : https://www.thaigov.go.th/news/contents/details/39163