รัฐบาลไทย-ข่าวทำเนียบรัฐบาล-นายกรัฐมนตรียืนยันรัฐบาลควบคุมและเฝ้าระวังภัยความมั่นคงตามชายแดนอย่างมีประสิทธิภาพ ยืนยันจะดำเนินคดีต่อผู้ที่เกี่ยวข้อง เจ้าหน้าที่ และนายทุน ที่ลักลอบนำแรงงานต่างประเทศเข้ามา


วันพุธที่ 17 กุมภาพันธ์ 2564
พิมพ์
นายกรัฐมนตรียืนยันรัฐบาลควบคุมและเฝ้าระวังภัยความมั่นคงตามชายแดนอย่างมีประสิทธิภาพ ยืนยันจะดำเนินคดีต่อผู้ที่เกี่ยวข้อง เจ้าหน้าที่ และนายทุน ที่ลักลอบนำแรงงานต่างประเทศเข้ามา
นายกรัฐมนตรียืนยันรัฐบาลควบคุมและเฝ้าระวังภัยความมั่นคงตามชายแดนอย่างมีประสิทธิภาพ ยืนยันจะดำเนินคดีต่อผู้ที่เกี่ยวข้อง เจ้าหน้าที่ และนายทุน ที่ลักลอบนำแรงงานต่างประเทศเข้ามาบริเวณชายแดนตามขั้นตอน
วันนี้ (17 ก.พ. 64) เวลา 17.45 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 24 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล เกี่ยวกับประเด็นการควบคุมและเฝ้าระวังภัยความมั่นคงตามชายแดน ดังนี้
นายกรัฐมนตรีกล่าวถึงการควบคุมและเฝ้าระวังความมั่นคงว่า จำเป็นต้องสร้างเครือข่ายประชาชนให้มากขึ้นเพื่อเป็นพลังทางสังคม ปัญหาทางด้านความมั่นคงที่เกิดขึ้นในช่วงที่ผ่านมาซึ่งปรากฎผ่านทางสื่อสังคมออนไลน์ช่วยให้เจ้าหน้าที่ได้ข้อมูลในชั้นต้น แต่จำเป็นต้องพิสูจน์ทราบในรายละเอียดต่อไป ซึ่งวันนี้ได้เปิดช่องทางให้มีการแจ้งเรื่องภัยความมั่นคงต่อนายกรัฐมนตรีโดยตรง ทำให้ได้รับข้อมูลมากขึ้นและมีการจับกุมแล้วหลายคดี ผู้ที่เกี่ยวข้องในกระบวนการไม่ว่าจะเป็นทหารหรือตำรวจ ทุกอย่างอยู่ในขั้นตอนทั้งหมด บางครั้งจึงไม่สามารถสื่อสารออกไปได้เพราะกำลังอยู่ในขั้นตอนการสืบสวน ในส่วนของนายทุนก็สามารถดำเนินการจับกุมนายทุนรายใหญ่ได้เมื่อสองวันที่ผ่านมา ซึ่งข้อมูลและรายละเอียดจะตามมาภายหลังเมื่อข้อมูลมีความชัดเจนมากขึ้น
นายกรัฐมนตรีเน้นย้ำว่า เมื่อข้อมูลด้านความมั่นคงได้ส่งต่อมาถึงผู้บัญชาโดยตรงระดับบน จะไม่มีการเรียกรับผลประโยชน์อย่างแน่นอน  พร้อมปฏิเสธเรื่องการเคยชินกับการทุจริต และขอให้ระมัดระวังเรื่องการบิดเบือนข้อมูลในการอภิปรายในสภา พร้อมชี้แจงความโปร่งใสผ่านกระบวนการทางกฎหมาย ตามกระบวนการยุติธรรม รวมทั้งเน้นย้ำว่า ขณะนี้รัฐบาลและเจ้าหน้าที่ได้ดำเนินการเฝ้าระวังความมั่นคงตามชายแดนอย่างเชิงรุก มีการบริหารอย่างยั่งยืนตามแนวทางที่เรียกว่า Bubble and Seal มีโรงพยาบาลสนาม และการเฝ้าระวังต่าง ๆ อย่างครอบคลุม

ที่มา : https://www.thaigov.go.th/news/contents/details/39195