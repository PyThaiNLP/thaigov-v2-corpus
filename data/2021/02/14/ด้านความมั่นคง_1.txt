รัฐบาลไทย-ข่าวทำเนียบรัฐบาล-คนหางานต่างประเทศ เฮ! กระทรวงแรงงาน ประกาศยกเลิกการชะลอการจัดส่งแรงงานไทยไปทำงานในรัฐกาตาร์


วันเสาร์ที่ 13 กุมภาพันธ์ 2564
พิมพ์
คนหางานต่างประเทศ เฮ! กระทรวงแรงงาน ประกาศยกเลิกการชะลอการจัดส่งแรงงานไทยไปทำงานในรัฐกาตาร์
กระทรวงแรงงาน ยกเลิกการชะลอการจัดส่งแรงงานไทยไปทำงานในรัฐกาตาร์ หลังประเมินมาตรการป้องกันการแพร่ระบาดเชื้อโควิด-19 ของรัฐกาตาร์มีประสิทธิภาพ
ประกอบกับประเทศอ่าวอาหรับ 4 ประเทศ (ชาอุดีอาระเบีย บาห์เรน อียิปต์ และสหรัฐอาหรับเอมิเรตส์) มีมติยุติการคว่ำบาตรรัฐกาตาร์แล้ว
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า สถานเอกอัครราชทูต ณ กรุงโดฮา แจ้งความคืบหน้าเกี่ยวกับการนำเข้าแรงงานไทยไปยังรัฐกาตาร์ และจากการประเมินมาตรการป้องกันการแพร่ระบาดของเชื้อโควิด -19 ของรัฐกาตาร์ที่มีประสิทธิภาพ มีการพัฒนาด้านกฎระเบียบ และกฎหมายที่ดีขึ้น รวมทั้งเอื้อประโยชน์แก่แรงงานต่างชาติ ตลอดจนขณะนี้เป็นช่วงเวลาที่ตลาดแรงงานในรัฐกาตาร์มีความต้องการแรงงานไทยที่มีทักษะฝีมือ สำหรับโครงการขนาดใหญ่จำนวนมาก เพื่อเร่งสร้างระบบโครงสร้างพื้นฐานต่างๆ รองรับการเป็นเจ้าภาพฟุตบอลโลกในปี 2022
“ กระทรวงแรงงาน ได้มีการประชาสัมพันธ์ให้หน่วยงานที่เกี่ยวข้อง ประชาชนและคนหางานที่มีความต้องการเดินทางไปทำงานในรัฐกาตาร์ทราบทั่วกัน เพื่อเปิดโอกาสให้แรงงานไทยได้เดินทางไปทำงานในต่างประเทศตามนโยบายส่งเสริมแรงงานไทยไปทำงานต่างประเทศของรัฐบาล โดยการนำของพล.อ. ประยุทธ์ จันทร์โอชา นายกรัฐมนตรี และความต้องการของตลาดแรงงานในรัฐกาตาร์ โดยให้ปฏิบัติตามมาตรการป้องกันการแพร่ระบาดของโรคโควิด-19 ที่กรมการจัดหางานกำหนด ” รัฐมนตรีว่าการกระทรวงแรงงาน กล่าว
ด้านนายสุชาติ พรชัยวิเศษกุล อธิบดีกรมการจัดหางาน กล่าวว่า กรมการจัดหางานมีภารกิจในการจัดส่งแรงงานไทยไปทำงานต่างประเทศอย่างมีเกียรติ มีศักดิ์ศรี มีค่าตอบแทนที่ดีและได้รับการดูแลตามสิทธิที่พึงมีตามกฎหมาย โดยยึดหลักความปลอดภัยของแรงงานไทยเป็นสำคัญ ซึ่งกรมการจัดหางานได้กำหนดมาตรการการเดินทางไปทำงานต่างประเทศ โดยกำหนดให้คนหางานที่จะเดินทางไปทำงานในต่างประเทศ ทุกประเทศและทุกวิธีการเดินทางในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVD-19) ลงนามในหนังสือรับทราบและยินยอมปฏิบัติตามมาตรการป้องกันโรคติดเชื้อไวรัสโคโรนา 2019 (COVD-19) และจัดทำประกันสุขภาพที่ครอบคลุมค่ารักษาพยาบาลกรณีเจ็บป่วยโรคติดเชื้อไวรัสโคโรนา 2019 (COVID-19)
“กรมการจัดหางานมีการชะลอการจัดส่งแรงงานไทยไปทำงานในรัฐกาตาร์ ตั้งแต่เดือนมิถุนายน 2560 เนื่องจากสถานการณ์ความตึงเครียดในภูมิภาคตะวันออกกลาง ที่กลุ่มประเทศอาหรับตัดความสัมพันธ์ทางการทูตกับรัฐกาตาร์ จนส่งผลกระทบต่อภาคธุรกิจ การจ้างงานภาคก่อสร้างชะลอตัว  และความต้องการแรงงานต่างชาติลดลง รวมทั้งปัญหาการระบาดของเชื้อไวรัสโคโรนา 2019  ที่ทำให้เกิดมาตรการระงับการเข้าประเทศชั่วคราวสำหรับผู้ที่เดินทางจากประเทศไทย ซึ่งล่าสุดจากการประชุมสุดยอดอ่าวอาหรับ (GCC-Summit) เมื่อวันที่ 5 มกราคม 2564 ณ เมืองอัล - อูลา (AL-Ula) ประเทศซาอุดีอาระเบีย ผลการประชุมมีมติให้ยุติมาตรการคว่ำบาตรต่อรัฐกาตาร์ รวมทั้งมีความคืบหน้าเกี่ยวกับการนำแรงงานไทยไปยังรัฐกาตาร์ตามมาตรการผ่อนคลายการนำเข้าแรงงานต่างชาติ ทำให้กระทรวงแรงงาน โดยกรมการจัดหางานพิจารณาให้ยกเลิกการชะลอการจัดส่งแรงงานไทยไปทำงานในรัฐกาตาร์ ตั้งแต่วันที่ 4 กุมภาพันธ์ 2564 เป็นต้นไป”  อธิบดีกรมการจัดหางาน กล่าว
ทั้งนี้ ผู้สนใจเดินทางไปทำงานต่างประเทศสามารถติดตามข่าวสารได้ที่เว็บไซต์ www.doe.go.th/overseas และสอบถามรายละเอียดเพิ่มเติมเกี่ยวกับการเดินทางไปทำงานในต่างประเทศได้ที่ สำนักงานจัดหางานจังหวัดทุกจังหวัด หรือสำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/39089