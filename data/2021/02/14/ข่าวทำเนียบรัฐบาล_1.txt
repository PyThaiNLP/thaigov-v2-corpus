รัฐบาลไทย-ข่าวทำเนียบรัฐบาล-นายกรัฐมนตรีติดตามการทำงาน มอบกำลังใจทีมแพทย์ สาธารณสุข ฝ่ายความมั่นคง  มั่นใจ โควิด-19 ควบคุมได้


วันเสาร์ที่ 13 กุมภาพันธ์ 2564
พิมพ์
นายกรัฐมนตรีติดตามการทำงาน มอบกำลังใจทีมแพทย์ สาธารณสุข ฝ่ายความมั่นคง  มั่นใจ โควิด-19 ควบคุมได้
โฆษกรัฐบาลเผยนายกรัฐมนตรีติดตามการทำงาน มอบกำลังใจทีมแพทย์ สาธารณสุข ฝ่ายความมั่นคง  มั่นใจ โควิด-19 ควบคุมได้
วันนี้ (13 ก.พ.64) นายอนุชา บูรพชัยศรี โฆษกประจำสำนักนายกรัฐมนตีเผย พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความคืบหน้าการดำเนินงานที่เกี่ยวข้องกับสถานการณ์การแพร่ระบาดโควิด19 ทั้งการแพทย์ สาธารณสุข การดูแลคนไทยเดินทางกลับจากต่างประเทศ การยับยั้งการกระทำผิดกฎหมาย รวมทั้งเตรียมพร้อมวัคซีนเพื่อคนไทย  โดยการรายงานของศูนย์บริหารสถานการณ์โควิด19 ล่าสุดพบว่า  สถานที่ควบคุมโรคแห่งรัฐ (State Quarantine) ทั้งหมด 579 แห่ง แบ่งเป็น State Quarantine (SQ) 152 แห่ง ยังคงมีห้องรับได้ 14,119 ห้อง และ Local Quarantine (LQ) จำนวน 427 แห่ง พร้อมใช้งาน 195 แห่ง/เตรียมพร้อม 232 แห่งสามารถรองรับ 10,257 คน  โรงพยาบาลสนามจัดตั้งแล้วใน 6 จังหวัด ได้แก่ จ.ปทุมธานี จ.อ่างทอง จ.สมุทรสาครจ.จันทบุรี จ.ชลบุรี และ จ.ระยอง ปัจจุบันเปิดให้บริการ 3,092 เตียง Factory Quarantine (FQ) ในจ.สมุทรสาคร 2,389 เตียง  และช่วยคนไทยในต่างประเทศกลับประเทศไทยแล้ว ในช่วง 4  เมษายน 2563 - 8  ก.พ. 2564 จำนวน  167,617 คน ทั้งจากเที่ยวบินและจากด่านชายแดนทั้งทางบกและทางน้ำ
ด้านการยับยั้งการแพร่ระบาดภายในประเทศ มีการจัดตั้งจุดตรวจควบคุมการแพร่ระบาดของโรคโควิด - 19 โดยเหล่าทัพและตำรวจทั่วประเทศ 1,522 จุด รวมทั้งจัดชุดสายตรวจคัดกรองบุคคลเพื่อควบคุมการแพร่ระบาดของโรคโควิด - 19 อย่างต่อเนื่อง ขณะที่การดำเนินการป้องกันและสกัดกั้นผู้หลบหนีเข้าเมืองโดยผิดกฎหมาย โดย กระทรวงมหาดไทยตั้งจุดตรวจและจุดสกัด จำนวน 127 จุด ตรวจคัดกรองบุคคล จำนวน 9,882 คน
สำหรับความคืบหน้าการพัฒนาวัคซีนป้องกันโรคโควิด–19 คณะกรรมการโรคติดต่อแห่งชาติมีแผนการกระจายวัคซีน63 ล้านโดส   โดย 2 ล้านโดส ให้กลุ่มเป้าหมายในพื้นที่จังหวัดควบคุมสูงสุดและเข้มงวด และอีก 61 ล้านโดสจะกระจายไปยังจังหวัดที่พบผู้ป่วย โดยวางแผนฉีดวัคซีน 10 ล้านโดสต่อเดือน มีโรงพยาบาลรัฐและเอกชนให้บริการกว่า 1,000 แห่งและอยู่ระหว่างการพิจารณาขยายไปให้บริการ ณ รพ.สต ด้วย ซึ่งคาดว่าจะสามารถเริ่มใช้วัคซีนได้ภายในเดือน ก.พ. 2564
โฆษกประจำสำนักนายกรัฐมนตรีกล่าวเพิ่มเติมว่า นายกรัฐมนตรีมอบกำลังใจแก่ผู้ปฎิบัติหน้าที่ทุกหน่วยงาน พร้อมย้ำว่าเมื่อทราบปัญหาแล้วต้องเร่งดำเนินการแก้ไขโดยเร็ว  และพร้อมเข้าร่วมแก้ปัญหาของทุกหน่วยงาน  ด้วยความมั่นใจว่าโควิด-19 สามารถควบคุมได้ เพราะคนไทยร่วมมือกันด้วยดีตามแนวทาง “รวมไทย สร้างชาติ ฝ่าวิกฤตโควิด-19“
——————-

ที่มา : https://www.thaigov.go.th/news/contents/details/39086