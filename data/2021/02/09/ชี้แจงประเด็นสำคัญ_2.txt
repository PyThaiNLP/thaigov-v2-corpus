รัฐบาลไทย-ข่าวทำเนียบรัฐบาล-ก.เกษตรฯ แก้ปัญหาราคาดาวเรืองตกต่ำ โดยกรมส่งเสริมการเกษตรประสานงานพาณิชย์จังหวัด หาช่องทางการระบายสินค้าเพิ่มเติมพร้อมกับจัดทำแผนบริหารสินค้า ป้องกันปัญหาที่จะเกิดขึ้นต่อไป 


วันจันทร์ที่ 8 กุมภาพันธ์ 2564
พิมพ์
ก.เกษตรฯ แก้ปัญหาราคาดาวเรืองตกต่ำ โดยกรมส่งเสริมการเกษตรประสานงานพาณิชย์จังหวัด หาช่องทางการระบายสินค้าเพิ่มเติมพร้อมกับจัดทำแผนบริหารสินค้า ป้องกันปัญหาที่จะเกิดขึ้นต่อไป
กระทรวงเกษตรและสหกรณ์แก้ปัญหาราคาดาวเรืองตกต่ำ โดยกรมส่งเสริมการเกษตรประสานงานพาณิชย์จังหวัด หาช่องทางการระบายสินค้าเพิ่มเติมพร้อมกับจัดทำแผนบริหารสินค้า ป้องกันปัญหาที่จะเกิดขึ้นต่อไป
เมื่อวันที่ 7 ก.พ.64 นายฉันทานนท์ วรรณเขจร เลขาธิการสำนักงานเศรษฐกิจการเกษตร โฆษกกระทรวงเกษตรและสหกรณ์ ชี้แจงกรณีแก้ปัญหาราคาดาวเรืองตกต่ำในสถานการณ์โควิด-19 ระลอกใหม่ว่า สำนักงานเกษตร จ.นครราชสีมา ลงพื้นที่ตรวจสอบข้อเท็จจริงจากเกษตรกรในพื้นที่ อ.ครบุรี จ.นครราชสีมา ซึ่งปลูกดอกดาวเรือง รวมประมาณ 79 ไร่ ซึ่งปกติจะมีพ่อค้ามารับซื้อจากเกษตรกรไปจำหน่ายที่ปากคลองตลาด กทม. แต่เนื่องจากสถานการณ์การแพร่ระบาดของเชื้อไวรัสโควิด-19  วัดบางแห่งปิด และวัดที่สั่งซื้อเป็นประจำ ลดจำนวนการซื้อลง ทำให้พ่อค้าไม่รับซื้อจากเกษตรกร อย่างไรก็ตาม กรมส่งเสริมการเกษตรได้ประสานงานกับพาณิชย์จังหวัด เพื่อหาช่องทางการระบายสินค้าเพิ่มเติมพร้อมกับจัดทำแผนบริหารสินค้า เพื่อป้องกันปัญหาที่จะเกิดขึ้นต่อไป
ด้าน กระทรวงพาณิชย์ กรมการค้าภายใน ได้ชี้แจงเพิ่มเติมว่า ดอกดาวเรืองมีปริมาณผลผลิตเพิ่มขึ้น ขณะที่ด้านความต้องการใช้ลดลงค่อนข้างมาก ซึ่งเป็นผลกระทบจากสถานการณ์การแพร่ระบาดของเชื้อไวรัสฯ เนื่องจากดอกดาวเรืองจะใช้มากในด้านวัฒนธรรม-ศาสนา-การท่องเที่ยว จากการติดตามความเคลื่อนไหวของราคาดอกดาวเรืองปัจจุบัน (7 ก.พ.64) ราคาดอกดาวเรืองปรับขึ้นตามภาวะตลาดรองรับเทศกาลตรุษจีน โดยราคามีแนวโน้มจะปรับขึ้นอีกระดับหนึ่ง ทั้งนี้ สำนักงานพาณิชย์ จ.นครราชสีมา จะร่วมกับเกษตรจังหวัดลงพื้นที่แหล่งปลูกดอกดาวเรือง เพื่อสำรวจสถานการณ์ข้อเท็จจริง และเชื่อมโยงการจำหน่ายดอกดาวเรืองที่มีปัญหาด้านตลาดรองรับ เพื่อบรรเทาความเดือดร้อนให้แก่เกษตรกรผู้ปลูกดอกดาวเรืองต่อไป
--------------------

ที่มา : https://www.thaigov.go.th/news/contents/details/38952