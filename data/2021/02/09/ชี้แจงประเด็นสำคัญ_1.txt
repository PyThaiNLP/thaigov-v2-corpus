รัฐบาลไทย-ข่าวทำเนียบรัฐบาล-ก.พาณิชย์ แจงกรณีข้อสังเกตล้งเอาเปรียบชาวสวนลำไย สั่งการสำนักงานพาณิชย์จังหวัดจันทบุรี ลงพื้นที่ตรวจสอบข้อเท็จจริงและดำเนินการแก้ไขปัญหาที่เกิดขึ้น 


วันจันทร์ที่ 8 กุมภาพันธ์ 2564
พิมพ์
ก.พาณิชย์ แจงกรณีข้อสังเกตล้งเอาเปรียบชาวสวนลำไย สั่งการสำนักงานพาณิชย์จังหวัดจันทบุรี ลงพื้นที่ตรวจสอบข้อเท็จจริงและดำเนินการแก้ไขปัญหาที่เกิดขึ้น
กระทรวงพาณิชย์ แจงกรณีข้อสังเกตล้งเอาเปรียบชาวสวนลำไย สั่งการสำนักงานพาณิชย์จังหวัดจันทบุรี ลงพื้นที่ตรวจสอบข้อเท็จจริงและดำเนินการแก้ไขปัญหาที่เกิดขึ้น
เมื่อวันที่ 4 ก.พ. 64 นายบุณยฤทธิ์  กัลยาณมิตร ปลัดกระทรวงพาณิชย์ ชี้แจงกรณีมีการเผยแพร่ข้อมูลผ่านทางเฟซบุ๊กระบุข้อสังเกตล้งเอาเปรียบชาวสวนลำไยว่า พฤติการณ์ของล้งในประเด็นการกำหนดระดับคุณภาพ ปรับลดราคาซื้อ และการไม่เข้าเก็บลำไยตามสัญญา ที่ปรากฏตามข่าว อาจเข้าข่ายการกระทำความผิดตาม พ.ร.บ.การแข่งขันทางการค้า พ.ศ. 2560 ซึ่งมีโทษทั้งจำคุกและปรับ โดยคณะกรรมการการแข่งขันทางการค้า ได้มีประกาศเรื่อง แนวทางการพิจารณาการปฏิบัติทางการค้าที่ไม่เป็นธรรม และการกระทำอันเป็นการผูกขาดหรือลดการแข่งขัน หรือจำกัดการแข่งขันในการประกอบธุรกิจรับซื้อผลไม้ ลงวันที่ 23 กรกฎาคม พ.ศ. 2563 ซึ่งการปฏิบัติทางการค้าของผู้รับซื้อผลไม้ที่อาจเข้าข่ายเป็นพฤติกรรมที่มิใช่การประกอบธุรกิจที่เสรีและเป็นธรรมอันเป็นผลให้เกิดความเสียหายแก่เกษตรกร มีแนวทางในการพิจารณา ดังนี้
มีการกำหนดหรือปรับลดราคารับซื้อ หรือกำหนดเงื่อนไขใดๆ ไม่ว่าทางตรงหรือทางอ้อมภายหลังการทำสัญญา ซึ่งส่งผลต่อการปรับลดราคารับซื้ออย่างไม่เป็นธรรม ทั้งการปรับลดราคารับซื้อผลไม้ให้แตกต่างจากที่กำหนดไว้ในสัญญาโดยไม่มีเหตุผลอันสมควร การกำหนดระดับคุณภาพ (เกรด) ของผลไม้หรือเงื่อนไขอื่นใดอย่างไม่เป็นธรรม ในขณะที่เก็บผลไม้หรือภายหลังเข้าเก็บผลไม้ เช่น ขนาดของผล ลักษณะของผล หรือสีของเปลือก เป็นต้น ให้ต่ำกว่าความเป็นจริงและแตกต่างจากมาตรฐานที่กำหนดเพื่อการปรับลดราคารับซื้อให้แตกต่างจากที่กำหนดไว้ในสัญญา
มีการปฏิบัติทางการค้าที่ไม่เป็นธรรม โดยชะลอการเข้าเก็บผลไม้ให้แตกต่างจากเวลาที่กำหนดไว้ในสัญญา โดยไม่มีเหตุผลอันสมควร การเก็บผลไม้ไม่ครบตามจำนวนที่ตกลงไว้ในสัญญา หรือเลือกเก็บผลไม้บางสวนในกรณีที่มีการทำสัญญารับซื้อแบบเหมาสวน ซึ่งส่งผลให้เกษตรกรไม่สามารถขายผลไม้ให้ผู้รับซื้อรายอื่นได้หรือขายได้ในราคาที่ลดลง ซึ่งเกษตรกรผู้เสียหายสามารถร้องเรียนแจ้งข้อเท็จจริงและรายละเอียดของการกระทำความผิดได้ที่สำนักงานคณะกรรมการการแข่งขันทางการค้า โดยผู้ที่กระทำความผิดในลักษณะดังกล่าว ต้องระวางโทษต้องชำระค่าปรับทางปกครอง ในอัตราไม่เกิน ร้อยละ 10 ของรายได้ในปีที่กระทำความผิดในกรณีที่เป็นการกระทำความผิดในปีแรกของการประกอบธุรกิจ ให้ชำระค่าปรับทางปกครองในอัตราไม่เกิน 1 ล้านบาท
สำหรับพฤติกรรมการเอาเปรียบด้านน้ำหนักสินค้า หรือใช้กลวิธีในการเอาเปรียบเกษตรกรผู้ขายสินค้า ซึ่งเข้าข่ายการกระทำความผิดตาม พ.ร.บ.มาตราชั่งตวงวัด พ.ศ. 2542 ต้องระวางโทษจำคุกไม่เกิน 7 ปี หรือปรับไม่เกิน 280,000 บาท
นอกจากนี้ หากผู้รับซื้อไม่ปิดป้าย แสดงราคารับซื้อให้เกษตรกรได้รับทราบเพื่อตัดสินใจก่อนการขาย หรือรับซื้อไม่ตรงกับราคาที่แสดง รวมถึงมีพฤติกรรมจงใจที่จะทำให้ราคาต่ำเกินสมควร หรือสูงเกินสมควร หรือทำให้เกิดความปั่นป่วนซึ่งราคา  ซึ่งเข้าข่ายการกระทำความผิดตามพระราชบัญญัติว่าด้วยราคาสินค้าและบริการ พ.ศ. 2542  โดยมีโทษจำคุกไม่เกิน 7 ปี ปรับไม่เกิน 140,000 บาท หรือทั้งจำทั้งปรับ
ทั้งนี้  ก.พาณิชย์ ได้สั่งการสำนักงานพาณิชย์จังหวัดจันทบุรี เร่งลงพื้นที่ตรวจสอบข้อเท็จจริงและดำเนินการแก้ไขปัญหาที่เกิดขึ้น รวมทั้งประสานหน่วยงาน ก.เกษตรฯ ดำเนินการด้านการรับรองมาตรฐานล้งด้วยอีกทางหนึ่ง นอกจากนี้ได้มอบหมายกรมการค้าภายในประสานผู้ส่งออกเตรียมความพร้อมเข้ารับซื้อลำไยในกรณีที่เกษตรกรถูกกดราคารับซื้อหรือถูกล้งปฏิเสธการรับซื้อตามสัญญาซื้อขายที่ทำไว้ จึงขอประชาสัมพันธ์ให้ทราบทั่วกันว่า หากมีผู้พบเห็นพฤติกรรมของล้งตามที่กล่าว สามารถร้องเรียนได้ทางสายด่วน 1569 หรือร้องเรียนได้โดยตรง ณ สำนักงานพาณิชย์จังหวัดทุกจังหวัด  จะจัดส่งเจ้าหน้าที่ออกไปตรวจสอบและดำเนินการตามกฎหมายทันที
--------------------

ที่มา : https://www.thaigov.go.th/news/contents/details/38951