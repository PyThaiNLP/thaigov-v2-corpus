รัฐบาลไทย-ข่าวทำเนียบรัฐบาล-นายกฯ พบอุปทูตรักษาราชการ สถานเอกอัครราชทูตจีน อวยพรปีใหม่ให้ชาวจีน ชาวไทยเชื้อสายจีนพบกับความสุข ความสมหวัง สุขภาพแข็งแรง 


วันจันทร์ที่ 8 กุมภาพันธ์ 2564
พิมพ์
นายกฯ พบอุปทูตรักษาราชการ สถานเอกอัครราชทูตจีน อวยพรปีใหม่ให้ชาวจีน ชาวไทยเชื้อสายจีนพบกับความสุข ความสมหวัง สุขภาพแข็งแรง
นายกฯ พบอุปทูตรักษาราชการ สถานเอกอัครราชทูตจีน อวยพรปีใหม่ให้ชาวจีน ชาวไทยเชื้อสายจีนพบกับความสุข ความสมหวัง สุขภาพแข็งแรง
วันนี้ (วันที่ 8 กุมภาพันธ์ 2564) เวลา 10.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายหยาง ซิน (Mr. Yang Xin) อุปทูตรักษาราชการ สถานเอกอัครราชทูตสาธารณรัฐประชาชนจีนประจำประเทศไทย ได้เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่ออวยพรในโอกาสเทศกาลตรุษจีน ภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรีได้กล่าวสรุป ดังนี้
นายกรัฐมนตรีได้กล่าวต้อนรับ นายหยาง ซิน ขอบคุณที่มาขอเข้าพบเพื่ออวยพรเนื่องในเทศกาลตรุษจีน และขอส่งความปรารถนาดีไปยัง ประธานาธิบดีสี จิ้นผิง นายกรัฐมนตรีหลี่ เค่อเฉียง และผู้บริหารของรัฐบาลจีน ตลอดจนประชาชนจีน และชาวไทยเชื้อสายจีนทุกคน ให้ทุกคนพบกับความสุข มีความสมหวัง สุขภาพแข็งแรง ในโอกาสมงคลนี้
อุปทูตรักษาราชการ สถานเอกอัครราชทูตสาธารณรัฐประชาชนจีนประจำประเทศไทย ขอบคุณนายกรัฐมนตรีที่ให้ความสำคัญ ในโอกาสปีใหม่จีนนี้ ประธานาธิบดีสี จิ้นผิง นายกรัฐมนตรีหลี่ เค่อเฉียง ฝากความปรารถนาดีมาถึงนายกรัฐมนตรีและภริยา ขออวยพรให้นายกรัฐมนตรี และประชาชนชาวไทยมีความสุข ประสบความสำเร็จ ปราศจากโรคภัยไข้เจ็บ ในปี 2563 ที่ผ่านมา แม้ว่าจะเป็นปีที่ยากลำบาก แต่ความร่วมมือระหว่างไทย-จีนไม่ได้หยุดนิ่ง สะท้อนความผูกพันและมิตรภาพระหว่างกัน ซึ่งส่งผลให้ไทยและจีนมีความร่วมมือกันเพื่อขับเคลื่อนความสัมพันธ์ได้อย่างต่อเนื่อง
นายกรัฐมนตรีชื่นชมจีนที่ประสบความสำเร็จในการควบคุมสถานการณ์การแพร่ระบาดของโรคโควิด-19 ไทยยืนยันความพร้อมที่จะร่วมมือกับจีนในทุกด้าน โดยเฉพาะการฟื้นฟูเศรษฐกิจและสังคม ของทั้งสองประเทศ จากผลกระทบของสถานการณ์โรคโควิด-19 ซึ่งความร่วมมือกันนี้จะส่งผลต่อยอดสำคัญในการขับเคลื่อนเศรษฐกิจระหว่างภูมิภาคต่อไป ซึ่งอุปทูตรักษาราชการจีนย้ำความร่วมมือด้านเศรษฐกิจระหว่างกันว่าในช่วงปี 2563 มูลค่าการค้าระหว่างไทย-จีนก็ขยายตัว และมีตัวเลขการลงทุนที่ไทยมากที่สุดในภูมิภาค
ทั้งสองฝ่ายต่างชื่นชม และขอบคุณความร่วมมือและความช่วยเหลือที่มีต่อกันในช่วงเวลาแห่งความยากลำบากนี้ ทราบว่าทุกหน่วยงานระหว่างไทย-จีนได้หารือกันผ่านความสัมพันธ์ฉันมิตร ทั้งนี้ นายกรัฐมนตรีกล่าวว่ารัฐบาลไทยยืนยันที่จะจัดหาวัคซีนให้ครอบคลุมร้อยละ 50 ของประชาชนอย่างเร็วที่สุด โดยจะเริ่มฉีดวัคซีนแก่ประชาชนตามที่ได้ กำหนดกลุ่มเสี่ยงที่ต้องการฉีดเร่งด่วนก่อน ซึ่งฝ่ายจีนแจ้งว่า วัคซีนจากบริษัท Sinovac ได้รับอนุญาตจากรัฐบาลจีนให้ส่งออกแล้ว และพร้อมจะส่งมายังประเทศไทยโดยเร็วที่สุด ตามที่ได้ตกลงกันไว้
ในโอกาสนี้ ทั้งสองฝ่ายยินดีที่จะมีความร่วมมือกันในสาขาที่เกี่ยวข้องด้านเศรษฐกิจอย่างต่อเนื่อง ทั้งด้าน E-commerce เขตพัฒนาพิเศษภาคตะวันออก (EEC) ไทยแลนด์ 4.0 ซึ่งนายกรัฐมนตรีได้เชิญชวนให้จีนพิจารณาลงทุนด้านเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว (Bio-Circular-Green Economy : BCG ) ซึ่งประเทศไทยให้ความสำคัญ

ที่มา : https://www.thaigov.go.th/news/contents/details/38956