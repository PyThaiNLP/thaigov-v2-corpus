รัฐบาลไทย-ข่าวทำเนียบรัฐบาล-รฟท. ร่วมโครงการ “เราชนะ” ซื้อบัตรโดยสารผ่านแอปพลิเคชัน “เป๋าตัง” และบัตรสวัสดิการแห่งรัฐ


วันจันทร์ที่ 8 กุมภาพันธ์ 2564
รฟท. ร่วมโครงการ “เราชนะ” ซื้อบัตรโดยสารผ่านแอปพลิเคชัน “เป๋าตัง” และบัตรสวัสดิการแห่งรัฐ
นายนิรุฒ มณีพันธ์ ผู้ว่าการรถไฟแห่งประเทศไทย กระทรวงคมนาคม เปิดเผยว่า ตามที่คณะรัฐมนตรีได้มีมติให้ดำเนินมาตรการเยียวยาประชาชนผู้ได้รับผลกระทบจากโควิด-19 ภายใต้โครงการ “เราชนะ” จ่ายเงินเยียวยาวงเงิน 7,000 บาท
ให้กับแรงงานนอกระบบประกันสังคม ผู้ประกอบอาชีพอิสระ เกษตรกร ผู้ถือบัตรสวัสดิการแห่งรัฐเพื่อนำไปใช้จ่ายบรรเทาภาระค่าครองชีพผ่านแอพพลิเคชัน “เป๋าตัง”
ขณะนี้ การรถไฟแห่งประเทศไทย (รฟท.) กระทรวงคมนาคม พร้อมให้บริการแก่ผู้ได้รับสิทธิโครงการ “เราชนะ” โดยใช้แอพพลิเคชัน “เป๋าตัง” ซื้อตั๋วโดยสารรถไฟได้ทุกสถานีทั่วประเทศ เริ่มตั้งแต่วันที่ 8 กุมภาพันธ์ 2564 เป็นต้นไป สำหรับผู้มีบัตรสวัสดิการแห่งรัฐ สามารถใช้บัตรสวัสดิการแห่งรัฐซื้อตั๋วโดยสารรถไฟได้ตั้งแต่วันที่ 5 กุมภาพันธ์ - 31 พฤษภาคม 2564 เพื่อช่วยบรรเทาภาระค่าครองชีพการเดินทางแก่ประชาชน และส่งเสริมให้ผู้ใช้บริการเปลี่ยนวิธีการชำระค่าโดยสารแบบไร้เงินสด เพื่อลดการสัมผัสเหรียญกษาปณ์และธนบัตร ช่วยลดความเสี่ยงในการแพร่ระบาดของเชื้อไวรัสโควิด-19
สำหรับผู้ที่ได้รับสิทธิโครงการ “เราชนะ” สามารถซื้อตั๋วโดยสารรถไฟได้โดยยื่นบัตรประชาชนและแจ้งจุดหมายปลายทางที่จะไปแก่เจ้าหน้าที่ ในการชำระเงินให้เปิดแอพพลิเคชันเป๋าตัง และกดใช้สิทธิที่ช่องโครงการ “เราชนะ” เมื่อเข้ามาหน้าโครงการเราชนะแล้ว ให้กดช่องสแกนคิวอาร์โค้ดเพื่อใช้สิทธิ และสแกนคิวอาร์โค้ดหน้าห้องจำหน่ายตั๋วโดยสาร หลังจากนั้นแอพพลิเคชันจะทำการสรุปยอดเงิน เพื่อให้ตรวจสอบราคาตั๋วโดยสารว่าตรงตามที่ระบุหรือไม่ หากถูกต้องให้กดยืนยันการชำระเงินด้วยการกดรหัสผ่านหกหลักเพื่อยืนยันการใช้สิทธิ และระบบจะขึ้นหน้าสลิปเป็นหลักฐานการหักวงเงินตามจำนวนที่ใช้ไป
ส่วนผู้ถือบัตรสวัสดิการแห่งรัฐ สามารถใช้สิทธิซื้อตั๋วโดยสารรถไฟโดยมีขั้นตอนง่าย ๆ เพียงยื่นบัตรประชาชนแนบกับบัตรสวัสดิการแห่งรัฐให้เจ้าหน้าที่จำหน่ายตั๋วรถไฟ และแจ้งจุดหมายปลายทางที่จะไปแก่เจ้าหน้าที่ จากนั้นให้ตรวจสอบความถูกต้องของตั๋วโดยสาร และค่าโดยสารที่ถูกหักไป หากถูกต้องถือว่าเป็นการเสร็จขั้นตอน
อย่างไรก็ตาม ผู้ใช้สิทธิซื้อตั๋วโดยสารด้วยบัตรสวัสดิการแห่งรัฐ หรือสิทธิโครงการเราชนะ จะต้องเป็นเจ้าของบัตรเท่านั้น ไม่สามารถซื้อตั๋วแทนกันได้ และจะต้องเลือกใช้สิทธิโครงการใดโครงการหนึ่งเท่านั้น และไม่สามารถคืนตั๋วโดยสารหรือแลกเปลี่ยนเป็นเงินสด แต่สามารถเปลี่ยนแปลงการเดินทางตามระเบียบที่ รฟท. กำหนดได้
ทั้งนี้ ประชาชนที่มีข้อสงสัย หรือมีความประสงค์จะเดินทางโดยรถไฟ สามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊กแฟนเพจทีมพีอาร์การรถไฟแห่งประเทศไทย
# กองเผยแพร่และประชาสัมพันธ์
สำนักงานปลัดกระทรวงคมนาคม

ที่มา : https://www.thaigov.go.th/news/contents/details/38954