รัฐบาลไทย-ข่าวทำเนียบรัฐบาล-คำกล่าวบันทึกเทป พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานกล่าวมอบนโยบาย ในการประชุมคณะกรรมการอำนวยการป้องกันและปราบปรามยาเสพติดแห่งชาติ ครั้งที่ 1/2564


วันจันทร์ที่ 8 กุมภาพันธ์ 2564
พิมพ์
คำกล่าวบันทึกเทป พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานกล่าวมอบนโยบาย ในการประชุมคณะกรรมการอำนวยการป้องกันและปราบปรามยาเสพติดแห่งชาติ ครั้งที่ 1/2564
คำกล่าวบันทึกเทป พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานกล่าวมอบนโยบาย ในการประชุมคณะกรรมการอำนวยการป้องกันและปราบปรามยาเสพติดแห่งชาติ ครั้งที่ 1/2564
คำกล่าวบันทึกเทป
พลเอก ประยุทธ์ จันทร์โอชา นายกรัฐมนตรี
เนื่องในโอกาสเป็นประธานกล่าวมอบนโยบาย
ในการประชุมคณะกรรมการอำนวยการป้องกันและปราบปรามยาเสพติดแห่งชาติ
ครั้งที่ 1/2564
วันศุกร์ที่ 5 กุมภาพันธ์ 2564
ท่านรัฐมนตรีว่าการกระทรวงยุติธรรม
กรรมการ และผู้เข้าร่วมประชุมทุกท่าน
ผมขอขอบคุณผู้เข้าร่วมประชุมทุกท่าน รวมถึงผู้ที่ส่วนเกี่ยวข้องที่ได้
ให้ความสำคัญกับการป้องกันและปราบปรามยาเสพติด ซึ่งถือเป็นวาระสำคัญของชาติ
ที่รัฐบาลได้ให้ความสำคัญมาโดยตลอด
ที่ผ่านมาทุกท่านได้บูรณาการการทำงานร่วมกันภายใต้กรอบนโยบาย
ด้านยาเสพติด โดยได้มุ่งเน้นการปราบปรามเครือข่ายการค้ายาเสพติดรายใหญ่ การตัดวงจรทางการเงิน รวมทั้งการสืบสวนขยายผลเพื่อยึดทรัพย์สินที่ได้มาโดยไม่บริสุทธิ์
ซึ่งในปี 2564 นี้ ได้กำหนดเป้าหมายการขยายผลและยึดอายัดทรัพย์สินคิดเป็นมูลค่ากว่า 6,000ล้านบาท
ดังนั้น เพื่อให้สามารถบรรลุเป้าหมายที่ตั้งไว้ทุกหน่วยงานที่เกี่ยวข้อง
จึงต้องคำนึงถึงปัจจัยสำคัญ 3 ประการ ดังนี้
1) การพัฒนาบุคลากรให้มีความรู้ความสามารถทั้งทางด้านการสืบสวนสอบสวน รวมไปถึงความสามารถในการใช้เครื่องมือและเทคโนโลยีสมัยใหม่ในการติดตามผู้กระทำความผิด
2) ความพร้อมของเครื่องมือและเทคโนโลยีต่าง ๆ ที่นำมาช่วยสนับสนุนให้การปฏิบัติงานเป็นไปอย่างประสิทธิภาพและประสิทธิผลมากยิ่งขึ้น
3) การปรับปรุงระเบียบข้อกฎหมายต่าง ๆ ให้มีความทันสมัย สอดคล้องกับสภาวะปัจจุบัน และเอื้อต่อการปฏิบัติงาน ซึ่งขณะนี้อยู่ระหว่างการแก้ไขประมวล
ร่างกฎหมายยาเสพติด รวมทั้งแก้ไขข้อจำกัดทางกฎหมายที่เป็นอุปสรรคในการปฏิบัติงาน โดยเฉพาะในเรื่องเกี่ยวกับการยึดทรัพย์สิน ดังนั้น ผมขอให้ผู้มีส่วนเกี่ยวข้องได้เร่งรัดติดตาม เพื่อให้กฎหมายมีผลบังคับใช้โดยเร็ว
นอกจากนี้ ผมขอให้ทุกส่วนราชการบูรณาการการทำงานร่วมกัน โดย น้อมนำพระราโชบายของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพวดี กรมหลวงราชสาริณีสิริพัชร มหาวัชรราชธิดา ในด้านการป้องกันและบำบัดผู้ติดยาเสพติด รวมทั้งใช้แนวทางการพัฒนาทางเลือกและปรัชญาของเศรษฐกิจพอเพียงมาปรับใช้
เพื่อให้ประชาชนมีคุณภาพชีวิตที่ดี และไม่ยุ่งเกี่ยวกับยาเสพติดอย่างยั่งยืน มาปฏิบัติให้เกิดผลเป็นรูปธรรม
สุดท้ายนี้ ผมขอให้การประชุมประสบผลสำเร็จตามวัตถุประสงค์ที่ตั้งไว้ และขออวยพรให้ทุกท่านและครอบครัว มีสุขภาพแข็งแรง ปราศจากโรคภัยไข้เจ็บโดยทั่วกัน
ขอบคุณครับ

ที่มา : https://www.thaigov.go.th/news/contents/details/38960