รัฐบาลไทย-ข่าวทำเนียบรัฐบาล-สธ.เผยผลเชิงรุกตลาดรถไฟ "สมุทรสาคร" พบติดเชื้อ 87 ราย ไม่พบรายงานเพิ่ม 4 วันแล้ว


วันจันทร์ที่ 8 กุมภาพันธ์ 2564
สธ.เผยผลเชิงรุกตลาดรถไฟ "สมุทรสาคร" พบติดเชื้อ 87 ราย ไม่พบรายงานเพิ่ม 4 วันแล้ว
กระทรวงสาธารณสุข เผยคลัสเตอร์แม่ค้าในตลาดรถไฟ จ.สมุทรสาคร ติดเชื้อในครอบครัว 1 ราย เป็นลูกสะใภ้ ส่วนการคัดกรองเชิงรุกพบติดเชื้อรวม 87 ราย ระบุตั้งแต่วันที่ 4 ก.พ. ยังไม่พบการติดเชื้อเพิ่ม ย้ำจังหวัดที่คุมโรคได้แล้วอาจเจอผู้ติดเชื้อใหม่ได้ แนะประช
กระทรวงสาธารณสุข เผยคลัสเตอร์แม่ค้าในตลาดรถไฟ จ.สมุทรสาคร ติดเชื้อในครอบครัว 1 ราย เป็นลูกสะใภ้ ส่วนการคัดกรองเชิงรุกพบติดเชื้อรวม 87 ราย ระบุตั้งแต่วันที่ 4 ก.พ. ยังไม่พบการติดเชื้อเพิ่ม ย้ำจังหวัดที่คุมโรคได้แล้วอาจเจอผู้ติดเชื้อใหม่ได้ แนะประชาชนต้องร่วมมือ สวมหน้ากาก ล้างมือ และเว้นระยะห่าง
วันนี้ (8 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ในประเทศไทย ว่า วันนี้ประเทศไทยมีผู้ติดเชื้อรายใหม่ 186 ราย มาจากระบบเฝ้าระวังในโรงพยาบาล 141 ราย คัดกรองเชิงรุกในชุมชน 35 ราย และมาจากต่างประเทศ 10 ราย ไม่มีผู้เสียชีวิตเพิ่ม หายป่วยเพิ่มขึ้น 468 ราย ทำให้ระลอกใหม่ตั้งแต่วันที่ 15 ธันวาคม 2563 -8 กุมภาพันธ์ 2564 มีผู้ติดเชื้อสะสม 19,320 ราย หายสะสม 13,470 ราย เสียชีวิตสะสม 19 ราย ยังรักษาอยู่ 5,831 ราย โดยผู้ติดเชื้อรายใหม่มาจากสมุทรสาคร 163 ราย ปทุมธานีและสมุทรสงครามจังหวัดละ 4 ราย กทม. 3 ราย  เพชรบุรีและนครปฐมจังหวัดละ 1 ราย ทั้งนี้ ภาพรวมยังควบคุมสถานการณ์ได้ดี ซึ่งการพบผู้ติดเชื้อในจังหวัดที่ไม่มีผู้ติดเชื้อรายใหม่มาหลายวันสามารถเกิดขึ้นได้ เช่น นครปฐมและเพชรบุรี ทีมสอบสวนโรคได้ลงพื้นที่เพื่อควบคุมโรคอย่างรวดเร็วและเต็มที่ เพื่อค้นหาผู้สัมผัสเสี่ยงสูงเสี่ยงต่ำ  ดังนั้นประชาชนคงเข้มมาตรการป้องกันตนเองอย่างเต็มที่ สวมหน้ากาก ล้างมือ เว้นระยะห่าง และการ์ดไม่ตก
นายแพทย์เฉวตสรร กล่าวต่อว่า กรณีผู้ติดเชื้อบริเวณตลาดรถไฟ ต.มหาชัย จ.สมุทรสาคร พบการติดเชื้อในครอบครัวลูกสะใภ้เพียงรายเดียว เริ่มต้นจากผู้ป่วยหญิงอายุ 46 ปี อาชีพขายหมู ให้ประวัติรับเนื้อหมูจาก อ.โพธาราม จ.ราชุบรี มาขายที่ตลาดรถไฟ เดินทางกลับบ้านที่ อ.อัมพวา จ.สมุทรสงครามทุกวัน เริ่มมีอาการจมูกไม่ได้กลิ่นตั้งแต่วันที่ 22 มกราคม 2564 ไปตรวจหาเชื้อวันที่ 28 มกราคม 2564 ผลพบติดเชื้อ ต่อมาวันที่ 30 มกราคม 2564 พบลูกสะใภ้อายุ 26 ปีมีอาการป่วยเช่นกัน ทราบผลว่าติดเชื้อวันที่ 31 มกราคม 2564 จากกรณีดังกล่าว ได้เร่งค้นหาผู้ติดเชื้อเพิ่มเติมโดยนำรถเก็บตัวอย่างเชื้อชีวนิรภัยพระราชทานไปเชิงรุกค้นหา ตั้งแต่วันที่ 30 มกราคม - 4 กุมภาพันธ์ 2564 พบผู้ติดเชื้อรวม 87 ราย แบ่งเป็นคนไทย 33 ราย อยู่ใน จ.สมุทรสาคร 22 ราย เพชรบุรี 5 ราย กรุงเทพมหานคร นครปฐม และสุพรรณบุรี จังหวัดละ 1 ราย ที่เหลือ เป็นคนเมียนมา 52 ราย และลาว 2 ราย ใน จ.สมุทรสาคร
"ส่วนผู้ติดเชื้อใน จ.เพชรบุรี 5 ราย มาจากอ.บ้านลาด 3 ราย ชะอำ 1 ราย และยังไม่ทราบอำเภออีก 1 ราย โดยรายหนึ่งมีอาชีพขายผักที่ตลาดแม่น้อย มีประวัติไปซื้อผักจากตลาดศรีเมือง จ.ราชบุรี ซึ่งผู้ติดเชื้อทั้ง 5 ราย ไม่มีอาการป่วย มีผู้สัมผัสเสี่ยงสูงทั้งหมด 8 ราย ผลการตรวจหาเชื้อรอบแรกให้ผลเป็นลบ ทั้งนี้หลังเจอผู้ติดเชื้อรายสุดท้ายในวันที่ 4 กุมภาพันธ์ ก็ไม่พบผู้ติดเชื้อเพิ่มเติม คาดว่าสถานการณ์น่าจะควบคุมได้ แต่ยังไม่วางใจทั้งหมด ยังต้องติดตามต่อเนื่อง " นายแพทย์เฉวตสรรกล่าว
**************************** 8 กุมภาพันธ์ 2564

ที่มา : https://www.thaigov.go.th/news/contents/details/38979