รัฐบาลไทย-ข่าวทำเนียบรัฐบาล-ธอส. MOU “โครงการ Life Begins with GHB” ร่วมกับ แพทยสภา จัดทำแพ็คเกจพิเศษสำหรับแพทย์กว่า 60,000 ราย สินเชื่อบ้านดอกเบี้ยต่ำ 2.39% ต่อปี พร้อมเงินฝากพิเศษดอกเบี้ยสูง 1.10%ต่อปี


วันจันทร์ที่ 8 กุมภาพันธ์ 2564
พิมพ์
ธอส. MOU “โครงการ Life Begins with GHB” ร่วมกับ แพทยสภา จัดทำแพ็คเกจพิเศษสำหรับแพทย์กว่า 60,000 ราย สินเชื่อบ้านดอกเบี้ยต่ำ 2.39% ต่อปี พร้อมเงินฝากพิเศษดอกเบี้ยสูง 1.10%ต่อปี
พิธีลงนามบันทึกความร่วมมือ (MOU)  “โครงการ Life Begins with GHB” ระหว่าง ธนาคารอาคารสงเคราะห์ กับ แพทยสภา มุ่งส่งเสริมให้สมาชิกของแพทยสภาที่ปัจจุบันมีจำนวนสมาชิกกว่า 60,000 ราย ได้มีที่อยู่อาศัยเป็นของตนเอง ตามพันธกิจ “ทำให้คนไทยมีบ้าน”
วันนี้ (8 กุมภาพันธ์ 2564) นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) และ ศาสตราจารย์เกียรติคุณ แพทย์หญิงสมศรี เผ่าสวัสดิ์ นายกแพทยสภา ร่วมลงนามบันทึกความร่วมมือ (MOU)  “โครงการ Life Begins with GHB” ระหว่าง ธนาคารอาคารสงเคราะห์ กับ แพทยสภา มุ่งส่งเสริมให้สมาชิกของแพทยสภาที่ปัจจุบันมีจำนวนสมาชิกกว่า 60,000 ราย ได้มีที่อยู่อาศัยเป็นของตนเอง ตามพันธกิจ “ทำให้คนไทยมีบ้าน” รวมถึงได้รับผลตอบแทนที่ดีจากการออมเงินด้วยผลิตภัณฑ์อัตราดอกเบี้ยพิเศษของ ธอส. ทั้งทางด้านสินเชื่อและเงินฝาก ภายใต้โครงการ Life Begins with GHB
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ความร่วมมือในครั้งนี้จัดทำขึ้นเพื่อส่งเสริมให้สมาชิกของแพทยสภาซึ่งถือเป็นผู้ที่เสียสละปฏิบัติหน้าที่ดูแลรักษาผู้ป่วยจากการแพร่ระบาดของเชื้อไวรัสโคโรนา 2019 (COVID-19) ได้มีโอกาสเข้าถึงผลิตภัณฑ์สินเชื่ออัตราดอกเบี้ยพิเศษเพื่อการมีที่อยู่อาศัยเป็นของตนเองได้สะดวกยิ่งขึ้น รวมถึงสนับสนุนการออมเงินเพื่อเพิ่มความมั่นคงของชีวิต ด้วยผลิตภัณฑ์ภายใต้“โครงการ Life Begins with GHB”  ประกอบด้วย ผลิตภัณฑ์สินเชื่อ (กรอบวงเงินโครงการรวม 5,000 ล้านบาท) อัตราดอกเบี้ยปีที่ 1 เพียง 2.39% ต่อปี ปีที่ 2 อัตราดอกเบี้ย 2.59% ต่อปี ปีที่ 3 อัตราดอกเบี้ย MRR-3.36% ต่อปี (ปัจจุบัน อัตราดอกเบี้ย MRR เท่ากับ 6.150% ต่อปี) และปีที่ 4 เป็นต้นไป กรณีลูกค้าสวัสดิการ อัตราดอกเบี้ย MRR-1.00% ต่อปี กรณีลูกค้ารายย่อย อัตราดอกเบี้ย MRR-0.50% ต่อปี และกรณีซื้ออุปกรณ์หรือสิ่งอำนวยความสะดวกที่เกี่ยวเนื่องกับที่อยู่อาศัย อัตราดอกเบี้ย MRR วัตถุประสงค์การให้กู้เพื่อซื้อ ปลูกสร้าง ต่อเติม ซ่อมแซม ไถ่ถอนจำนอง ซื้อที่ดินเปล่าที่เป็นทรัพย์ NPA ของ ธอส. ซื้ออุปกรณ์หรือสิ่งอำนวยความสะดวกที่เกี่ยวเนื่องกับที่อยู่อาศัยพร้อมกับเพื่อซื้อหรือไถ่ถอนจำนอง และกู้เพิ่มเพื่อปลูกสร้าง ต่อเติม ขยาย และซ่อมแซม ผ่อนชำระได้นานสูงสุด 40 ปี กรณีกู้ 1 ล้านบาท ผ่อนชำระเริ่มต้นปีแรกเพียงเดือนละ 3,400 บาทเท่านั้น พิเศษ!! ลดภาระค่าใช้จ่ายให้กับผู้กู้ ฟรีค่าธรรมเนียม 3 ประเภท 1.ค่าธรรมเนียมการยื่นกู้ (0.1% ของวงเงินทำนิติกรรม) 2.ค่าจดทะเบียนสิทธิและนิติกรรม(1,000 บาท) และ 3.ค่าประเมินราคาหลักประกัน(ผู้กู้สำรองจ่ายก่อน โดยธนาคารจะชำระคืนให้เฉพาะผู้กู้ที่ทำนิติกรรมกับธนาคารแล้วเสร็จ) ยื่นคำขอกู้ อนุมัติและทำนิติกรรมภายในวันที่ 30 ธันวาคม 2564
ผลิตภัณฑ์เงินฝาก กับผลิตภัณฑ์เงินฝาก “ซุปเปอร์ออมทรัพย์พิเศษ” อัตราดอกเบี้ยสูงถึง 1.1% ต่อปี (เป็นอัตราดอกเบี้ยเงินฝากซุปเปอร์ออมทรัพย์พิเศษตามประกาศบวกเพิ่ม 0.25% ต่อปี เป็นระยะเวลา 12 เดือน   นับจากวันที่เปิดบัญชีเงินฝาก หลังจากนั้นใช้อัตราดอกเบี้ยซุปเปอร์ออมทรัพย์พิเศษตามประกาศปกติของธนาคาร) โดยจะได้รับอัตราดอกเบี้ยเงินฝากปีละ 2 ครั้ง และได้รับการยกเว้นภาษี สามารถเปิดบัญชีผ่านสาขาทั่วประเทศ ตั้งแต่วันนี้จนถึงวันที่ 30 ธันวาคม 2564
ด้านศาสตราจารย์เกียรติคุณ แพทย์หญิงสมศรี เผ่าสวัสดิ์ นายกแพทยสภา กล่าวว่า ในนามของแพทยสภาต้องขอขอบคุณ นายฉัตรชัย ศิริไล กรรมการผู้จัดการ ธอส. เป็นอย่างสูงที่ให้การสนับสนุน และร่วมส่งกำลังใจให้แก่บุคลากรทางการแพทย์ในการเสียสละดูแลรักษาผู้ป่วยและต่อสู้จากการแพร่ระบาดของเชื้อไวรัสโคโรนา 2019 ( COVID-19 ) ใน“โครงการ Life Begins with GHB” ระหว่าง ธนาคารอาคารสงเคราะห์ กับ แพทยสภา   เพื่อให้สมาชิกของแพทยสภามีจำนวนสมาชิกกว่า 60,000 คน ได้มีที่อยู่อาศัยเป็นของตนเอง ในส่วนของแพทยสภาจะช่วยประชาสัมพันธ์โครงการนี้ไปยังสมาชิกที่มีความต้องการออมเงินและสินเชื่อในอัตราดอกเบี้ยราคาพิเศษต่อไป
ทั้งนี้ แพทย์ที่มีความประสงค์จะใช้ผลิตภัณฑ์อัตราดอกเบี้ยพิเศษของ ธอส. ทั้งทางด้านสินเชื่อและเงินฝาก ภายใต้ “โครงการ Life Begins with GHB” ต้องเป็นสมาชิกแพทยสภา โดยสามารถยื่นกู้ ทำนิติกรรม และเปิดบัญชีเงินฝาก ได้แล้วตั้งแต่บัดนี้ถึงวันที่ 30 ธันวาคม 2564 สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือศูนย์ลูกค้าสัมพันธ์ (Call Center) โทร 0-2645-9000 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/38969