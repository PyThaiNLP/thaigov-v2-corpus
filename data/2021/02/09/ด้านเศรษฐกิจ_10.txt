รัฐบาลไทย-ข่าวทำเนียบรัฐบาล-ผู้บริหาร ก.อุตฯ ลงพื้นที่เยี่ยมชมโรงงานบริหารจัดการกากอุตสาหกรรม จ.อยุธยา


วันจันทร์ที่ 8 กุมภาพันธ์ 2564
พิมพ์
ผู้บริหาร ก.อุตฯ ลงพื้นที่เยี่ยมชมโรงงานบริหารจัดการกากอุตสาหกรรม จ.อยุธยา
ผู้บริหาร ก.อุตฯ ลงพื้นที่เยี่ยมชมโรงงานบริหารจัดการกากอุตสาหกรรม จ.อยุธยา
วันนี้ (8 กุมภาพันธ์  2564)  กระทรวงอุตสาหกรรม โดยนายกฤชนนท์ อัยยะปัญญา เลขานุการรัฐมนตรีว่าการกระทรวงอุตสาหกรรม นายจุลพงษ์ ทวีศรี รองปลัดกระทรวงอุตสาหกรรม นายทองชัย ชวลิตพิเชฐ ผู้อำนวยการสำนักงานเศรษฐกิจอุตสาหกรรม พร้อมด้วย นายสรวุฒิ เนื่องจำนงค์ ประธานคณะกรรมาธิการวัตถุอันตราย สภาผู้แทนราษฎร ร่วมลงพื้นที่ตรวจเยี่ยมโรงงานในจังหวัดพระนครศรีอยุธยา เพื่อศึกษาระบบการจัดการกากอุตสาหกรรมของโรงงานอุตสาหกรรมในพื้นที่ที่มีระบบการจัดการที่ดี และคำนึงถึงสิ่งแวดล้อม
นายกฤชนนท์ อัยยะปัญญา เลขานุการรัฐมนตรีว่าการกระทรวงอุตสาหกรรม  กล่าวว่า  นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ได้ให้ความสำคัญกับการประกอบกิจการของภาคเอกชนที่เป็นมิตรกับสิ่งแวดล้อม การลงพื้นที่ครั้งนี้ก็เพื่อเยี่ยมชมโรงงานที่มีระบบการบริหารจัดการกากอุตสาหกรรมที่มีประสิทธิภาพ มีระบบการจัดการที่ดี มีมาตรฐานและไม่ส่งผลกระทบต่อชุมชน ซึ่งตรงกับนโยบายรัฐบาล เรื่องแนวคิดเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio-Circular-Green (BCG) Economy) หรือ BCG ซึ่งนับเป็นโรงงานอุตสาหกรรมรายแรกๆที่มีระบบการจัดการกากอุตสาหกรรมแบบครบวงจร และเป็นต้นแบบให้โรงงานอื่น ๆ ในอนาคตได้
โดยการลงพื้นที่ในครั้งนี้ประกอบด้วย โรงงาน 3 แห่ง ได้แก่ 1)บริษัท รีคัฟเวอรี่ เฮ้าส์ จำกัด ประกอบกิจการโรงไฟฟ้า โดยใช้ระบบแปรรูปกากอุตสาหกรรมเพื่อใช้ประโยชน์ด้านพลังงาน Refuse Derived Fuel (RDF) or Solid Recovered Fuel (SRF) โดยคัดแยกและแปรรูปกากอุตสาหกรรมที่มีคุณสมบัติเหมาะสม นำไปผลิตเชื้อเพลิงทดแทน ในการผลิตกระแสไฟฟ้าโดยใช้เชื้อเพลิงจากขยะอุตสาหกรรม เช่น เศษไม้ เศษผ้า มาแปรสภาพเป็นพลังงาน ซึ่งมีกำลังการผลิต 7 เมกะวัตต์ต่อวัน เพื่อนำมาใช้ภายในโรงงาน 1.5 เมกะวัตต์ และจำหน่ายให้ กฟผ. 5.5 เมกะวัตต์ 2)บริษัท เบตเตอร์ เวสท์ แคร์ จำกัด ประกอบกิจการ ทำเชื้อเพลิงผสมจากของเหลวที่มีค่าพลังงานความร้อน นำสารละลายเคมีที่ผ่านการใช้งานแล้ว สารเคมีจำพวกกรดและด่างที่ไม่ใช้แล้วมาผ่านกรรมวิธีทางอุตสาหกรรมเพื่อนำกลับมาใช้ใหม่  และ  3)บริษัท เบตเตอร์ เวิลด์ กรีน จำกัด (มหาชน) ประกอบกิจการผลิตเชื้อเพลิงจากขยะอุตสาหกรรม เพื่อใช้เป็นเชื้อเพลิงสำหรับโรงงานผลิตกระแสไฟฟ้า

ที่มา : https://www.thaigov.go.th/news/contents/details/38977