รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตรฯ เร่งจัดทำโครงการเขตที่ดินของรัฐแบบบูรณาการ มาตราส่วน 1:4,000 (one map) เพื่อแก้ปัญหาพื้นที่ดินของรัฐไม่ชัดเจน 


วันจันทร์ที่ 8 กุมภาพันธ์ 2564
พิมพ์
รองนายกรัฐมนตรี พลเอก ประวิตรฯ เร่งจัดทำโครงการเขตที่ดินของรัฐแบบบูรณาการ มาตราส่วน 1:4,000 (one map) เพื่อแก้ปัญหาพื้นที่ดินของรัฐไม่ชัดเจน
รองนายกรัฐมนตรี พลเอก ประวิตรฯ เร่งจัดทำโครงการเขตที่ดินของรัฐแบบบูรณาการ มาตราส่วน 1:4,000 (one map) เพื่อแก้ปัญหาพื้นที่ดินของรัฐไม่ชัดเจน
วันนี้ (8 ก.พ. 64) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการแก้ไขปัญหาการบุกรุกที่ดินของรัฐ (กบร.) ครั้งที่ 1/2564 ผ่านวิดิทัศน์ทางไกล (Video Conference) โดยมีนายวราวุธ ศิลปอาชา รัฐมนตรีกระทรวงทรัพยากรธรรมชาติและสิ่งแวดล้อม เข้าร่วมด้วย โดยรองนายกรัฐมนตรีกล่าวถึงการเร่งจัดทำแผนที่แนวเขตที่ดินของรัฐตามโครงการเขตที่ดินของรัฐแบบบูรณาการ มาตราส่วน 1:4,000 (one map) เพื่อทำให้แนวเขตพื้นที่ดินของรัฐมีความชัดเจนได้  พร้อมกำชับให้เร่งแก้ไขขั้นตอนและระยะเวลาในการอ่าน แปล ตีความภาพถ่ายทางอากาศที่ต้องใช้เวลานานให้มีความรวดเร็วยิ่งขึ้น
โอกาสนี้ กบร. ได้รายงานผลการดำเนินงาน ประจำปีงบประมาณ 2563 สรุปได้ดังนี้ มีการพิจารณากรณีราษฎรโต้แย้งสิทธิในที่ดินของรัฐ รวม 32,574 ราย เนื้อที่ 308,634 ไร่ และได้ข้อยุติรวม 16,178 ราย เนื้อที่ 128,598 ไร่ คิดเป็นร้อยละ 49 โดยสถิติประเภทที่ดินของรัฐที่เข้าสู่กระบวนการแก้ไขปัญหา มี 3 ประเภท ได้แก่ 1. ที่สาธารณประโยชน์ เนื้อที่รวม 120,450 ไร่ 2. ที่ราชพัสดุ เนื้อที่รวม 110,239 ไร่ และ 3. ที่ป่าไม้ เนื้อที่รวม 69,551 ไร่ พร้อมรับทราบความคืบหน้าของ ร่างพระราชบัญญัติปรับปรุงกระทรวง ทบวง กรม (ฉบับที่ ..) พ.ศ. .... (การจัดตั้งสำนักงานคณะกรรมการนโยบายที่ดินแห่งชาติ (คทช.)) ที่ขณะนี้อยู่ระหว่างการนำขึ้นทูลเกล้าทูลกระหม่อมถวายเพื่อพระมหากษัตริย์ทรงลงพระปรมาภิไธย และเมื่อประกาศในพระราชกิจจานุเบกษาแล้ว ให้บังคับใช้เป็นกฎหมายได้
ทั้งนี้ ที่ประชุมเห็นชอบเพิ่มเติม 3 ประเด็น ได้แก่ 1) การแก้ไขปัญหาและป้องกันการบุกรุกที่ดินของรัฐ ตามมาตรการของ กบร. ที่ได้วางแนวทางไว้ จำนวน 2 เรื่อง คือ เรื่องการพิสูจน์สิทธิการครอบครองที่ดินของบุคคลในเขตที่ดินของรัฐ และเรื่อง ขั้นตอนและวิธีการดำเนินงานของคณะอนุกรรมการการอ่านภาพถ่ายทางอากาศ ไปเป็นส่วนหนึ่งของมาตรการของ คทช. 2) อำนาจหน้าที่ของ กบร.จังหวัด กบร.กทม. และคณะอนุกรรมการพิจารณาการพิสูจน์สิทธิของ กบร. จังหวัดนครสวรรค์ ให้ถ่ายโอนไปเป็นอำนาจหน้าที่เพิ่มเติมของคณะอนุกรรมการนโยบายที่ดินจังหวัด (คทช.จังหวัด) และ 3) อำนาจหน้าที่ของคณะอนุกรรมการอ่านภาพถ่ายทางอากาศ ซึ่งเป็นภารกิจเฉพาะด้านที่สำคัญอีกประการหนึ่ง ให้เสนอสำนักงาน คทช. ก่อนนำเสนอให้ คทช. พิจารณาต่อไป
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38957