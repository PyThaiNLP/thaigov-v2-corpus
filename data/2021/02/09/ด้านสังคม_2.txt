รัฐบาลไทย-ข่าวทำเนียบรัฐบาล-กรมการขนส่งทางบกแจ้งผู้ต้องการต่ออายุใบอนุญาตขับรถส่วนบุคคลที่สิ้นอายุเกิน 1 ปีขึ้นไป สามารถอบรมออนไลน์ผ่านระบบ e-Learning ได้แล้ว สะดวก ลดขั้นตอน ลดระยะเวลา 


วันจันทร์ที่ 8 กุมภาพันธ์ 2564
กรมการขนส่งทางบกแจ้งผู้ต้องการต่ออายุใบอนุญาตขับรถส่วนบุคคลที่สิ้นอายุเกิน 1 ปีขึ้นไป สามารถอบรมออนไลน์ผ่านระบบ e-Learning ได้แล้ว สะดวก ลดขั้นตอน ลดระยะเวลา
นางจันทิรา บุรุษพัฒน์ รองอธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้พัฒนาระบบการอบรมต่ออายุใบอนุญาตขับรถผ่านระบบ e-Learning ทางเว็บไซต์ www.dlt-elearning.com
สำหรับการอบรมเพื่อขอต่ออายุใบอนุญาตขับรถล่วงหน้าก่อนวันสิ้นอายุไม่เกิน 90 วัน หรือการขอต่ออายุใบอนุญาตขับรถกรณีใบอนุญาตขับรถสิ้นอายุไม่เกิน 1 ปี โดยมีการอบรม 3 ประเภท ได้แก่ การอบรมต่ออายุใบอนุญาตขับรถส่วนบุคคล การอบรมต่ออายุใบอนุญาตขับรถขนส่ง และการอบรมต่ออายุใบอนุญาตขับรถสาธารณะ พบว่าช่วยอำนวยความสะดวกแก่ประชาชนที่ต้องการต่อใบอนุญาตขับรถ เนื่องจากสามารถเข้าอบรม e-Learning ผ่านเว็บไซต์ได้ด้วยตนเองจากสถานที่ใดก็ได้ ตลอด 24 ชั่วโมง
ดังนั้น เพื่อเป็นการอำนวยความสะดวกและตอบสนองความต้องการของประชาชนมากยิ่งขึ้น ขบ. ได้พัฒนาการอบรมออนไลน์เพิ่มอีก 1 ประเภท ได้แก่ การอบรมต่ออายุใบอนุญาตขับรถส่วนบุคคลที่สิ้นอายุเกิน 1 ปีขึ้นไป ใช้ระยะเวลาในการอบรมจำนวน 2 ชั่วโมง รองรับผู้ต้องการต่ออายุใบอนุญาตขับรถยนต์ส่วนบุคคล รถจักรยานยนต์ส่วนบุคคล และรถยนต์สามล้อส่วนบุคคล ที่สิ้นอายุเกิน 1 ปีขึ้นไป หลังจากอบรมเรียบร้อยแล้วต้องบันทึกผลการอบรมไว้เป็นหลักฐาน และมาดำเนินการตามขั้นตอนการต่ออายุใบอนุญาตขับรถที่สำนักงานขนส่งทุกแห่งทั่วประเทศ โดยขั้นตอนจะแตกต่างจากการอบรม 3 ประเภทก่อนหน้านี้ เนื่องจากการต่ออายุใบอนุญาตขับรถส่วนบุคคลที่สิ้นอายุเกิน 1 ปีขึ้นไป จะต้องเข้ารับการทดสอบข้อเขียนหรือทดสอบขับรถเพิ่มเติมแล้วแต่กรณีด้วย
การอบรมผ่านระบบ e-Learning ทางเว็บไซต์ www.dlt-elearning.com ทั้ง 4 ประเภท ได้แก่ การอบรมต่ออายุใบอนุญาตขับรถส่วนบุคคล การอบรมต่ออายุใบอนุญาตขับรถขนส่ง การอบรมต่ออายุใบอนุญาตขับรถสาธารณะ และการอบรมต่ออายุใบอนุญาตขับรถส่วนบุคคล ที่สิ้นอายุเกิน 1 ปีขึ้นไปที่เพิ่มขึ้นมาใหม่นั้น นอกจากจะเป็นการลดขั้นตอนและระยะเวลาการมาติดต่อกับทางราชการของประชาชนแล้ว ยังลดความเสี่ยงจากกิจกรรมที่มีการรวมกลุ่มคนในห้องอบรมเป็นระยะเวลานาน สอดคล้องตามมาตรการทางด้านสาธารณสุขป้องกันการแพร่ระบาดของโรคติดเชื้อไวรัส COVID-19 โดยผลการอบรมออนไลน์มีอายุ 90 วัน นับแต่วันที่ผ่านการอบรม เพื่อให้มีระยะเวลาในการจองคิวล่วงหน้าและเตรียมเอกสารประกอบการดำเนินการให้เรียบร้อย ซึ่งตั้งแต่วันที่ 19 กุมภาพันธ์ 2564 เป็นต้นไป การดำเนินการด้านใบอนุญาตขับรถตามกฎหมายว่าด้วยรถยนต์ และกฎหมายว่าด้วยการขนส่งทางบก ทั้งการขอใหม่ เปลี่ยนชนิด และต่ออายุ ต้องใช้ใบรับรองแพทย์เป็นเอกสารประกอบในการดำเนินการด้วย ส่วนการอบรมสำหรับผู้ขอรับใบอนุญาตขับรถใหม่ที่ยังไม่เคยมีใบอนุญาตขับรถมาก่อนนั้น ปัจจุบันยังไม่มีการบรรจุไว้ในการอบรมออนไลน์ เนื่องจากจำเป็นต้องมีความเข้มข้นทั้งเรื่องของการอบรมและการสอบปฏิบัติที่ผู้ขอรับต้องเข้ามาแสดงตน ต้องผ่านการอบรมและทดสอบด้วยตนเอง สำหรับผู้ต้องการดำเนินการด้านใบอนุญาตขับรถขอให้จองคิวล่วงหน้าผ่านแอปพลิเคชัน DLT Smart Queue ดาวน์โหลดฟรี iOS: https://apple.co/2GIHARd แอนดรอยด์: http://bit.ly/2IkLpyO หรือเว็บไซต์ https://gecc.dlt.go.th ของกรมการขนส่งทางบก
#กองเผยแพร่และประชาสัมพันธ์
สำนักงานปลัดกระทรวงคมนาคม

ที่มา : https://www.thaigov.go.th/news/contents/details/38955