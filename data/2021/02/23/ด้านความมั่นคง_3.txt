รัฐบาลไทย-ข่าวทำเนียบรัฐบาล-นฤมล เตรียมบุกสุพรรณ สานฝันปั้นอาชีพกลุ่มเปราะบาง


วันจันทร์ที่ 22 กุมภาพันธ์ 2564
พิมพ์
นฤมล เตรียมบุกสุพรรณ สานฝันปั้นอาชีพกลุ่มเปราะบาง
รมช.แรงงาน เตรียมลงพื้นที่ จ.สุพรรณบุรี สร้างทักษะอาชีพให้กลุ่มเปราะบาง ท่ามกลางวิกฤติโควิด-19
วันที่ 22 กุมภาพันธ์ 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า จากการแพร่ระบาดของโควิด-19 ได้ส่งผลกระทบต่อแรงงาน ทั้งกลุ่มแรงงานในระบบ แรงงานนอกระบบ รวมถึงแรงงานที่เป็นกลุ่มเปราะบาง ต้องมีการปรับเปลี่ยนบทบาท ปรับเปลี่ยนอาชีพ ตลอดจนวิถีชีวิตใหม่ เพื่อให้สามารถรับมือกับวิกฤตินี้ได้ โดยรัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ได้มอบหมายให้ทุกกระทรวงออกมาตรการให้ความช่วยเหลือประชาชนที่ได้รับผลกระทบดังกล่าว ไปจนกว่าสถานการณ์จะดีขึ้นหรือสามารถหยุดการแพร่ระบาดของโควิด-19 ได้ ซึ่งกรมพัฒนาฝีมือแรงงาน (กพร.) กระทรวงแรงงาน ได้เดินหน้าขับเคลื่อนภารกิจการพัฒนาอาชีพให้แก่แรงงานทุกกลุ่มอย่างต่อเนื่อง โดยปรับรูปแบบตามความเหมาะสม เพื่อให้แรงงานทุกกลุ่มได้รับความช่วยเหลือด้านการฝึกทักษะอาชีพเพิ่มเติม สามารถสร้างอาชีพ และมีรายได้ที่มั่นคงหลังจากที่สถานการณ์การแพร่ระบาดของโควิด-19 เริ่มคลี่คลาย
รมช.แรงงาน กล่าวเพิ่มเติมว่า ในวันที่ 24 กุมภาพันธ์ 2564 มีกำหนดลงพื้นที่จังหวัดสุพรรณบุรี เพื่อขับเคลื่อนการพัฒนาฝีมือแรงงานในกลุ่มเปราะบาง ประกอบด้วย คนพิการ ผู้ดูแลคนพิการ กลุ่มสตรี ซึ่งเป็นหนึ่งในนโยบายการพัฒนาฝีมือแรงงาน ภายใต้แนวคิด 3 ประการ คือ “สร้าง-ยก-ให้ รวมไทยสร้างชาติ” เพื่อให้กลุ่มแรงงานเหล่านี้ได้เข้าถึงการพัฒนาฝีมือแรงงาน ด้วยการเตรียมความพร้อมให้กับแรงงานที่ได้รับผลกระทบจากสถานการณ์การแพร่ระบาดของโควิด-19 และวิกฤตเศรษฐกิจ รวมทั้งเพิ่มโอกาสในการประกอบอาชีพ เพื่อให้อยู่รอดได้ท่ามกลางวิกฤตการณ์ มีอาชีพ มีรายได้อย่างยั่งยืน มีความเข้มแข็ง และมีคุณภาพชีวิตที่ดีขึ้นในระยะยาวของแรงงานและครอบครัว
“กพร. ยังคงมุ่งมั่นที่จะเดินหน้าพัฒนาอาชีพให้กับแรงงานทุกกลุ่มอย่างต่อเนื่อง ซึ่งหลังจากที่สถานการณ์โควิด-19 เริ่มคลี่คลายลง ก็จะได้ลงพื้นที่ไปยังจังหวัดต่าง ๆ เพิ่มมากขึ้น เพื่อรับฟังเสียงจากพี่น้องประชาชนถึงความต้องการพัฒนาทักษะอาชีพให้ตรงกับความต้องการ และก่อให้เกิดประโยชน์ให้แต่ละพื้นที่อย่างสูงสุดต่อไป” รมช. แรงงาน กล่าวท้ายสุด

ที่มา : https://www.thaigov.go.th/news/contents/details/39305