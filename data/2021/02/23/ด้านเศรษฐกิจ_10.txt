รัฐบาลไทย-ข่าวทำเนียบรัฐบาล-กบข. จัดส่งใบแจ้งยอดเงินประจำปี 2563 ให้สมาชิกทั่วประเทศ พร้อมเพิ่มช่องทางรับใบแจ้งยอดออนไลน์แบบครบวงจร


วันจันทร์ที่ 22 กุมภาพันธ์ 2564
พิมพ์
กบข. จัดส่งใบแจ้งยอดเงินประจำปี 2563 ให้สมาชิกทั่วประเทศ พร้อมเพิ่มช่องทางรับใบแจ้งยอดออนไลน์แบบครบวงจร
กบข. จัดส่งใบแจ้งยอดเงิน ประจำปี 2563 ให้สมาชิกแล้วทั่วประเทศ เพื่อนำไปเป็นหลักฐานการยื่นลดหย่อนภาษีพร้อมเปิดให้บริการดาวน์โหลดใบแจ้งยอดเงินผ่านช่องทางออนไลน์
ดร. ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้จัดส่งเอกสารใบแจ้งยอดเงินสมาชิกประจำปี 2563 ให้กับสมาชิกทั่วประเทศเรียบร้อยแล้ว ทั้งในรูปแบบอิเล็กทรอนิกส์ (e-Statement) และรูปแบบเอกสารผ่านหน่วยงานต้นสังกัด โดยในปีนี้ กบข. ได้พัฒนารูปแบบใบแจ้งยอดเงินประจำปี 2563 โดยแบ่งออกเป็น 2 ส่วน ส่วนแรกเป็นการแสดงยอดเงินสะสมของสมาชิก และเงินที่รัฐสมทบ พร้อมผลตอบแทนที่ กบข. บริหารให้ และส่วนที่สองเป็นข้อมูลยอดเงินสะสมที่สมาชิกนำส่งในระหว่างปี 2563 เพื่อนำไปประกอบการยื่นภาษีเงินได้บุคคลธรรมดา เป็นการอำนวยความสะดวกให้แก่สมาชิกมากยิ่งขึ้น
ทั้งนี้ กบข. ยังได้เพิ่มช่องทางการรับใบแจ้งยอดเงินแบบครบวงจร ทั้งในรูปแบบเอกสารและออนไลน์ให้สมาชิกสะดวกยิ่งขึ้น โดยสมาชิกสามารถเลือกรับใบแจ้งยอดเงินได้ทั้งรูปแบบเอกสาร ซึ่งจะจัดส่งไปยังหน่วยงานต้นสังกัดของสมาชิก หรือ เลือกรับใบแจ้งยอดเงินรูปแบบอิเล็กทรอนิกส์ ซึ่งจะจัดส่งไปทางอีเมลของสมาชิกตามข้อมูลที่ลงทะเบียนไว้ รวมถึงสามารถดาวน์โหลดได้ด้วยตนเอง ผ่าน 3 ช่องทางออนไลน์ ดังนี้ 1. My GPF Application เข้าผ่านสมาร์ทโฟน ที่เมนู “บัญชีของฉัน” เลือกเมนู “ดาวน์โหลด/e-Statement” และเลือก “ขอสำเนาใบแจ้งยอดเงิน” 2. My GPF Website เข้าผ่านคอมพิวเตอร์ที่เว็บไซต์ http://mygpf.gpf.or.th ที่เมนู “บัญชีของฉัน” และเลือก “ขอสำเนาใบแจ้งยอด” และ 3. LINE กบข. @gpfcommunity เข้าผ่านสมาร์ทโฟน ที่เมนู “ดาวน์โหลดใบแจ้งยอดเงิน” ในเมนูหน้าแชท Line กบข. ซึ่งสมาชิกจะได้รับใบแจ้งยอดเงินเป็นไฟล์สกุล pdf ที่มีรหัสผ่าน เพื่อความปลอดภัยของข้อมูลสมาชิกมากยิ่งขึ้น
ดร. ศรีกัญญา กล่าวเพิ่มเติมว่า ใบแจ้งยอดเงินประจำปีเป็นเอกสารสำคัญ สมาชิกควรตรวจสอบความถูกต้องของข้อมูล ทั้งยอดเงิน และข้อมูลส่วนตัว ได้แก่ ชื่อ ที่อยู่ หน่วยงานของตนเอง และปรับแก้ให้เป็นปัจจุบัน โดยสมาชิกสามารถนำใบแจ้งยอดเป็นหลักฐานประกอบการยื่นภาษีประจำปีภายในวันที่ 31 มีนาคม 2564 แต่หากยื่นผ่านอินเทอร์เน็ตที่เว็บไซต์กรมสรรพากร และผ่านแอปพลิเคชัน Rd smart tax สมาชิกจะสามารถยื่นได้ถึงวันที่ 30 มิถุนายน 2564 ซึ่งหากสมาชิกรีบยื่นภาษีก็จะทำให้ได้รับเงินคืนภาษีเร็ว และสามารถนำเงินดังกล่าวไปบริหารให้งอกเงยต่อไป สอบถามข้อมูลเพิ่มเติมได้ที่ Facebook กบข. หรือ Line GPF Community และที่ GPF Contact Center โทร. 1179
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.05 ล้านล้านบาท (ข้อมูล ณ 31 ม.ค. 2564)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/39302