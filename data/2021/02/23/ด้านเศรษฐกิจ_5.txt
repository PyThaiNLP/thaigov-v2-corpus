รัฐบาลไทย-ข่าวทำเนียบรัฐบาล-“กอช. ชวนอาชีพอิสระ วางแผนออมเงินตั้งแต่ต้นปี ผ่านแอป กอช. โปรแกรมคำนวณบำนาญ เพื่อรู้ยอดบำนาญในอนาคต”


วันจันทร์ที่ 22 กุมภาพันธ์ 2564
พิมพ์
“กอช. ชวนอาชีพอิสระ วางแผนออมเงินตั้งแต่ต้นปี ผ่านแอป กอช. โปรแกรมคำนวณบำนาญ เพื่อรู้ยอดบำนาญในอนาคต”
กอช.ชวนอาชีพอิสระวางแผนออมเงินตั้งแต่ต้นปี ผ่านแอปพลิเคชัน กอช. “โปรแกรมคำนวณบำนาญ” เพียงระบุอายุเริ่มออม และจำนวนเงินที่จะส่งออมสะสมหรือยอดเงินบำนาญที่ต้องการ แล้วกดปุ่มเริ่มคำนวณ เพื่อช่วยสมาชิกวางแผนออมเงินสะสมกับ กอช.
กองทุนการออมแห่งชาติ หรือ กอช. ชวนอาชีพอิสระ วางแผนออมเงินตั้งแต่ต้นปี ผ่านแอปพลิเคชัน กอช. “โปรแกรมคำนวณบำนาญ” เพียงระบุอายุที่เริ่มออม และจำนวนเงินที่จะส่งออมสะสมหรือยอดเงินบำนาญที่ต้องการ แล้วกดปุ่มเริ่มคำนวณ เพื่อช่วยสมาชิกวางแผนออมเงินสะสมกับ กอช. และเป็นตัวช่วยในการตัดสินใจสมัครเป็นสมาชิก กอช.
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า  กอช. ชวนอาชีพอิสระ วางแผนออมเงินตั้งแต่ต้นปี ด้วยการคำนวณเงินบำนาญที่ต้องการ โดยเข้า แอปพลิเคชัน “กอช.” เลือก “โปรแกรมคำนวณบำนาญ” ผู้ใช้สามารถเลือกรูปแบบการคำนวณบำนาญได้ 2 รูปแบบ ได้แก่ คำนวณบำนาญจาก “ยอดเงินที่ต้องการ” และคำนวณบำนาญจาก “ยอดเงินบำนาญที่ต้องการได้รับ” ซึ่งทั้ง 2 รูปแบบ ผู้ใช้ต้องระบุอายุที่เริ่มส่งเงินออมสะสม ระบุวิธีส่งเงินออมสะสมเป็นรายเดือน หรือ รายปี แล้วระบุยอดเงินที่ส่งออมสะสม หรือ ระบุยอดเงินบำนาญที่ต้องการได้รับ ตามรูปแบบที่เลือกคำนวณ แล้วกดปุ่มเริ่มคำนวณ โปรแกรมจะคำนวณผลลัพธ์ เงินออมรวมกับเงินที่รัฐสมทบและผลประโยชน์โดยประมาณทั้งหมดแล้ว เพื่อให้ผู้คำนวณได้รับข้อมูลที่ครบถ้วน ทั้งยังช่วยให้สมาชิกสามารถวางแผนการส่งเงินออมสะสมเพื่อให้ได้รับเงินบำนาญหลังอายุ 60 ปี ตามจำนวนเงินที่ต้องการได้ด้วยตนเอง เป็นข้อมูลประกอบการตัดสินใจสมัครเป็นสมาชิก กอช.
ทั้งนี้ ผู้ที่สนใจสามารถสมัครสมาชิกได้ที่ แอปพลิเคชัน “กอช.” หรือ หน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ  สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน ธนาคารออมสิน ธ.ก.ส. ธอส. และธนาคารกรุงไทย ทุกสาขา รวมทั้งเคาน์เตอร์เซอร์วิส เทสโก้โลตัส บิ๊กซี ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่ สายด่วนเงินออม  โทร. 02-049-9000
“คุณออม รัฐช่วยออม คุณได้บำนาญ”

ที่มา : https://www.thaigov.go.th/news/contents/details/39291