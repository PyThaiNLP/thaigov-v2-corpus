รัฐบาลไทย-ข่าวทำเนียบรัฐบาล-นายกรัฐมนตรีเร่งขับเคลื่อนเศรษฐกิจหมุนเวียน แก้ไขความเดือดร้อนประชาชน


วันจันทร์ที่ 22 กุมภาพันธ์ 2564
พิมพ์
นายกรัฐมนตรีเร่งขับเคลื่อนเศรษฐกิจหมุนเวียน แก้ไขความเดือดร้อนประชาชน
นายกรัฐมนตรีเร่งขับเคลื่อนเศรษฐกิจหมุนเวียน แก้ไขความเดือดร้อนประชาชน
วันนี้ (22 ก.พ. 64) เวลา 11.50 น. ณ บริเวณทางเชื่อมตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์หลังการประชุมคณะกรรมการยุทธศาสตร์ชาติว่า ที่ประชุมได้หารือเกี่ยวกับยุทธศาสตร์ชาติและแผนปฏิรูปที่มีความจำเป็นต้องปรับให้สอดคล้องกับสถานการณ์โควิด-19 และสถานการณ์ในปัจจุบัน ทั้งในส่วนของนโยบายการเงินการคลัง แผนงบประมาณระยะปานกลาง ซึ่งต้องดำเนินการให้เป็นไปตามกฎหมายและโครงสร้างที่ระบุไว้ทุกประการ ขณะเดียวกันต้องเร่งชี้แจ้งให้ประชาชนทราบถึงความจำเป็นในการดำเนินการของรัฐบาลทั้ง 2 ลักษณะ คือ จากล่างขึ้นบน (Bottom-up) และจากบนลงล่าง (Top-down) เน้นสร้างโอกาสให้ประชาชนทุกคนสามารถเข้าถึงได้อย่างทั่วถึงและเป็นธรรม  ทั้งโครงสร้างพื้นฐานด้านกายภาพ และโครงสร้างพื้นฐานด้านดิจิทัล ให้สามารถใช้ประโยชน์ในปัจจุบันได้โดยเร็วที่สุด
ที่ประชุมได้รับฟังความคิดเห็นจากสภาเกษตรกร หอการค้าอุตสาหกรรม ที่ได้หารือเกี่ยวกับการเกษตรของเศรษฐกิจ BCG ที่ครอบคลุมทั้งด้านสุขภาพ การเกษตร การท่องเที่ยวและบริการ พร้อมทั้งเร่งขับเคลื่อนเศรษฐกิจหมุนเวียน ดำเนินการแก้ไขความเดือดร้อนของประชาชน ตอบสนองประชาชนในแต่ละพื้นที่ ทั้งนี้ การดำเนินการดังกล่าวต้องเกิดความเชื่อมโยงแบบบูรณาการร่วมกัน ทั้งในส่วนของงบประมาณและแผนงานโครงการด้วย
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39310