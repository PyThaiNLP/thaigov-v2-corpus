รัฐบาลไทย-ข่าวทำเนียบรัฐบาล-มท.1 ลงพื้นที่มอบนโยบายผู้ว่าฯ 17 จังหวัดภาคเหนือ 


วันจันทร์ที่ 22 กุมภาพันธ์ 2564
พิมพ์
มท.1 ลงพื้นที่มอบนโยบายผู้ว่าฯ 17 จังหวัดภาคเหนือ
มท.1 ลงพื้นที่มอบนโยบายผู้ว่าฯ 17 จังหวัดภาคเหนือ
เมื่อวันที่ 20 ก.พ. 64 เวลา 15.30 น. ที่ห้องประชุมภูกามยาว ชั้น 5 ศาลากลางจังหวัดพะเยา อ.เมืองพะเยา จ.พะเยา พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมมอบนโยบายและลงพื้นที่ตรวจราชการในพื้นที่จังหวัดภาคเหนือ โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้ตรวจราชการกระทรวงมหาดไทย เขตตรวจราชการที่ 15-18 ผู้ว่าราชการจังหวัด 17 จังหวัดภาคเหนือ รองผู้ว่าราชการจังหวัดพะเยา พร้อมด้วยหัวหน้าส่วนราชการประจำจังหวัดพะเยาในสังกัดกระทรวงมหาดไทย นายอำเภอ และเจ้าหน้าที่ที่เกี่ยวข้อง ร่วมประชุมรับมอบนโยบาย
พลเอก อนุพงษ์ เผ่าจินดา กล่าวว่า ในวันนี้เป็นการประชุมมอบนโยบายให้กับผู้ว่าราชการจังหวัด 17 จังหวัดภาคเหนือ ซึ่งเป็นที่ทราบกันแล้วว่า ท่านกมล เชียงวงค์ อดีตผู้ว่าราชการจังหวัดพะเยา ได้ถึงแก่อนิจกรรมลง จึงขอเป็นกำลังใจให้กับรองผู้ว่าราชการจังหวัด หัวหน้าส่วนราชการ และข้าราชการในจังหวัดพะเยา ทำหน้าที่สานต่อเจตนารมณ์ของท่านในการมุ่งมั่นตั้งใจปฏิบัติราชการเพื่อพี่น้องประชาชนอย่างดีที่สุด
จากนั้น พลเอก อนุพงษ์ เผ่าจินดา ได้มอบนโยบายให้กับผู้ว่าราชการจังหวัด 17 จังหวัดภาคเหนือ โดยเน้นย้ำมาตรการสำคัญเร่งด่วนโดยเฉพาะอย่างยิ่งมาตรการป้องกันการลักลอบเข้าออกตามแนวชายแดน ให้ผู้ว่าราชการจังหวัดในฐานะผู้อำนวยการรักษาความมั่นคงภายในจังหวัด (ผอ.รมน.จังหวัด) บูรณาการหน่วยงานด้านความมั่นคงรักษาความสงบเรียบร้อยและเข้มงวดในการลักลอบเข้าประเทศอย่างผิดกฎหมายตามแนวชายแดน โดยกำหนดแผนปฏิบัติที่ชัดเจนพร้อมปรับแผนให้สอดคล้องสถานการณ์อย่างมีประสิทธิภาพและกำกับดูแลให้เป็นไปตามแผนที่กำหนด สำหรับพื้นที่ตอนใน ให้ประสานตำรวจภูธร ฝ่ายปกครอง และหน่วยงานที่เกี่ยวข้อง จัดตั้งจุดตรวจ/จุดสกัดและจุดคัดกรองในพื้นที่ และกำชับกำนัน ผู้ใหญ่บ้าน ผู้นำชุมชน ร่วมกับประชาชน สอดส่องดูแลไม่ให้มีการลักลอบเข้าพื้นที่ โดยหากพบการกระทำผิดต้องดำเนินการสอบสวนและดำเนินการให้เป็นไปตามกฎหมาย นอกจากนี้ ต้องมีการประชุมส่วนราชการที่เกี่ยวข้อง เช่น แรงงาน สาธารณสุข ฯลฯ เพื่อสั่งการให้มีการตรวจตรา ควบคุม และติดตามผลการปฏิบัติอย่างต่อเนื่องด้วย และในส่วนของโครงการที่ได้รับการจัดสรรงบประมาณลงไปในระดับพื้นที่ เช่น การป้องกันและแก้ไขปัญหาภัยแล้ง ให้ดำเนินการให้เป็นไปตามระเบียบกฎหมายที่เกี่ยวข้องอย่างเคร่งครัด เพื่อให้เกิดประโยชน์สูงสุดตามความต้องการของประชาชนในพื้นที่
นายฉัตรชัย พรหมเลิศ เน้นย้ำว่า ผู้ว่าราชการจังหวัดต้องดำเนินการบริหารราชการให้เป็นไปตามที่กฎหมาย มติคณะรัฐมนตรี และระเบียบที่เกี่ยวข้องกำหนด และขับเคลื่อนบูรณาการการทำงานในพื้นที่ตามข้อสั่งการของทุกกระทรวง และในกรณีมีการออกคำสั่งทางปกครองที่ส่งผลกระทบต่อประชาชนในวงกว้างต้องรายงานกระทรวงมหาดไทยเพื่อประกาศในราชกิจจานุเบกษา นอกจากนี้ ต้องสร้างความรับรู้เข้าใจและความเชื่อมั่นให้กับประชาชนในการขับเคลื่อนงานของภาครัฐอย่างต่อเนื่อง และในด้านการบริหารงบประมาณ ให้ดำเนินการตามขั้นตอนตามระเบียบที่เกี่ยวข้องอย่างเคร่งครัด หากมีความจำเป็นต้องขอรับการสนับสนุนงบประมาณเพิ่มเติมให้รายงานมายังกระทรวงมหาดไทย รวมถึงการกำกับดูแลองค์กรปกครองส่วนท้องถิ่นให้ดำเนินการตามอำนาจหน้าที่ตามกฎหมาย และขอเน้นย้ำว่าผู้บริหารระดับสูงไม่มีนโยบายในการสั่งการนอกเหนือจากหนังสือสั่งการและนโยบายที่ได้มอบให้ไปโดยเด็ดขาด
จากนั้น รองปลัดกระทรวงมหาดไทย และอธิบดี ได้ซักซ้อมความเข้าใจและติดตามการดำเนินงานตามนโยบายรัฐบาลและภารกิจสำคัญของกระทรวงมหาดไทยร่วมกับผู้ว่าราชการจังหวัด
พลเอก อนุพงษ์ เผ่าจินดา กล่าวเพิ่มเติมว่า ขอให้ผู้ว่าราชการจังหวัดเน้นย้ำทุกอำเภอและหน่วยงานที่เกี่ยวข้องสนับสนุนการลงทะเบียนโครงการเราชนะเพื่อช่วยเหลือลดภาระค่าครองชีพให้แก่ประชาชน และส่งเสริมการลงทะเบียนร้านค้าเพื่อให้เกิดเศรษฐกิจหมุนเวียนในพื้นที่ รวมถึงขับเคลื่อนนโยบายการขจัดความยากจนและพัฒนาคนอย่างยั่งยืนตามหลักปรัชญาของเศรษฐกิจพอเพียงและโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่ "โคก หนอง นา โมเดล" ให้ประชาชนในหมู่บ้าน/ชุมชนมีงาน มีอาชีพ มีรายได้ และมีคุณภาพชีวิตที่ดีขึ้น การขับเคลื่อนการกำจัดผักตบชวาร่วมกับหน่วยงานที่เกี่ยวข้องและชุมชนอย่างต่อเนื่อง การจัดทำฐานข้อมูลน้ำบาดาลในหมู่บ้านเพื่อแก้ปัญหาภัยแล้ง และสุดท้าย ได้เน้นย้ำให้ทุกหน่วยงานเร่งสร้างความรับรู้กับประชาชนในการปฏิบัติงานของกระทรวงมหาดไทยในการขับเคลื่อนแก้ไขปัญหาและพัฒนาพื้นที่เพื่อให้ประชาชนมีคุณภาพชีวิตที่ดีและเกิดความร่วมมือของประชาชนร่วมกับภาครัฐในการดำเนินโครงการต่าง ๆ ซึ่งจะทำให้เกิดผลสำเร็จอย่างเป็นรูปธรรมและยั่งยืน

ที่มา : https://www.thaigov.go.th/news/contents/details/39292