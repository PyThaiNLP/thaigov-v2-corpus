รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่ติดตามการป้องกันและแก้ไขปัญหายาเสพติดในชุมชนพื้นที่กรุงเทพมหานคร


วันจันทร์ที่ 22 กุมภาพันธ์ 2564
กระทรวงยุติธรรม ลงพื้นที่ติดตามการป้องกันและแก้ไขปัญหายาเสพติดในชุมชนพื้นที่กรุงเทพมหานคร
กระทรวงยุติธรรม ลงพื้นที่ติดตามการป้องกันและแก้ไขปัญหายาเสพติดในชุมชนพื้นที่กรุงเทพมหานคร
ในวันจันทร์ที่ ๒๒ กุมภาพันธ์ ๒๕๖๔ เวลา ๑๐.๐๐ น. ณ วัดทองบางเชือกหนัง เขตตลิ่งชัน กรุงเทพฯ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมกำกับติดตามการป้องกันและแก้ไขปัญหายาเสพติดในชุมชนพื้นที่กรุงเทพมหานคร และถ่ายทอดนโยบายของพลเอก ประยุทธ์ จันทร์โอชา นายกรัฐมนตรี พลเอก ประวิตร วงษ์สุวรรณ รองนายกรัฐมนตรี และนายสมศักดิ์ เทพสุทิน รัฐมนตรีว่าการกระทรวงยุติธรรม ซึ่งได้เล็งเห็นปัญหาของยาเสพติดเป็นปัญหาที่เป็นวาระแห่งชาติ และเห็นควรให้แก้ไขอย่างจริงจังโดยภาครัฐต้องร่วมมือกับชุมชนจึงจะประสบผลสำเร็จอย่างแท้จริง โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ นายสุนทร ชื่นศิริ ผอ.ปปส.กทม. นายแพทย์สมชาย ตรีทิพย์สถิตย์ ผู้อำนวยการสำนักงานป้องกันและบำบัดการติดยาเสพติด สำนักอนามัย กรุงเทพมหานคร ผู้บริหารจากหน่วยงานที่เกี่ยวข้อง และเจ้าหน้าที่เข้าร่วม
นอกจากนี้ ได้ลงพื้นที่ตรวจเยี่ยมและรับฟังความคิดเห็นของประชาชนต่อการดำเนินงานแก้ไขปัญหายาเสพติด พร้อมร่วมรับฟังรายงานสถานการณ์ปัญหายาเสพติดและผลการดำเนินงานด้านการปราบปรามยาเสพติดในพื้นที่ พร้อมมอบสื่อรณรงค์ประชาสัมพันธ์ หน้ากากอนามัย แอลกอฮอล์ และน้ำดื่ม สำนักงาน ป.ป.ส. ให้แก่ชุมชน
ผู้ช่วยรัฐมนตรีประจำกระทรวงยุติธรรม กล่าวว่า การแก้ปัญหายาเสพติด เป็นวาระแห่งชาติ ซึ่งมีคณะกรรมาธิการวิสามัญพิจารณาแก้ไขปัญหาแบบครบวงจร ทั้งการบำบัดฟื้นฟูและเยียวยา โดยมีกองทุนแม่ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระราชทานทุนประเดิมเพื่อแก้ไขปัญหายาเสพติดที่เป็นมหันตภัยร้ายทำลายสุขภาพ ทำลายระบบเศรษฐกิจ สังคม และเป็นต้นเหตุของปัญหาอาชญากรรม ทั้งนี้ ผู้ช่วยรัฐมนตรีประจำกระทรวงยุติธรรมยังได้ให้กำลังใจภาคีเครือข่าย ซึ่งร่วมกันเปิดเวทีแก้ไขปัญหายาเสพติด นับเป็นการสืบสานพระราชปณิธานพระบาทสมเด็จพระเจ้าอยู่หัว รัชกาลที่ ๑๐ ซึ่งทรงพระกรุณาโปรดเกล้า ฯ ให้จัดตั้งโครงการจิตอาสาพระราชทานขึ้น เพื่อเป็นการรวมความสมัครสมานสามัคคีของคนไทยทุกคนในการทำกิจกรรมสาธารณประโยชน์
เพื่อพัฒนาพื้นที่ในชุมชนต่าง ๆ ให้มีความเจริญ เพื่อให้เกิดประโยชน์ต่อชุมชนอย่างถาวร เช่น การเฝ้าระวังชุมชนของตนเองให้ปลอดยาเสพติด

ที่มา : https://www.thaigov.go.th/news/contents/details/39322