รัฐบาลไทย-ข่าวทำเนียบรัฐบาล-กรมการจัดหางาน เพิ่มสกิลเจ้าหน้าที่ ตรวจสอบ คัดกรอง แรงงานไทยที่เดินทางไปทำงานต่างประเทศ 


วันเสาร์ที่ 20 กุมภาพันธ์ 2564
พิมพ์
กรมการจัดหางาน เพิ่มสกิลเจ้าหน้าที่ ตรวจสอบ คัดกรอง แรงงานไทยที่เดินทางไปทำงานต่างประเทศ
แรงงานไทยที่ต้องการเดินทางไปทำงานต่างประเทศ  ต้องไร้ประวัติอาชญากรรม ปลอดปัญหายาเสพติด
นายสุชาติ พรชัยวิเศษกุล อธิบดีกรมการจัดหางาน เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน ห่วงใยปัญหาการแพร่ระบาดของยาเสพติดในกลุ่มแรงงานไทยที่เดินทางไปทำงานต่างประเทศ ที่มีแนวโน้มเพิ่มจำนวนสูงขึ้น ส่งผลกระทบโดยตรงต่อคุณภาพชีวิตของแรงงานไทย ประสิทธิภาพการทำงาน รวมทั้งความเชื่อมั่นการจ้างแรงงานไทยของประเทศผู้รับแรงงาน และตลาดแรงงานไทยในต่างประเทศ จึงได้มอบหมายกรมการจัดหางาน ตรวจสอบ และคัดกรองคนที่ต้องการไปทำงานต่างประเทศอย่างเข้มงวด เพื่อภาพลักษณ์ที่ดีของประเทศไทยต่อสายตานานาประเทศ
นายสุชาติฯ กล่าวว่า กรมการจัดหางาน รับข้อสั่งการรัฐมนตรีว่าการกระทรวงแรงงาน ประสานความร่วมมือกองบัญชาการตำรวจสันติบาล และสำนักงานคณะกรรมการป้องกัน และปราบปรามยาเสพติด เร่งฝึกอบรมเจ้าหน้าที่ตรวจสอบสังเกตพฤติกรรมของผู้เกี่ยวข้องกับยาเสพติด การพิจารณาและตรวจสอบหนังสือรับรองความประพฤติ เพื่อยกระดับความรู้และเชี่ยวชาญของเจ้าหน้าที่ผู้ปฏิบัติงาน ซึ่งเป็นด่านสำคัญในการคัดกรองแรงงานไทยก่อนเดินทางไปทำงานต่างประเทศ โดยวันที่ 20 กุมภาพันธ์ 2564  ได้มอบหมายนายสมชาย มรกตศรีวรรณ รองอธิบดีกรมการจัดหางาน เป็นประธานในพิธีเปิดโครงการฝึกอบรมให้ความรู้แก่เจ้าหน้าที่ เรื่อง การพิจารณาหนังสือรับรองความประพฤติ (CID) และการป้องกัน แก้ไขปัญหายาเสพติดของแรงงานไทย แก่เจ้าหน้าที่กองบริหารแรงงานไทยไปต่างประเทศ และกองทะเบียนจัดหางานกลางและคุ้มครองคนหางาน จำนวน 50 คน เพื่อให้เจ้าหน้าที่ผู้ปฏิบัติงานนำความรู้ที่ได้มาประยุกต์ใช้ในการปฏิบัติงานอย่างมีประสิทธิภาพยิ่งขึ้น
“กรมการจัดหางาน มีภารกิจในการส่งเสริมให้แรงงานไทยไปทำงานต่างประเทศอย่างถูกต้องตามกฎหมาย มีค่าตอบแทน สิทธิประโยชน์ที่เหมาะสม ไม่ถูกหลอกลวง และไปทำงานได้อย่างมีศักดิ์ศรี โดยในปีงบประมาณ 2563 ที่ผ่านมา (ตุลาคม 2562 -กันยายน 2563) มีแรงงานไทยเดินทางไปทำงานต่างประเทศ จำนวน 58,673 คน สร้างรายได้ส่งเงินกลับเข้าประเทศปีละประมาณ 201,000 ล้านบาท”  อธิบดีกรมการจัดหางาน กล่าว
สำหรับผู้ที่ต้องการเดินทางไปทำงานในต่างประเทศ สามารถศึกษาข้อมูลเพิ่มเติมได้ที่เว็บไซต์ www.doe.go.th/overseas และสอบถามรายละเอียดได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/39279