รัฐบาลไทย-ข่าวทำเนียบรัฐบาล-นายกรัฐมนตรีฝากไปยัง ส.ส.ช่วยเตือนประชาชนในพื้นที่ หากพบเห็นการเล่นการพนันแจ้งเบาะแสตรงถึงนายกรัฐมนตรี สายด่วนรัฐบาลโทร 1111


วันอังคารที่ 16 กุมภาพันธ์ 2564
พิมพ์
นายกรัฐมนตรีฝากไปยัง ส.ส.ช่วยเตือนประชาชนในพื้นที่ หากพบเห็นการเล่นการพนันแจ้งเบาะแสตรงถึงนายกรัฐมนตรี สายด่วนรัฐบาลโทร 1111
นายกรัฐมนตรีฝากไปยัง ส.ส.ช่วยเตือนประชาชนในพื้นที่ หากพบเห็นการเล่นการพนันแจ้งเบาะแสตรงถึงนายกรัฐมนตรี สายด่วนรัฐบาลโทร 1111
วันนี้ (16 ก.พ.64) เวลา 18.05 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 23 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล นายกรัฐมนตรีและรัฐมนตรีว่าการกระทรวงกลาโหมยืนยันรัฐบาลจะดำเนินการทุกขั้นตอนกับอยู่เบื้องหลังและเจ้าของบ่อน รวมทั้งจะมีการยึดทรัพย์ ขอให้ติดตามผลสำเร็จหลายคดีในเร็วๆ นี้
โอกาสนี้ นายกรัฐมนตรีย้ำรัฐบาลให้ความสำคัญกับนโยบายป้องกัน ปราบปรามการกระทำผิดเกี่ยวกับอบายมุข ที่ผ่านมาสำนักงานตำรวจแห่งชาติ และกระทรวงมหาดไทยเพิ่มความเข้มข้นขึ้นในการดำเนินการทุกพื้นที่ ขอฝากไปยังสมาชิกสภาผู้แทนราษฎรช่วยเตือนประชาชนในพื้นที่ หากพบเห็นการเล่นการพนันขอให้แจ้งมายังเจ้าหน้าที่ แจ้งเบาะแสตรงถึงนายกรัฐมนตรี สายด่วนรัฐบาลโทร 1111 ตู้ไปรษณีย์ทำเนียบรัฐบาล 1111 เว็บไซต์ www.1111.go.th mobile application psc 1111 รับบริการประชาชน 1111 ทำเนียบรัฐบาล  นายกรัฐมนตรียังย้ำชัดว่า รัฐบาลใช้ทุกมาตรการอย่างเข้มงวดสำหรับการแพร่ระบาดของโรคโควิด-19 ในบ่อนการพนัน
นายกรัฐมนตรียังกล่าวถึงความคืบหน้ากรณีบ่อนพระราม 3ว่า ได้ดำเนินการต่อผู้ที่กระทำความผิดยังเคร่งครัด มีการดำเนินคดีต่อผู้ต้องหา 22 รายและมีการดำเนินคดีพิพากษาไปแล้ว บางคดีอยู่ระหว่างการดำเนินการสำหรับคดีที่ทำให้มีผู้เสียชีวิตนั้นก็ได้ดำเนินคดีต่อผู้ต้องหาที่มีชีวิตอยู่ในข้อหาร่วมกันฆ่าผู้อื่นและมีอาวุธปืนโดยไม่ได้รับอนุญาต รวมทั้งมีการดำเนินการสอบสวน รวบรวมสำนวนส่งพนักงานอัยการ และอัยการได้ยื่นฟ้องต่อศาลยุติธรรมตั้งแต่ตุลาคม 2563 ปัจจุบันอยู่ในระหว่างการพิจารณาคดีของศาล ส่วนผู้ที่เกี่ยวข้องกับผู้ต้องหานั้น อยู่ระหว่างการสืบสวนสอบสวน ซึ่งต้องดำเนินการเป็นขั้นตอนต่อไป
ระหว่างการชี้แจ้งในรัฐสภานั้น นายกรัฐมนตรีเผยกรณี โควิด-19 มีการแพร่ระบาดจากสนามมวยนั้นว่า  ขณะนั้นการแพร่ระบาดอยู่ในระยะต้น รัฐบาลสามารถควบคุมการแพร่ระบาดได้ ส่งผลให้เกิดแนวปฏิบัติตามมาอีกมากมาย ทำให้รัฐบาลสามารถควบคุมจำนวนการแพร่ระบาดได้ดี ยอมรับว่า หลายอย่างป็นประสบการณ์และบทเรียน แต่ทั้งหมดเป็นความรับผิดชอบของรัฐบาลในการแก้ไขปัญหา เช่นเดียวกับการแพร่ระบาดโควิด-19 ในบ่อน เป็นการแพร่ระบาดที่เกิดขึ้นในบริเวณที่มีคนชุมนุมจำนวนมาก ซึ่งรัฐบาลพร้อมดำเนินคดีกับการการเล่นพนันผิดกฎหมาย รวมทั้งการโยกย้ายเจ้าหน้าที่ในบริเวณที่มีการทำผิดกฎหมายเพื่อให้เกิดการสอบสวน การลงโทษ และไม่ให้มีผลทางคดี  ที่ผ่านมามีการรายงานการลงโทษทุกเดือนผ่านคณะกรรมการข้าราชการตํารวจ (ก.ตร.)  ด้วย

ที่มา : https://www.thaigov.go.th/news/contents/details/39152