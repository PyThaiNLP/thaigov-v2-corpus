รัฐบาลไทย-ข่าวทำเนียบรัฐบาล-กรมบัญชีกลางเร่งประชาสัมพันธ์ ย้ำ! ให้ข้าราชการและลูกจ้างที่จะเกษียณฯ ปี 65 ยื่นขอรับบำเหน็จบำนาญล่วงหน้าด้วยตนเองทางอิเล็กทรอนิกส์


วันอังคารที่ 16 กุมภาพันธ์ 2564
พิมพ์
กรมบัญชีกลางเร่งประชาสัมพันธ์ ย้ำ! ให้ข้าราชการและลูกจ้างที่จะเกษียณฯ ปี 65 ยื่นขอรับบำเหน็จบำนาญล่วงหน้าด้วยตนเองทางอิเล็กทรอนิกส์
ตามระเบียบกระทรวงการคลังว่าด้วยการขอรับและการจ่ายบำเหน็จบำนาญข้าราชการ พ.ศ. 2527 และที่แก้ไขเพิ่มเติมข้อ 6 วรรคสอง กำหนดให้กรณีข้าราชการพ้นจากราชการเพราะเกษียณอายุ ให้ยื่นคำขอรับบำเหน็จบำนาญล่วงหน้าได้ เป็นเวลา 8 เดือนก่อนวันครบเกษียณอายุ
นางนิโลบล แวววับศรี รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามระเบียบกระทรวงการคลังว่าด้วยการขอรับและการจ่ายบำเหน็จบำนาญข้าราชการ พ.ศ. 2527 และที่แก้ไขเพิ่มเติมข้อ 6 วรรคสอง กำหนดให้กรณีข้าราชการพ้นจากราชการเพราะเกษียณอายุ ให้ยื่นคำขอรับบำเหน็จบำนาญล่วงหน้าได้ เป็นเวลา 8 เดือนก่อนวันครบเกษียณอายุ กรมบัญชีกลางจึงขอประชาสัมพันธ์ให้ข้าราชการและลูกจ้างประจำที่จะพ้นจากราชการเพราะเกษียณอายุ ในปีงบประมาณ พ.ศ. 2565 (1 ตุลาคม 2564) ยื่นคำขอรับบำเหน็จบำนาญล่วงหน้าได้ก่อนวันครบเกษียณอายุ โดยสามารถยื่นขอรับบำเหน็จบำนาญต่อส่วนราชการเจ้าสังกัด (ส่วนราชการที่ปฏิบัติงานก่อนเกษียณอายุราชการ) หรือยื่นขอรับบำเหน็จบำนาญด้วยตนเองทางอิเล็กทรอนิกส์ (Pensions’ Electronic Filing) หรือ ระบบ e-filing แทนการยื่นขอรับบำเหน็จบำนาญทางเอกสาร ซึ่งการยื่นขอรับบำเหน็จบำนาญล่วงหน้านั้น จะทำให้ข้าราชการและลูกจ้างประจำผู้ที่จะเกษียณอายุราชการ ได้รับบำเหน็จบำนาญและสิทธิสวัสดิการค่ารักษาพยาบาลอย่างต่อเนื่อง อีกทั้ง ระบบ e-filing ยังสามารถเข้าถึงข้อมูลส่วนบุคคลเกี่ยวกับสิทธิในการได้รับเงินบำเหน็จบำนาญและเงินอื่นที่เกี่ยวข้องที่ทางราชการจ่ายให้ด้วยความชัดเจน ถูกต้อง รวดเร็ว และครบถ้วน นอกจากนี้ยังสามารถตรวจสอบข้อมูลประวัติการเบิกจ่ายเงินบำนาญรายเดือนและรายปี พิมพ์หนังสือรับรองภาษีหัก ณ ที่จ่าย ด้วยตนเองได้อีกด้วย
“เมื่อข้าราชการและลูกจ้างประจำที่พ้นจากราชการเพราะเกษียณอายุ ได้ยื่นคำขอรับบำเหน็จบำนาญล่วงหน้าเรียบร้อยแล้ว จะเริ่มได้รับบำเหน็จบำนาญหลังจากเกษียณ ณ สิ้นเดือนตุลาคมเป็นต้นไป โดยผู้มีสิทธิขอรับบำเหน็จบำนาญ สามารถเรียนรู้ขั้นตอนการยื่นขอรับบำเหน็จบำนาญด้วยตนเองผ่านระบบ e-filing ได้ที่เว็บไซต์กรมบัญชีกลาง (www.cgd.go.th) YouTube Channel (กรมบัญชีกลาง กระทรวงการคลัง) หรือ Facebook (กรมบัญชีกลาง The Comptroller General’s Department) หากมีข้อสงสัยประการใด สามารถติดต่อสอบถามรายละเอียดได้ที่ Call center กรมบัญชีกลาง 02 270 6400 ในวัน เวลาราชการ” โฆษกกรมบัญชีกลาง กล่าว

ที่มา : https://www.thaigov.go.th/news/contents/details/39136