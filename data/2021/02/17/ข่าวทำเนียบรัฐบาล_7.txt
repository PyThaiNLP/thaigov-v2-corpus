รัฐบาลไทย-ข่าวทำเนียบรัฐบาล-นายกฯ ชี้แจงการแต่งตั้งข้าราชการตำรวจ ดำเนินการอย่างโปร่งใสตามกระบวนการทางกฎหมายทุกขั้นตอน พร้อมขอความเป็นธรรมและให้กำลังใจแก่ข้าราชการตำรวจด้วย


วันอังคารที่ 16 กุมภาพันธ์ 2564
พิมพ์
นายกฯ ชี้แจงการแต่งตั้งข้าราชการตำรวจ ดำเนินการอย่างโปร่งใสตามกระบวนการทางกฎหมายทุกขั้นตอน พร้อมขอความเป็นธรรมและให้กำลังใจแก่ข้าราชการตำรวจด้วย
นายกฯ ชี้แจงการแต่งตั้งข้าราชการตำรวจ ดำเนินการอย่างโปร่งใสตามกระบวนการทางกฎหมายทุกขั้นตอน พร้อมขอความเป็นธรรมและให้กำลังใจแก่ข้าราชการตำรวจด้วย
วันนี้ (16 ก.พ.64) เวลา 19.15 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 23 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล ถึงกรณีการแต่งตั้งและการดำเนินการทางวินัยของข้าราชการตำรวจ ดังนี้
นายกรัฐมนตรีชี้แจงกรณีการแต่งตั้งข้าราชการตำรวจว่า เป็นไปตามกระบวนการและการกลั่นกรองทางกฎหมาย ตามพระราชบัญญัติตำรวจที่เกี่ยวข้องทั้งหมด โดยการแต่งตั้งมีทั้งหมด 3 ระดับ ดังต่อไปนี้ 1.ยศชั้นนายพล ผู้บังคับการและพลตำรวจตรีขึ้นไป 2.ยศต่ำกว่านายพล ระดับรองผู้บัญชาการหรือผู้กำกับ พันตำรวจเอกพิเศษและพันตำรวจเอก 3.ยศระดับรองผู้กำกับ พันตำรวจโทลงมา ยืนยันว่า ด้วยกระบวนการตามขั้นตอนของกฎหมายที่เกี่ยวข้องและการกลั่นกรองตามลำดับ จึงทำให้ไม่สามารถมีการแต่งตั้งโดยมิชอบได้หรือแต่งตั้งโดยเกิดจากการเรียกรับผลประโยชน์ได้ และแม้ว่านายกรัฐมนตรีจะเป็นประธานการประชุม ก.ตร. แต่มีการประกาศอาวุโส และเสนอชื่อผู้เหมาะสมตามกระบวนการมาก่อนแล้ว
นายกรัฐมนตรียังเผยถึงการดำเนินการทางวินัยของข้าราชการตำรวจ ได้มีการดำเนินการอย่างต่อเนื่อง โดยในปี 2563 สำนักงานตำรวจแห่งชาติได้พิจารณาดำเนินการทางวินัยกับข้าราชการตำรวจ ได้แก่
1.ดำเนินการทางวินัยอย่างไม่ร้ายแรง จำนวน 1,873 ราย แยกตามลำดับโทษ ได้แก่ ภาคทัณฑ์ ทัณฑ์กรรม กักยาม กักขัง ตัดเงินเดือน ซึ่งส่วนใหญ่พบเป็นกรณีละเว้นหน้าที่ดำเนินการไม่เกิน 15 วัน ประพฤติตนไม่สมควรและใช้กริยาวาจาไม่สุภาพ ไม่เอาใจใส่หน้าที่ ไม่บำรุงรักษาสิ่งของหลวง สอบสวนเพิ่มเติมล่าช้า
2.ดำเนินการทางวินัยอย่างร้ายแรง จำนวน 400 ราย แยกตามลำดับโทษ ได้แก่ ปลดออกจากราชการ 51 ราย ไล่ออกจากราชการ 259 ราย ให้ออกจากราชการ 48 ราย สาเหตุจากการขาดคุณสมบัติและหย่อนความสามารถ ทั้งนี้ พฤติการณ์ส่วนใหญ่พบว่าเป็นการละทิ้งราชการเกินกว่า 15 วัน การเกี่ยวข้องกับยาเสพติด การทุจริตในหน้าที่ ทำสำนวนคดีอาญาล่าช้าจนทำให้เกิดความเสียหายอย่างร้ายแรง เป็นต้น
อย่างไรก็ตาม ได้มีการตั้งคณะกรรมการยื่นอุทรณ์ด้วยเพื่อให้ข้าราชการได้มีโอกาสชี้แจงข้อเท็จจริง ซึ่งทางรัฐบาลได้มีการประชุมติดตามอย่างต่อเนื่องผ่านทางคณะกรรมการและอนุกรรมการต่าง ๆ
นอกจากนี้ นายกรัฐมนตรีได้กล่าวเพิ่มเติมถึงส่วนของมาตรการและเสริมสร้างความประพฤติและวินัยของข้าราชการตำรวจ ซึ่งมีการออกคำสั่งเมื่อวันที่ 1 ตุลาคม 2537 ให้ข้าราชการตำรวจประพฤติตนให้เหมาะสมและให้ผู้บังคับบัญชากำกับดูแล มีหนังสือกวดขันเกี่ยวกับความประพฤติและให้ปฏิบัติตามระเบียบวินัย มีการออกกฎ ก.ตร. เพิ่มเติม ซึ่งดำเนินการอย่างครอบคลุมจวบจนปัจจุบัน
ทั้งนี้ ขอให้ทุกฝ่ายให้ความเป็นธรรมและให้กำลังใจแก่ข้าราชการตำรวจที่มีกว่า 200,000 คนด้วย แม้อาจพบบางส่วนที่ประพฤติตนไม่เหมาะสม ซึ่งไม่อยากให้โทษองค์กรทั้งหมด เนื่องจากเป็นเรื่องส่วนบุคคล เป็นปัญหาที่ประสบทุกองค์กร ซึ่งต้องดูแลและให้แนวทางปฏิบัติที่เหมาะสมร่วมกันเพื่อแก้ไขปัญหาด้วย

ที่มา : https://www.thaigov.go.th/news/contents/details/39154