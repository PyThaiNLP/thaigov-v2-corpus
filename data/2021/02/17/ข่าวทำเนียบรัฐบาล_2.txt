รัฐบาลไทย-ข่าวทำเนียบรัฐบาล-นายกรัฐมนตรียืนยันส่วนตัวไม่นิยมการพนันใด ๆ เพราะขัดหลักศีลธรรม ศาสนาและข้อห้ามตามกฎหมาย ปัจจุบันนำเทคโนโลยีสมัยใหม่มาใช้เพื่อการสืบสวนสอบสวนทางอาชญากรรมด้วย


วันอังคารที่ 16 กุมภาพันธ์ 2564
พิมพ์
นายกรัฐมนตรียืนยันส่วนตัวไม่นิยมการพนันใด ๆ เพราะขัดหลักศีลธรรม ศาสนาและข้อห้ามตามกฎหมาย ปัจจุบันนำเทคโนโลยีสมัยใหม่มาใช้เพื่อการสืบสวนสอบสวนทางอาชญากรรมด้วย
นายกรัฐมนตรียืนยันส่วนตัวไม่นิยมการพนันใด ๆ เพราะขัดหลักศีลธรรม ศาสนาและข้อห้ามตามกฎหมาย ปัจจุบันนำเทคโนโลยีสมัยใหม่มาใช้เพื่อการสืบสวนสอบสวนทางอาชญากรรมด้วย
วันนี้ (16 ก.พ.64) เวลา 15.35 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 23 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล ยืนยันกำกับเจ้าหน้าที่ตำรวจและฝ่ายปกครอง เข้มงวดการเล่นพนันทุกรูปแบบ เพราะขัดต่อกฎหมาย ต่อหลักศีลธรรมและศาสนา การตกเป็นทาสการพนันก่อให้เกิดความเสียหายอย่างมาก หากพบว่ามีการกระทำผิดในท้องที่ใด เจ้าหน้าที่ตำรวจต้องรับผิดชอบ
นายกรัฐมนตรีย้ำว่า รัฐบาลจึงต้องมีความเข้มงวด กวดขัน เพื่อกวาดล้างการพนันทั้งออนไลน์และออฟไลน์ พร้อมแต่งตั้งกองบัญชาการตำรวจสืบสวนสอบสวนอาชญากรรมทางเทคโนโลยี เพื่อรับผิดชอบการพนันออนไลน์โดยเฉพาะเพื่อรับมือกับสถานการณ์ที่เปลี่ยนแปลงไป สถิติการจับกุมผู้กระทำความผิดในช่วง 3 ปีที่ผ่านมา ตั้งแต่ปี 2561 – 2563 มีการจับกุมผู้กระทำผิดแล้ว 35,000 คดี ผู้ต้องหากว่า 74,000 – 98,000 ราย ในช่วงที่มีการระบาดของโรคโควิด-19 การรวมตัวกันเพื่อเล่นพนันในบ่อนจะส่งผลให้เกิดการแพร่ระบาดมากยิ่งขึ้น ซึ่งได้มอบนโยบายแก่สำนักงานตำรวจแห่งชาติให้ดำเนินการอย่างเข้มงวด โดยที่ผ่านมาได้แต่งตั้งคณะกรรมการตรวจสอบข้อเท็จจริงเพื่อสืบหาเจ้าหน้าที่ทุกลำดับชั้นที่มีส่วนรู้เห็น ได้รับผลประโยชน์ หรือปล่อยปะละเลยให้เกิดการเล่นพนันในพื้นที่หรือไม่ ซึ่งได้มีการดำเนินคดีแล้ว 51 ราย รวมถึงสืบหานายทุนที่อยู่เบื้องหลังและเครือข่ายการพนัน
ในโอกาสนี้ นายกรัฐมนตรียืนยันว่าตนไม่ได้รับผลประโยชน์ วอนอย่าหมิ่นประมาท และบริหารราชการโดยใช้หลักนิติรัฐ เจ้าหน้าที่ตำรวจและเจ้าพนักงานฝ่ายปกครองต้องมีการปฏิบัติหน้าที่อย่างรอบคอบ มีพยานหลักฐาน พิสูจน์ข้อเท็จจริงให้ได้ รวมทั้งได้แต่งตั้งคณะกรรมการตรวจสอบการกระทำความผิดกรณีสถานที่การเล่นการพนันที่ทำให้เกิดการแพร่ระบาดของโรคโควิด-19 เพื่อดำเนินคดีแก่ผู้ต้องสงสัยกระทำความผิดในภาคตะวันออกแล้ว และขอความร่วมมือจากทุกคนเพื่อแจ้งเบาะแสผ่านสายตรงถึงนายกรัฐมนตรีได้ในหลายช่องทางเพื่อเป็นเบาะแสนำไปสู่การจับกุม
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39140