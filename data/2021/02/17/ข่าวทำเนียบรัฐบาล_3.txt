รัฐบาลไทย-ข่าวทำเนียบรัฐบาล-นายกรัฐมนตรียืนยันไม่มีส่วนเกี่ยวข้อง กับการเรียกรับผลประโยชน์ที่ผิดกฎหมาย ย้ำเข้าใจและเห็นใจประชาชนที่ต้องเผชิญปัญหาโควิด-19 พร้อมดูแลผู้มีรายได้น้อยทุกคน


วันอังคารที่ 16 กุมภาพันธ์ 2564
พิมพ์
นายกรัฐมนตรียืนยันไม่มีส่วนเกี่ยวข้อง กับการเรียกรับผลประโยชน์ที่ผิดกฎหมาย ย้ำเข้าใจและเห็นใจประชาชนที่ต้องเผชิญปัญหาโควิด-19 พร้อมดูแลผู้มีรายได้น้อยทุกคน
นายกรัฐมนตรียืนยันไม่มีส่วนเกี่ยวข้องกับการเรียกรับผลประโยชน์ที่ผิดกฎหมาย ย้ำเข้าใจและเห็นใจประชาชนที่ต้องเผชิญปัญหาโควิด-19 พร้อมดูแลผู้มีรายได้น้อยทุกคน
วันนี้ (16 ก.พ.64) เวลา 15.35 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 23 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล  ยืนยันไม่มีส่วนเกี่ยวข้องกับการเรียกรับผลประโยชน์ที่ผิดกฎหมาย โดยรับแต่สิทธิประโยชน์ตามกฎหมายเท่านั้น  ยืนยันว่าวันนี้รัฐบาลดูแลคนไทยทุกคนที่มีรายได้น้อย เข้าใจและเห็นใจประชาชนที่ต้องเผชิญปัญหาโควิด-19  โดยนายกฯ กล่าวว่ารักคนไทยทั้ง 67 ล้านคน ไม่ว่าใครจะไม่รักนายกฯ ก็ตาม เพราะทุกคนอยู่ในแผ่นดินไทย
นายกรัฐมนตรียังแสดงความยินดีที่ได้ร่วมประชุมสภาในวันนี้ เพราะเป็นโอกาสดีที่ทั้งสองฝ่ายจะได้ร่วมมือกันทำงานเพื่อประเทศชาติและประชาชน แม้จะเป็นการอภิปรายไม่ไว้วางใจก็ตาม ก็พร้อมจะชี้แจงข้อเท็จจริงให้ประชาชนทางบ้านได้ฟังและคิด โดยขอประชาชน ฟัง คิด และเชื่ออย่างมีเหตุผล นายกรัฐมนตรียืนยันว่า ไม่เคยออกนอกกรอบของระเบียบ ข้อกำหนด และระมัดระวังการทำงานอย่างที่สุด โดยในการทำงานนายกรัฐมนตรีจะเป็นผู้มอบนโยบาย สั่งการหน่วยงานให้ไปปฏิบัติ มีการรับผิดชอบขับเคลื่อนงานตามลำดับชั้น และย้ำการใช้จ่ายงบประมาณต้องเป็นไปอย่างคุ้มค่า ไม่ให้มีการทุจริตผิดกฎหมาย โครงการใดที่มีปัญหาก็สั่งให้ทบทวน ในช่วงหนึ่งของการชี้แจง นายกรัฐมนตรียังร้องขอให้สมาชิกสภาผู้แทนราษฎรในฐานะข้าราชการการเมือง หากรู้ว่ามีการกระทำผิดกฎหมาย ต้องแจ้งความเพื่อดำเนินคดี ต้องไม่ปล่อยปละละเลย เพราะทุกเรื่องต้องร่วมมือกันทั้งหมด
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39141