รัฐบาลไทย-ข่าวทำเนียบรัฐบาล-โฆษกกระทรวงยุติธรรม ย้ำกระทรวงยุติธรรมเป็นแค่หน่วยงานปลายน้ำ อำนาจให้ประกันตัวอยู่ที่ศาล ยันให้ความเป็นธรรมกับทุกฝ่าย ยึดมั่นในความถูกต้อง เร่งทำให้ประชาชนเข้าถึงความยุติธรรม


วันอังคารที่ 16 กุมภาพันธ์ 2564
โฆษกกระทรวงยุติธรรม ย้ำกระทรวงยุติธรรมเป็นแค่หน่วยงานปลายน้ำ อำนาจให้ประกันตัวอยู่ที่ศาล ยันให้ความเป็นธรรมกับทุกฝ่าย ยึดมั่นในความถูกต้อง เร่งทำให้ประชาชนเข้าถึงความยุติธรรม
โฆษกกระทรวงยุติธรรม ย้ำกระทรวงยุติธรรมเป็นแค่หน่วยงานปลายน้ำ อำนาจให้ประกันตัวอยู่ที่ศาล ยันให้ความเป็นธรรมกับทุกฝ่าย ยึดมั่นในความถูกต้อง เร่งทำให้ประชาชนเข้าถึงความยุติธรรม
ในวันอังคารที่ ๑๖ กุมภาพันธ์ ๒๕๖๔ เวลา ๑๑.๐๐ น. ณ อาคารกระทรวงยุติธรรมแห่งใหม่ กลุ่มแนวร่วมธรรมศาสตร์และการชุมนุม นำโดย น.ส.ปนัสยา สิทธิจิรวัฒนกุล หรือ รุ้ง เข้ายื่นหนังสือต่อกระทรวงยุติธรรม โดยมี นายวัลลภ นาคบัว รองปลัดกระทรวงยุติธรรม และโฆษกกระทรวงยุติธรรม เป็นผู้รับหนังสือ โดยทางกลุ่มแนวร่วมธรรมศาสตร์ฯ ได้เรียกร้องให้ศาลอนุญาตให้ประกันตัว นายพริษฐ์ ชิวารักษ์ หรือเพนกวิน นายอานนท์ นำภา และผู้ต้องหาทางการเมืองทั้งหมด
นายวัลลภ กล่าวว่า กระทรวงยุติธรรมเป็นหน่วยงานที่ให้ความเป็นธรรมกับทุกฝ่าย แต่กรณีดังกล่าวเป็นเรื่องของอำนาจตุลาการในการใช้ดุลยพินิจในการให้ประกันตัวว่าจะได้หรือไม่ อีกทั้งศาลยุติธรรมได้แยกออกจากกระทรวงยุติธรรมไปตั้งแต่ พ.ศ. ๒๕๔๓ จึงไม่ได้อยู่ในการกำกับดูแลของกระทรวงยุติธรรม ดังนั้น การพิจารณาคดีต่างๆ รวมถึงการพิจารณาคดีอาญาย่อมอยู่ในอำนาจการพิจารณาพิพากษาของศาล กระทรวงยุติธรรมจะมีบทบาทดำเนินการบังคับตามคำพิพากษาของศาล โดยขั้นตอนการดำเนินคดีอาญา การออกหมายจับ เป็นกรณีที่ตำรวจจะต้องไปขออำนาจศาลดำเนินการทั้งสิ้น เมื่อผู้ถูกจับอยู่ในการควบคุมของตำรวจแล้ว ตำรวจจะนำตัวมาส่งศาลในเขตอำนาจ การสั่งให้ควบคุมตัวระหว่างดำเนินคดีอยู่ในอำนาจของศาลเช่นกัน โดยบุคคลเหล่านี้จะอยู่ในการควบคุมดูแลของเรือนจำหากไม่ได้รับการปล่อยตัว ทั้งนี้การจะได้รับการปล่อยตัวชั่วคราวบุคคลเหล่านี้หรือไม่ ย่อมเป็นอำนาจของศาลในการพิจารณามีคำสั่ง กระทรวงยุติธรรม ไม่มีอำนาจสั่งการใดๆ ในการสั่งปล่อยตัวชั่วคราวบุคคลเหล่านั้นได้ จนกว่าศาลจะมีคำสั่งอนุญาตให้ปล่อยตัวชั่วคราว
"กระทรวงยุติธรรมเป็นหน่วยงานปลายน้ำ ที่ผ่านมากระทรวงยุติธรรมเน้นทำงานเชิงรุกในการเข้าถึงประชาชน ให้ความรู้เกี่ยวกับกระบวนการทางกฎหมาย ให้บริการประชาชนเข้าถึงสิทธิต่างๆ ที่ควรได้รับ พัฒนากระบวนการต่างๆ จนดีขึ้นกว่าเดิม ยืนยันว่าเราจะเดินหน้าเคียงข้างประชาชน ตามที่นายสมศักดิ์ เทพสุทิน รัฐมนตรีว่าการกระทรวงยุติธรรม เน้นย้ำมาตลอด” โฆษกกระทรวงยุติธรรม กล่าว

ที่มา : https://www.thaigov.go.th/news/contents/details/39147