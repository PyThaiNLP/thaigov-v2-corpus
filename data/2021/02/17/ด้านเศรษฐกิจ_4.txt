รัฐบาลไทย-ข่าวทำเนียบรัฐบาล-พันธบัตรออมทรัพย์ “เราชนะ” 60,000 ล้านบาทหมดแล้ว !!!


วันอังคารที่ 16 กุมภาพันธ์ 2564
พิมพ์
พันธบัตรออมทรัพย์ “เราชนะ” 60,000 ล้านบาทหมดแล้ว !!!
การจำหน่ายพันธบัตรออมทรัพย์พิเศษรุ่นเราชนะบนวอลเล็ต สบม. และ เราชนะ ผ่าน 4 ธนาคารตัวแทนจำหน่าย วงเงินรวม 60,000 ล้านบาท สามารถจำหน่ายได้ครบวงเงินแล้วทั้ง 2 รุ่นโดยข้อมูลจากการจำหน่ายครั้งล่าสุดชี้ให้เห็นว่าประชาชนให้ความสนใจลงทุนผ่านช่องทางออนไลoN
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ (สบน.) เปิดเผยถึงความสำเร็จในการจำหน่ายพันธบัตรออมทรัพย์พิเศษรุ่น “เราชนะบนวอลเล็ต สบม.” และ “เราชนะ” ผ่าน 4 ธนาคารตัวแทนจำหน่าย วงเงินรวม 60,000 ล้านบาท ว่าสามารถจำหน่ายได้ครบวงเงินแล้วทั้ง 2 รุ่นโดยข้อมูลจากการจำหน่ายครั้งล่าสุดชี้ให้เห็นว่าประชาชนให้ความสนใจลงทุนผ่านช่องทางออนไลน์มากขึ้น และมีผู้ลงทุนจากทุกจังหวัดทั้ง 2 รุ่น
“เราชนะบนวอลเล็ต สบม.” สามารถจำหน่ายได้ครบ 5,000 ล้านบาท ภายใน 8 ชั่วโมง แสดงถึงการตอบรับที่ดียิ่งจากประชาชน มีผู้สนใจลงทุนถึงเกือบ 9,600 คน ในทุกจังหวัดทั่วประเทศ โดยมีผู้ลงทุนอายุตั้งแต่ 15 ปี จนถึงอายุ 93 ปี วงเงินซื้อเฉลี่ยต่อรายประมาณ 524,000 บาท ส่วนใหญ่เป็นวัยทำงานตอนต้นจนถึงวัยก่อนเกษียณ โดยสิ่งที่น่าสนใจ คือ ผู้ลงทุนวัยหลังเกษียณให้ความสนใจลงทุนผ่านวอลเล็ต สบม. เพิ่มขึ้นถึงเกือบ 1 ใน 4 ของจำนวนรายการทั้งหมด และจำนวนรายการผู้ลงทุนในต่างจังหวัดเพิ่มขึ้นกว่ารอบที่ผ่านมา ซึ่งแสดงให้เห็นถึงการรับรู้และมั่นใจในการทำธุรกรรมทางการเงินผ่านช่องทางออนไลน์ของรัฐบาล
สำหรับ “เราชนะ” ที่จำหน่ายผ่าน 4 ธนาคารตัวแทนจำหน่ายสามารถกระจายไปสู่ประชาชนเกือบ 24,000 คนจากทุกจังหวัดทั่วประเทศ โดยมีกลุ่มอายุ 50 - 79 ปี เป็นกลุ่มผู้ลงทุนสูงสุด นอกจากนี้ ส่วนใหญ่นิยมซื้อจากสาขาธนาคารด้วยวงเงินเฉลี่ย 2.13 ล้านบาท และส่วนใหญ่เป็นผู้ลงทุนในกรุงเทพฯ ทั้งนี้ ภายหลังการจำหน่ายให้กับประชาชนแล้วคงเหลือวงเงินประมาณ 4,000 ล้านบาท จำหน่ายให้นิติบุคคลที่ไม่แสวงหาผลกำไร ซึ่งสามารถจำหน่ายได้ครบวงเงินภายในครึ่งวันแรกของการจำหน่าย
สบน. ขอขอบคุณประชาชนที่ให้ความสำคัญกับการลงทุนพันธบัตรออมทรัพย์พิเศษทั้ง 2 รุ่น ผู้ลงทุนสามารถติดตามข่าวสารการจำหน่ายพันธบัตรออมทรัพย์ในรอบถัดไปได้ทางเว็บไซต์ www.pdmo.go.th และ Facebook ของสำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/39137