รัฐบาลไทย-ข่าวทำเนียบรัฐบาล-รมว.กห.สหรัฐฯหารือสานต่อความร่วมมือทางทหาร พร้อมชื่มชมไทยรับมือกับสถานการณ์ COVID-19


วันพุธที่ 24 กุมภาพันธ์ 2564
รมว.กห.สหรัฐฯหารือสานต่อความร่วมมือทางทหาร พร้อมชื่มชมไทยรับมือกับสถานการณ์ COVID-19
พล.ท.คงชีพ ตันตระวาณิชย์ โฆษก กห. เปิดเผยว่า เมื่อ 23 ก.พ.64, 1900 (เวลาประเทศไทย) พล.อ. Lloyd Austin (ลอยด์ ออสติน) รมว.กห.สหรัฐฯ ได้หารือร่วมกับ พล.อ.ประยุทธ์ จันทร์โอชา นรม.และรมว.กห.ในโอกาสเข้ารับตำแหน่ง ผ่านระบบโทรศัพท์ทางไกล ณ ทำเนียบรัฐบาล
ทั้งสองฝ่ายได้ชื่นชมความสัมพันธ์ทางทหารระหว่างกันที่มีมายาวนาน ในฐานะไทยเป็นพันธมิตรที่เก่าแก่ที่สุดของสหรัฐฯในภูมิภาค พร้อมทั้งได้หารือสานต่อความร่วมมือทางทหารและแลกเปลี่ยนข้อคิดเห็นความมั่นคงของภูมิภาคร่วมกัน
พล.อ. Lloyd Austin ได้กล่าวชื่นชมไทยในการรับมือกับการแพร่ระบาดของโรค COVID-19 ได้เป็นอย่างดี พร้อมกล่าวว่าไทยเป็นประเทศที่มีบทบาทนำในภูมิภาคและขอให้ไทยใช้ความสัมพันธ์อันดีระหว่างกัน ช่วยแก้ปัญหาสถานการณ์ในภูมิภาค โดยสหรัฐฯยึดมั่นในหลักกฎหมายและหลักมนุษยธรรม และพร้อมให้การสนับสนุนไทย และได้กล่าวขอบคุณ กห.ที่สนับสนุนและให้ความร่วมมือทางทหารที่ผ่านมา โดยเฉพาะการฝึก Cobra Gold และยินดีให้การสนับสนุนการฝึก การศึกษาทางทหาร รวมทั้งความร่วมมือด้านอุตสาหกรรมป้องกันประเทศและด้านวิทยาศาสตร์และเทคโนโลยี เพื่อพัฒนาเสริมสร้างกำลังกองทัพไปด้วยกัน
พล.อ.ประยุทธ์ฯ ได้กล่าวแสดงความยินดีกับ พล.อ. Lloyd และขอบคุณ สหรัฐฯ ที่ให้การสนับสนุนทางทหารและการแก้ปัญหา COVID-19 ที่ผ่านมา พร้อมย้ำว่าไทย ยึดมั่นในกฎบัตรอาเซียนและวิถีประชาธิปไตยและสนับสนุนการแก้ปัญหาในภูมิภาคตามหลักสันติวิธี โดยพร้อมที่จะพัฒนาและขับเคลื่อนความร่วมมือในทุกด้านกับสหรัฐให้มีความแน่นแฟ้นมากยิ่งขึ้น และพร้อมสนับสนุนสหรัฐฯ เข้ามามีส่วนร่วมแก้ปัญหาในภูมิภาคอย่างสร้างสรรค์ เพื่อความสงบมั่นคงและประโยชน์ของภูมิภาคร่วมกัน

ที่มา : https://www.thaigov.go.th/news/contents/details/39356