รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ครั้งที่ ๓/๒๕๖๔ ผ่านระบบการประชุมทางไกล ( Video Conference)


วันพุธที่ 24 กุมภาพันธ์ 2564
รัฐมนตรีว่าการกระทรวงยุติธรรม ร่วมประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ครั้งที่ ๓/๒๕๖๔ ผ่านระบบการประชุมทางไกล ( Video Conference)
นายสมศักดิ์ เทพสุทิน รัฐมนตรีว่าการกระทรวงยุติธรรม เข้าร่วมประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ครั้งที่ ๓/๒๕๖๔ ผ่านระบบการประชุมทางไกล (Video Conference)
ในวันจันทร์ที่ ๒๒ กุมภาพันธ์ ๒๕๖๔ เวลา ๑๔.๐๐ น. ณ ห้องประชุมกระทรวงยุติธรรม ๑๑-๐๑ ชั้น ๑๑ อาคารกระทรวงยุติธรรมแห่งใหม่ นายสมศักดิ์ เทพสุทิน รัฐมนตรีว่าการกระทรวงยุติธรรม เข้าร่วมประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ครั้งที่ ๓/๒๕๖๔ ผ่านระบบการประชุมทางไกล (Video Conference) โดยมี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธานการประชุม
โดยที่ประชุมได้รับทราบรายงานสถานการณ์การแพร่ระบาดและผู้ติดเชื้อ ของศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข รวมทั้งการดำเนินการให้เป็นไปตามข้ออนุมัติของนายกรัฐมนตรีตามการเสนอของคณะกรรมการเฉพาะกิจพิจารณาผ่อนคลายการบังคับใช้มาตรการป้องกันและยับยั้งการแพร่ระบาดของโควิด-19
นอกจากนี้ ที่ประชุมได้พิจารณาความเหมาะสมในการขยายระยะเวลาประกาศสถานการณ์ฉุกเฉินในทุกเขตท้องที่ทั่วราชอาณาจักร คราวที่ ๑๐ การปรับระดับของพื้นที่สถานการณ์ย่อยในพื้นที่ทั่วราชอาณาจักร แผนการกระจายวัคซีนโควิด-19 การรับทราบข้อกำหนด และประกาศที่เกี่ยวข้องกับการควบคุมสถานการณ์การแพร่ระบาดของโควิด-19 การป้องกันการแพร่ระบาดของโควิด-19 ตามแนวชายแดน ตลอดจนผลการดำเนินงานปัญหาและอุปสรรค รวมทั้งข้อเสนอแนะในการดำเนินงานของศูนย์ปฏิบัติการในด้านต่างๆ

ที่มา : https://www.thaigov.go.th/news/contents/details/39377