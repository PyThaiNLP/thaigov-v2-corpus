รัฐบาลไทย-ข่าวทำเนียบรัฐบาล-พิธีเปิดโครงการให้ความรู้การจัดสิ่งอำนวยความสะดวกสำหรับคนพิการในสถานที่สาธารณะ 


วันพุธที่ 24 กุมภาพันธ์ 2564
พิธีเปิดโครงการให้ความรู้การจัดสิ่งอำนวยความสะดวกสำหรับคนพิการในสถานที่สาธารณะ
วันที่ 22 ก.พ. 2564 เวลา 09.00 น. น.ท.รณกร เฉลิมแสนยากร รองผู้อำนวยการท่าอากาศยานดอนเมือง (สายปฏิบัติการ) ผู้แทนผู้อำนวยการท่าอากาศยานดอนเมือง เป็นประธานในพิธีเปิดโครงการให้ความรู้การจัดสิ่งอำนวยความสะดวกสำหรับคนพิการในสถานที่สาธารณะ
โดยมี นางสาว สราญภัทร อนุมัติราชกิจ อธิบดีกรมส่งเสริมเเละพัฒนาคุณภาพชีวิตคนพิการ กล่าวแนะนำโครงการ ซึ่งจัดขึ้นโดยกรมส่งเสริมและพัฒนาคุณภาพชีวิตคนพิการ กระทรวงการพัฒนาสังคมและความมั่นคงของมนุษย์ เพื่อดำเนินการประเมินการจัดสิ่งอำนวยความสะดวกในพื้นที่สาธารณะสำหรับคนพิการ โดยจัดทำเป็นแบบรายการตรวจสอบสิ่งอำนวยความสะดวกสำหรับคนพิการ (Checklist) พร้อมลงพื้นที่ดูงาน รวมถึงให้ข้อเสนอแนะสำหรับปัญหาต่าง ๆ เพื่อให้ทีมคนพิการได้เห็นภาพกระบวนขาเข้า - ขาออก ในการเดินทางมาใช้บริการได้อย่างเข้าถึง ถูกต้อง และใช้ประโยชน์ได้ และเพื่อให้เป็นไปตามมาตรฐานสิ่งอำนวยความสะดวกและการใช้บริการสำหรับคนพิการ มีผู้เข้าร่วมโครงการ ประกอบด้วย ประธานทูตอารยสถาปัตย์ มูลนิธิอารยสถาปัตย์เพื่อคนทั้งมวล, ประธานคณะติดตามการทำงานระบบราง ภาคีเครือข่ายขนส่งมวลชนทุกคนต้องขึ้นได้, ผู้จัดการโครงการพัฒนาและขับเคลื่อนระบบขนส่งสาธารณะเพื่อคนทั้งมวล, ภาคีเครือข่ายขนส่งมวลชนทุกคนต้องขึ้นได้, ผู้แทนคณะกรรมการว่าด้วยสิทธิคนพิการแห่งสหประชาชาติ, ผู้แทนสมาคมคนตาบอดแห่งประเทศไทย, เจ้าหน้าที่ท่าอากาศยาน, เจ้าหน้าที่การรถไฟแห่งประเทศไทย, เจ้าหน้าที่แขวงทางหลวง กทม., เจ้าหน้าที่กรมส่งเสริมและพัฒนาคุณภาพชีวิตคนพิการ และผู้มีส่วนเกี่ยวข้อง ณ อาคารผู้โดยสาร ท่าอากาศยานดอนเมือง (ทดม.)
ทั้งนี้ ทดม. ในฐานะผู้ให้บริการท่าอากาศยานมีความมุ่งมั่นในการยกระดับการให้บริการและสิ่งอำนวยความสะดวกต่าง ๆ โดยคำนึงถึงความปลอดภัยของผู้โดยสารและผู้ใช้บริการ เพื่อการให้บริการที่มีคุณภาพ ปราศจากข้อจำกัดในการเข้าถึงของผู้ใช้งาน และสร้างความพึงพอใจสูงสุด ภายใต้คำขวัญ "ปลอดภัยคือมาตรฐาน บริการคือหัวใจ" ผู้โดยสารและผู้ใช้บริการสามารถแนะนำหรือติชม ทดม. ได้ที่ศูนย์ประชาสัมพันธ์ ทดม. โทร 02 535 1192 ตลอด 24 ชั่วโมง

ที่มา : https://www.thaigov.go.th/news/contents/details/39394