รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม รับเรื่องร้องขอความเป็นธรรมจากกลุ่มผู้เสียหายกรณีถูกหลอกให้ลงทุนแชร์ทองคำ มูลค่าความเสียหายกว่า ๑,๕๐๐ ล้านบาท


วันพุธที่ 24 กุมภาพันธ์ 2564
ผู้ช่วยรัฐมนตรีประจำกระทรวงยุติธรรม รับเรื่องร้องขอความเป็นธรรมจากกลุ่มผู้เสียหายกรณีถูกหลอกให้ลงทุนแชร์ทองคำ มูลค่าความเสียหายกว่า ๑,๕๐๐ ล้านบาท
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม รับเรื่องราวร้องทุกข์จากผู้เสียหายกว่า ๑๐๐ คน ซึ่งถูกบริษัทโกลด์ฟาเธอร์ ๑๙๗๘ จำกัด หลอกให้ลงทุนแชร์ทองคำ รวมมูลค่าความเสียหายกว่า ๑,๕๐๐ ล้านบาท
ในวันอังคารที่ ๒๓ กุมภาพันธ์ ๒๕๖๔ เวลา ๑๑.๐๐ น. ณ ห้องสนฉัตร ชั้น ๓ ที่ทำการกระทรวงยุติธรรม ถนนแจ้งวัฒนะ กรุงเทพมหานคร นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม รับเรื่องราวร้องทุกข์จากผู้เสียหายกว่า ๑๐๐ คน ซึ่งถูกบริษัทโกลด์ฟาเธอร์ ๑๙๗๘ จำกัด หลอกให้ลงทุนแชร์ทองคำ รวมมูลค่าความเสียหายกว่า ๑,๕๐๐ ล้านบาท โดยมีข้อเรียกร้องถึงกระบวนการยุติธรรม หลังจากดำเนินการร้องขอความเป็นธรรมจากกระทรวงยุติธรรมและกรมสอบสวนคดีพิเศษ ในระยะ ๒ ปีที่ผ่านมา แต่กรณีดังกล่าวยังไม่รับเป็นคดีพิเศษ และคดีไม่มีความคืบหน้า แม้ที่ผ่านมาจะมีการจับกุมเจ้าของบริษัทได้แล้ว ๒ คน และยังมีผู้ร่วมขบวนการ อีก ๕ คน แต่ขณะนี้ผู้ต้องหาได้รับการประกันตัว และยังไม่มีการยึดทรัพย์ใด ๆ มาคืนให้กับผู้เสียหาย
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม กล่าวว่า กรณีแชร์โกลด์ฟาเธอร์ ๑๙๗๘ ยังไม่เข้าหลักเกณฑ์เป็นคดีพิเศษเนื่องจาก ในขณะนั้นยังมีผู้เสียหายไม่ถึง ๓๐๐ คนและมีมูลค่าความเสียหายยังไม่ถึง ๑๐๐ ล้านบาท ทั้งนี้ แชร์ลูกโซ่เป็นปัญหาใหญ่ที่รัฐบาล โดยพลเอกประยุทธ์ จันทร์โอชา นายกรัฐมนตรี ได้ยกให้เป็นวาระแห่งชาติมาตั้งแต่ปี ๒๕๖๐ และเป็นหนึ่งใน ๑๒ นโยบายเร่งด่วนของรัฐบาลเรื่องการแก้ปัญหาฉ้อโกงประชาชน การลดความเหลื่อมล้ำ ซึ่งได้มีการแถลงต่อรัฐสภาไปแล้ว พร้อมสั่งการให้พรรคพลังประชารัฐ พรรคประชาธิปัตย์ พรรคภูมิใจไทยและพรรคไทรักธรรม และหน่วยงานที่เกี่ยวข้อง อาทิ กระทรวงยุติธรรม สำนักงานตำรวจแห่งชาติ กระทรวงดิจิทัลเพื่อเศรษฐกิจและสังคม สำนักงานคณะกรรมการคุ้มครองผู้บริโภค กรมสอบสวนคดีพิเศษ และภาคประชาชน ศึกษาปัญหาดังกล่าวเพื่อหาแนวทางแก้ปัญหาเรื่องดังกล่าวได้อย่างมีประสิทธิภาพมากยิ่งขึ้น
อย่างไรก็ตาม ปัญหาแชร์ลูกโซ่ในปัจจุบันมีกฎหมายที่สามารถเอาผิดได้อยู่หลายฉบับ ทั้งความผิดด้านอาญาและการยึดทรัพย์ ซึ่งพลเอกประวิตร  วงษ์สุวรรณ รองนายกรัฐมนตรี ได้ผลักดันให้มีการแก้ไขกฎหมาย และขับเคลื่อนร่างพระราชบัญญัติป้องกันและปราบปรามแชร์ลูกโซ่ โดยขณะนี้ได้มีการเข้าสู่การพิจารณาแล้ว นอกจากนี้ นายสมศักดิ์ เทพสุทิน รัฐมนตรีว่าการกระทรวงยุติธรรมได้มีนโยบายเชิงรุกในการป้องกันและปราบปรามปัญหาแชร์ลูกโซ่ดังจะเห็นได้จากการดำเนินคดี แชร์ Forex ที่ทำให้สังคมเห็นแล้วว่ากระทรวงยุติธรรม เร่งรัดติดตามดำเนินคดีกับผู้กระทำความผิดอย่างต่อเนื่อง โดยไม่ปล่อยให้ผู้เสียหายลอยนวล มีการติดตามจับกุมยึดทรัพย์สินผู้กระทำความผิดเป็นระยะ จึงอยากเป็นกำลังใจให้ผู้เสียหายทุกคนอย่าได้ท้อแท้จนสิ้นหวังแล้วหันไปประกอบอาชญากรรมเสียเอง ตนจะนำเรื่องดังกล่าวเข้าสู่การประชุมคณะกรรมการศูนย์ปฏิบัติการป้องกันและปราบปรามการกระทำผิด การฉ้อโกงประชาชนในลักษณะแชร์ลูกโซ่  ครั้งที่ ๑/๒๕๖๔ ในวันพรุ่งนี้ ซึ่งมีผู้แทนจากหน่วยงานที่เกี่ยวข้อง อาทิ สำนักงานตำรวจแห่งชาติ สำนักงานคณะกรรมการป้องกันและปราบปรามยาเสพติด สำนักงานป้องกันและปราบปรามการฟอกเงิน เข้าร่วมประชุมฯ จึงขอให้กลุ่มผู้เสียหายส่งตัวแทนเข้าร่วมการประชุมฯ ด้วยเ พื่อให้เกิดความเข้าใจในกระบวนงานร่วมกัน ทั้งนี้ หากผู้เสียหายมีความวิตกกังวลว่าจะไม่ได้รับความเป็นธรรมหรือเกรงว่าคดีจะล่าช้าจนเกิดความเสียหายลุกลาม สามารถติดต่อกระทรวงยุติธรรมโดยตรงได้ตามนโยบายของนายสมศักดิ์  เทพสุทิน รัฐมนตรีว่าการกระทรวงยุติธรรม ในการอำนวยความยุติธรรมเชิงรุก สร้างสุขให้กับประชาชน โดยติดต่อมาที่สายด่วน โทร. ๑๑๑๑ กด ๗๗ ไม่มีค่าใช้จ่ายใด ๆ ตลอด  ๒๔  ชั่วโมง

ที่มา : https://www.thaigov.go.th/news/contents/details/39376