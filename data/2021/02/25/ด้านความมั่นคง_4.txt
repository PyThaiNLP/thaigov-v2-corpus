รัฐบาลไทย-ข่าวทำเนียบรัฐบาล-กสร.จับมือสมาคมความปลอดภัยฯ ฝึกฟรีเจ้าหน้าที่ด้านความปลอดภัย มุ่งลดการเกิดอุบัติเหตุและโรคเนื่องจากการทำงาน


วันพุธที่ 24 กุมภาพันธ์ 2564
กสร.จับมือสมาคมความปลอดภัยฯ ฝึกฟรีเจ้าหน้าที่ด้านความปลอดภัย มุ่งลดการเกิดอุบัติเหตุและโรคเนื่องจากการทำงาน
กรมสวัสดิการและคุ้มครองแรงงานร่วมกับสมาคมส่งเสริมความปลอดภัยและอนามัยในการทำงาน (ประเทศไทย) ในพระราชูปถัมภ์ฯ จัดอบรมเจ้าหน้าที่ความปลอดภัยในการทำงาน ฟรีของขวัญปีใหม่ 2564 จากกระทรวงแรงงาน เพื่อลดการเกิดอุบัติเหตุและโรคเนื่องจากการทำงาน
นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายอภิญญา สุจริตตานันท์ อธิบดีกรมสวัสดิการและคุ้มครองแรงงาน เป็นประธานเปิดโครงการส่งเสริมและสนับสนุนภาคีเครือข่ายด้านความปลอดภัย อาชีวอนามัย และสภาพแวดล้อมในการทำงาน (SHAWPAT CSR) เมื่อวันที่ 24 กุมภาพันธ์ 2564 ณ ห้องประชุมเกวลินสฤษดิ์ สมาคมส่งเสริมความปลอดภัยและอนามัยในการทำงาน (ประเทศไทย) ในพระราชูปถัมภ์ฯ เปิดเผยว่า รัฐมนตรีว่าการกระทรวงแรงงาน มีนโยบายที่มุ่งพัฒนาคนให้มีความรู้ความเข้าใจเกี่ยวกับความปลอดภัยในการทำงาน เพื่อเป็นการป้องกันและลดอุบัติเหตุจากการทำงาน ทำให้ผู้ใช้แรงงาน ซึ่งเป็นพลังสำคัญในการส่งเสริมขีดความสามารถในการแข่งขัน และพัฒนาระบบเศรษฐกิจของประเทศได้มีคุณภาพชีวิตที่ดียิ่งขึ้น จึงมอบของขวัญปีใหม่ 2564 ภายใต้แคมเปญ “ฝึกฟรี มีทักษะ ชนะอุบัติภัย ใส่ใจแรงงาน” โดยมอบให้กรมสวัสดิการและคุ้มครองแรงงาน จัดฝึกอบรมในหลักสูตร “เจ้าหน้าที่ความปลอดภัยในการทำงานระดับบริหาร” ไม่เรียกเก็บค่าบริการ เพื่อช่วยแบ่งเบาภาระ ลดต้นทุน ค่าใช้จ่ายให้สถานประกอบกิจการ ในช่วงสถานการณ์โรคติดเชื้อไวรัสโคโรนา 2019 (covid-19) ซึ่งการอบรมในครั้งนี้ สมาคมส่งเสริมความปลอดภัยและอนามัยในการทำงาน (ประเทศไทย) ในพระราชูปถัมป์ฯ เป็นหน่วยฝึกอบรมที่ขึ้นทะเบียนกับกรมฯ ได้ให้ความร่วมมือจัดอบรมฟรี เพื่อสอดรับกับแนวนโยบายดังกล่าว
อธิบดี กสร. กล่าวต่อไปว่า การอบรมในครั้งนี้ มีผู้เข้ารับการอบรมประกอบด้วย ลูกจ้าง นายจ้าง จำนวน 45 คน ระยะเวลาการฝึกอบรมรวม 12 ชั่วโมง มีเนื้อหาหมวดวิชาการบริหารงานความปลอดภัย อาชีวอนามัย และสภาพแวดล้อมในการทำงาน หมวดวิชากฎหมายความปลอดภัย อาชีวอนามัย และสภาพแวดล้อมในการทำงาน และหมวดวิชาระบบการจัดการด้านความปลอดภัยในการทำงาน มีวัตถุประสงค์ เพื่อมุ่งหวังให้ผู้เข้ารับการอบรมตระหนักถึงความสำคัญของงานด้านความปลอดภัยในการทำงาน และนำความรู้ที่ได้รับไปพัฒนางานด้านความปลอดภัยในการทำงาน ลดการเกิดอุบัติเหตุและโรคเนื่องจากการทำงานลงหรือไม่เกิดขึ้น ซึ่งจะเป็นประโยชน์ต่อทั้งตัวผู้เข้ารับการอบรม เพื่อนร่วมงาน สถานประกอบกิจการและประเทศสืบไป

ที่มา : https://www.thaigov.go.th/news/contents/details/39397