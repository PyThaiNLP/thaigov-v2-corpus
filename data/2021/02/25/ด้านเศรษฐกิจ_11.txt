รัฐบาลไทย-ข่าวทำเนียบรัฐบาล-งานแถลงข่าวการดำเนินการของกระทรวงพาณิชย์


วันพุธที่ 24 กุมภาพันธ์ 2564
งานแถลงข่าวการดำเนินการของกระทรวงพาณิชย์
งานแถลงข่าวการดำเนินการของกระทรวงพาณิชย์เกี่ยวกับการฉวยโอกาสโก่งราคาสินค้าตามโครงการคนละครึ่งและเราชนะ
ตามที่ นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ได้สั่งการปลัดกระทรวงพาณิชย์ให้พาณิชย์ทุกจังหวัดลงพื้นที่ตรวจตราราคาสินค้าโดยเข้มงวด ป้องปรามไม่ให้มีการฉวยโอกาสขึ้นราคาสินค้า โดยเฉพาะร้านค้าในโครงการของรัฐบาล
นายสุพพัต อ่องแสงคุณ รองปลัดกระทรวงพาณิชย์ ในฐานะโฆษกกระทรวง เปิดเผยว่า กระทรวงพาณิชย์ได้มีการสั่งการให้สำนักงานพาณิชย์จังหวัดทั่วประเทศ ดำเนินการกำกับดูแล ไม่ให้มีการจำหน่ายสินค้าราคาแพงเกินสมควร และปิดป้ายแสดงสินค้าให้ชัดเจน ตาม พรบ. ว่าด้วยราคาสินค้าและบริการ พ.ศ. 2542 โดยให้สำนักงานพาณิชย์จังหวัดตรวจติดตามสถานการณ์การจำหน่ายสินค้า โดยเฉพาะกลุ่มร้านค้าที่เข้าร่วมโครงการของรัฐบาล ไม่ว่าจะเป็นเราชนะ คนละครึ่ง รวมถึงร้านธงฟ้าประชารัฐ อย่างใกล้ชิด พร้อมชี้แจงสร้างความเข้าใจในการปฏิบัติตาม พรบ. ว่าด้วยราคาสินค้าและบริการฯ ให้มีการปิดป้ายแสดงราคาอย่างชัดเจน ตรวจสอบการจำหน่าย และป้องปรามการฉวยโอกาสขึ้นราคาสินค้าแพงเกินสมควร กรณีมีข้อร้องเรียนการกระทำความผิด ให้ดำเนินการตรวจสอบโดยเร็วและดำเนินการตามกฎหมายอย่างเฉียบขาด และรายงานผลให้กระทรวงฯ ทราบทันที
เพื่อให้เป็นที่รับรู้แก่ประชาชนทั่วไป ให้สำนักงานพาณิชย์จังหวัดประชาสัมพันธ์การดำเนินการ โดยเน้นการป้องปรามการกระทำความผิดของร้านค้า หากพบหลักฐานว่าร้านค้าใดจำหน่ายสินค้าราคาแพงเกินสมควร จะถูกดำเนินคดีตามมาตรา 29 โดยมีโทษปรับไม่เกิน 140,000 บาท จำคุกไม่เกิน 7 ปี หรือทั้งจำทั้งปรับ หากประชาชนพบการกระทำความผิดให้แจ้งสายด่วนกรมการค้าภายใน 1569 หรือสำนักงานพาณิชย์จังหวัดทั่วประเทศ

ที่มา : https://www.thaigov.go.th/news/contents/details/39392