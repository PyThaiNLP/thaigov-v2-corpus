รัฐบาลไทย-ข่าวทำเนียบรัฐบาล-รมว.ยุติธรรม​ เป็นสักขีพยานรับมอบอุปกรณ์ตรวจวิเคราะห์สารเสพติดชนิดพกพาจาก UNODC เผยเครื่องใหม่ช่วยให้ผลตรวจแม่นยำขึ้น เสริมแกร่งการตรวจสารเคมีและสารตั้งต้น


วันพุธที่ 24 กุมภาพันธ์ 2564
รมว.ยุติธรรม​ เป็นสักขีพยานรับมอบอุปกรณ์ตรวจวิเคราะห์สารเสพติดชนิดพกพาจาก UNODC เผยเครื่องใหม่ช่วยให้ผลตรวจแม่นยำขึ้น เสริมแกร่งการตรวจสารเคมีและสารตั้งต้น
นายสมศักดิ์ เทพสุทิน รัฐมนตรีว่าการกระทรวงยุติธรรม ร่วมเป็นสักขีพยานในการรับมอบอุปกรณ์ตรวจวิเคราะห์สารเสพติดและสารเคมีโดยใช้เทคนิค Raman Spectroscopy ชนิดพกพา จาก สำนักงานว่าด้วยยาเสพติดและอาชญากรรมแห่งสหประชาชาติ
ในวันพุธที่ ๒๔ กุมภาพันธ์ ๒๕๖๔ เวลา ๐๙.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม ร่วมเป็นสักขีพยานในการรับมอบอุปกรณ์ตรวจวิเคราะห์สารเสพติดและสารเคมีโดยใช้เทคนิค Raman Spectroscopy ชนิดพกพา จาก สำนักงานว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime : UNODC) เพื่อนำไปใช้ประโยชน์ในการทดสอบสารต้องสงสัยในภาคสนาม ได้อย่างรวดเร็วและแม่นยำมากขึ้น โดยมี นายวิชัย ไชยมงคล เลขาธิการคณะกรรมการป้องกันและปราบปรามยาเสพติด (เลขาธิการ ป.ป.ส.) และนายเจเรมี ดักลาส ผู้แทนจาก UNODC ประจำภูมิภาคเอเชียตะวันออกเฉียงใต้และแปซิฟิก เข้าร่วมงาน ณ ศูนย์วิทยาศาสตร์ยาเสพติด สถาบันวิชาการและตรวจพิสูจน์ยาเสพติด สำนักงาน ปปส. กรุงเทพมหานคร (ทุ่งสองห้อง)
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า การส่งมอบอุปกรณ์ตรวจวิเคราะห์สารเสพติดและสารเคมีชนิดพกพาในครั้งนี้ เป็นไปตามแผน ที่จะเพิ่มศักยภาพในการตอบโต้ผู้ผลิตยาเสพติดที่ได้มีการพัฒนาการผลิตยาเสพติด โดยเปลี่ยนแปลงจากยาเสพติดจากพืช มาเป็นยาเสพติดสังเคราะห์ โดยสำนักงาน ป.ป.ส. ได้รับความร่วมมือจาก สำนักงานว่าด้วยยาเสพติดและอาชญากรรมแห่งสหประชาชาติ (UNODC) นำเอาเทคโนโลยีที่มีความทันสมัยมาช่วยในการทดสอบสารเสพติดและสารเคมี  ซึ่งอุปกรณ์ตรวจวิเคราะห์ดังกล่าวใช้เทคนิค Raman Spectroscopy ชนิดพกพา ทาง UNODC ได้มอบให้สำนักงาน ป.ป.ส. จำนวน ๒ เครื่อง เพื่อใช้ประโยชน์ในการเสริมประสิทธิภาพการสกัดกั้นยาเสพติดที่ลักลอบลำเลียงเข้ามาตามแนวชายแดน และเพื่อใช้ในการตรวจสารเสพติดและสารเคมีที่ลักลอบนำเข้ามาทาง ท่าอากาศยาน ท่าเรือ และพื้นที่อื่นๆ ทั่วประเทศ
รัฐมนตรีว่าการกระทรวงยุติธรรม กล่าวอีกว่า “ขอขอบคุณ UNODC อีกครั้งสำหรับความร่วมมือครั้งนี้ ซึ่งปฏิเสธไม่ได้ว่าในการแก้ปัญหายาเสพติดนั้น การบูรณาการความร่วมมือกันของหน่วยงานภาคีระดับประเทศและระดับภูมิภาคเป็นสิ่งสำคัญ เพราะนอกจากจะหาแนวทางแก้ปัญหาร่วมกันแล้ว ยังได้แลกเปลี่ยนเรียนรู้ และส่งเสริมการทำงานให้กันอีกด้วย ทั้งนี้ สำนักงาน ป.ป.ส. และ UNODC หลังจากนี้จะพัฒนาความร่วมมือในการแก้ไขปัญหายาเสพติดในระดับประเทศ และระดับภูมิภาค โดยจะสนับสนุนการฝึกอบรมให้แก่เจ้าหน้าที่ สนับสนุนอุปกรณ์ที่จำเป็น เน้นความร่วมมือในหลายมิติ อาทิ การควบคุมชายแดนเพื่อต่อต้านการลักลอบค้ายาเสพติดข้ามชาติ การพัฒนาศักยภาพเจ้าหน้าที่ในการสืบสวนสอบสวนการกระทำความผิดที่เกี่ยวข้องกับยาเสพติดโดยใช้สกุลเงินดิจิทัลหรือคริปโตเคอร์เรนซี และเว็บลับ การลักลอบค้ายาเสพติดทางทะเล การศึกษาวิจัยสถานการณ์ยาเสพติดในภูมิภาค ตลอดจนการป้องกันการใช้ยาเสพติดในกลุ่มเด็ก เยาวชน และประชาชนทั่วไป เป็นต้น”

ที่มา : https://www.thaigov.go.th/news/contents/details/39381