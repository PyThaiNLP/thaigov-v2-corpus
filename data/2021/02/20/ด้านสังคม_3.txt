รัฐบาลไทย-ข่าวทำเนียบรัฐบาล-พม. จับมือหน่วยงานภาคีเครือข่าย ลงพื้นที่ช่วยกลุ่มเปราะบางอย่างต่อเนื่อง เพื่อเข้าถึงสิทธิตามโครงการเราชนะ


วันศุกร์ที่ 19 กุมภาพันธ์ 2564
พม. จับมือหน่วยงานภาคีเครือข่าย ลงพื้นที่ช่วยกลุ่มเปราะบางอย่างต่อเนื่อง เพื่อเข้าถึงสิทธิตามโครงการเราชนะ
พม. จับมือหน่วยงานภาคีเครือข่าย ลงพื้นที่ช่วยกลุ่มเปราะบางอย่างต่อเนื่อง เพื่อเข้าถึงสิทธิตามโครงการเราชนะ
วันนี้ (19 ก.พ. 64) เวลา 17.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม  กรุงเทพฯ นายอนุกูล  ปีดแก้ว รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวง พม. เปิดเผยว่า ตามที่รัฐบาลมีโครงการเราชนะเพื่อช่วยเหลือประชาชนเนื่องจากสถานการณ์การแพร่ระบาดระลอกใหม่ของโรคติดเชื้อไวรัสโคโรนา 2019 (โควิด-19) ด้วยการลดภาระค่าครองชีพโดยสนับสนุนเงิน 3,500 บาท เป็นระยะเวลา 2 เดือน ซึ่งให้สิทธิกับกลุ่มผู้มีบัตรสวัสดิการแห่งรัฐและกลุ่มผู้มีแอปพลิเคชัน“เป๋าตัง”สำหรับกลุ่มอื่นได้เปิดให้ลงทะเบียนออนไลน์ผ่าน www.เราชนะ.com ตั้งแต่วันที่ 29 ม.ค. - 12 ก.พ. 64 ทั้งนี้ กระทรวงการพัฒนาสังคมและความมั่นคงของมนุษย์ (พม.) มีความห่วงใยประชาชนกลุ่มเป้าหมายที่เป็นกลุ่มเปราะบาง เช่น ผู้สูงอายุ คนพิการและผู้ด้อยโอกาส พร้อมทั้งสนับสนุนให้สามารถเข้าถึงสิทธิตามโครงการเราชนะของรัฐบาล
นายอนุกูล กล่าวว่า ที่ผ่านมา กระทรวง พม. มีแนวทางสนับสนุนให้กลุ่มเป้าหมายที่เป็นกลุ่มเปราะบาง และผู้รับบริการในสถานรองรับของกระทรวง พม. ที่มีคุณสมบัติครบถ้วน มีสิทธิเข้าร่วมโครงการฯ โดยการประชาสัมพันธ์ ให้กลุ่มเปราะบางมีโอกาสเข้าถึงสิทธิตามโครงการฯ ผ่านสายด่วน 1300 พร้อมทั้งมอบหมายให้พัฒนาสังคมและความมั่นคงของมนุษย์จังหวัด (พมจ.) ทุกจังหวัด ทีม One Home จังหวัด และอาสาสมัครพัฒนาสังคมและความมั่นคงของมนุษย์ (อพม.) รวมทั้งภาคีเครือข่ายในพื้นที่ดำเนินการประชาสัมพันธ์ให้กลุ่มเป้าหมายดังกล่าวได้รับทราบ และลงทะเบียนตามช่วงเวลาที่กำหนด พร้อมทั้งเตรียมมาตรการช่วยเหลือรองรับกลุ่มเปราะบางที่ไม่ได้รับสิทธิตามโครงการเราชนะ โดยจะมีการประเมินสภาพครอบครัว เพื่อช่วยเหลือสวัสดิการตามภารกิจกระทรวง พม. และเสริมพลัง สร้างความเข้าใจ แนะนำทางเลือกของครอบครัวสำหรับการมีรายได้และอาชีพ รวมทั้งติดตามการช่วยเหลืออย่างต่อเนื่อง
นายอนุกูล กล่าวต่อไปว่า การลงทะเบียนโครงการเราชนะ สำหรับผู้ที่ไม่มีสมาร์ทโฟน รวมทั้งประชาชนกลุ่มเปราะบาง เช่น ผู้สูงอายุ คนพิการ และผู้ด้อยโอกาส ที่ไม่สามารถเข้าถึงระบบอินเทอร์เน็ตได้ สามารถลงทะเบียนได้ที่ธนาคารกรุงไทย หรือจุดบริการเคลื่อนที่ ตั้งแต่วันที่ 15  กุมภาพันธ์ ถึง 5 มีนาคม 2564 ทั้งนี้ หากยังมีกลุ่มเปราะบางที่ไม่สามารถลงทะเบียนในโครงการดังกล่าวได้ กระทรวง พม. โดย สำนักงาน พมจ. ทีม One Home จังหวัด และ อพม. ร่วมกับกระทรวงมหาดไทย กระทรวงสาธารณสุข และธนาคารกรุงไทย จำกัด (มหาชน) ดำเนินการช่วยเหลือและอำนวยความสะดวกให้กลุ่มเปราะบางดังกล่าว โดยมีหน่วยเคลื่อนที่ลงไปสำรวจระดับพื้นที่เพื่อให้ครอบคลุมประชาชนกลุ่มเปราะบางและลดความเหลื่อมล้ำในการเข้าถึงสิทธิตามโครงการฯ ทั้งนี้ ผู้ที่ประสงค์จะรับสิทธิจะต้องนำบัตรประชาชนแบบสมาร์ทการ์ดที่ยังไม่หมดอายุ และมายืนยันรับสิทธิด้วยตนเองเท่านั้น ไม่สามารถมอบอำนาจให้ผู้อื่นดำเนินการแทนได้ เนื่องจากจะต้องมีการเก็บข้อมูลเพื่อยืนยันตัวตน อันจะเป็นการรักษาผลประโยชน์ของผู้ลงทะเบียนเอง และป้องกันไม่ให้มีการสวมสิทธิได้ อย่างไรก็ตาม สำหรับกลุ่มเปราะบางที่อยู่ภาวะยากลำบากและมีข้อจำกัดในการเดินทางไปลงทะเบียน สามารถแจ้งศูนย์ช่วยเหลือสังคม สายด่วน พม. 1300 ซึ่งกระทรวง พม. ร่วมกับหน่วยงานที่เกี่ยวข้อง จะลงพื้นที่ไปอำนวยความสะดวก และประเมินสภาพครอบครัวเพื่อให้ความช่วยเหลือในการเข้าถึงสิทธิตามโครงการฯ
นายอนุกูล กล่าวเพิ่มเติมว่า นอกจากนี้  กระทรวง พม. ยังมีการดำเนินงานเพื่อให้ความช่วยเหลือกลุ่มเปราะบางตามระเบียบของกระทรวง พม. การจัดโครงการ พม. Mobile ปันสุข สู่ชุมชน เพื่อระดมทรัพยากรจากภาคส่วนที่เกี่ยวข้อง และจัดสรรทรัพยากรให้ตรงกับความต้องการให้กับประชาชนโดยการเพิ่มช่องทางการให้บริการแก่ประชาชน มีการจัดรถ Mobile ลงไปในพื้นที่ที่ประสบปัญหา ช่วยเหลือเยียวยาให้คลี่คลายจากสถานการณ์ความเดือดร้อน รวมทั้งมีศูนย์บริการคนพิการที่มีอยู่ในทุกจังหวัดทั่วประเทศเพื่อช่วยเหลือคนพิการในการเข้าถึงระบบเทคโนโลยีและแอปพลิเคชันต่างๆ ตามเงื่อนไขของโครงการเราชนะ ทั้งนี้ หากประชาชน มีข้อสงสัย เกี่ยวกับโครงการเราชนะ สามารถสอบถามรายละเอียดเพิ่มเติมได้ที่ โทร. 02 – 111 – 1144 ตลอด 24 ชั่วโมง และหากประชาชนต้องการได้รับความช่วยเหลือเป็นกรณีพิเศษ เช่น เป็นผู้สูงอายุ คนพิการหรือเป็นผู้ป่วยติดเตียง  สามารถให้ผู้ดูแลหรือคนในครอบครัวติดต่อไปยัง สำนักงาน พมจ. ทุกจังหวัด หรือ ศูนย์ช่วยเหลือสังคมสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/39263