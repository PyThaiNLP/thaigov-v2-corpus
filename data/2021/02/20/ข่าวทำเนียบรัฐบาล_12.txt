รัฐบาลไทย-ข่าวทำเนียบรัฐบาล-นายกรัฐมนตรีย้ำรัฐบาลพร้อมพัฒนา โครงการที่ทำมา แก้ไขความอ่อนแอทางเศรษฐกิจ เพื่อประชาชนได้รับประโยชน์มากยิ่งขึ้น 


วันศุกร์ที่ 19 กุมภาพันธ์ 2564
พิมพ์
นายกรัฐมนตรีย้ำรัฐบาลพร้อมพัฒนา โครงการที่ทำมา แก้ไขความอ่อนแอทางเศรษฐกิจ เพื่อประชาชนได้รับประโยชน์มากยิ่งขึ้น
นายกรัฐมนตรีย้ำรัฐบาลพร้อมพัฒนา โครงการที่ทำมา แก้ไขความอ่อนแอทางเศรษฐกิจ เพื่อประชาชนได้รับประโยชน์มากยิ่งขึ้น
วันนี้ (20 ก.พ. 64) เวลา 21.05 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 26 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล ย้ำโครงการต่าง ๆ ที่ดำเนินมาจำเป็นต้องดำเนินการต่อไป และจะพัฒนาให้ประชาชนได้รับประโยชน์มากยิ่งขึ้น
นายกรัฐมนตรียืนยันพร้อมพัฒนาโครงการต่าง ๆ เพื่อดูแลประชาชน เช่น โครงการหลักประกันสุขภาพ เพิ่มสิทธิประโยชน์กว่า 50 รายการ เช่น เพิ่มบัญชียาที่สามารถเบิกค่าใช้จ่ายได้ โรคเอส์ มะเร็งเต้านม มะเร็งต่อมน้ำเหลือง เป็นต้น  การช่วยเหลือเกษตรกรยังจะต้องดำเนินการต่อไป แต่ต้องลดค่าใช้จ่ายให้ได้มากที่สุด โดยปรับเปลี่ยนรูปแบบการทำเกษตรเป็นเกษตรแนวใหม่   หากไม่มีการพัฒนาคาดการณ์ว่าแนวโน้มการใช้เงินอุดหนุนราคา จะมากขึ้นเรื่อย ๆจึงต้องพัฒนาให้เกษตรกรสามารถเข้าถึงโครงการของรัฐ เช่นการเกษตรแปลงใหญ่ และดำเนินงานตามโครงการในพระราชดำริควบคู่ไปด้วย ทั้งเศรษฐกิจพอเพียงและเกษตรทฤษฎีใหม่ โดยนายกรัฐมนตรีได้เร่งพัฒนาให้ทุกคนเข้าถึงสาธารณูปโภคและการบริการต่าง ๆ  อย่างทั่วถึงอย่างเชื่อมโยง
นายกรัฐมนตรียังชี้แจงถึงค่าแรงขั้นต่ำที่เพิ่มไว้แล้วก่อนหน้านี้ว่า เป็นการเพิ่มที่เร็วเกินไป ส่งผลให้โรงงานย้ายฐานการผลิตไปสู่ต่างประเทศ เพราะต้นทุนการผลิตในโรงงานสูงขึ้นในช่วงระยะเวลาอันสั้น โรงงานปรับตัวไม่ทัน อุตสาหกรรมที่ใช้แรงงานอย่างเข้มข้นย้ายฐานผลิตไปประเทศที่ค่าแรงถูกกว่า ทำให้ประเทศสูญเสียรายได้   ขณะที่อุตสาหกรรมที่ไม่ได้ย้ายฐานการผลิต  เกิดปัญหาการขาดแคลนแรงงาน มีการนำเข้าแรงงานจากประเทศเพื่อนบ้าน ทำให้เกิดปัญหาการลักลอบการนำแรงงานต่างด้าวเข้าประเทศตามมา ซึ่งรัฐบาลได้เร่งให้มีการลงทะเบียนแรงงานให้ถูกต้อง  สำหรับการทุจริตนั้น สั่งการให้สอบสวนและดำเนินการตามกระบวนการยุติธรรม
โครงสร้างการท่องเที่ยวต้องมีการพัฒนาในเชิงคุณภาพที่ควบคุมและดูแลได้ นอกจากนี้ยังสนับสนุนให้มีทางเลือกในการหารายได้ช่องทางอื่น เช่น การขายออนไลน์ ค้าขายข้ามชาติ โดยจะต้องพัฒนาแพลตฟอร์มของการเก็บภาษีการบริการจากต่างประเทศ
ขณะที่  โครงสร้างการขนส่งทางบกทางราง รถไฟฟ้าสายสีต่าง ๆ รถไฟทางคู่ อยู่ในแผนแม่บทของรถไฟฟ้าทั้งการขนส่ง การพัฒนาแหล่งน้ำเพื่อช่วยเกษตรกร ลดน้ำท่วม ลดภัยแล้งกระจายไปทั่วทุกภูมิภาคของประเทศพร้อมปรับเปลี่ยนโครงสร้างการผลิตเกษตรกรอย่างยั่งยืน  ผลิตสินค้าให้มีตลาดรองรับ โดยกำหนดนโยบายการเกษตร BCG  มีการใช้เทคโนโลยีเพื่อเพิ่มศักยภาพการผลิตแปรรูป สร้างมูลค่าเพิ่ม ส่งเสริมการตลาดทั้ง offline และ online ให้มีกระจายสินค้าให้ทั่วทุกภูมิภาค
นายกรัฐมนตรีกล่าวว่า รัฐบาลส่งเสริมการใช้โครงข่าย 4G 5G พร้อมพัฒนาโครงสร้างความถี่   ซึ่งไทยได้รับการจัดอันดับว่าเป็นประเทศที่มีอินเตอร์เน็ตเร็วที่สุดในโลกและมีสัญญาณครอบคลุมเกือบทุกพื้นที่ ขณะเดียวกันได้มีการพัฒนาแพลตฟอร์มต่าง ๆ เพื่อสร้างเศรษฐกิจให้ดีขึ้น โดยไม่ต้องพึ่งพาการส่งออกอย่างเดียวเหมือนที่ผ่านมา
นายกรัฐมนตรีย้ำการดูแลประชาชนทั้งในบัตรสวัสดิการแห่งรัฐ ค่าครองชีพ ค่ารถโดยสาร สำหรับผู้มีรายได้น้อย ซึ่งเป็นการให้เงินอย่างตรงจุด จัดลำดับผู้ที่มีความต้องการ เพิ่มโอกาสในการเข้าถึง ทำให้เกิดความเท่าเทียม  สำหรับโครงการที่ได้ดำเนินการไปแล้วเช่น โครงการฟื้นฟูชุมชนเมืองดินแดง โครงการพัฒนาที่อยู่อาศัยชุมชนริมคลองลาดพร้าว และริมคลองเปรมประชากร โครงการบ้านเช่าราคาถูกสำหรับผู้มีรายได้น้อย ผู้สูงอายุ ผู้พิการ และผู้ด้อยโอกาส เป็นการใช้เงินงบประมาณเงินกู้ที่มีความโปร่งใส
นายกรัฐมนตรีกล่าวว่า ปัญหาความอ่อนแอทางเศรษฐกิจของไทยเหล่านี้  ทำให้สิ่งแรกที่รัฐบาลจะต้องดูแลคือ เสถียรภาพทางสังคมและความสงบเรียบร้อยของบ้านเมือง เพื่อให้เกิดการพัฒนาเศรษฐกิจของประเทศและให้รายได้ที่เข้าประเทศกระจายไปสู่ประชาชนโดยตรงให้ได้มากที่สุดพร้อมย้ำว่ารัฐบาลตั้งใจปฏิบัติหน้าที่อย่างดีที่สุด
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39273