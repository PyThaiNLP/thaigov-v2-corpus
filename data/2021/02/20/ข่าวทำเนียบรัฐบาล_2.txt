รัฐบาลไทย-ข่าวทำเนียบรัฐบาล-นายกฯ ชี้แจงแก้ไขปัญหาพลังงานที่เป็นปัญหาสืบเนื่องมาจากรัฐบาลก่อนที่ตนเข้ารับตำแหน่ง ยืนยันไม่ต้องการแสวงหาผลประโยชน์  


วันศุกร์ที่ 19 กุมภาพันธ์ 2564
พิมพ์
นายกฯ ชี้แจงแก้ไขปัญหาพลังงานที่เป็นปัญหาสืบเนื่องมาจากรัฐบาลก่อนที่ตนเข้ารับตำแหน่ง ยืนยันไม่ต้องการแสวงหาผลประโยชน์
นายกฯ ชี้แจงแก้ไขปัญหาพลังงานที่เป็นปัญหาสืบเนื่องมาจากรัฐบาลก่อนที่ตนเข้ารับตำแหน่ง ยืนยันไม่ต้องการแสวงหาผลประโยชน์
วันนี้ (18 ก.พ.64) เวลา 23.30 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 25 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล โดยได้ชี้แจงต่อกรณีพลังงาน ดังนี้
นายกรัฐมนตรีได้กล่าวถึงกรณีก่อนการเข้าดำรงตำแหน่ง มีการอนุมัติด้านพลังงานไปแล้วกว่า 5,000 เมกกะวัตต์ ซึ่งเมื่อนายกรัฐมนตรีเข้าดำรงตำแหน่งก็ได้เร่งแก้ไขปัญหาที่เกิดขึ้นจากรัฐบาลก่อนหน้า ทั้งนี้ ในส่วนของการแก้ไขปัญหาอาจจะมีการแต่งตั้งบุคคลใกล้ชิดที่เชื่อใจ ร่วมช่วยแก้ไขปัญหา แต่เมื่อเวลาผ่านไปแก้ไขปัญหาแล้ว ก็พยายามกลับมาใช้กลไกปกติ โดยในฐานะนายกรัฐมนตรีคือการเป็นประธานการประชุมเพื่อรับฟังทุกหน่วยงาน และร่วมแก้ไขปัญหาตามหลักการมติที่ประชุม และเป็นเพียงการอนุมัติในหลักการ เพื่อให้หน่วยงานหลักคือกระทรวงพลังงานไปดำเนินการต่อตามมติของที่ประชุม ในส่วนของราคาน้ำมัน ขึ้นอยู่กับราคาต้นทุนและการจัดเก็บภาษีตามนโยบายของประเทศ
ในโอกาสนี้ นายกรัฐมนตรีได้กล่าวย้ำถึงการเข้ารับตำแหน่งว่าเข้ามาเพื่อแก้ปัญหาความขัดแย้ง และยืนยันว่าไม่ได้ปฏิบัติตนเป็นรัฏฐาธิปัตย์ ไม่ต้องการแสวงหาผลประโยชน์ ไม่ชอบการโกง โดยในตอนที่ดำรงตำแหน่ง คสช. ได้ถูกตรวจสอบ ทักท้วง และผ่านการฟ้องร้องมาตลอด อย่างไรก็ดี ตอนนี้ดำรงตำแหน่งพร้อม สส. ทุกท่าน ผ่านรัฐธรรมนูญฉบับเดียวกัน และได้รับการเสนอชื่อให้ดำรงตำแหน่งนายกรับมนตรี จึงหวังว่าทุกคนจะรับฟังตามหลักเกณฑ์ ให้เกียรติตามวัยวุฒิ และในรายละเอียดเรื่องพลังงานจะขอมอบหมายให้รองนายกรัฐมนตรีและรัฐมนตรีว่าการกระทรวงพลังงานเป็นผู้ชี้แจงต่อไป

ที่มา : https://www.thaigov.go.th/news/contents/details/39240