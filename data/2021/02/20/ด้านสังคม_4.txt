รัฐบาลไทย-ข่าวทำเนียบรัฐบาล-สธ.เผยผู้ติดเชื้อโควิดของไทยรักษาหายกลับบ้านได้ร้อยละ 94


วันศุกร์ที่ 19 กุมภาพันธ์ 2564
สธ.เผยผู้ติดเชื้อโควิดของไทยรักษาหายกลับบ้านได้ร้อยละ 94
กระทรวงสาธารณสุขเผยประเทศไทยควบคุมโรคได้ดี พบผู้ติดเชื้อลดลง ขณะที่ผู้ป่วยรักษาหาย 19,893 ราย คิดเป็นร้อยละ 94 ของผู้ติดเชื้อระลอกใหม่ ส่วนอัตราการเสียชีวิตต่ำกว่าระดับโลก ย้ำการกักตัวเอง 14 วัน เมื่อสัมผัสผู้ติดเชื้อ ช่วยป้องกันการแพร่เชื้อต่อ
กระทรวงสาธารณสุขเผยประเทศไทยควบคุมโรคได้ดี พบผู้ติดเชื้อลดลง ขณะที่ผู้ป่วยรักษาหาย 19,893 ราย คิดเป็นร้อยละ 94 ของผู้ติดเชื้อระลอกใหม่ ส่วนอัตราการเสียชีวิตต่ำกว่าระดับโลก ย้ำการกักตัวเอง 14 วัน เมื่อสัมผัสผู้ติดเชื้อ ช่วยป้องกันการแพร่เชื้อต่อ แม้พ้นการกักตัวยังต้องใส่หน้ากากและเว้นระยะห่าง
วันนี้ (19 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี  นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ของประเทศไทย วันนี้พบผู้ติดเชื้อรายใหม่ 130 ราย มาจากระบบเฝ้าระวังในโรงพยาบาล 61 ราย ค้นหาเชิงรุกในชุมชน 55 ราย และเดินทางมาจากต่างประเทศ 14 ราย รักษาหายเพิ่มขึ้น 124 ราย เสียชีวิต 1 คน ทำให้ผู้ติดเชื้อสะสมระลอกใหม่ ตั้งแต่วันที่ 15 ธันวาคม 2563 - 19 กุมภาพันธ์ 2564 มีจำนวน 21,004 ราย หายป่วยสะสม 19,893 ราย คิดเป็นร้อยละ 94 ยังอยู่ระหว่างการรักษา 1,088 ราย เสียชีวิตสะสม 23 ราย ผู้ติดเชื้อรายใหม่มี 6 จังหวัด ได้แก่ สมุทรสาคร 71 ราย ปทุมธานี 22 ราย นครปฐม 10 ราย กทม. 7 ราย พระนครศรีอยุธยา 4 ราย และนนทบุรี 2 ราย
“การควบคุมการแพร่ระบาดของโรคโควิด 19 ในระลอกใหม่ถือว่าควบคุมโรคได้ดี ในรอบสัปดาห์ที่ผ่านมาพบผู้ติดเชื้อรายใหม่ลดเหลือ 100 กว่ารายต่อวัน จากเดิม 700-800 รายต่อวัน เช่น สมุทรสาครและปทุมธานี ยังคัดกรองเชิงรุกต่อเนื่อง แต่จำนวนผู้ติดเชื้อไม่ได้สูงอย่างที่ผ่านมา เป็นผลมาจากมาตรการการกักตัว การค้นหาเชิงรุก การจำกัดวงไม่ให้เคลื่อนย้ายผู้ติดเชื้อ มาตรการสวมหน้ากาก ล้างมือ และเว้นระยะห่าง ส่วนอัตราการเสียชีวิตภาพรวมอยู่ที่ร้อยละ 0.33 ถือว่าน้อยกว่าของโลกซึ่งอัตราการเสียชีวิตอยู่ที่ร้อยละ 2.21” นายแพทย์เฉวตสรรกล่าว
นายแพทย์เฉวตสรร กล่าวต่อว่า ขอย้ำว่ามาตรการกักตัวมีความสำคัญและจำเป็น เช่นกรณี จ.นครราชสีมาที่พบเด็กอายุ 7 ปีติดเชื้อจากมารดาที่ติดเชื้อจากตลาด จ.ปทุมธานี บิดาและลูกสาวที่กักตัวในโรงพยาบาลก็ทำให้ ไม่แพร่เชื้อสู่ผู้อื่น ดังนั้น ขอความร่วมมือประชาชนเมื่อมีอาการป่วย หรือสงสัยว่าสัมผัสผู้ติดเชื้อ ควรแยกตัวออกจากคนในครอบครัว รีบไปพบแพทย์เพื่อตรวจหาเชื้อ แม้ว่าผลตรวจเป็นลบยังคงต้องกักตัวต่อให้ครบ 14 วัน เพื่อให้แน่ใจว่าไม่ติดเชื้อ และสวมหน้ากากอนามัยตลอดเวลา เพื่อป้องกันการแพร่เชื้อไปสู่ผู้อื่นได้ รวมทั้ง เมื่อพ้นการกักตัวจากการเป็นผู้สัมผัสเสี่ยงสูงแล้ว การสวมหน้ากากและเว้นระยะห่างยังเป็นมาตรการที่ต้องดำเนินการต่อเพื่อช่วยป้องกันและควบคุมโรค
************************** 19 กุมภาพันธ์ 2564

ที่มา : https://www.thaigov.go.th/news/contents/details/39264