รัฐบาลไทย-ข่าวทำเนียบรัฐบาล-นายกรัฐมนตรีชี้แจงขอให้ระมัดระวังการอภิปรายกล่าวหาโดยไม่มีหลักฐานถือเป็นการก้าวล่วงหมิ่นประมาท 


วันศุกร์ที่ 19 กุมภาพันธ์ 2564
พิมพ์
นายกรัฐมนตรีชี้แจงขอให้ระมัดระวังการอภิปรายกล่าวหาโดยไม่มีหลักฐานถือเป็นการก้าวล่วงหมิ่นประมาท
นายกรัฐมนตรีชี้แจงขอให้ระมัดระวังการอภิปรายกล่าวหาโดยไม่มีหลักฐานถือเป็นการก้าวล่วงหมิ่นประมาท
วันนี้ (19 ก.พ. 64) เวลา 15.30 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 26 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล กรณีมีการกล่าวหาว่าประพฤติทุจริตมิชอบ ดังนี้
นายกรัฐมนตรีชี้แจงกรณีที่มีการกล่าวหาเรื่องการใช้อำนาจหน้าที่ในทางที่ผิด ยืนยันไม่มีส่วนรู้เห็นต่อการทุจริตที่มีการกล่าวอ้าง กรณีการเจรจาซื้อขายผ่านระบบ G to G ไม่มีประเทศใดเป็นเจ้าของกิจการเอง รับรองได้ว่าบริษัทที่มาเจรจรานั้นเป็นบริษัทที่รัฐบาลรับรอง และจากรูปถ่ายนายกรัฐมนตรีที่นำมาแสดงในที่ประชุมไม่ได้เป็นการเดินทางไปต่างประเทศเพื่อซื้อยุทโธปกรณ์ เป็นเพียงการเดินทางเพื่อไปเจรจาระหว่างประเทศ ส่วนกรณีการจัดซื้อรถบัสกองทัพบก มีการดำเนินการเป็นขั้นตอนของกองทัพ ผ่านการอนุมัติงบประมาณ 2 ระยะ กำหนดกรอบ TOR ตามวัตถุประสงค์ตามกระบวนการ และเป็นการบริหารงานภายในหน่วยงาน ไม่ได้บิดเบือนฝืนกฎหมาย
ทั้งนี้ ขอชี้แจงให้ชัดเจนมีการกล่าวหาหลายครั้งโดยใช้คำว่า งบกลางที่พิสูจน์ไม่ได้ ทั้งที่จริงรัฐบาลดำเนินการใช้งบกลางผ่านการประชุมคณะรัฐมนตรี ซึ่งจะใช้เพื่อการช่วยเหลือเร่งด่วนที่ไม่มีแผนงานประจำปีเท่านั้น นายกรัฐมนตรีย้ำ การกล่าวหาในการอภิปรายไม่ไว้วางใจนี้ ต้องมีหลักฐานข้อเท็จจริงที่ตรวจสอบได้ตามกระบวนการ ขอให้พึงระวังอาจมีการฟ้องร้องดำเนินการตามกฎหมายได้ อย่างไรก็ดี มั่นใจในความถูกต้อง สังคมและประชาชนจะเป็นผู้ตัดสินเอง

ที่มา : https://www.thaigov.go.th/news/contents/details/39254