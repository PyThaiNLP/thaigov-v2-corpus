รัฐบาลไทย-ข่าวทำเนียบรัฐบาล-นายกรัฐมนตรีฝากสร้างบรรยากาศที่ดีในสภาฯ พร้อมกำกับดูแลรัฐมนตรีทุกคน ยืนยันทุกหน่วยงานพร้อมให้มีการตรวจสอบตามกฎหมาย  


วันศุกร์ที่ 19 กุมภาพันธ์ 2564
พิมพ์
นายกรัฐมนตรีฝากสร้างบรรยากาศที่ดีในสภาฯ พร้อมกำกับดูแลรัฐมนตรีทุกคน ยืนยันทุกหน่วยงานพร้อมให้มีการตรวจสอบตามกฎหมาย
นายกรัฐมนตรีฝากสร้างบรรยากาศที่ดีในสภาฯ พร้อมกำกับดูแลรัฐมนตรีทุกคน ยืนยันทุกหน่วยงานพร้อมให้มีการตรวจสอบตามกฎหมาย
วันนี้ (18 ก.พ.64) เวลา 22.30 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 25 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล โดยนายกรัฐมนตรีชี้แจงต่อสภาถึงบรรยากาศในสภาที่มีการกล่าวพาดพิง ดูถูก ซึ่งในฐานะนายกรัฐมนตรีอดทนได้ แต่ขอฝากสมาชิกสภาฯ ให้เปิดใจรับฟังการตอบตามหลักการเหตุผล ทั้งนี้ยืนยันไม่คิดจะปกป้องใคร ในฐานะนายกรัฐมนตรีได้กำกับดูแลด้านนโยบายและควบคุมการทำงานให้ถูกต้อง แต่หากมีการกระทำผิดทุกหน่วยงานพร้อมให้ตรวจสอบ และจะไม่ปกป้องใครหากมีการกระทำผิด
นายกรัฐมนตรีกล่าวถึงกรณีระบบการศึกษาว่าทุกคนคงต้องยอมรับว่าระบบการศึกษามีปัญหา รัฐบาลจึงวางแนวทางที่จะปฏิรูปการศึกษา แก้ปัญหาเชิงโครงสร้าง และ พ.ร.บ.การศึกษาแห่งชาติจะเข้าสภาในสมัยการประชุมหน้า ซึ่งขณะนี้อยู่ระหว่างการเปลี่ยนผ่าน ปรับปรุง อย่างไรก็ตามต้องดำเนินการไปตามระบบ ตามกฎหมาย มองที่อุปสรรค ผู้มีส่วนได้ส่วนเสีย
อย่างไรก็ตาม นายกรัฐมนตรีได้กล่าวถึงบรรยากาศของการอภิปรายไม่ไว้วางใจครั้งนี้ ที่มีบรรยากาศของการดูถูกเหยียดหยาม ซึ่งนายกรัฐมนตรีก็อดทนมาตลอด พร้อมฝากถึงสถานการณ์นอกสภาฯ บุคคลที่อยู่เบื้องหลังการเคลื่อนไหวของเด็ก นักเรียน นักศึกษา ขอให้พิจารณาการกระทำให้คิดถึงเด็กที่ควรให้ความสำคัญกับการศึกษาของตนเป็นลำดับแรก พร้อมทิ้งท้ายไม่ต้องการให้สถานการณ์ภายนอกลุกลามนอกเหนือการควบคุม

ที่มา : https://www.thaigov.go.th/news/contents/details/39239