รัฐบาลไทย-ข่าวทำเนียบรัฐบาล-นายกฯ ไม่เกี่ยวข้องกับการบรรจุตำรวจชั้นสัญญาบัตร มีรายละเอียดชี้แจงได้


วันศุกร์ที่ 19 กุมภาพันธ์ 2564
พิมพ์
นายกฯ ไม่เกี่ยวข้องกับการบรรจุตำรวจชั้นสัญญาบัตร มีรายละเอียดชี้แจงได้
นายกฯ ไม่เกี่ยวข้องกับการบรรจุตำรวจชั้นสัญญาบัตร มีรายละเอียดชี้แจงได้
วันนี้ (19 ก.พ. 64) เวลา 13.30 น. ณ ห้องประชุมสภาผู้แทนราษฎร อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวชี้แจงในการประชุมสภาผู้แทนราษฎร ชุดที่ 25 ปีที่ 2 ครั้งที่ 26 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล ต่อกรณีการถูกอภิปรายไม่ไว้วางใจกรณีการบรรจุตำรวจชั้นสัญญาบัตร ดังนี้
นายกรัฐมนตรีแจกแจงหลักเกณฑ์การบรรจุตำรวจชั้นสัญญาบัตรเป็นกรณี 1. รับจากโรงเรียนนายร้อยตำรวจ ปีละประมาณ 300 นาย 2. การสอบคัดเลือกเลื่อนระดับจากตำรวจชั้นประทวนเป็นสัญญาบัตรภายในอีกประมาณปีละ 200 นาย 3. การสอบคัดเลือกจากบุคคลภายนอกที่มีวุฒิปริญญาตรีด้านกฎหมายมาเป็นตำรวจชั้นสัญญาบัตร และพนักงานสอบสวน ปีละประมาณ 200 นาย 4. การบรรจุแต่งตั้งจากวุฒิที่ขาดแคลน ซึ่งสำนักงานตำรวจแห่งชาติฝึกอบรมเองไม่ได้ เช่น แพทย์ นักวิทยาศาสตร์ การเงิน และคอมพิวเตอร์ ปีละประมาณ 200 นาย 5. การบรรจุแต่งตั้งจากทายาทของตำรวจที่เสียชีวิตจากการปฏิบัติหน้าที่ ปีละประมาณ 100 นาย รวมทั้งสิ้นปีละประมาณ 1,000 นาย ซึ่งจากการแจกแจงกฎเกณฑ์ตามนี้ การกล่าวหาว่านายกรัฐมนตรีบรรจุโดยใช้เส้นสายจึงไม่เป็นความจริง พร้อมยืนยันว่าการบรรจุแต่งตั้งนายตำรวจชั้นสัญญาบัตร ไม่เกี่ยวข้องกับอำนาจของนายกรัฐมนตรี แต่เป็นการบรรจุโดยสำนักงานตำรวจแห่งชาติ ตามคณะกรรมการในระดับที่เกี่ยวข้องเท่านั้น

ที่มา : https://www.thaigov.go.th/news/contents/details/39246