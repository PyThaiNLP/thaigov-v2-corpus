รัฐบาลไทย-ข่าวทำเนียบรัฐบาล-ประชาสัมพันธ์เชิญชวนผู้ประกอบการร้านค้าและผู้ให้บริการรายย่อยเข้าร่วมโครงการเราชนะ


วันพุธที่ 3 กุมภาพันธ์ 2564
พิมพ์
ประชาสัมพันธ์เชิญชวนผู้ประกอบการร้านค้าและผู้ให้บริการรายย่อยเข้าร่วมโครงการเราชนะ
ครม.มีมติเมื่อวันที่ 2 ก.พ.2564 กำหนดประเภทสินค้าที่ไม่ให้สิทธิ์ในโครงการเราชนะเพิ่มเติม (จากที่กำหนดไม่ให้ใช้จ่ายสำหรับสลากกินแบ่งรัฐบาล เครื่องดื่มแอลกอฮอล์ บุหรี่ หรือยาสูบ)
นางสาวกุลยา ตันติเตมิท ผู้ตรวจราชการกระทรวงการคลัง รักษาราชการแทนผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า คณะรัฐมนตรีได้มีมติ เมื่อวันที่ 2 กุมภาพันธ์ 2564 กำหนดประเภทสินค้าที่ไม่ให้สิทธิ์ในโครงการเราชนะเพิ่มเติม (จากที่กำหนดไม่ให้ใช้จ่ายสำหรับสลากกินแบ่งรัฐบาล เครื่องดื่มแอลกอฮอล์ บุหรี่ หรือยาสูบ) ได้แก่  สินค้าประเภททองคำ รวมถึงร้านค้าที่ขึ้นทะเบียนการขายทอดตลาด และการค้าของเก่าประเภท เพชร พลอย ทอง นาก เงิน หรืออัญมณี เนื่องจากเป็นสินค้าที่ไม่จำเป็นต่อการดำรงชีพ
สำหรับกลุ่มผู้ประกอบการร้านค้าธงฟ้าราคาประหยัดพัฒนาเศรษฐกิจท้องถิ่น (ร้านค้าธงฟ้าฯ) และร้านค้าคนละครึ่งไม่ต้องลงทะเบียนสมัครใหม่ และสามารถปรับปรุง (Update) แอปพลิเคชัน “ถุงเงิน” ให้เป็นเวอร์ชันล่าสุดเพื่อรองรับการใช้จ่ายของประชาชนผู้ได้รับสิทธิ์ในโครงการเราชนะได้ตั้งแต่วันที่ 4 กุมภาพันธ์ 2564 เวลา 12.00 น. เป็นต้นไป
โฆษกกระทรวงการคลังยังเน้นย้ำถึงความพร้อมในการเปิดรับสมัครผู้ประกอบการร้านค้าและผู้ให้บริการรายย่อยที่สนใจเข้าร่วมโครงการเราชนะ โดยผู้ประกอบการร้านค้าในกลุ่มร้านอาหารและเครื่องดื่มและร้านจำหน่ายสินค้าทั่วไปสามารถสมัครเข้าร่วมโครงการเราชนะได้ทางเว็บไซต์ www.คนละครึ่ง.com หรือติดต่อที่สาขาของธนาคารกรุงไทย จำกัด (มหาชน) สำหรับผู้ให้บริการรายย่อยที่มีสถานประกอบการเป็นหลักแหล่งและตรวจสอบได้หรือบริการขนส่งสาธารณะ สามารถสมัครเข้าร่วมโครงการเราชนะได้ทางเว็บไซต์ www.เราชนะ.com หรือติดต่อที่สาขาของธนาคารกรุงไทย จำกัด (มหาชน) โดยจะมีการแจ้งผลการสมัครเข้าร่วมโครงการผ่านข้อความสั้น (SMS) ซึ่งผู้ประกอบการร้านค้าและผู้ให้บริการรายย่อยที่ได้รับสิทธิ์เข้าร่วมโครงการสามารถดาวน์โหลดและยืนยันตัวตนบนแอปพลิเคชัน “ถุงเงิน” เพื่อใช้เป็นช่องทางในการรับชำระค่าสินค้าและบริการต่อไป ทั้งนี้ ผู้ประกอบการร้านค้าและผู้ให้บริการรายย่อยสามารถสมัครเข้าร่วมโครงการได้ตั้งแต่วันนี้จนถึง 31 มีนาคม 2564 และสามารถศึกษารายละเอียดเพิ่มเติมได้ทางเว็บไซต์ www.เราชนะ.com
ทั้งนี้ ล่าสุดมีประชาชนที่สนใจเข้าร่วมโครงการเราชนะและลงทะเบียนทางเว็บไซต์ www.เราชนะ.com แล้วประมาณ 8.4 ล้านคน อย่างไรก็ตาม ประชาชนที่ลงทะเบียนแล้ว แต่ได้รับ SMS แจ้งเตือนสถานะ “ลงทะเบียนไม่สำเร็จ” ซึ่งอาจเกิดจากความผิดพลาดในการกรอกเลขประจำตัวประชาชน เลขรหัสหลังบัตรประชาชน (Laser ID) ชื่อ ชื่อกลาง (ถ้ามี) นามสกุล วัน เดือน ปีเกิด สามารถลงทะเบียนใหม่ผ่านทางเว็บไซต์ www.เราชนะ.com ได้ทันที หลังจากได้รับ SMS แจ้งเตือนจนถึงวันที่ 12 กุมภาพันธ์ 2564
สำนักงานเศรษฐกิจการคลัง โทร. 0 2273 9020 ต่อ 3250 3423 3424 3425 3427 3429 3430 3431 และ 3444 (เฉพาะวันและเวลาราชการ) และ Call Center ธนาคารกรุงไทย จำกัด (มหาชน) โทร. 0 2111 1144

ที่มา : https://www.thaigov.go.th/news/contents/details/38850