รัฐบาลไทย-ข่าวทำเนียบรัฐบาล-สธ.แนะเช็คสุขภาพใจ วัดระดับความเครียดช่วงโควิดระลอกใหม่


วันพุธที่ 3 กุมภาพันธ์ 2564
สธ.แนะเช็คสุขภาพใจ วัดระดับความเครียดช่วงโควิดระลอกใหม่
กระทรวงสาธารณสุข เผยสุขภาพจิตคนไทยในช่วงสถานการณ์โควิด 19 ระลอกใหม่ พบภาวะเครียด ตื่นตระหนก สอดคล้องกับสถานการณ์ในพื้นที่ กลุ่มญาติผู้ติดเชื้อและผู้ที่กักตัวมีความเสี่ยงต่อภาวะสุขภาพจิต แนะทางออกหรือทางเลือก เข้าเว็บไซต์กรมสุขภาพจิต เช็คสุขภาพใจ วัดร
กระทรวงสาธารณสุข เผยสุขภาพจิตคนไทยในช่วงสถานการณ์โควิด 19 ระลอกใหม่ พบภาวะเครียด ตื่นตระหนก สอดคล้องกับสถานการณ์ในพื้นที่ กลุ่มญาติผู้ติดเชื้อและผู้ที่กักตัวมีความเสี่ยงต่อภาวะสุขภาพจิต แนะทางออกหรือทางเลือก เข้าเว็บไซต์กรมสุขภาพจิต เช็คสุขภาพใจ วัดระดับความเครียด และประชาชนทั่วไปควรเสพข่าวพอเหมาะ
วันนี้ (3 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี แพทย์หญิงพรรณพิมล วิปุลากร อธิบดีกรมสุขภาพจิต แถลงข่าว เช็คอินหัวใจในช่วงการระบาดของโรคโควิด 19 ประชาชนเกิดความรู้สึกเครียดและวิตกกังวล โดยสถานการณ์การระบาดระลอกใหม่ ส่วนใหญ่พบประชาชนตื่นตระหนกและมีความตึงเครียดสอดคล้องกับพื้นที่จังหวัดที่พบการระบาด เช่น คนในพื้นที่สีแดงกลัวตัวเองติดเชื้อ ส่วนจังหวัดสีส้มและสีเหลือง กลัวควบคุมสถานการณ์ไม่อยู่ ส่วนความกังวลใจของประชาชนส่วนใหญ่ที่นำไปสู่ความเครียดและวิตกกังวล มาจากมาตรการที่อาจกระทบกับชีวิตประจำวัน ทั้งในด้านเศรษฐกิจ และโอกาสการทำงาน
แพทย์หญิงพรรณพิมลกล่าวต่อว่า สำหรับกลุ่มที่มีความเสี่ยงต่อภาวะสุขภาพจิตคือ ผู้ติดเชื้อและญาติ
ที่ได้รับการตีตราจากคนในสังคม ชุมชน และผู้ที่ต้องเข้ารับการกักตัวในสถานที่รัฐจัดให้หรือที่บ้าน ในส่วนนี้กระทรวงสาธารณสุขจะมีทีมเข้าไปดูแลสุขภาพสุขภาพจิต โดยพบว่าในช่วง 2 วันแรกจะมีภาวะความเครียดสูงจากการรอผลตรวจ และเมื่อเข้าสู่สัปดาห์ที่ 2 ของการกักตัว จะมีภาวะความเครียดสูงขึ้น เนื่องจากไม่สามารถเดินทางไปไหนได้ แนะนำให้ทำตารางการใช้ชีวิตเป็นเวลา 14 วัน รวมถึงสื่อสารกับบุคคลอื่นผ่านทางเครื่องมือสื่อสารจะช่วยลดความเครียดได้ ส่วนญาติเมื่อพูดคุยกับผู้ที่ถูกกักกัน แล้วพบความผิดปกติหรือความเสี่ยงทางสุขภาพจิต  เช่น อารมณ์แปรปรวน หงุดหงิดง่าย หรือมีประวัติเกี่ยวกับสุขภาพจิต และแสดงความคิดที่จะยุติชีวิตของตัวเอง ให้รีบแจ้งข้อมูลแก่เจ้าหน้าที่ในสถานกักกันทันที เพื่อร่วมกันช่วยเหลือและดูแล สำหรับประชาชนทั่วไป หากเริ่มรู้สึกเครียดจากการเสพข่าว แนะลดชั่วโมงการรับข่าวสาร ติดตามจากช่องทางที่เชื่อถือได้ หากอยากทราบสภาวะสุขภาพจิตของตนเอง สามารถเข้าเว็บไซต์กรมสุขภาพจิต ซึ่งมีเครื่องมือตรวจวัดสภาพจิตใจ Mental Health Check-In เพื่อเช็คสุขภาพใจว่าความเครียดอยู่ในระดับใด จะทราบผลการประเมินทันที มีคำแนะนำการปฏิบัติตัว และช่องทางขอรับคำปรึกษาจากผู้เชี่ยวชาญผ่านทางออนไลน์ หรือโทรปรึกษาสายด่วน กรมสุขภาพจิต 1323
“ขอให้ทุกท่านกลับมาดูแลใจของตัวเอง หากเรามีวัคซีนใจที่ดีจะสามารถดูแลสมาชิกในครอบครัว ชุมชน วัคซีนสำคัญที่จะช่วยลดภาวะกังวลที่แพทย์แนะนำคือ การลดความเสี่ยงและป้องกันตัวเองด้วยการสวมหน้ากากอนามัยตลอดเวลา เลี่ยงการอยู่ในพื้นที่แออัด ล้างมือบ่อยๆ การเว้นระยะห่าง จะช่วยทำให้เราสามารถควบคุมโรคและช่วยลดความกังวลได้ เชื่อมั่นว่าทุกคนจะผ่านสถานการณ์นี้ไปได้ด้วยกัน” แพทย์หญิงพรรณพิมลกล่าว
********************************* 3 กุมภาพันธ์ 2564

ที่มา : https://www.thaigov.go.th/news/contents/details/38852