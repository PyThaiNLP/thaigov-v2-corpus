รัฐบาลไทย-ข่าวทำเนียบรัฐบาล-ครม.เห็นชอบล่าสุดยกเว้นและลดค่าธรรมเนียมใบอนุญาตนำเข้าส่งออกสัตว์และซากสัตว์ดันปศุสัตว์ไทยสู่ตลาดโลก


วันพุธที่ 3 กุมภาพันธ์ 2564
ครม.เห็นชอบล่าสุดยกเว้นและลดค่าธรรมเนียมใบอนุญาตนำเข้าส่งออกสัตว์และซากสัตว์ดันปศุสัตว์ไทยสู่ตลาดโลก
“เฉลิมชัย” เร่งขับเคลื่อนนโยบายสร้างรายได้ลดต้นทุนหนุนส่งออกเสนอครม.เห็นชอบล่าสุดยกเว้นและลดค่าธรรมเนียมใบอนุญาตนำเข้าส่งออกสัตว์และซากสัตว์ดันปศุสัตว์ไทยสู่ตลาดโลก
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ แถลงวันนี้ (3 ก.พ.) ว่า เพื่อสนับสนุนการเพิ่มศักยภาพในการแข่งขันการส่งออกด้านปศุสัตว์กับต่างประเทศ กระทรวงเกษตรฯ ภายใต้นโยบายของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ที่มุ่งมั่นในการแก้ไขปัญหาและพัฒนาภาคเกษตรเพื่อลดต้นทุนของเกษตรกรและผู้ประกอบการการค้าสินค้า จึงสั่งการให้มีการปรับปรุงกฎกระทรวงเรื่องการกำหนดค่าธรรมเนียมและยกเว้นค่าธรรมเนียมการนำเข้า ส่งออก หรือนำผ่านราชอาณาจักรซึ่งสัตว์หรือซากสัตว์ตามกฎหมาย   ว่าด้วยโรคระบาดสัตว์ พ.ศ. 2559 และเสนอต่อคณะรัฐมนตรีจนมีมติเห็นชอบอนุมัติหลักการร่างกฎกระทรวงกำหนดค่าธรรมเนียมและยกเว้นค่าธรรมเนียมตามกฎหมายว่าด้วยโรคระบาดสัตว์ (ฉบับที่ ..) พ.ศ. .... ตามที่กระทรวงเกษตรและสหกรณ์เสนอ เมื่อวันที่ 2 ก.พ.ที่ผ่านมา เพื่อลดค่าธรรมเนียมและยกเว้นค่าธรรมเนียมให้มีความเหมาะสม สอดคล้องกับสถานการณ์ปัจจุบันเพื่อส่งเสริมการประกอบอาชีพด้านการปศุสัตว์
ทั้งนี้ ร่างกฎกระทรวงที่ ครม. เห็นชอบกำหนดค่าธรรมเนียมและยกเว้นค่าธรรมเนียมตามกฎหมายว่าด้วยโรคระบาดสัตว์ (ฉบับที่ ..) พ.ศ. .... โดยมีสาระสำคัญของร่างกฎกระทรวง ดังต่อไปนี้
1. กำหนดค่าธรรมเนียมใบอนุญาตนำสัตว์ ประเภทแพะ แกะ เข้ามาในราชอาณาจักร ตัวละ 25 บาท (เดิมตัวละ 250 บาท)
2. กำหนดค่าธรรมเนียมใบอนุญาตนำสัตว์ ประเภทแพะ แกะ ออกนอกราชอาณาจักร ตัวละ 20 บาท (เดิมตัวละ 200 บาท)3. กำหนดค่าธรรมเนียมใบอนุญาตนำซากสัตว์เพื่อการบริโภคของคนหรือสัตว์ออกนอกราชอาณาจักร ประเภทจิ้งหรีด กิโลกรัมละ 3 บาท (เดิมกิโลกรัมละ 5 บาท)
4. กำหนดค่าที่พักซากสัตว์ที่นำเข้ามาในหรือส่งออกไปนอกราชอาณาจักร ประเภทจิ้งหรีด กิโลกรัมละ 2 บาท (เดิมกิโลกรัมละ 5 บาท)
5. ยกเว้นค่าธรรมเนียมใบอนุญาตนำสัตว์ ประเภท ม้า โค กระบือ แพะ แกะ ที่นำออกนอกราชอาณาจักรโดยผ่านด่านศุลกากรบูเก๊ะตา
6. ยกเว้นค่าธรรมเนียมใบอนุญาตนำสัตว์ผ่านราชอาณาจักรทางอากาศยานประเภทสุนัข แมว ไก่ เป็ด ห่าน สัตว์ปีกชนิดอื่น หรือไข่สำหรับใช้ทำพันธุ์ เฉพาะกรณีที่สัตว์นั้นยังอยู่ในเขตปลอดอากร จนกระทั่งมีการเปลี่ยนถ่ายอากาศยานแล้วขนส่งผ่านออกไปนอกราชอาณาจักรภายในระยะเวลาไม่เกินสี่สิบแปดชั่วโมง
7. ยกเว้นค่าธรรมเนียมใบอนุญาตนำซากสัตว์ผ่านราชอาณาจักรทางอากาศยาน กรณีที่ไม่มีการเปิดตรวจตู้สินค้าหรือแบ่งถ่ายโอนสินค้า และยังอยู่ในเขตปลอดอากรจนกระทั่งมีการเปลี่ยนถ่ายอากาศยานแล้วขนส่งผ่านออกไปนอกราชอาณาจักรภายในระยะเวลาไม่เกินสี่สิบแปดชั่วโมง
นายอลงกรณ์ กล่าวเพิ่มเติมว่า ร่างกฎกระทรวงกำหนดค่าธรรมเนียมและยกเว้นค่าธรรมเนียมตามกฎหมายว่าด้วยโรคระบาดสัตว์ใหม่ ที่กระทรวงเกษตรฯ ยกร่างแก้ไขครั้งนี้ถือว่าเป็นการปรับใหม่ทั้งระบบ เพื่อสนับสนุนและส่งเสริมขีดความสามารถด้านการส่งออกสินค้าปศุสัตว์ไทยไปยังต่างประเทศให้มีศักยภาพมากขึ้น ซึ่งคาดว่าจะสามารถนำรายได้เข้าประเทศได้เพิ่มมากขึ้นด้วย
สำหรับจิ้งหรีดซึ่งเป็นอาหารใหม่ประเภทโปรตีนทางเลือกใหม่นั้น ดร.เฉลิมชัย ศรีอ่อน รัฐมนตรีเกษตรฯ ได้กำหนดนโยบายให้ประเทศไทยเป็นฮับแหล่งผลิตแมลงของโลกโดยเน้นการพัฒนาการผลิตการแปรรูปและการตลาดด้วยเทคโนโลยีและนวัตกรรมใหม่ ตั้งแต่ต้นน้ำถึงปลายน้ำทั้งฟาร์มจิ้งหรีด, อุตสาหกรรมอาหารใหม่ (Novel Food) และการสนับสนุนสตาร์ทอัพเกษตรตั้งเป้าหมายเจาะตลาดโลกมูลค่า 3 หมื่นล้าน
“นโยบายและเป้าหมายดังกล่าวสอดคล้องกับองค์การอาหารและการเกษตรแห่งสหประชาชาติ (FAO) ที่ส่งเสริมให้คนทั่วโลกบริโภคจิ้งหรีดกันมากขึ้น เนื่องจากจิ้งหรีดเป็นแหล่งโปรตีนทางเลือกที่มีราคาถูก โปรตีนจากแมลงจัดเป็นซูเปอร์ฟู้ด (Super Food) และเป็นอาหารแห่งอนาคต (Future Food) ที่ต้องยกระดับมาตรฐานการผลิตการแปรรูปและการตลาดรวมทั้งส่งเสริมสตาร์ทอัพไทย ทั้งนี้ จะมีการจัดตั้ง “ศูนย์เทคโนโลยีแมลง” ภายใต้ศูนย์เทคโนโลยีเกษตรและนวัตกรรม (AIC:Agritech and Innovation Center) โดยความร่วมมือระหว่างกระทรวงเกษตรฯ กับอีกอย่างน้อย 4 มหาวิทยาลัยได้แก่ มหาวิทยาลัยขอนแก่น มหาวิทยาลัยเชียงใหม่ มหาวิทยาลัยแม่โจ้ มหาวิทยาลัยนเรศวร และมหาวิทยาลัยเกษตรศาสตร์ รวมทั้งมหาวิทยาลัยอื่นๆ เพื่อนำเทคโนโลยีเข้ามาช่วยในการวิจัยและพัฒนาสายพันธุ์ กระบวนการผลิต การแปรรูปเป็นผลิตภัณฑ์ต่างๆ ทั้งแบบสด แช่แข็ง ทอด คั่ว หรือบรรจุกระป๋อง รวมถึงทำเป็นผงบด เพื่อเป็นส่วนผสมในการทำเบเกอรี่ และแปรรูปเป็นแป้งจำพวกเส้นพาสต้า โปรตีนบาร์ ผงแป้ง ขนมขบเคี้ยว และ protein shakes ซึ่งกลุ่มประเทศ สหภาพยุโรป สหรัฐอเมริกา แคนาดา เอเชียตะวันออก ละตินอเมริกา แอฟริกาและเอเชียตะวันออกเฉียงใต้ ต่างให้ความสนใจต่อการบริโภคเป็นอย่างมาก
ซึ่งตลาดส่งออกไทยไปต่างประเทศได้รับความนิยมและขยายตัวอย่างรวดเร็วเติบโตถึงร้อยละ 23 ต่อปี โดยเฉพาะ สหรัฐฯ สหภาพยุโรป ญี่ปุ่น และ จีน และเพื่อสร้างความเชื่อมั่นให้กับผู้บริโภค มกอช. ได้ประกาศมาตรฐานสินค้าเกษตร เรื่อง การปฏิบัติทางการเกษตรที่ดี (GAP) สำหรับฟาร์มจิ้งหรีด (มกษ.8202-2560) เป็นมาตรฐานทั่วไป นอกจากนี้ ประเทศไทยยังสามารถส่งออกผลิตภัณฑ์จิ้งหรีดไปยังสหภาพยุโรปได้ และกฎหมายว่าด้วยการขึ้นทะเบียนอาหารใหม่ (Novel Food) ตลอดจน ประเทศเม็กซิโก ถือเป็นตลาดใหม่ที่มีศักยภาพ มกอช. ร่วมกับกรมปศุสัตว์ ได้ดำเนินการขอเปิดตลาดรายการสินค้าผงแป้งจิ้งหรีดและจิ้งหรีดแช่แข็ง (สะดิ้ง) ของไทยในเม็กซิโก โดยทำงานร่วมกับสำนักงานแห่งชาติด้านสุขอนามัยความปลอดภัย และคุณภาพของการเกษตรและอาหารของเม็กซิโก หรือ SENASICA จนลุล่วง” นายอลงกรณ์ กล่าวในที่สุด

ที่มา : https://www.thaigov.go.th/news/contents/details/38845