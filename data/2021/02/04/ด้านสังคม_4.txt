รัฐบาลไทย-ข่าวทำเนียบรัฐบาล-สธ. ย้ำความพร้อมระบบเฝ้าระวังป้องกันควบคุมโรค ช่วยให้จำกัดวงระบาดได้ดี


วันพุธที่ 3 กุมภาพันธ์ 2564
สธ. ย้ำความพร้อมระบบเฝ้าระวังป้องกันควบคุมโรค ช่วยให้จำกัดวงระบาดได้ดี
กระทรวงสาธารณสุข ย้ำความพร้อมระบบเฝ้าระวังป้องกันควบคุมโรคโควิด 19 มีความสำคัญ ทำให้การแพร่ระบาดอยู่ในวงจำกัด ควบคุมโรคได้
กระทรวงสาธารณสุข ย้ำความพร้อมระบบเฝ้าระวังป้องกันควบคุมโรคโควิด 19 มีความสำคัญ ทำให้การแพร่ระบาดอยู่ในวงจำกัด ควบคุมโรคได้
บ่ายวันนี้ (3 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นพ.เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ในประเทศไทย ว่า วันนี้มีผู้ติดเชื้อรายใหม่ 795 ราย เป็นผู้ติดเชื้อในประเทศ 783 ราย ส่วนใหญ่มาจากการค้นหาเชิงรุกในพื้นที่จังหวัดสมุทรสาคร และเดินทางมาจากต่างประเทศ 12 ราย ส่วนผู้ติดเชื้อสะสมการระบาดระลอกใหม่ (วันที่ 15 ธันวาคม 2563 –3 กุมภาพันธ์ 2564) มี 17,012 ราย หายป่วย 10,061 ราย รักษาตัวในโรงพยาบาล 6,932 ราย ไม่มีเสียชีวิตเพิ่ม รวมผู้เสียชีวิตสะสม 19 ราย
นพ.เฉวตสรรกล่าวต่อว่า สำหรับกลุ่มก้อนการติดเชื้อโควิด 19 ที่จังหวัดมหาสารคาม พบผู้ติดเชื้อเพิ่ม 1 ราย เพศชาย อายุ 66 ปี เป็นบุคลากรทางการแพทย์ ปฏิบัติงานในคลินิกที่ผู้ติดเชื้อเข้ารับการตรวจรักษา เมื่อทราบข่าวจึงไปรับการตรวจหาเชื้อ ผลครั้งแรกเป็นลบ ได้กักตัวเองที่บ้านเพื่อสังเกตอาการ ระหว่างการกักตัว มีอาการป่วยคล้ายหวัด จึงไปตรวจซ้ำ ผลตรวจพบเชื้อ ทางคณะกรรมการโรคติดต่อจังหวัดมหาสารคาม จึงได้ประกาศให้ผู้มารับบริการที่คลินิกดังกล่าว ในช่วงวันที่ 25-29 มกราคม 2564 ไปรายงานตัวกับเจ้าหน้าที่สาธารณสุขใกล้บ้านและเข้ารับการตรวจหาเชื้อ อย่างไรก็ตาม ถือว่าจังหวัดมหาสารคามสามารถควบคุมได้ เนื่องจากมีการเตรียมพร้อมและเข้มมาตรการเฝ้าระวังป้องกันควบคุมโรค ตั้งแต่ยังไม่มีเหตุการณ์ระบาด ร่วมบูรณาการกับหน่วยงานในพื้นที่หลายภาคส่วน พร้อมทั้งได้เฝ้าระวังในกลุ่มผู้ป่วยปอดอักเสบ คลินิกกลุ่มโรคคล้ายหวัด (ARI Clinic) ในโรงพยาบาล และตรวจคัดกรองเชิงรุกในกลุ่มแรงงานต่างด้าว รวมถึงพื้นที่เสี่ยง เช่น ตลาด และผู้จำหน่ายอาหารสด อาหารทะเล เป็นต้น
สำหรับผู้ป่วยยืนยันสะสมในกลุ่มก้อนการระบาดเดียวกันในจังหวัดมหาสารคามมีทั้งหมด 17 รายในจำนวนนี้แบ่งเป็นผู้ป่วยเข้าเกณฑ์เฝ้าระวัง (PUI) จำนวน 55 ราย พบผู้ติดเชื้อ 3 ราย, ผู้สัมผัสเสี่ยงสูง 33 ราย พบผู้ติดเชื้อ 14 ราย และผู้สัมผัสเสี่ยงต่ำ 32 ราย ไม่พบผู้ติดเชื้อ ส่วนของการเฝ้าระวังติดตามค้นหาเชิงรุก (Active Surveillance) จำนวน 4,149 ราย ผลไม่พบเชื้อ 2,477 ราย และอยู่ระหว่างรอผล 1,672 ราย
********************************3 กุมภาพันธ์ 2564

ที่มา : https://www.thaigov.go.th/news/contents/details/38853