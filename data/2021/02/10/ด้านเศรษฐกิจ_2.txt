รัฐบาลไทย-ข่าวทำเนียบรัฐบาล-ธอส.ฉลองตรุษจีน จัดประมูลบ้านมือสองออนไลน์ 999 รายการ 11 ก.พ.นี้ มอบอั่งเปาด้วยส่วนลดพิเศษอีก 10% จากราคาที่ปิดประมูล!!


วันอังคารที่ 9 กุมภาพันธ์ 2564
พิมพ์
ธอส.ฉลองตรุษจีน จัดประมูลบ้านมือสองออนไลน์ 999 รายการ 11 ก.พ.นี้ มอบอั่งเปาด้วยส่วนลดพิเศษอีก 10% จากราคาที่ปิดประมูล!!
ธอส.ร่วมฉลองเทศกาลตรุษจีน คัดบ้านมือสอง สภาพดี คุ้มราคา ทั่วประเทศรวม 999 รายการ มาเปิดประมูลออนไลน์ประจำเดือนกุมภาพันธ์ 2564 ผ่าน Application : G H Bank Smart NPA ลดสูงสุดถึง 40% จากราคาปกติ ราคาเริ่มต้นประมูลต่ำสุดเพียง 45,000 บาท เท่านั้น
ธนาคารอาคารสงเคราะห์ ร่วมฉลองเทศกาลตรุษจีน คัดบ้านมือสอง สภาพดี คุ้มราคา ทั่วประเทศรวม 999 รายการ มาเปิดประมูลออนไลน์ประจำเดือนกุมภาพันธ์ 2564 ผ่าน Application : G H Bank Smart NPA ลดสูงสุดถึง 40% จากราคาปกติ ราคาเริ่มต้นประมูลต่ำสุดเพียง45,000 บาทเท่านั้น พิเศษ!! มอบอั่งเปาส่วนลดเพิ่มอีก 10% จากราคาที่ปิดประมูลหากทำสัญญาและทำนิติกรรมภายใน 30 เมษายน 2564 พร้อมโปรโมชั่นผ่อนดาวน์หรือสินเชื่ออัตราดอกเบี้ย 0% เริ่มประมูลพร้อมกันวันตรุษจีน  11 กุมภาพันธ์ 2564 ระหว่างเวลา 12.00 -13.00 น.
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เนื่องในโอกาสเทศกาลตรุษจีน ปี 2564 ธอส. จึงได้จัดโปรโมชั่นพิเศษมอบให้แก่ลูกค้าที่ต้องการมีที่อยู่อาศัย เพื่อเป็นของขวัญที่ล้ำค่าให้กับตนเองและครอบครัว โดยนำบ้านมือสองทั่วประเทศรวม 999 รายการ มาออกประมูลให้กับลูกค้าได้เลือกซื้อง่าย ๆ ผ่าน Application : G H Bank Smart NPA ในวันพฤหัสบดีที่ 11 กุมภาพันธ์ 2564 เวลา 12.00 -13.00 น. ด้วยราคาเริ่มต้นประมูลที่ให้ส่วนลดพิเศษสูงถึง 40% จากราคาปกติ และผู้ชนะการประมูลยังมีสิทธิ์ได้รับอั่งเปาเป็นส่วนลดเพิ่มอีกถึง 10% จากราคาที่ปิดประมูล เพียงทำสัญญาและทำนิติกรรมภายในวันที่ 30 เมษายน 2564สำหรับทรัพย์ที่นำมาเปิดประมูลในครั้งนี้ แบ่งเป็น ทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 499 รายการ มีรายการที่น่าสนใจ อาทิ รายการที่ให้ส่วนลดสูงสุด 40% จากราคาปกติ คือ ห้องชุดขนาด 30.87 ตารางเมตร ในโครงการหมู่บ้านอยู่สบาย (หนึ่ง) อ.พระประแดง จ.สมุทรปราการ ราคาเริ่มต้นประมูล 180,000 บาท รายการที่ราคาเริ่มต้นประมูลต่ำสุดเพียง 45,000 บาท ได้แก่ ห้องชุด ขนาด 26.25 ตารางเมตร โครงการปลาทอง อ.เมืองปทุมธานี จ.ปทุมธานี ส่วนทรัพย์เด่นทำเลดี อาทิ บ้านเดี่ยว พื้นที่ 58.9 ตารางวา ในหมู่บ้านชวนชมรัตน์ อ.บางบัวทอง จ.นนทบุรี ซึ่งใช้เวลาเดินทางไปยังรถไฟฟ้าสายสีม่วง สถานีคลองบางไผ่เพียง 18 นาทีเท่านั้น และศูนย์การค้าเซ็นทรัลพลาซ่า เวสต์เกต 20 นาที ราคาเริ่มต้นประมูล 2,955,000 บาท  และทาวน์เฮ้าส์ เนื้อที่ 30 ตารางวา ในหมู่บ้านวรารักษ์ คลอง 3 คลองหลวง อ.คลองหลวง จ.ปทุมธานี เป็นทรัพย์  ที่อยู่ในบริเวณที่สามารถเดินทางไปยังศูนย์การค้าฟิวเจอร์พาร์ค รังสิต มหาวิทยาลัยกรุงเทพ วิทยาเขตรังสิต และตลาดไท ได้อย่างสะดวก ราคาเริ่มต้นประมูล 1,980,000 บาท
ส่วนทรัพย์ที่ตั้งอยู่ในส่วนในภูมิภาค นำออกประมูลจำนวน 500 รายการ โดยทรัพย์ที่มีราคาเริ่มต้นประมูลต่ำสุด ได้แก่ บ้านแฝด 1 ชั้น เนื้อที่ 25 ตารางวา โครงการนภาศรีวิลเลจ อ.นายายอาม จ.จันทบุรี ราคาเริ่มต้นประมูล 325,000 บาท รายการทรัพย์ที่มีส่วนลดสูงสุด 40% จากราคาปกติ มีจำนวน 6 รายการ อาทิ ทาวน์เฮ้าส์ 2 ชั้น เนื้อที่ 21.90 ตารางวา อ.เมืองสงขลา จ.สงขลา ราคาเริ่มต้นประมูล 1,490,000 บาท และทาวน์เฮ้าส์ 2 ชั้น เนื้อที่ 20 ตารางวา อ.เมืองนครพนม จ.นครพนม ราคาเริ่มต้นประมูลเพียง 900,000 บาท โดยผู้ชนะการประมูล ต้องวางเงินประกันการซื้อทรัพย์สินตามจำนวนที่ธนาคารกำหนดเริ่มต้นเพียง 5,000 บาท (สำหรับทรัพย์ราคาไม่เกิน  5 แสนบาท) และทำสัญญาจะซื้อจะขายภายใน 3 วันทำการ นับถัดจากวันที่ประมูล Online
นอกจากนี้ ยังสามารถเลือกใช้โปรโมชั่นผ่อนดาวน์หรือสินเชื่อดอกเบี้ย 0% ตามระยะเวลาที่ธนาคารกำหนดได้อีกด้วย ทั้งนี้ ผู้ที่สนใจเข้าร่วมประมูลสามารถดาวน์โหลด Application : G H Bank Smart NPA และลงทะเบียนเข้าร่วมประมูลออนไลน์ได้จนถึงวันที่ 11 กุมภาพันธ์ 2564 เวลา 12.40 น.(เฉพาะลูกค้าที่ยังไม่เคยลงทะเบียน) ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาค โทร.0-2202-1170 และ 0-2202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/38995