รัฐบาลไทย-ข่าวทำเนียบรัฐบาล-รมว.พาณิชย์ สั่ง พาณิชย์ทุกจังหวัด ตรวจราคาสินค้า ห้ามฉวยโอกาสขึ้นราคาช่วงตรุษจีน


วันอังคารที่ 9 กุมภาพันธ์ 2564
รมว.พาณิชย์ สั่ง พาณิชย์ทุกจังหวัด ตรวจราคาสินค้า ห้ามฉวยโอกาสขึ้นราคาช่วงตรุษจีน
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ สั่งการผู้บริหารระดับสูงกระทรวงพาณิชย์ให้พาณิชย์จังหวัดทุกจังหวัด ออกตรวจตลาดทุกพื้นที่ในความรับผิดชอบ
โดยกำชับห้ามฉวยโอกาสขึ้นราคาโดยเด็ดขาดโดยเฉพาะช่วงตรุษจีน ที่คนไทยเชื้อสายจีนจำเป็นต้องจับจ่ายใช้สอยเพื่อทำบุญในช่วงวันขึ้นปีใหม่ของจีน หากพบการกระทำความผิดกฎหมายให้ดำเนินการตามกฏหมายอย่างเต็มที่
อย่างไรก็ตาม ก่อนหน้านี้รองนายกรัฐมนตรีและรัฐมนตรีว่าการกระทรวงพาณิชย์ จัดพาณิชย์ลดราคา! ช่วยประชาชนอย่างต่อเนื่องจนถึงล็อตที่9 และเริ่มไปตั้งแต่ 1 กุมภาพันธ์ 2564 ซึ่งเป็นการลดราคาผ่าน 11 แพลตฟอร์มออนไลน์ที่ประชาชนนิยมใช้ในปัจจุบันในสถานการณ์โควิด ซึ่งประชาชนใช้ช่องทางสั่งอาหาร เครื่องอุปโภคและบริการขนส่งแบบเดลิเวอรี่ และได้กำชับให้พาณิชย์ทุกจังหวัดสำรวจราคาสินค้าพร้อมการตรวจการปิดป้ายราคาสินค้ามาอย่างต่อเนื่องรวมทั้งการปิดป้ายราคารับซื้อพืชผลทางการเกษตรด้วย
อย่างไรก็ตามรายงานจากกรมการค้าภายใน ระบุด้วยว่า รองนายกรัฐมนตรีและรัฐมนตรีว่าการกระทรวงพาณิชย์ มีกำหนดการที่เปิดโครงการจำหน่ายสินค้าบริโภคราคาถูกที่จำเป็นในช่วงเทศกาลตรุษจีน ไม่ว่าจะเป็น หมู ไก่ ไข่ และน้ำมันพืช เป็นต้น

ที่มา : https://www.thaigov.go.th/news/contents/details/39003