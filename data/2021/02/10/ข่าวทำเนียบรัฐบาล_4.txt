รัฐบาลไทย-ข่าวทำเนียบรัฐบาล-นายกรัฐมนตรีสั่งเข้มคุณธรรมและความโปร่งใสภาครัฐ เน้นชูผลงานเชิงรุกในการป้องกันปราบปรามการทุจริต


วันอังคารที่ 9 กุมภาพันธ์ 2564
พิมพ์
นายกรัฐมนตรีสั่งเข้มคุณธรรมและความโปร่งใสภาครัฐ เน้นชูผลงานเชิงรุกในการป้องกันปราบปรามการทุจริต
นายกรัฐมนตรีสั่งเข้มคุณธรรมและความโปร่งใสภาครัฐ เน้นชูผลงานเชิงรุกในการป้องกันปราบปรามการทุจริต
วันนี้ (9 ก.พ. 64) เวลา 13.30 ณ โถงตึกบัญชาการ 1 ทำเนียบรัฐบาล หลังการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยถึงดัชนีการรับรู้การทุจริตของประเทศไทย (CPI) ว่า ได้มอบหมายให้มีการประชุมร่วมกันระหว่างส่วนราชการและภาคประชาชน ซึ่งได้ข้อสรุปให้มีการกำหนดมาตรการให้เจ้าหน้าที่ของรัฐแต่ละหน่วยงานปฏิบัติตาม พรบ. การอำนวยความสะดวกในการพิจารณาอนุญาตของทางราชการ พ.ศ. 2558 โดยมี สำนักงานคณะกรรมการพัฒนาระบบราชการเป็นหน่วยงานดูแล และให้มีการปรับปรุงการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ซึ่งเป็นการประเมินที่ใช้อยู่ในปัจจุบัน เพื่อให้สะท้อนคะแนนของ CPI มากยิ่งขึ้น โดยมอบให้สำนักงานคณะกรรมการพัฒนาระบบราชการและสำนักงานคณะกรรมการป้องกันและปราบปรามการทุจริตแห่งชาติเป็นหน่วยงานหลักในการดูแล
ขณะเดียวกัน นายกรัฐมนตรีย้ำให้หน่วยของภาครัฐที่เกี่ยวข้องเร่งประชาสัมพันธ์เชิงรุกถึงผลงานในการป้องกันและปราบปรามการทุจริตคอร์รัปชัน โดยเฉพาะคดีที่อยู่ในความสนใจของประชาชน เช่น คดีนายวรยุทธ อยู่วิทยา หรือ บอส  ที่มีความก้าวหน้าตามลำดับโดยมีการฟ้องร้องคดีใหม่อีกครั้งและประสานงานกับต่างประเทศเพื่อออกหมายแดง ซึ่งสามารถติดตามข้อมูลได้จากหน่วยงานที่เกี่ยวข้องต่อไป ทั้งนี้ นายกรัฐมนตรีกล่าวว่าจำนวนคดีทุจริตที่มีมากขึ้นแต่อยู่ในระหว่างการพิจารณาของศาลและหน่วยงานที่เกี่ยวข้อง ซึ่งตามกระบวนการยุติธรรมจะต้องมีหลักฐานในการดำเนินคดี
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39004