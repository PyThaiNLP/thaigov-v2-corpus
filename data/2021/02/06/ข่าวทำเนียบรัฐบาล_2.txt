รัฐบาลไทย-ข่าวทำเนียบรัฐบาล-นายกฯ หารือเอกอัครราชทูตกาตาร์ประจำประเทศไทย พร้อมสนับสนุนความร่วมมือด้านพลังงาน การท่องเที่ยว การค้า และการลงทุน


วันศุกร์ที่ 5 กุมภาพันธ์ 2564
พิมพ์
นายกฯ หารือเอกอัครราชทูตกาตาร์ประจำประเทศไทย พร้อมสนับสนุนความร่วมมือด้านพลังงาน การท่องเที่ยว การค้า และการลงทุน
นายกฯ หารือเอกอัครราชทูตกาตาร์ประจำประเทศไทย พร้อมสนับสนุนความร่วมมือด้านพลังงาน การท่องเที่ยว การค้า และการลงทุน
วันนี้ (5 กุมภาพันธ์ 2564) เวลา 13.30 น. ณ ห้องสีงาช้าง ทำเนียบรัฐบาล นายอะห์มัด อะลี เอ.เจ. อัตตะมีมี (Ahmed Ali A. J. Al-Tamimi) เอกอัครราชทูตรัฐกาตาร์ประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ โดยภายหลังการหารือ นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีแสดงความยินดีที่เอกอัครราชทูตรัฐกาตาร์ฯ เข้ารับตำแหน่งอย่างเป็นทางการ เชื่อมั่นว่าเอกอัครราชทูตรัฐกาตาร์ฯ จะส่งเสริมความสัมพันธ์ไทย-กาตาร์ ที่ดำเนินมาอย่างราบรื่น ให้พัฒนาความร่วมมือขึ้นในทุกมิติ โดยเฉพาะทางด้านพลังงาน การลงทุน การท่องเที่ยว และดิจิทัล ทั้งนี้ ที่ผ่านมา ไทยและกาตาร์มีการแลกเปลี่ยนการเยือนระดับสูงอย่างต่อเนื่อง โดยนายกรัฐมนตรีได้มีโอกาสหารือกับผู้แทนระดับสูงของกาตาร์ครั้งล่าสุดในการเดินทางเยือนประเทศไทยอย่างเป็นทางการของรองนายกรัฐมนตรีและรัฐมนตรีว่าการกระทรวงการต่างประเทศกาตาร์เมื่อปี 2562 หวังว่าเมื่อสถานการณ์การแพร่ระบาดของโรคโควิด-19 ดีขึ้น ทั้งสองฝ่ายจะได้แลกเปลี่ยนการเยือนระหว่างกันอีก
ด้านเอกอัครราชทูตรัฐกาตาร์ฯ กล่าวขอบคุณสำหรับการต้อนรับเป็นอย่างดีจากรัฐบาล และยืนยันจะสานต่อความสัมพันธ์ของทั้งสองประเทศที่มีมายาวนานกว่า 40 ปี ทั้งด้านการเมือง เศรษฐกิจ และพลังงาน รวมทั้งผลักดันความร่วมมือระหว่างไทยและกาตาร์ที่ยังคั่งค้างให้ประสบความสำเร็จ นอกจากนี้ เอกอัครราชทูตรัฐกาตาร์ฯ ยังกล่าวชื่นชมความสำเร็จของรัฐบาลในการจัดการกับสถานการณ์การแพร่ระบาดของโรคโควิด-19 และยินดีร่วมมือกับไทยฝ่าวิกฤตินี้ไปด้วยกัน ด้านนายกรัฐมนตรีกล่าวขอบคุณกาตาร์ที่ช่วยอำนวยความสะดวกชาวไทยในกาตาร์เดินทางกลับประเทศไทยช่วงการแพร่ระบาดของโรคโควิด-19 และแสดงความยินดีที่สถานการณ์การแพร่ระบาดของโรคโควิด-19 ในกาตาร์ดีขึ้นอย่างต่อเนื่อง พร้อมชื่นชมมาตรการควบคุมโรคของกาตาร์และ ความคืบหน้าในการฉีดวัคซีนของกาตาร์
โอกาสนี้ ทั้งสองฝ่ายเน้นย้ำที่จะผลักดันความร่วมมือด้านเศรษฐกิจและพลังงานให้เกิดผลเป็นรูปธรรมและเพิ่มมูลค่าการค้าระหว่างกัน ซึ่งนายกรัฐมนตรีกล่าวว่า กาตาร์เป็นพันธมิตรด้านการค้า การลงทุน และแหล่งพลังงานที่สำคัญของไทยในตะวันออกกลาง หวังเป็นอย่างยิ่งว่ากาตาร์จะสนับสนุนภาคเอกชนไทยที่มีความสนใจทำการค้าการลงทุนกับกาตาร์ พร้อมยินดีที่กาตาร์สนใจที่จะเข้ามาลงทุนใน EEC จึงขอให้เอกอัครราชทูตรัฐกาตาร์ฯ หารือในรายละเอียดกับกระทรวงการต่างประเทศและสำนักงานคณะกรรมการนโยบายเขตพัฒนาพิเศษภาคตะวันออก เพื่อผลักดันความร่วมมือด้านการลงทุนระหว่างกัน ด้านเอกอัครราชทูตรัฐกาตาร์ฯ ยินดีที่จะมีส่วนช่วยสนับสนุนให้การเพิ่มการลงทุนระหว่างกันเพิ่มมูลมากยิ่งขึ้น
ในโอกาสนี้ ทั้งสองฝ่ายได้หารือกันด้านการท่องเที่ยว โดยนายกรัฐมนตรีกล่าวว่า การแพร่ระบาดของโรคโควิด-19 ส่งผลกระทบต่อภาคธุรกิจการท่องเที่ยวและเศรษฐกิจทั่วโลก ไทยพยายามที่จะบรรเทาผลกระทบดังกล่าว โดยได้เริ่มเปิดรับนักท่องเที่ยวทุกสัญชาติ แต่จะต้องดำเนินการตามมาตรการด้านการควบคุมโรคตามที่กระทรวงสาธารณสุขกำหนด หวังเป็นอย่างยิ่งว่า นักท่องเที่ยวชาวกาตาร์จะเดินทางกลับเข้ามาท่องเที่ยวในประเทศไทยอีกครั้ง ซึ่งเอกอัครราชทูตรัฐกาตาร์ฯ ยินดีที่จะผลักดันความร่วมมือด้านการท่องเที่ยวของทั้งสองฝ่ายต่อไป

ที่มา : https://www.thaigov.go.th/news/contents/details/38906