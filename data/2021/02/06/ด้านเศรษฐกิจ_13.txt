รัฐบาลไทย-ข่าวทำเนียบรัฐบาล-สำนักงานสลากฯ เตือนตัวแทนจำหน่ายและผู้ซื้อจองล่วงหน้าฯ ห้ามนำสลากไปขายส่งหรือขายต่อ ย้ำขายสลากเกินราคาเป็นการกระทำที่ผิดกฎหมาย


วันศุกร์ที่ 5 กุมภาพันธ์ 2564
พิมพ์
สำนักงานสลากฯ เตือนตัวแทนจำหน่ายและผู้ซื้อจองล่วงหน้าฯ ห้ามนำสลากไปขายส่งหรือขายต่อ ย้ำขายสลากเกินราคาเป็นการกระทำที่ผิดกฎหมาย
สำนักงานสลากฯ ขอเตือนตัวแทนจำหน่ายสลากกินแบ่งรัฐบาล และผู้ซื้อจองล่วงหน้าฯ การนำสลากไปขายต่อผ่านเว็บไซต์เหล่านั้น เป็นการกระทำที่ผิดเงื่อนไขที่กำหนดไว้ในสัญญา และหลักเกณฑ์ในการรับสลากไปจำหน่าย ตามที่กำหนดให้ตัวแทนจำหน่ายและผู้ซื้อจองล่วงหน้าฯ
วันนี้ (5 กุมภาพันธ์ 2564) เวลา 15.00 น. ที่สำนักงานสลากกินแบ่งรัฐบาล พ.ต.อ.บุญส่ง จันทรีศรี ผู้อำนวยการสำนักงานสลากกินแบ่งรัฐบาล กล่าวต่อผู้สื่อข่าวกรณีที่มีการนำสลากกินแบ่งรัฐบาล ไปโพสต์ขายผ่านเครือข่าวสังคมออนไลน์หน้าเว็บไซต์ต่างๆ ซึ่งกำลังอยู่ในความสนใจว่า สำนักงานสลากฯ ขอเตือนตัวแทนจำหน่ายสลากกินแบ่งรัฐบาล และผู้ซื้อจองล่วงหน้าฯ การนำสลากไปขายต่อผ่านเว็บไซต์เหล่านั้น เป็นการกระทำที่ผิดเงื่อนไขที่กำหนดไว้ในสัญญา และหลักเกณฑ์ในการรับสลากไปจำหน่าย ตามที่กำหนดให้ตัวแทนจำหน่ายและผู้ซื้อจองล่วงหน้าฯ มีหน้าที่ต้องไปขายด้วยตนเองทุกงวดตลอดอายุสัญญา และต้องขายในลักษณะขายปลีกให้แก่ผู้บริโภคโดยตรงเท่านั้น ห้ามนำไปขายส่ง หรือขายให้แก่ผู้ที่ซื้อสลากเพื่อนำไปขายต่อเป็นอันขาด หากตรวจพบว่าไม่ได้ขายด้วยตนเองจะถือว่าผิดสัญญา และสำนักงานฯ จะบอกเลิกสัญญา รวมถึงยกเลิกสิทธิการลงทะเบียน กรณีเป็นผู้ซื้อจองล่วงหน้า และผู้ที่จำหน่ายสลากเกินราคา มีความผิดตามกฎหมายระวางโทษปรับไม่เกินหนึ่งหมื่นบาท
พร้อมกันนั้น ขอเตือนให้ผู้ซื้อสลากเพิ่มความระมัดระวังในการซื้อสลากผ่านระบบการจำหน่ายผ่านสื่อสังคมออนไลน์ โดยหากซื้อไปแล้วแต่ไม่ได้รับใบสลากมาไว้ในครอบครอง เมื่อถูกรางวัล อาจไม่สามารถนำสลากขอรับเงินรางวัลได้  ในส่วนการดำเนินการกับเว็บไซต์ต่างๆ นั้น ขณะนี้สำนักงานฯ กำลังอยู่ระหว่างรวบรวมข้อเท็จจริง หากพบว่าเป็นการกระทำที่ไม่ถูกต้อง จะดำเนินการตามกฎหมายต่อไป
พ.ต.อ.บุญส่งกล่าวว่า ยังได้มอบหมายให้เจ้าหน้าที่ลงพื้นที่ตรวจสอบการจำหน่ายสลากทั้งส่วนกลาง  และส่วนภูมิภาคอย่างต่อเนื่อง เพื่อเก็บข้อมูลพฤติกรรมการจำหน่าย ตรวจสอบราคา รวมถึงการทำสลากรวมชุดเพื่อนำมาพิจารณาลงโทษยกเลิกการเป็นตัวแทนจำหน่าย หากมีการนำสลากฯไปขายต่อทำกำไร  หรือผู้ที่ไม่ปฏิบัติตามสัญญา

ที่มา : https://www.thaigov.go.th/news/contents/details/38915