รัฐบาลไทย-ข่าวทำเนียบรัฐบาล-กระทรวง​ยุติธรรม​ โดยกรมราชทัณฑ์​  ร่วมมือ​การนิคมอุตสาหกรรมแห่งประเทศไทย​ คืนคนดีสู่สังคม​ หนุนสร้างงาน-สร้างอาชีพ ให้เป็นผู้ประกอบการใหม่


วันศุกร์ที่ 5 กุมภาพันธ์ 2564
กระทรวง​ยุติธรรม​ โดยกรมราชทัณฑ์​  ร่วมมือ​การนิคมอุตสาหกรรมแห่งประเทศไทย​ คืนคนดีสู่สังคม​ หนุนสร้างงาน-สร้างอาชีพ ให้เป็นผู้ประกอบการใหม่
กระทรวง​ยุติธรรม​ โดยกรมราชทัณฑ์​  ร่วมมือ​การนิคมอุตสาหกรรมแห่งประเทศไทย​ คืนคนดีสู่สังคม​ หนุนสร้างงาน-สร้างอาชีพ ให้เป็นผู้ประกอบการใหม่
ในวัน​ศุกร์​ที่ ๕ กุมภาพันธ์ ๒๕๖๔​ เวลา​ ๑๐.๐๐​ น.​ ณ ห้องประชุม ๑๐ - ๐๑ อาคารที่ทำการกระทรวงยุติธรรม ถนนแจ้งวัฒนะ เขตหลักสี่ กรุงเทพมหานคร กระทรวงยุติธรรม  โดยกรมราชทัณฑ์ จัดพิธีลงนามบันทึกข้อตกลงความร่วมมือการส่งเสริมการสร้างงาน สร้างอาชีพ เพื่อคืนคนดีสู่สังคมในระบบงานภาคนิคมอุตสาหกรรม โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม และนายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมเป็นสักขีพยาน พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์  นายณัฐพล รังสิตพล อธิบดีกรมส่งเสริมอุตสาหกรรม นางสาวสมจิณณ์ พิลึก ผู้ว่าการการนิคมอุตสาหกรรมแห่งประเทศไทย ผู้บริการกระทรวงยุติธรรมและผู้บริหารกระทรวงอุตสาหกรรม เข้าร่วมงาน
รัฐมนตรีว่าการกระทรวงยุติธรรม กล่าวว่า ความร่วมมือครั้งนี้ เป็นการส่งเสริมการสร้างงานสร้างอาชีพให้กับผู้ต้องขังและผู้พ้นโทษเพื่อคืนคนดีสู่สังคม กรมราชทัณฑ์มีแนวความคิดพัฒนาพฤตินิสัย เพื่อคืนคนดีสู่สังคมอย่างยั่งยืน เป็นการให้ความหวังกับผู้ที่กระทำผิดให้ได้รับโอกาสเพื่อกลับคืนสังคม และเป็นการพัฒนาฝีมือแรงงานทดแทนแรงงานที่ขาดแคลนในปัจจุบัน ไม่ต้องนำเข้าแรงงานต่างชาติ ลดการขาดแคลนแรงงาน และเป็นการสร้างแรงงานทางเลือก รวมถึงการแก้ปัญหาความแออัดในเรือนจำ และสร้างสุขภาวะที่ดีแก่ผู้ต้องขังในเรือนจำ โดยมีการตั้งนิคมอุตสาหกรรมราชทัณฑ์ชั่วคราวที่ เรือนจำชั่วคราวบ้านบึง จังหวัดชลบุรี เป็นเรือนจำนำร่อง มีการฝึกอาชีพงานอุตสาหกรรม เช่น เฟอร์นิเจอร์ งานโลหะ หัตถกรรมและเกษตรแปรรูป เป็นต้น
วันนี้เป็นจุดเริ่มต้นความร่วมมือระหว่างทั้ง ๒ หน่วยงานที่จะสร้างวัฒนธรรมการให้โอกาส จุดประกายความหวังและสร้างภาพลักษณ์ใหม่ให้กับพลเมืองในอนาคต รวมทั้งการแก้ปัญหาการนำเข้าแรงงาน และเป็นการสนับสนุนงานราชทัณฑ์และกระทรวงยุติธรรม ในเรื่องของการคืนคนดีสู่สังคม การส่งเสริมอุตสาหกรรม เป็นการส่งเสริมงานฝีมือของผู้ต้องขังให้เกิดการทำงานร่วมกันระหว่างนักออกแบบกับผู้ผลิต ผู้ค้า เพื่อให้ตรงความต้องการของตลาด ซึ่งปัจจุบันนี้กระทรวงยุติธรรม มีไม้มีค่าที่ยึดมาจากเครือข่ายยาเสพติด ซึ่งมีความจำเป็นในเรื่องการออกแบบเพื่อขายและทำรายได้เข้าสู่กองทุนเพื่อช่วยเหลือผู้พ้นโทษและนำเงินเหล่านั้นเข้าสนับสนุน นิคมอุตสาหกรรม นี่คือแนวทางของกระทรวงยุติธรรม ทั้งนี้ตนในนามของกระทรวงยุติธรรมขอขอบคุณกระทรวงอุตสาหกรรมที่ช่วยให้เกิดงานในวันนี้ ซึ่งจะเป็นตัวอย่างการบูรณาการของหน่วยงานภาครัฐต่อไป
------------------------------------------

ที่มา : https://www.thaigov.go.th/news/contents/details/38907