รัฐบาลไทย-ข่าวทำเนียบรัฐบาล-งานแถลงข่าว "ผลรางวัลคุณภาพแห่งชาติ ประจำปี 2563"


วันศุกร์ที่ 5 กุมภาพันธ์ 2564
พิมพ์
งานแถลงข่าว "ผลรางวัลคุณภาพแห่งชาติ ประจำปี 2563"
รองปลัดฯภานุวัฒน์ ร่วมเป็นประธานในงานแถลงข่าว "ผลรางวัลคุณภาพแห่งชาติ ประจำปี 2563"
วันนี้ (5 กุมภาพันธ์ 2564) นายภานุวัฒน์ ตริยางกูรศรี รองปลัดกระทรวงอุตสาหกรรม ร่วมเป็นประธานในงานแถลงข่าว "ผลรางวัลคุณภาพแห่งชาติ ประจำปี 2563" รางวัลอันทรงเกียรติที่การันตีถึงศักยภาพในการบริหารจัดการที่เป็นเลิศ ทัดเทียมระดับสากล หรือ Thailand Quality Award : TQA  โดยมี ผศ.ดร.อธิศานต์ วายุภาพ ผู้อำนวยการสถาบันเพิ่มผลผลิตแห่งชาติ นายปิยะบุตร ชลวิจารณ์ ประธานกรรมการรางวัลคุณภาพแห่งชาติ และคณะผู้บริหารสถาบันเพิ่มผลผลิตแห่งชาติ เข้าร่วมแถลงข่าว ณ ห้องบอลรูม 2 ชั้น 4 โรงแรมอินเตอร์คอนติเนนตัล กรุงเทพฯ
รางวัลคุณภาพแห่งชาติ (Thailand Quality Award : TQA) เป็นรางวัลระดับโลก (World Class) ที่มีกระบวนการตัดสินรางวัลเช่นเดียวกับรางวัลคุณภาพแห่งชาติของประเทศสหรัฐอเมริกา หรือ The Malcolm Baldrige National Quality Award (MBNQA ซึ่งเป็นต้นแบบรางวัลคุณภาพแห่งชาติที่ประเทศต่าง ๆ กว่า 90 ประเทศทั่วโลกนำไปใช้ในการพิจารณามอบรางวัล นอกจากนี้ เกณฑ์รางวัลคุณภาพแห่งชาติ ยังถือเป็นบรรทัดฐานสำหรับการประเมินตนเองขององค์กร สามารถนำไปใช้ได้กับองค์กรทุกประเภทและทุกขนาด ไม่ว่าจะเป็นองค์กรภาครัฐหรือภาคเอกชน
ทั้งนี้ มีองค์กรที่ได้รับรางวัลประจำปี 2563 จำนวนทั้งสิ้น 8 องค์กร ประกอบด้วย
รางวัลคุณภาพแห่งชาติ (Thailand Quality Award : TQA) ได้แก่ ธนาคารออมสิน ซึ่งเคยได้รับรางวัล Thailand Quality Class Plus: Operation ในปี 2562,รางวัล TQC Plus: Costumer ในปี 2561 และรางวัล TQC ในปี 2560
รางวัลการบริหารสู่ความเป็นเลิศที่มีความโดดเด่นด้านนวัตกรรม (Thailand Quality Class Plus: Innovation)  ได้แก่ กลุ่มธุรกิจโรงกลั่น และการค้าน้ำมัน บริษัท บางจาก คอร์ปอเรชั่น จำกัด (มหาชน)
รางวัลการบริหารสู่ความเป็นเลิศที่มีความโดดเด่นด้านการปฏิบัติการ (Thailand Quality Class Operation)  ได้แก่ คณะแพทยศาสตร์ศิริราชพยาบาล มหาวิทยาลัยมหิดล
รางวัลการบริหารสู่ความเป็นเลิศ (Thailand Quality Class) จำนวน 5 องค์กร ได้แก่
1. กลุ่มธุรกิจการตลาด บริษัท บางจาก คอร์ปอเรชั่น จำกัด (มหาชน)
2. คณะพยาบาลศาสตร์ มหาวิทยาลัยมหิดล
3. ธนาคารเพื่อการเกษตรและสหกรณ์การเกษตร
4. บริษัท พีทีที แอลเอ็นจี
5. มหาวิทยาลัยเชียงใหม่

ที่มา : https://www.thaigov.go.th/news/contents/details/38908