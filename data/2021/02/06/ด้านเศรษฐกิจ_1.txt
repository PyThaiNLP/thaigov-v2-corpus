รัฐบาลไทย-ข่าวทำเนียบรัฐบาล-“เราชนะ” พร้อมแล้ว!!! สำหรับการจำหน่ายผ่าน 4 ธนาคาร เปิดจำหน่าย 5 กุมภาพันธ์ 2564 เวลา 08.30 น. เป็นต้นไป


วันศุกร์ที่ 5 กุมภาพันธ์ 2564
พิมพ์
“เราชนะ” พร้อมแล้ว!!! สำหรับการจำหน่ายผ่าน 4 ธนาคาร เปิดจำหน่าย 5 กุมภาพันธ์ 2564 เวลา 08.30 น. เป็นต้นไป
ในวันที่ 5 กุมภาพันธ์ 2564 จะเป็นวันแรกของการจำหน่ายพันธบัตรออมทรัพย์พิเศษรุ่น “เราชนะ” วงเงิน 55,000 ล้านบาท ผ่าน 4 ธนาคารตัวแทนจำหน่าย ได้แก่ ธนาคารกรุงเทพฯ ธนาคารกรุงไทยฯ ธนาคารกสิกรไทยฯ และธนาคารไทยพาณิชย์ฯ
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า ในวันที่ 5 กุมภาพันธ์ 2564 จะเป็นวันแรกของการจำหน่ายพันธบัตรออมทรัพย์พิเศษรุ่น “เราชนะ” วงเงิน 55,000 ล้านบาท ผ่าน 4 ธนาคารตัวแทนจำหน่าย ได้แก่ ธนาคารกรุงเทพฯ ธนาคารกรุงไทยฯ ธนาคารกสิกรไทยฯ และธนาคารไทยพาณิชย์ฯ ซึ่งการลงทุนในพันธบัตร “เราชนะ” ผู้ลงทุนจะได้รับพันธบัตรรัฐบาลที่มีความมั่นคง และได้รับดอกเบี้ยแน่นอนตามระยะเวลาที่กำหนด โดยแบ่งการจำหน่ายออกเป็น 2 ช่วง เริ่มต้นลงทุนได้ตั้งแต่ 1,000 บาท ถึงไม่จำกัดวงเงินการจำหน่าย ดังนี้
ช่วงที่ 1 วันที่ 5-15 กุมภาพันธ์ 2564 เปิดจำหน่ายให้กับประชาชนทั่วไป 2 รุ่นอายุ ได้แก่ รุ่นอายุ 5 ปีและ 10 ปี อัตราดอกเบี้ยแบบขั้นบันได (Step Up) ตั้งแต่ร้อยละ 1.50 – 3.00 ต่อปี โดยรุ่นอายุ 5 ปี อัตราดอกเบี้ยเฉลี่ยอยู่ที่ร้อยละ 2.00 ต่อปี และรุ่นอายุ 10 ปี อัตราดอกเบี้ยเฉลี่ยร้อยละ 2.50 ต่อปี
ช่วงที่ 2 วันที่ 16-19 กุมภาพันธ์ 2564 เปิดจำหน่ายให้กับนิติบุคคลที่ไม่แสวงหากำไรตามที่กระทรวงการคลังกำหนด รุ่นอายุ 15 ปี อัตราดอกเบี้ยคงที่ร้อยละ 1.80 ต่อปี
ผู้ที่ต้องการลงทุนเพิ่มแบบไม่จำกัดวงเงิน สามารถติดต่อสอบถามวิธีการซื้อพันธบัตรหรือจองคิวเข้ารับบริการได้ล่วงหน้าจาก 4 ธนาคารตัวแทนจำหน่าย หรือซื้อผ่าน Internet Banking และ Mobile Banking ได้ตลอด 24 ชั่วโมง
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/38887