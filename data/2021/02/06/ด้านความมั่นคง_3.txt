รัฐบาลไทย-ข่าวทำเนียบรัฐบาล-มหาดไทยประชุมอนุกรรมการป้องกันยาเสพติด เร่งบูรณาการทุกหน่วยงานขับเคลื่อนป้องกันและแก้ไขปัญหายาเสพติดภายใต้สถานการณ์การแพร่ระบาดของโควิด-19


วันศุกร์ที่ 5 กุมภาพันธ์ 2564
พิมพ์
มหาดไทยประชุมอนุกรรมการป้องกันยาเสพติด เร่งบูรณาการทุกหน่วยงานขับเคลื่อนป้องกันและแก้ไขปัญหายาเสพติดภายใต้สถานการณ์การแพร่ระบาดของโควิด-19
มหาดไทยประชุมอนุกรรมการป้องกันยาเสพติด เร่งบูรณาการทุกหน่วยงานขับเคลื่อนป้องกันและแก้ไขปัญหายาเสพติดภายใต้สถานการณ์การแพร่ระบาดของโควิด-19
วันนี้ (5 ก.พ. 64) เวลา 13.30 น. ที่ห้องประชุมชิดชัย วรรณสถิตย์ อาคาร 2 ชั้น 3 สำนักงานคณะกรรมการป้องกันและปราบปรามยาเสพติด (ป.ป.ส.) นายชยาวุธ จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานการประชุมคณะอนุกรรมการป้องกันยาเสพติด ครั้งที่ 1/2564 โดยมี นายวีระ แข็งกสิการ รองปลัดกระทรวงศึกษาธิการ นายธนากร คัยนันท์ รองเลขาธิการ ป.ป.ส. และคณะอนุกรรมการป้องกันยาเสพติด และหน่วยงานที่เกี่ยวข้อง ร่วมประชุม
นายชยาวุธ จันทร เปิดเผยว่า คณะอนุกรรมการป้องกันยาเสพติดเป็นคณะอนุกรรมการภายใต้ศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ทำหน้าที่ในการกำหนดแนวทางการปฏิบัติ ประสานหน่วยงานเพื่อบูรณาการมาตรการและแนวทางการดำเนินงานตามแผนปฏิบัติการด้านการป้องกันและปราบปรามยาเสพติด มุ่งเน้นขับเคลื่อนงานป้องกันยาเสพติดในกลุ่มเด็กและเยาวชน กลุ่มแรงงาน และกลุ่มประชาชนทั่วไป ภายใต้แนวทางการป้องกันยาเสพติดในแต่ละกลุ่มเป้าหมายอย่างเหมาะสมและเป็นรูปธรรม การปรับสภาพแวดล้อมที่เหมาะสม และการเสริมสร้างความเข้มแข็งของหมู่บ้าน/ชุมชนตามแนวชายแดนและการพัฒนาทางเลือก ซึ่งการประชุมในวันนี้ ได้มีการพิจารณากำหนดแนวทางการขับเคลื่อนการป้องกันและแก้ไขปัญหายาเสพติดในช่วงสถานการณ์การแพร่ระบาดของโรคติดเชื้อไวรัสโคโรนา 2019 อาทิ การปรับกิจกรรมการให้ความรู้เป็นรูปแบบออนไลน์ เพื่อลดโอกาสการพบปะของกลุ่มเป้าหมายจำนวนมาก และในกรณีมีความจำเป็นต้องจัดการอบรม ต้องดำเนินการตามมาตรการสาธารณสุขอย่างเคร่งครัด อาทิ รักษาระยะห่าง จัดสถานที่ไม่ให้แออัดหนาแน่น และลดจำนวนกลุ่มเป้าหมายที่เข้าร่วมแต่เพิ่มจำนวนรุ่นแทน โดยมุ่งหวังให้ประชาชนทั้ง 3 กลุ่ม สามารถป้องกันตนเองและไม่เข้าไปยุ่งเกี่ยวกับยาเสพติด รวมทั้งพิจารณากรอบแนวทาง จุดเน้น เป้าหมาย และตัวชี้วัดการดำเนินงาน มีเป้าหมายเพื่อลดประชากรวัยเสี่ยงสูง (อายุ 15-24 ปี) และประชากรวัยเสี่ยง (3-29 ปี) ให้ได้รับการสร้างภูมิคุ้มกัน รวมทั้งเกิดการจัดการเพื่อเสริมสร้างให้มีพื้นที่ปลอดภัยในพื้นที่ที่มีการแพร่ระบาดยาเสพติด และลดผลกระทบจากยาเสพติดต่อผู้เสพและสังคม
สำหรับจุดเน้นการดำเนินงานแผนปฏิบัติการป้องกันและปราบปรามยาเสพติดในช่วงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ประกอบด้วย 4 แนวทาง คือ 1) สร้างกระแสสังคมให้ตื่นตัวและมีส่วนร่วมป้องกันยาเสพติดด้วยการรณรงค์ในวงกว้างผ่านช่องทางทุกรูปแบบ 2) สร้างพื้นที่ปลอดภัยในชุมชน สถานศึกษา สถานประกอบการ เพื่อป้องกันกลุ่มเสี่ยงให้ปลอดภัยยาเสพติด 3) สร้างเทคโนโลยีเชื่อมโยงกับผู้นำชุมชนเพื่อเป็นช่องทางการกระจายข้อมูล รับทราบปัญหาและแลกเปลี่ยนข้อมูล และ 4) ปรับรูปแบบอบรมกลุ่มเป้าหมายให้สอดคล้องตามมาตรการป้องกันโควิด-19
สุดท้าย นายชยาวุธ จันทร ได้เน้นย้ำให้ทุกหน่วยงานปรับแผนการดำเนินงานขับเคลื่อนการป้องกันและแก้ไขปัญหายาเสพติดให้สอดคล้องกับแผนปฏิบัติการด้านการป้องกันและปราบปรามยาเสพติดและเหมาะสมกับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) รวมทั้งได้มอบหมายให้กรมการปกครองพิจารณาบูรณาการการจัดระเบียบสังคมควบคู่กับการเฝ้าระวังและสกัดกั้นการแพร่ระบาดของโรคติดเชื้อไวรัสโคโรนา 2019 (โควิด-19) ในพื้นที่อีกด้วย

ที่มา : https://www.thaigov.go.th/news/contents/details/38914