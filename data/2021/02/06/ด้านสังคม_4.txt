รัฐบาลไทย-ข่าวทำเนียบรัฐบาล-พม. จัดประชุมพิจารณามาตรการป้องกันและแก้ไขปัญหารับเบี้ยยังชีพผู้สูงอายุซ้ำซ้อนกับสวัสดิการอื่น


วันศุกร์ที่ 5 กุมภาพันธ์ 2564
พม. จัดประชุมพิจารณามาตรการป้องกันและแก้ไขปัญหารับเบี้ยยังชีพผู้สูงอายุซ้ำซ้อนกับสวัสดิการอื่น
พม. จัดประชุมพิจารณามาตรการป้องกันและแก้ไขปัญหารับเบี้ยยังชีพผู้สูงอายุซ้ำซ้อนกับสวัสดิการอื่น
วันนี้ (5 ก.พ. 64) เวลา 14.00 น. นายจุรินทร์  ลักษณวิศิษฏ์ รองนายกรัฐมนตรี เป็นประธานการประชุมคณะกรรมการผู้สูงอายุแห่งชาติ ครั้งที่ 1/2564 เพื่อพิจารณาเรื่องมาตรการในการป้องกันและแก้ไขปัญหาผู้สูงอายุที่ได้รับเบี้ยยังชีพผู้สูงอายุที่มีความซ้ำซ้อนกับสวัสดิการอื่น โดยมี นาวาตรีสุธรรม ระหงษ์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ และนางสาวนริศา  อดิเทพวรพันธุ์ ประจำสำนักเลขาธิการนายกรัฐมนตรี พร้อมด้วยนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) นางสุจิตรา พิทยานรเศรษฐ์ อธิบดีกรมกิจการผู้สูงอายุ คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วมการประชุม ณ ห้องประชุม ชั้น 2 กระทรวง พม. สะพานขาว ถนนกรุงเกษม กรุงเทพฯ
นายจุรินทร์ กล่าวว่า ตามที่ปรากฏตามสื่อกรณีเรียกเงินคืนเบี้ยยังชีพจากผู้สูงอายุที่มีความซ้ำซ้อนกับสวัสดิการอื่น โดยมีผู้สูงอายุได้รับผลกระทบ จำนวน 15,323 คน ซึ่งในวันนี้ ที่ประชุมมีการพิจารณาเรื่องมาตรการในการป้องกันและแก้ไขปัญหาผู้สูงอายุที่ได้รับเบี้ยยังชีพผู้สูงอายุที่มีความซ้ำซ้อนกับสวัสดิการอื่น โดยที่ประชุมได้มีมติเห็นชอบ ดังนี้ 1. ให้นำความเห็นของที่ประชุมคณะกรรมการผู้สูงอายุแห่งชาติเสนอต่อคณะรัฐมนตรี โดยให้ชะลอการเรียกคืนเงินเบี้ยยังชีพผู้สูงอายุที่มีความซ้ำซ้อนกับสวัสดิการอื่นไว้ก่อน 2. เสนอคณะรัฐมนตรีเพื่อหาแนวทางเยียวยาผู้รับเงินเบี้ยยังชีพผู้สูงอายุที่มีความซ้ำซ้อนกับสวัสดิการอื่นและเจ้าหน้าที่ที่ดำเนินการโดยสุจริตต่อไป 3. ให้แต่งตั้งคณะทำงานหนึ่งชุด โดยมอบหมายให้คณะอนุกรรมการพิจารณา ปรับปรุง และแก้ไขกฎหมายที่เกี่ยวข้องด้านผู้สูงอายุ ที่มีนายแพทย์วิชัย โชควิวัฒน เป็นประธานดำเนินการพิจารณาสิทธิซ้ำซ้อนกับเบี้ยยังชีพผู้สูงอายุว่า ควรมีกลุ่มใดบ้างที่ควรได้รับสิทธิซ้ำซ้อน คือนอกจากสิทธิพิเศษแล้ว ยังสามารถรับสิทธิจากการรับเบี้ยยังชีพผู้สูงอายุได้ด้วย ยกตัวอย่างเช่น กรณีที่ผู้ตรวจการแผ่นดินได้ให้คำแนะนำว่าเช่น  กลุ่มบำนาญพิเศษ เป็นต้น ซึ่งคณะอนุกรรมการฯ ที่ได้รับมอบหมายจะต้องเป็นผู้พิจารณาต่อไป เพื่อที่จะได้นำมาสู่การตัดสินใจทางนโยบายต่อไป

ที่มา : https://www.thaigov.go.th/news/contents/details/38923