รัฐบาลไทย-ข่าวทำเนียบรัฐบาล-คลังแจงยืนยันฐานะการคลังเข้มแข็ง/เศรษฐกิจไทยส่งสัญญาณดีขึ้น อัตราเงินเฟ้อต่ำ ทุนสำรองระหว่างประเทศสูง


วันศุกร์ที่ 5 กุมภาพันธ์ 2564
พิมพ์
คลังแจงยืนยันฐานะการคลังเข้มแข็ง/เศรษฐกิจไทยส่งสัญญาณดีขึ้น อัตราเงินเฟ้อต่ำ ทุนสำรองระหว่างประเทศสูง
คลังแจงยืนยันฐานะการคลังเข้มแข็ง/เศรษฐกิจไทยส่งสัญญาณดีขึ้น อัตราเงินเฟ้อต่ำ ทุนสำรองระหว่างประเทศสูง ขณะที่ Bloomberg ประเมินเศรษฐกิจไทยปี 64 น่าสนใจเป็น อันดับ 1 ใน 17 ประเทศในกลุ่มประเทศเศรษฐกิจเกิดใหม่
วันนี้ (5 ก.พ.64) นางสาวกุลยา ตันติเตมิท ผู้ตรวจราชการกระทรวงการคลัง    รักษาราชการแทนผู้อำนวยการสำนักงานเศรษฐกิจการคลัง ชี้แจงกรณีมีการวิจารณ์ถึงรายได้รัฐบาลสุทธิในปี 2565 จะมีการจัดเก็บภาษีน้อยลง ทำให้ส่งผลต่อฐานะทางการคลังของรัฐบาลส่อ “ล้มละลาย” ว่า เศรษฐกิจไทยมีสัญญาณปรับตัวดีขึ้น ทั้งในด้านอุปสงค์จากในและต่างประเทศ สะท้อนจากการส่งออกสินค้าที่กลับมาขยายตัวเป็นครั้งแรกในรอบ 8 เดือน ที่ร้อยละ 4.7 ต่อปี ขณะที่เสถียรภาพเศรษฐกิจไทยอยู่ในเกณฑ์ดี สะท้อนจากอัตราเงินเฟ้อที่อยู่ในระดับต่ำ และทุนสำรองระหว่างประเทศอยู่ในระดับสูง
ทั้งนี้ จากสถานการณ์เศรษฐกิจไทยล่าสุด สะท้อนให้เห็นว่าเศรษฐกิจไทยได้ผ่านจุดต่ำสุดแล้ว และจะปรับตัวดีขึ้นอย่างต่อเนื่อง นอกจากนี้ เศรษฐกิจไทยยังคงได้รับความเชื่อมั่นจากนักลงทุนทั้งในและต่างประเทศ โดยล่าสุดสำนักข่าว Bloomberg ได้ประเมินมุมมองอนาคตเศรษฐกิจของไทยปี 2564 ว่าเป็นประเทศที่น่าสนใจเป็น อันดับ 1 ใน 17 ประเทศในกลุ่มประเทศเศรษฐกิจเกิดใหม่(Emerging Market Economies) สะท้อนได้จากเงินสำรองระหว่างประเทศในระดับสูง ความแข็งแกร่งในภาคการเงินระหว่างประเทศและศักยภาพในการดึงดูดเงินทุนจากต่างประเทศ อีกทั้ง Bloomberg ได้เผยแพร่ดัชนีประสิทธิภาพของระบบรักษาสุขภาพ (Bloomberg Heath-Efficiency Index 2020) โดยชื่นชมประเทศไทยว่าเป็นหนึ่งในสิบอันดับแรก (อันดับที่ 9) ของประเทศที่มีระบบรักษาสุขภาพที่มีประสิทธิภาพสูงเหนือกว่าอีกหลายประเทศจากกลุ่มตัวอย่าง  57 ประเทศที่มีขนาดเศรษฐกิจใหญ่ แสดงให้เห็นถึงระบบสาธารณสุขของไทยที่มีประสิทธิภาพสูง ในส่วนของการจัดเก็บรายได้ รัฐบาลจะเป็นไปตามภาวะเศรษฐกิจของประเทศ โดยในช่วงปีงบประมาณ 2557 – 2563 การจัดเก็บรายได้รัฐบาลขยายตัวเพิ่มขึ้น คิดเป็นอัตราการขยายตัวเฉลี่ยร้อยละ 2.1 ต่อปี ยืนยันสถานการณ์ทางการคลังประเทศไทยในปัจจุบันยังอยู่ในระดับที่เข้มแข็ง มีความมั่นคงและมีสภาพคล่องเพียงพอต่อการดำเนินนโยบายของรัฐบาล รวมถึงมาตรการเพื่อบรรเทาผลกระทบจากสถานการณ์การระบาดของ COVID-19 แก่ผู้ประกอบการและประชาชนทุกกลุ่มต่อเนื่อง
-----------------

ที่มา : https://www.thaigov.go.th/news/contents/details/38885