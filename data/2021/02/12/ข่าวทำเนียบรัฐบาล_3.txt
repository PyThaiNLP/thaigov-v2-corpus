รัฐบาลไทย-ข่าวทำเนียบรัฐบาล-นายกฯ ย้ำความร่วมมือไทย-ปานามา อาศัยจุดแข็งด้านโลจิสติกส์เชื่อมโยงระหว่างประเทศและระหว่างภูมิภาค เพื่อฟื้นฟูเศรษฐกิจภายหลังสถานการณ์โควิด-19 อย่างยั่งยืน   


วันพฤหัสบดีที่ 11 กุมภาพันธ์ 2564
พิมพ์
นายกฯ ย้ำความร่วมมือไทย-ปานามา อาศัยจุดแข็งด้านโลจิสติกส์เชื่อมโยงระหว่างประเทศและระหว่างภูมิภาค เพื่อฟื้นฟูเศรษฐกิจภายหลังสถานการณ์โควิด-19 อย่างยั่งยืน
นายกฯ ย้ำความร่วมมือไทย-ปานามา อาศัยจุดแข็งด้านโลจิสติกส์เชื่อมโยงระหว่างประเทศและระหว่างภูมิภาค เพื่อฟื้นฟูเศรษฐกิจภายหลังสถานการณ์โควิด-19 อย่างยั่งยืน
วันนี้ (วันพฤหัสบดีที่ 11 กุมภาพันธ์ 2564) เวลา 14.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นางสาวอิตเซล การินา เชน ชัน (H.E. Ms. Itzel Karina Chen Chan) เอกอัครราชทูตสาธารณรัฐปานามาประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ ภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีแสดงความยินดีกับเอกอัครราชทูตฯ ในโอกาสเข้ารับตำแหน่ง ชื่นชมความสัมพันธ์อันดีระหว่างไทยกับปานามาที่มีมายาวนานเกือบ 40 ปี โดยเชื่อมั่นว่าภายใต้การทำงานของเอกอัครราชทูตฯ จะมีส่วนช่วยส่งเสริมความสัมพันธ์ระหว่างกันให้แน่นแฟ้นและยั่งยืนมากขึ้น ยืนยันรัฐบาลไทยพร้อมให้การสนับสนุนและร่วมมือกับเอกอัครราชทูตฯ เพื่อความร่วมมือที่เป็นประโยชน์ระหว่างกันยิ่งขึ้น โดยเฉพาะความร่วมมือทวิภาคีด้านเศรษฐกิจ การค้า การลงทุน และการท่องเที่ยว นอกจากนี้ นายกรัฐมนตรีขอบคุณรัฐบาลปานามาที่ได้ถวายการต้อนรับสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อย่างสมพระเกียรติ ในโอกาสเสด็จเยือนปานามา เมื่อปี 2562
เอกอัครราชทูตฯ ขอบคุณนายกรัฐมนตรีที่สละเวลาให้เข้าพบ ยินดีที่ไทยและปานามามีความสัมพันธ์ที่ใกล้ชิดกันมาอย่างยาวนาน ยืนยันพร้อมทำงานร่วมกับรัฐบาลไทยเพื่อส่งเสริมความสัมพันธ์ระหว่างกันให้แน่นแฟ้นยิ่งขึ้นในทุกมิติ โดยเอกอัครราชทูตฯ ชื่นชมนโยบายการพัฒนาเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว (Bio-Circular-Green Economy : BCG) ของไทย สนใจเรียนรู้แนวทางเพื่อนำไปปรับใช้กับปานามาต่อไป นอกจากนี้ เอกอัครราชทูตฯ ขอบคุณรัฐบาลไทยที่ได้ให้ความช่วยเหลือด้านสาธารณสุข ทั้งเวชภัณฑ์ชุดตรวจหาเชื้อโควิด-19 การแบ่งปันความรู้ และประสบการณ์ของไทยแก่ปานามาในช่วงสถานการณ์โควิด-19
โอกาสนี้ ทั้งสองฝ่ายเห็นพ้องในการส่งเสริมความร่วมมือทางเศรษฐกิจระหว่างกันให้มากขึ้น โดยอาศัยจุดแข็งของการเป็นศูนย์กลางด้านโลจิสติกส์ และศักยภาพในการกระจายสินค้าของไทยและปานามา ซึ่งจะเป็นโอกาสการเชื่อมโยงระหว่างภูมิภาคอาเซียนกับลาตินอเมริกาได้ โดยนายกรัฐมนตรีเชิญชวนให้ปานามาเข้ามามีส่วนร่วมใน เขตพัฒนาพิเศษภาคตะวันออก (EEC) รวมถึงสนใจให้มีการแลกเปลี่ยนองค์ความรู้และประสบการณ์การบริหารจัดการคลองปานามาและการพัฒนาพื้นที่เศรษฐกิจรอบคลองจากปานามา ในโอกาสเดียวกันนี้ ฝ่ายไทยพร้อมแลกเปลี่ยนองค์ความรู้ด้านการเกษตรและการท่องเที่ยวแก่ปานามา เพื่อส่งเสริมการพัฒนาและฟื้นฟูเศรษฐกิจภายหลังสถานการณ์โควิด-19 อย่างยั่งยืน
************************

ที่มา : https://www.thaigov.go.th/news/contents/details/39069