รัฐบาลไทย-ข่าวทำเนียบรัฐบาล-นายกฯ อวยพรตรุษจีนแก่คนไทยเชื้อสายจีนให้สุขสมหวัง ร่ำรวยตลอดปี


วันพฤหัสบดีที่ 11 กุมภาพันธ์ 2564
พิมพ์
นายกฯ อวยพรตรุษจีนแก่คนไทยเชื้อสายจีนให้สุขสมหวัง ร่ำรวยตลอดปี
นายกฯ อวยพรตรุษจีนแก่คนไทยเชื้อสายจีนให้สุขสมหวัง ร่ำรวยตลอดปี
วันนี้ (11 กุมภาพันธ์ 2564) พลเอก ประยุทธ์ จันทร์โอชา นายกรัฐมนตรี ได้มีวีดิทัศน์เพื่ออวยพรชาวไทยเชื้อสายจีน เนื่องในเทศกาลตรุษจีน หรือวันขึ้นปีใหม่ของชาวจีน
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่าเนื่องในโอกาสช่วงเทศกาลตรุษจีนวันที่ 12 กุมภาพันธ์ 2564 นี้ นายกรัฐมนตรีได้มีวีดิทัศน์กล่าวอวยพรชาวไทยเชื้อสายจีน โดยอวยพรให้ ชาวไทยเชื้อสายจีนทุกท่านสุขสมหวังและร่ำรวยตลอดปี “ซินเจิ้งหรูอี้ ซินเหนียนฟาไฉ” นายกรัฐมนตรีได้กล่าวว่า เป็นครั้งแรกที่รัฐบาลไทยได้ประกาศให้วันที่ 12 กุมภาพันธ์ 2564 เป็นวันหยุดพิเศษในช่วงเทศกาลตรุษจีน จึงถือเป็นโอกาสสำคัญที่จะได้ระลึกถึงสายสัมพันธ์ที่ใกล้ชิดระหว่างไทยกับจีน มิตรภาพ ความผูกพัน และความร่วมมืออย่างแข็งขันระหว่างรัฐบาลของทั้งสองประเทศ ทั้งนี้ แม้สถานการณ์การโรคโควิด-19 ทำให้ไม่สามารถเดินทางไปมาหาสู่กันได้ นายกรัฐมนตรีเชื่อมั่นว่าไทยและจีนจะขับเคลื่อนความสัมพันธ์ระหว่างกันให้แน่นแฟ้นยิ่งขึ้น และก้าวข้ามผ่านความท้าทายต่างๆ ได้ด้วยดี
ทั้งนี้ โฆษกประจำสำนักนายกรัฐมนตรีได้กล่าวว่า นายกรัฐมนตรีชื่นชมมิตรภาพความสัมพันธ์ไทยจีนเสมอมา โดยทั้งสองประเทศได้สถาปนาความสัมพันธ์ทางการทูตระหว่างกันมาแล้วกว่า 45 ปี เป็นความร่วมมือทวิภาคีที่มีพลวัตอย่างต่อเนื่องแม้ในช่วงเวลาที่ทั้งสองประเทศประสบกับความท้าทายจากสถานการณ์แพร่ระบาดของโรคโควิด-19 และเชื่อมั่นว่าในภายหลังเมื่อสถานการณ์โควิด-19ดีขึ้นแล้ว ทั้งสองประเทศจะมีความร่วมมือกันในทุกมิติ โดยเฉพาะอย่างยิ่งเศรษฐกิจและสังคมเพื่อเดินหน้าสู่การพัฒนาร่วมกัน

ที่มา : https://www.thaigov.go.th/news/contents/details/39047