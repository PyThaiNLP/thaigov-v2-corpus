รัฐบาลไทย-ข่าวทำเนียบรัฐบาล-รมว.ยุติธรรม​ เปิดการขายทอดตลาดทรัพย์สินคดียาเสพติด​ ประเภทตุ๊กตาโมเดล ๒๘๖​ รายการ​ ประเดิมตัวแรกโมเดลลูฟี่​ วันพีช ด้วยราคา ๑๑๑,๐๐๐​ ​บาท​ พร้อมตั้งเป้ายึดทรัพย์ตัดวงจรนักค้ายาเสพ


วันพฤหัสบดีที่ 11 กุมภาพันธ์ 2564
รมว.ยุติธรรม​ เปิดการขายทอดตลาดทรัพย์สินคดียาเสพติด​ ประเภทตุ๊กตาโมเดล ๒๘๖​ รายการ​ ประเดิมตัวแรกโมเดลลูฟี่​ วันพีช ด้วยราคา ๑๑๑,๐๐๐​ ​บาท​ พร้อมตั้งเป้ายึดทรัพย์ตัดวงจรนักค้ายาเสพ
นาย​สมศักดิ์​ เทพ​สุ​ทิน​ รัฐมนตรี​ว่าการ​กระทรวง​ยุติธรรม​ เป็นประธาน​เปิดการขายทอดตลาดทรัพย์สินที่ไม่เหมาะสมที่จะเก็บรักษา​ ครั้งที่ ๑/๒๕๖๔
ในวันเสาร์ที่ ๖ กุมภาพันธ์​ ๒๕๖๔​ เวลา​ ๐๙.๓๐​ น.​ ณ​ สำนักงาน​ ป.ป.ส.​ เขตดินแดง​ กรุงเทพฯ นาย​สมศักดิ์​ เทพ​สุ​ทิน​ รัฐมนตรี​ว่าการ​กระทรวง​ยุติธรรม​ เป็นประธาน​เปิดการขายทอดตลาดทรัพย์สินที่ไม่เหมาะสมที่จะเก็บรักษา​ ครั้งที่ ๑/๒๕๖๔ โดยมีว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม​ พร้อมด้วยนายวิชัย ไชยมงคล เลขาธิการ ป.ป.ส. และผู้บริหารของสำนักงาน ป.ป.ส.​ ร่วมในพิธี
รัฐมนตรี​ว่าการ​กระทรวง​ยุติธรรม​ กล่าวว่า​ การขายทอด​ตลาดทรัพย์​สินที่ไม่เหมาะสมจะเก็บรักษาเป็นกระบวนการหนึ่งในมาตรการปราบปรามและบังคับใช้กฎหมายตามนโยบายการปราบปรามยาเสพติดของรัฐบาลตาม​พระราชบัญญัติ​มาตรการ​ในการปราบปรามผู้กระทำความผิดเกี่ยวกับคดียาเสพติด พ.ศ.​ ๒๕๓๔​ ซึ่งเป็นเครื่องมือหลักในการจัดการกับทรัพย์สินของนักค้ายาเสพติด และกลุ่ม​ผู้มีอิทธิพล​ที่เกี่ยวข้องกับยาเสพติด​ เพื่อเป็นการตัดวงจรและศักยภาพทางการเงิน​
ซึ่งการขายทอดตลาด​ทรัพย์สิน​ฯ​ ครั้งนี้เป็นประเภทตุ๊กตาโมเดล จำนวน​ ๒๘๖ รายการ​ที่ตรวจยึดไว้ในคดียาเสพติดรายสำคัญที่นักค้ายาเสพติดนำเงินที่ได้จากการจำหน่ายยาเสพติดไปแปรสภาพเป็นทรัพย์สินดังกล่าว เป็นการบริหารจัดการทรัพย์สินที่ตรวจยึดไว้ในคดียาเสพติด ตาม​พระราชบัญญัติ​มาตรการ​ในการปราบปรามผู้กระทำความผิดเกี่ยวกับยาเสพติด พ.ศ.​ ๒๕๓๔ เมื่อดำเนินการขายทอด​ตลาดทรัพย์​สินได้แล้วจะทำการยึดและเก็บรักษาเงินที่ได้จากการขายทอดตลาด​ไว้แทน โดยนำเข้าฝากกับสถาบันการเงิน หากศาลมีคำสั่งยกฟ้องในคดีอาญาหลัก หรือยกคำร้องขอริบ​ทรัพย์สิน​ และคณะกรรมการตรวจสอบ​ทรัพย์สิน​มีมติให้คืนทรัพย์สินแก่เจ้าของ​ทรัพย์สิน​ สำนักงาน​ ป.ป.ส.จะดำเนินการคืนเงินพร้อมดอกเบี้ยให้แก่เจ้าของทรัพย์สินนั้น แต่หากศาลมีคำสั่งริบทรัพย์สินให้ตกเป็นของกองทุนป้องกันและปราบปรามยาเสพติด จะส่งมอบเงินที่ได้จากการขายทอดตลาดทรัพย์สินนั้นให้แก่กองทุนป้องกันและปราบปรามยาเสพติด​ เป็นการลดภาระค่าใช้จ่ายให้แก่รัฐบาล และเป็นการนำไปใช้ประโยชน์ในการแก้ไขปัญหายาเสพติดของประเทศ ๔ ด้าน คือ ๑.​ ด้านการป้องกัน ๒.​ ด้านปราบปราม ๓. ด้านบำบัดฟื้นฟู และ​ ๔.​ ด้านบุคลากร รวมถึงช่วยเหลือเจ้าหน้าที่ที่ได้รับบาดเจ็บหรือเสียชีวิตจากการปฏิบัติหน้าที่ปราบปรามยาเสพติด ตลอดจนเป็นเงินสินบนรางวัล
ทั้งนี้​ รัฐบาลวางเป้าหมายการยึดอายัดทรัพย์สินในปีงบประมาณ​ พ.ศ.​ ๒๕๖๔​ ไว้จำนวน  ๖,๐๐๐​ ล้านบาท ซึ่งในไตรมาสแรก (ตุลาคม​ ๒๕๖๓ -​ มกราคม​ ๒๕๖๔) มีผลการยึดอายัดทรัพย์สินมูลค่า ๑,๐๔๔ ล้านบาท​ และการดำเนินการกับคดีค้างเก่ามูลค่า ๗๖๗ ล้านบาท​ รวมผลการดำเนินการมูลค่าประมาณ ๑,๘๑๑ ล้านบาท​ หรือคิดเป็นร้อยละ ๓๐.๑๙
จากนั้นรัฐมนตรีว่าการกระทรวงยุติธรรม​ และคณะผู้บริหาร​ ได้ร่วมรับชมการประมูล และมอบตุ๊กตาโมเดลลูฟี่ ขนาดเท่าตัวจริง​ จากการ์ตูนวันพีช​ให้แก่ผู้ที่ชนะการประมูลด้วยราคา ๑๑๑,๐๐๐ บาท

ที่มา : https://www.thaigov.go.th/news/contents/details/39048