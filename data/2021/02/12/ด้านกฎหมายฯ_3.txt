รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่หมู่บ้านนำร่องพืชกระท่อมคลองสาม หารือชาวบ้านเก็บข้อมูลทำร่างกฎหมาย หวังทำเป็นพืชเศรษฐกิจใหม่ แต่ต้องควบคุมการปลูกหากมากไปจะทำราคาตก 


วันพฤหัสบดีที่ 11 กุมภาพันธ์ 2564
รมว.ยุติธรรม ลงพื้นที่หมู่บ้านนำร่องพืชกระท่อมคลองสาม หารือชาวบ้านเก็บข้อมูลทำร่างกฎหมาย หวังทำเป็นพืชเศรษฐกิจใหม่ แต่ต้องควบคุมการปลูกหากมากไปจะทำราคาตก
นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่หมู่บ้านนำร่องพืชกระท่อมคลองสาม หารือชาวบ้านเก็บข้อมูลทำร่างกฎหมาย หวังทำเป็นพืชเศรษฐกิจใหม่ แต่ต้องควบคุมการปลูกหากมากไปจะทำราคาตก
ในวันอาทิตย์ที่ ๗ กุมภาพันธ์ ๒๕๖๔ นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้ลงพื้นที่ไปยัง หมู่ที่ ๑๒ ตำบลคลองสาม อำเภอคลองหลวง จังหวัดปทุมธานี พบกับผู้นำชุมชน และชาวบ้าน พูดคุยหารือและรับฟังความคิดเห็นเกี่ยวกับกฎหมายพืชกระท่อม เพื่อนำข้อเสนอและความคิดเห็นต่างๆ ไปเป็นข้อมูลในการร่าง พ.ร.บ.พืชกระท่อม ซึ่งเป็นกฎหมายรองของ ร่าง พ.ร.บ.ยาเสพติดให้โทษ (ฉบับที่...) พ.ศ. .... หรือกฎหมายปลดล็อกพืชกระท่อมที่ผ่านการพิจารณาของสภาผู้แทนราษฎรไปแล้ว และกำลังเข้าสู่การพิจารณาของวุฒิสภา โดยหมู่บ้านแห่งนี้เมื่อประมาณ ๒ ปีก่อน เคยมีคดีและมีการจับกุมเกี่ยวกับเรื่องพืชกระท่อมเพราะมีการปลูกกันอยู่หลายร้อยต้น ซึ่งปัจจุบันหมู่บ้านแห่งนี้เป็นหนึ่งในหมู่บ้านนำร่อง ๑๓๕ แห่ง โดยจัดตั้งคณะกรรมการพืชกระท่อมตำบลและหมู่บ้าน เพื่อรายงานผลการนำร่องในพื้นที่ ทั้งการตรวจสอบข้อมูลการขึ้นทะเบียนผู้เสพและผู้ครอบครองพืชกระท่อมผ่านระบบสารสนเทศ การจัดทำธรรมนูญชุมชนและแผนปฏิบัติการควบคุมพืชกระท่อม จัดทำประชาคม เป็นต้น
นายสมศักดิ์ฯ กล่าวอีกว่า ปัจจุบันพื้นที่แห่งนี้ควบคุมให้แต่ละบ้านยังคงพืชกระท่อมที่เคยปลูกไว้ได้ครัวเรือนละ ๓ ต้น โดยให้สามารถใช้ได้ตามวิถีชีวิตดั้งเดิม ซึ่งหากกฎหมายพืชกระท่อมประกาศใช้อย่างเป็นทางการจะเป็นส่วนหนึ่งที่ทำให้ชาวบ้านมีรายได้เพิ่มเติมได้ เพราะพืชกระท่อมสามารถนำมาเป็นพืชเศรษฐกิจตัวใหม่ ทำเป็นยาได้ แต่จะต้องมีการควบคุมการปลูก เพราะหากปลูกมากจนเกินไป ราคาจะตกมากจนราคาถูก ซึ่งตรงนี้จะต้องศึกษารายละเอียดและทำความเข้าใจเรื่องกลไกการตลาดให้ชาวบ้านเข้าใจด้วย
ทั้งนี้ภายหลังการหารือกับชาวบ้าน นายสมศักดิ์ ได้เดินดูต้นกระท่อมที่ชาวบ้านได้ปลูกไว้ โดยได้สอบถามถึงวิธีการดูแล ระยะห่างในการปลูกแต่ละต้น และยังได้ทดลองตัดทาบกิ่งต้นกระทุ่ม ที่เป็นพืชที่มีลักษณะใกล้เคียงกับกระท่อม เพื่อศึกษาวิธีการปลูกและการขยายพันธุ์ นำไปเป็นข้อมูลในการร่างกฎหมายต่อไป

ที่มา : https://www.thaigov.go.th/news/contents/details/39051