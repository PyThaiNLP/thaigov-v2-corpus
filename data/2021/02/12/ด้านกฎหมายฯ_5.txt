รัฐบาลไทย-ข่าวทำเนียบรัฐบาล- รัฐมนตรีว่าการกระทรวงยุติธรรม ให้การต้อนรับเอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย


วันพฤหัสบดีที่ 11 กุมภาพันธ์ 2564
รัฐมนตรีว่าการกระทรวงยุติธรรม ให้การต้อนรับเอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย
นายสมศักดิ์ เทพสุทิน รัฐมนตรีว่าการกระทรวงยุติธรรม ให้การต้อนรับนายคาซูยะ นาชิดะ (Mr. Nashida Kazuya) เอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย และคณะ
ในวันอังคารที่ ๙ กุมภาพันธ์ ๒๕๖๔ เวลา ๑๔.๓๐ น. ณ ห้องรับรองกระทรวงยุติธรรม ๓ - ๐๑ ชั้น ๓ ที่ทำการกระทรวงยุติธรรม ถนนแจ้งวัฒนะ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม ให้การต้อนรับนายคาซูยะ นาชิดะ (Mr. Nashida Kazuya) เอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย และคณะ ในโอกาสเข้าเยี่ยมคารวะ และหารือข้อราชการ โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมด้วยคณะผู้บริหารกระทรวงยุติธรรม ให้การต้อนรับ
ในการนี้ เอกอัครราชทูตฯ  ได้เรียนเชิญรัฐมนตรีว่าการกระทรวงยุติธรรมเข้าร่วมการประชุมสหประชาชาติว่าด้วยการป้องกันอาชญากรรมและความยุติธรรมทางอาญา สมัยที่ ๑๔ (The 14th United Nations Congress on Crime Prevention and Criminal Justice – UN Crime Congress) ซึ่งมีกำหนดจัดขึ้น ณ นครเกียวโต ประเทศญี่ปุ่น ระหว่างวันที่ ๗ – ๑๒ มีนาคม ๒๕๖๔ อีกทั้ง ได้แสดงความมุ่งมั่นที่จะพัฒนาความร่วมมือในด้านต่าง ๆ โดยเฉพาะอย่างยิ่งการผลักดันการดำเนินงานตามบันทึกข้อตกลงความร่วมมือระหว่างกระทรวงยุติธรรมไทยกับกระทรวงยุติธรรมญี่ปุ่น ตลอดจนประเด็นด้านการปฏิบัติต่อผู้ต้องขัง นอกจากนี้ได้หารือเกี่ยวกับความคืบหน้าในการสืบสวนสอบสวนคดีของนางสาวโทโมโกะ คาวาชิตะ ซึ่งการหารือข้อราชการในครั้งนี้ นับเป็นการกระชับความสัมพันธ์ระหว่างประเทศไทยและญี่ปุ่นให้มีความแน่นแฟ้นยิ่งขึ้น

ที่มา : https://www.thaigov.go.th/news/contents/details/39053