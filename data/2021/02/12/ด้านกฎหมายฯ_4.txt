รัฐบาลไทย-ข่าวทำเนียบรัฐบาล-กระทรวงยุติธรรม​ ประชุม​คณะกรรมการอำนวยการป้องกันและปราบปรามยาเสพติดแห่งชาติ ครั้งที่ ๑/๒๕๖๔


วันพฤหัสบดีที่ 11 กุมภาพันธ์ 2564
กระทรวงยุติธรรม​ ประชุม​คณะกรรมการอำนวยการป้องกันและปราบปรามยาเสพติดแห่งชาติ ครั้งที่ ๑/๒๕๖๔
นายสมศักดิ์ เทพสุทิน รัฐมนตรีว่าการกระทรวงยุติธรรม​ ในฐานะประธาน​กรรมการ​ศูนย์​อำนวยการ​ป้องกันและปราบปราม​ยาเสพติด​ เป็นประธานการประชุม​คณะกรรมการอำนวยการป้องกันและปราบปรามยาเสพติดแห่งชาติ ครั้งที่ ๑/๒๕๖๔​
ในวันจันทร์ที่ ๘ กุมภาพันธ์ ๒๕๖๔ เวลา ๑๔.๐๐ น. ณ ห้องประชุมชิดชัย วรรณสถิตย์ ชั้น ๓ อาคาร ๒ สำนักงาน ป.ป.ส. เขตดินแดง กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม​ ในฐานะประธาน​กรรมการ​ศูนย์​อำนวยการ​ป้องกันและปราบปราม​ยาเสพติด​ เป็นประธานการประชุม​คณะกรรมการอำนวยการป้องกันและปราบปรามยาเสพติดแห่งชาติ ครั้งที่ ๑/๒๕๖๔​ โดยมี ว่าที่ร้อยตรี ธนกฤต จิตรอารีย์รัตน์​ เลขานุการรัฐมนตรีว่าการกระทรวงยุติธรรม​ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม​ นายวิชัย ไชยมงคล​​ เลขาธิการ ป.ป.ส.​ พร้อมด้วย​ คณะกรรมการ​อำนวยการ​ ศอ.ปส.​ และผู้บริหารจากหน่วยงาน​ต่างๆ​ เข้าร่วม​ฯ
เมื่อเข้าสู่วาระการประชุม พลเอก ประยุทธ์   จันทร์โอชา นายกรัฐมนตรี​  ได้บันทึกวีดีโอการมอบนโยบายยาเสพติดเพื่อเปิดในที่ประชุม โดยมีเนื้อหาว่า การป้องกันและปราบปรามยาเสพติดถือเป็นวาระสำคัญแห่งชาติ ที่รัฐบาลให้ความสำคัญในการแก้ไขเป็นลำดับต้น ที่ผ่านมาทุกหน่วยงานได้บูรณาการทำงานร่วมกันในการตัดวงจรยาเสพติดเพื่อให้ได้ทรัพย์สิน รวมถึง การปราบปรามอย่างเข้มข้น โดยในปี ๒๕๖๔ นี้รัฐบาลได้กำหนดเป้าหมายขยายผล อายัดทรัพย์สินเป็นมูลค่า ๖,๐๐๐ ล้านบาท
ด้านนายสมศักดิ์ เทพสุทิน รัฐมนตรีว่าการกระทรวงยุติธรรม  กล่าวว่า รัฐบาลและกระทรวงยุติธรรมได้มุ่งมั่นอย่างเต็มที่ และขับเคลื่อนการดำเนินงานอย่างรอบด้านเพื่อแก้ไขปัญหายาเสพติด โดยมุ่งเน้นไปที่การยึดทรัพย์สินตัดวงจรยาเสพติด
โดยที่ประชุมรับทราบมาตรการความร่วมมือระหว่างประเทศ​ มาตรการปราบปรามและบังคับใช้กฎหมาย​ มาตรการปราบปรามและบังคับใช้กฎหมาย ป้องกัน และบำบัดรักษา​ มาตรการบริหารจัดการ​ นอกจากนี้ ที่ประชุมพิจารณา มาตรการปราบปรามและบังคับใช้กฎหมาย​ ประกอบด้วย การยึดทรัพย์ ตัดวงจรยาเสพติด
๑) การดำเนินงานของศูนย์ปฏิบัติการยึดทรัพย์สินเครือข่ายยาเสพติด
๒) แนวทางการดำเนินงานขยายผลยึดทรัพย์ ตัดวงจรยาเสพติด
๓) การแก้ไขกฎหมายให้สอดคล้องกับนโยบายนายกรัฐมนตรี และรัฐมนตรีว่าการกระทรวงยุติธรรม
๔) การสนับสนุนเครื่องมือที่ทันสมัยให้กับหน่วยงานหลัก ได้แก่ บช.ปส.​ กรมสอบสวนคดีพิเศษ และบริการให้กับหน่วยงานที่เกี่ยวข้องในการขยายผลยึดทรัพย์สินที่ได้มาจากการค้ายาเสพติด
๕) การอบรมการใช้เครื่องมือเทคโนโลยีให้เกิดประโยชน์สูงสุด และสกุลเงินดิจิทัล (Cryptocurrency) รวมถึงการประสานความร่วมมือกับหน่วยงานต่างประเทศ

ที่มา : https://www.thaigov.go.th/news/contents/details/39052