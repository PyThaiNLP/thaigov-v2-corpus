รัฐบาลไทย-ข่าวทำเนียบรัฐบาล-บีโอไอ ส่งเสริมบริษัทจดทะเบียนในตลาดหุ้น หนุนศักยภาพผู้ประกอบการไทยเข้าถึงแหล่งทุน


วันพุธที่ 10 กุมภาพันธ์ 2564
บีโอไอ ส่งเสริมบริษัทจดทะเบียนในตลาดหุ้น หนุนศักยภาพผู้ประกอบการไทยเข้าถึงแหล่งทุน
บอร์ดบีโอไอหนุนบริษัทที่ได้ส่งเสริมจดทะเบียนในตลาด SET – mai โดยให้สิทธิประโยชน์ยกเว้นภาษีนิติบุคคลเพิ่ม หวังพัฒนาผู้ประกอบการไทยเติบโตอย่างยั่งยืน พร้อมสร้างความเข้มแข็งของระบบเศรษฐกิจประเทศโดยรวม
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน หรือ บีโอไอเปิดเผยว่าวันนี้ (10 ก.พ. 64) ที่ประชุมคณะกรรมการส่งเสริมการลงทุน ซึ่งมี พล.อ.ประยุทธ์ จันทร์โอชา นายกรัฐมนตรีเป็นประธาน มีมติอนุมัติมาตรการส่งเสริมการลงทุนให้บริษัทที่ได้รับการส่งเสริมจดทะเบียนในตลาดหลักทรัพย์แห่งประเทศไทย (SET) หรือ ตลาดหลักทรัพย์เอ็มเอไอ (mai) เพื่อเป็นการพัฒนาศักยภาพและเพิ่มความสามารถในการเข้าถึงแหล่งเงินทุนของผู้ประกอบการไทย รวมถึงเสริมสร้างความเข้มแข็งของตลาดทุนและระบบเศรษฐกิจของประเทศโดยรวม โดยจะได้รับสิทธิประโยชน์ยกเว้นภาษีเงินได้นิติบุคคลเพิ่มเติม
อีกร้อยละ 100 ของเงินลงทุน (ไม่รวมค่าที่ดินและทุนหมุนเวียน)
ทั้งนี้ โครงการลงทุนที่ได้รับการส่งเสริมจากบีโอไอไปแล้ว แม้จะมีรายได้แล้วก็ตาม สามารถขอรับสิทธิประโยชน์ตามมาตรการนี้ได้ แต่จะต้องมีสิทธิประโยชน์ยกเว้นภาษีเงินได้นิติบุคคลเหลืออยู่ทั้งระยะเวลาและวงเงินที่ได้รับยกเว้น
อย่างไรก็ตาม มาตรการนี้ไม่รวมถึงบริษัทที่จดทะเบียนในตลาด SET หรือ mai อยู่แล้ว ก่อนวันที่มาตรการนี้มีผลใช้บังคับ โดยสามารถยื่นขอรับสิทธิประโยชน์ภายในวันทำการสุดท้ายของปี 2565

ที่มา : https://www.thaigov.go.th/news/contents/details/39034