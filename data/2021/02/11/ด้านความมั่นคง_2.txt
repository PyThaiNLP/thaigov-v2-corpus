รัฐบาลไทย-ข่าวทำเนียบรัฐบาล-กสร. ยืนยัน 21 กุมภาพันธ์ นี้ สอบแน่  


วันพุธที่ 10 กุมภาพันธ์ 2564
กสร. ยืนยัน 21 กุมภาพันธ์ นี้ สอบแน่
กสร. ประกาศกำหนดการสอบบรรจุข้าราชการใหม่แล้ว เป็นวันอาทิตย์ที่ 21 ก.พ. 64 หลังมีการเลื่อนเนื่องจากสถานการณ์ COVID-19 โดยขอให้ผู้สมัครศึกษาระเบียบเกี่ยวกับการสอบตามประกาศ และตรวจสอบรายชื่อพร้อมที่นั่งสอบได้ทางเว็บไซต์ http://personnel.labour.go.th
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่กรมสวัสดิการและคุ้มครองแรงงานได้มีประกาศเลื่อนการสอบแข่งขันเพื่อบรรจุและแต่งตั้งบุคคลเข้ารับราชการในตำแหน่งนักวิชาการแรงงานปฏิบัติการ ตำแหน่งเจ้าพนักงานการเงินและบัญชีปฏิบัติงาน และตำแหน่งเจ้าพนักงานธุรการปฏิบัติงาน ออกไปเนื่องจากการแพร่กระจายของโรคติดเชื้อไวรัสโคโรนา 2019 (COVID-19) และจะประกาศวันสอบใหม่ให้ทราบอีกครั้งเมื่อสถานการณ์คลี่คลาย บัดนี้ สถานการณ์ดังกล่าวในหลายพื้นที่สามารถจำกัดและควบคุมการแพร่ระบาดให้อยู่ในขอบเขตได้ในระดับหนึ่งแล้ว อีกทั้ง นายสุชาติ ชมกลิ่น รัฐมนตรีว่าการกระทรวงแรงงาน ได้กำชับให้หน่วยงานในสังกัดเร่งรัดดำเนินการสรรหา การสอบคัดเลือก และการบรรจุแต่งตั้งบุคคลเข้ารับราชการหรือปฏิบัติงานในหน่วยงานของรัฐ เพื่อให้เป็นไปตามมติคณะรัฐมนตรี ในคราวประชุมเมื่อวันที่ 12 มกราคม 2564 ที่ผ่านมา กรมจึงประกาศวันสอบเป็นวันอาทิตย์ที่ 21 กุมภาพันธ์ 2564 เวลา 09.00 - 12.00 น. ณ อาคารศูนย์ประชุมธรรมศาสตร์ รังสิต มหาวิทยาลัยธรรมศาสตร์ ศูนย์รังสิต
ทั้งนี้ ขอให้ผู้สมัครศึกษาระเบียบปฏิบัติเกี่ยวกับการสอบตามประกาศ และตรวจสอบรายชื่อพร้อมที่นั่งสอบได้ทางเว็บไซต์http://personnel.labour.go.th และ http://labour.jobthaigov.com และจะประกาศรายชื่อผู้มีสิทธิเข้าสอบภาคความเหมาะสมกับตำแหน่ง (ภาค ค) โดยวิธีสอบสัมภาษณ์ ภายในวันพฤหัสบดีที่ 25 กุมภาพันธ์ 2564

ที่มา : https://www.thaigov.go.th/news/contents/details/39014