รัฐบาลไทย-ข่าวทำเนียบรัฐบาล-ผู้บัญชาการกองอาสารักษาดินแดน มอบนโยบายเนื่องในวันครบรอบ 67 ปี กองอาสารักษาดินแดน


วันพุธที่ 10 กุมภาพันธ์ 2564
พิมพ์
ผู้บัญชาการกองอาสารักษาดินแดน มอบนโยบายเนื่องในวันครบรอบ 67 ปี กองอาสารักษาดินแดน
ผู้บัญชาการกองอาสารักษาดินแดน มอบนโยบายเนื่องในวันครบรอบ 67 ปี กองอาสารักษาดินแดน เน้นย้ำ น้อมนำพระบรมราโชวาทพระบาทสมเด็จพระมหาภูมิพลอดุลยเดชมหาราช บรมนาถบพิตร ในการ “บำบัดทุกข์ บำรุงสุข” ประชาชน และเสริมสร้างความมั่นคงของประเทศให้เกิดความยั่งยืน
วันนี้ (10 ก.พ. 64) นายกองใหญ่ อนุพงษ์ เผ่าจินดา ผู้บัญชาการกองอาสารักษาดินแดน เปิดเผยว่า พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงลงพระปรมาภิไธยพระราชบัญญัติกองอาสารักษาดินแดน พุทธศักราช 2497 เมื่อวันที่ 10 กุมภาพันธ์ 2497 จึงถือเป็น “วันสถาปนากองอาสารักษาดินแดน” โดยในปีนี้ครบรอบ 67 ปี จึงได้มอบนโยบายให้ผู้บังคับบัญชา เจ้าหน้าที่ และสมาชิกกองอาสารักษาดินแดน ได้น้อมนำพระบรมราโชวาทของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในคราวพระราชทานธงประจำกองอาสารักษาดินแดน มาเป็นหลักในการปฏิบัติหน้าที่ รวมทั้งร่วมกับฝ่ายปกครอง ทหาร ตำรวจ ตลอดจนประชาชนจิตอาสา ขับเคลื่อนนโยบายของรัฐบาลและกระทรวงมหาดไทยอย่างเข้มแข็งและจริงจัง ให้บรรลุผลสัมฤทธิ์ในการปกป้องและเทิดทูนสถาบันพระมหากษัตริย์ การรักษาอธิปไตยของชาติ การรักษาความสงบเรียบร้อยและความมั่นคงภายใน การป้องกันและบรรเทาสาธารณภัย การสร้างความปรองดองสมานฉันท์ การป้องกันปราบปรามและการบำบัดรักษาผู้เสพยาเสพติด การปราบปรามการค้ามนุษย์ การป้องกันและปราบปรามการตัดไม้และทำลายทรัพยากรธรรมชาติ การพัฒนาและแก้ไขปัญหาความเดือดร้อนของประชาชนในการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) รวมทั้งการปฏิบัติงานตามโครงการพระราชดำริเพื่อ “บำบัดทุกข์ บำรุงสุข” ประชาชน และความมั่นคงของประเทศชาติให้เกิดความยั่งยืน
ด้าน นายกองเอก ธนาคม จงจิระ หัวหน้าฝ่ายอำนวยการ กองบัญชาการกองอาสารักษาดินแดน กล่าวว่า ฝ่ายอำนวยการ กองบัญชาการกองอาสารักษาดินแดน ได้มีการพิจารณามอบรางวัลให้แก่สมาชิกกองอาสารักษาดินแดนและกองร้อยอาสารักษาดินแดนที่มีผลการปฏิบัติงานดีเด่น ประจำปี 2563 ได้แก่
- ด้านการป้องกันและปราบปราม รางวัลที่ 1 สมาชิกโท ประเสริฐศรี พันทอง รางวัลที่ 2 นายหมู่ใหญ่ จรัญ คงเหลือ และสมาชิกเอก กิตติโชติ โพธินาม รางวัลที่ 3 นายหมู่ใหญ่ ธิติ จันทสิทธิ์ นายหมู่ใหญ่ ชัย ผิวเผือก และสมาชิกตรี วรยุทธ วงษ์ชาลี
- ด้านการพัฒนาฯ รางวัลที่ 1 นายหมู่ใหญ่ วรกรณ์ พินิจพงษ์ รางวัลที่ 2 นายหมู่ใหญ่ อับดอณ บ่ายศรี และนายหมู่โท ไพศล อินทร์ทอง รางวัลที่ 3 นายหมู่ใหญ่ ประสาร แรกเลียง นายหมู่เอก พรโชคชัย สุขขี และสมาชิก อดิเรก สงคราม
- ประเภทกองร้อยอาสารักษาดินแดนจังหวัด รางวัลที่ 1 กองร้อยอาสารักษาดินแดนจังหวัดสุราษฎร์ธานีที่ 1 รางวัลที่ 2 กองร้อยอาสารักษาดินแดนจังหวัดตรังที่ 1 และกองร้อยอาสารักษาดินแดนจังหวัดหนองคายที่ 1
- ประเภทกองร้อยอาสารักษาดินแดนอำเภอ รางวัลที่ 1 กองร้อยอาสารักษาดินแดนอำเภอหนองหญ้าปล้องที่ 8 จังหวัดเพชรบุรี รางวัลที่ 2 กองร้อยอาสารักษาดินแดนอำเภอเวียงสาที่ 5 จังหวัดน่าน กองร้อยอาสารักษาดินแดนอำเภอแม่แจ่มที่ 7 จังหวัดเชียงใหม่ กองร้อยอาสารักษาดินแดนอำเภอแก่งหางแมวที่ 10 จังหวัดจันทบุรี กองร้อยอาสารักษาดินแดนอำเภอเชียงคานที่ 5 จังหวัดเลย และกองร้อยอาสารักษาดินแดนอำเภอเพ็ญที่ 17 จังหวัดอุดรธานี
- ประเภทกองร้อยบังคับการและบริการ รางวัลที่ 1 กองร้อยบังคับการและบริการ กองบังคับการกองอาสารักษาดินแดนจังหวัดสระบุรี รางวัลที่ 2 กองร้อยบังคับการและบริการ กองบังคับการกองอาสารักษาดินแดนจังหวัดปัตตานี และกองร้อยบังคับการและบริการ กองบังคับการกองอาสารักษาดินแดนจังหวัดยโสธร

ที่มา : https://www.thaigov.go.th/news/contents/details/39037