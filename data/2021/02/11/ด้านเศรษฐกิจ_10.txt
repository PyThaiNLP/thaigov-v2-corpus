รัฐบาลไทย-ข่าวทำเนียบรัฐบาล-เช็คสิทธิสวัสดิการสุขภาพฟรีผ่าน “กระเป๋าสุขภาพ” บนเป๋าตัง 24 ชั่วโมง จองฉีดวัคซีนไข้หวัดใหญ่ถึง31มี.ค.นี้


วันพุธที่ 10 กุมภาพันธ์ 2564
พิมพ์
เช็คสิทธิสวัสดิการสุขภาพฟรีผ่าน “กระเป๋าสุขภาพ” บนเป๋าตัง 24 ชั่วโมง จองฉีดวัคซีนไข้หวัดใหญ่ถึง31มี.ค.นี้
“สปสช.-กรุงไทย” ชวนคนไทยเช็คสิทธิสุขภาพผ่าน “กระเป๋าสุขภาพ หรือ Health Wallet”  บนแอปฯ เป๋าตัง  24 ชั่วโมง  รับสิทธิประโยชน์ด้านสุขภาพ “ฟรี” ทั้งตรวจคัดกรองมะเร็ง และฉีดวัคซีนป้องกันโรครวมกว่า 16 บริการ พร้อมขยายบริการเปิดจองสิทธิฉีดวัคซีนไข้หวัดใหญ่
“สปสช.-กรุงไทย” ชวนคนไทยเช็คสิทธิสุขภาพผ่าน “กระเป๋าสุขภาพ หรือ Health Wallet”  บนแอปฯ เป๋าตัง  24 ชั่วโมง  รับสิทธิประโยชน์ด้านสุขภาพ “ฟรี” ทั้งตรวจคัดกรองมะเร็ง และฉีดวัคซีนป้องกันโรครวมกว่า 16 บริการ พร้อมขยายบริการเปิดจองสิทธิฉีดวัคซีนไข้หวัดใหญ่สำหรับผู้สูงอายุ 65 ปีขึ้นไป จนถึง 31 มีนาคมนี้  ชี้ประชาชนส่วนใหญ่ยังไม่รู้ว่าตนเองมีสิทธิด้านใดบ้างตามสวัสดิการภาครัฐ
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข  เปิดเผยว่า กระทรวงสาธารณสุข โดยกรมควบคุมโรค สำนักงานหลักประกันสุขภาพแห่งชาติ (สปสช.) และธนาคารกรุงไทย ร่วมเปิดโครงการจองสิทธิฉีดวัคซีนไข้หวัดใหญ่ตามฤดูกาล 2564 ผ่านกระเป๋าสุขภาพ (Health Wallet) บนแอปพลิเคชันเป๋าตัง สำหรับกลุ่มผู้สูงอายุ 65 ปีขึ้นไป  โดยบริการ Health Wallet ถือเป็นทางเลือกใหม่ของการเข้ารับบริการสุขภาพในกองทุนบัตรทองที่ง่ายขึ้น ตามรูปแบบวิถีชีวิตใหม่ (New Normal) ช่วยลดความแออัดในโรงพยาบาล ลดการแพร่กระจายโรคโดยเฉพาะ COVID-19  ขณะเดียวกันยังเป็นการสนับสนุนยกระดับกองทุนบัตรทอง สู่หลักประกันสุขภาพแห่งชาติยุคใหม่ ที่เป็นนโยบายและความมุ่งมั่นของรัฐบาล ในการยกระดับบริการบัตรทองเป็น วีไอพี ด้วยการเพิ่มความสะดวกในการรับบริการให้กับประชาชน
นายแพทย์จเด็จ ธรรมธัชอารี รองเลขาธิการสำนักงานหลักประกันสุขภาพแห่งชาติ (สปสช.) เปิดเผยว่า ในปี 2564 สปสช. ได้จัดเตรียมวัคซีนป้องกันโรคไข้หวัดใหญ่จำนวน 6.4ล้านโดส เพื่อบริการฉีดให้กับประชากรกลุ่มเป้าหมาย 7 กลุ่มเสี่ยง และสำหรับหญิงตั้งครรภ์โดยเฉพาะ จำนวน 3.5 แสนโดส โดยเปิดให้กลุ่มเสี่ยงจองสิทธิและนัดหมายฉีดวัคซีนล่วงหน้าได้ตั้งแต่วันที่ 1 กุมภาพันธ์- 31 มีนาคม 2564 เพื่อเข้ารับบริการฉีดวัคซีนในระหว่างวันที่ 1 พฤษภาคม – 31 สิงหาคม 2564 ยกเว้นหญิงตั้งครรภ์สามารถขอลงทะเบียนและฉีดวัคซีนได้ตลอดทั้งปี
สำหรับการลงทะเบียนจองสิทธิฉีดวัคซีนมี  4 ช่องทางหลัก คือ 1. สายด่วน สปสช. โทร. 1330 กด 1 หลังจากนั้นกด 8 ตั้งแต่เวลา 08.30 – 17.00 น. (ทั่วประเทศ) 2. หน่วยบริการประจำหรือโรงพยาบาลในระบบบัตรทอง (ทั่วประเทศ) 3. Line @UCBKKสร้างสุข (เฉพาะผู้มีสิทธิบัตรทองหรือพักอาศัยในพื้นที่กรุงเทพมหานคร) ให้บริการวันจันทร์ถึงวันศุกร์ เวลา 08.30 – 18.00 น. และวันเสาร์อาทิตย์ เวลา 09.00 – 16.00 น. และ 4. เปิดทางเลือกลงทะเบียนจองสิทธิและนัดฉีดวัคซีนเพิ่มเติมสำหรับผู้สูงอายุ 65 ปีขึ้นไปทั่วประเทศ ผ่านกระเป๋าสุขภาพ บนแอปฯเป๋าตัง  ซึ่งเป็น  Digital Health Platform ที่ สปสช. ร่วมกับธนาคารกรุงไทยพัฒนาขึ้น ในการจัดทำระบบการจองสิทธิและนัดหน่วยบริการฉีดวัคซีนล่วงหน้า นอกจากการลงทะเบียนผ่านแพลตฟอร์มดังกล่าวผ่านระบบ Hospital Portal เพื่ออำนวยความสะดวกให้ประชาชนสามารถเข้าถึงบริการด้านสุขภาพ ซึ่งเป็นสวัสดิการที่รัฐมอบให้ตั้งแต่ช่วงแรกเกิดจนถึงวัยผู้สูงอายุ  โดยเป็นการขยายระบบบริการ Health Wallet ภายหลังจากที่มีการนำร่องระบบจองสิทธิฉีดวัคซีนที่โรงพยาบาลศิริราชและได้รับการตอบรับด้วยดีในปีที่ผ่านมา
นายแพทย์ โอภาส การย์กวินพงศ์  อธิบดีกรมควบคุมโรค กล่าวว่า การฉีดวัคซีนป้องกันโรคไข้หวัดใหญ่ ช่วยลดภาวะเจ็บป่วยและเสียชีวิต โดยเฉพาะในประชากร 7 กลุ่มเสี่ยง ได้แก่ 1. หญิงมีครรภ์ 2. เด็กอายุ 6 เดือน ถึง 2 ปี 3. ผู้มีโรคเรื้อรัง 7 กลุ่มโรค (โรคปอดอุดกั้นเรื้อรัง หืด หัวใจ หลอดเลือดสมอง ไตวาย ผู้ป่วยมะเร็งที่อยู่ระหว่างการได้รับเคมีบำบัด และเบาหวาน) 4. ผู้สูงอายุที่มีอายุ 65 ปีขึ้นไป 5. ผู้พิการทางสมองที่ช่วยเหลือตนเองไม่ได้ 6. ผู้ป่วยโรคธาลัสซีเมียและผู้ที่มีภูมิคุ้มกันบกพร่อง 7. ผู้ป่วยโรคอ้วน มีน้ำหนัก 100 กิโลกรัมขึ้นไป หรือดัชนีมวลกายมากกว่า 35 กิโลกรัมต่อตารางเมตร ทั้งในช่วงการแพร่ระบาดของโรคติดเชื้อโควิด-19 การฉีดวัคซีนป้องกันโรคไข้หวัดใหญ่ยังช่วยลดความสับสนในการคัดกรอง เนื่องจากอาการเริ่มต้นของโรคมีความคล้ายคลึงกัน ถือเป็นสิทธิประโยชน์ในการการป้องกันโรคและความร่วมมือในวันนี้จะช่วยให้ประชาชนเข้าถึงบริการอย่างทั่วถึง
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ตามที่ธนาคารร่วมกับ สปสช. เปิดให้ประชาชนจองสิทธิการเสริมสร้างสุขภาพและป้องกันโรครวม 16 บริการ ผ่านกระเป๋าสุขภาพนั้น ได้รับการตอบรับเป็นอย่างดี เฉพาะหน่วยบริการในกรุงเทพฯ​ มีประชาชนจองสิทธิไปแล้วกว่า 150,000 สิทธิ  อย่างไรก็ตาม ยังมีประชาชนจำนวนไม่น้อย ที่ยังไม่รู้ว่าตนเองมีสิทธิรับสวัสดิการด้านใดบ้าง ตามระบบหลักประกันสุขภาพถ้วนหน้าของภาครัฐ ซึ่งมีทั้งสิทธิการตรวจ   คัดกรองโรคมะเร็งต่าง ๆ และการฉีดวัคซีนป้องกันโรค จึงอยากเชิญชวนให้คนไทยทุกคนตรวจสอบสิทธิของตนเอง ซึ่งจะจำแนกตามกลุ่มอายุ โดยสามารถตรวจสอบสิทธิตนเองได้ง่ายๆ เพียงดาวน์โหลดแอปฯ เป๋าตัง กดยอมรับเงื่อนไขการเปิดใช้งานและการเข้าถึงสิทธิสร้างเสริมสุขภาพและป้องกันโรคตามที่ สปสช. กำหนด หลังจากนั้นสามารถตรวจสอบสิทธิผ่านกระเป๋าสุขภาพ  บนแอปฯ เป๋าตังได้ตลอด 24 ชั่วโมง
“ธนาคารได้เตรียมความพร้อมของระบบไว้รอบด้าน เพื่อให้การจองสิทธิฉีดวัคซีนป้องกันโรคไข้หวัดใหญ่ผ่านกระเป๋าสุขภาพมีประสิทธิภาพสูงสุด  โดยออกแบบระบบที่รองรับ Digital Journey อำนวยความสะดวกให้ประชาชนผู้รับบริการในการเช็คสิทธิ ทำการนัดหมาย ยืนยันตัวตนผู้มารับบริการ และเพิ่มประสิทธิภาพในการทำงานของเจ้าหน้าที่ผ่าน Online Dashboard ซึ่งแสดงผลแบบ interactive ประมวลผลแบบเรียลไทม์ ทำให้บริหารจัดการวัคซีนได้ทันที ผ่านช่องทางดิจิทัลเชื่อมโยงตั้งแต่ประชาชนผู้รับบริการ จนถึงหน่วยบริการ หรือโรงพยาบาลสามารถเบิกเคลมได้อย่างรวดเร็ว ลดการทำงานซ้ำซ้อน มีระบบการจัดการตารางนัดหมายคนไข้ล่วงหน้าได้ รวมถึงติดตามประวัติการฉีดวัคซีนฯ ของประชาชนได้อย่างมีประสิทธิภาพ ตลอดจนพัฒนากระบวนการจองและฉีดวัคซีนฯ ให้แก่ประชาชนผ่านการจองสิทธิฉีดวัคซีนไข้หวัดใหญ่ด้วย “กระเป๋าสุขภาพ” หรือ Health Wallet บนแอปฯ เป๋าตัง เพื่อเข้ารับบริการที่โรงพยาบาลกว่า 1,600 แห่งทั่วประเทศ”
ทั้งนี้ จะมีบริการแจ้งเตือนเมื่อถึงเวลานัดหมาย โดยใช้ QR Health ID ยืนยันตัวตนแทนบัตรประชาชน รวมทั้งสามารถชำระค่าบริการส่วนเกินที่อยู่นอกเหนือสิทธิผ่าน Wallet ได้ทันที เพิ่มความสะดวก รวดเร็ว ลดระยะเวลาการรอที่โรงพยาบาล ประหยัดค่าใช้จ่ายในการเดินทาง ช่วยลดความเสี่ยงจากการแพร่ระบาดของ COVID-19 ระลอกใหม่  สำหรับกลุ่มเสี่ยงอื่นๆ รวมถึงผู้ที่ไม่สะดวกตรวจสอบสิทธิสุขภาพผ่านแอปฯ เป๋าตัง  สามารถจองสิทธิและนัดหมายผ่านหน่วยบริการ หรือโรงพยาบาลที่เข้ารับการรักษาเป็นประจำได้

ที่มา : https://www.thaigov.go.th/news/contents/details/39033