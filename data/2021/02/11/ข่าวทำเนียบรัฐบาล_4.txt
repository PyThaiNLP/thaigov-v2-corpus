รัฐบาลไทย-ข่าวทำเนียบรัฐบาล-รมต.อนุชา หารือคณะอนุฯ ประชาสัมพันธ์ เตรียมเป็นเจ้าภาพจัดประชุมเอเปค เน้นสร้างการรับรู้บทบาทไทยในเวทีโลก หวังให้ทุกภาคส่วนได้ประโยชน์จากการประชุม


วันพุธที่ 10 กุมภาพันธ์ 2564
พิมพ์
รมต.อนุชา หารือคณะอนุฯ ประชาสัมพันธ์ เตรียมเป็นเจ้าภาพจัดประชุมเอเปค เน้นสร้างการรับรู้บทบาทไทยในเวทีโลก หวังให้ทุกภาคส่วนได้ประโยชน์จากการประชุม
รมต.อนุชา หารือคณะอนุฯ ประชาสัมพันธ์ เตรียมเป็นเจ้าภาพจัดประชุมเอเปค เน้นสร้างการรับรู้บทบาทไทยในเวทีโลก หวังให้ทุกภาคส่วนได้ประโยชน์จากการประชุม
วันนี้ (10 กุมภาพันธ์ 2564) นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะอนุกรรมการด้านประชาสัมพันธ์เพื่อเตรียมการจัดประชุมผู้นำเขตเศรษฐกิจเอเปคและการประชุมที่เกี่ยวข้อง ในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 ครั้งที่ 1/2564 เพื่อพิจารณาแนวทางการสื่อสาร การประชาสัมพันธ์ และกิจกรรมต่าง ๆ เพื่อสร้างการรับรู้และมีส่วนร่วมของประชาชน โดยมี นายรณภพ ปัทมะดิษ ผู้แทนรองนายกรัฐมนตรี (นายวิษณุ เครืองาม) ในฐานะที่ปรึกษาคณะอนุกรรมการฯ  นายธานี แสงรัตน์ อธิบดีกรมสารนิเทศ และ พลโท สรรเสริญ แก้วกำเนิด อธิบดีกรมประชาสัมพันธ์ ในฐานะอนุกรรมการและเลขานุการร่วม  และคณะอนุกรรมการจากภาคส่วนต่าง ๆ เข้าร่วมประชุม
รัฐมนตรีประจำสำนักนายกรัฐมนตรี กล่าวว่า  การที่ไทยได้รับเกียรติเป็นเจ้าภาพการจัดประชุมเอเปค 2565 ถือเป็นอีกหนึ่งความภาคภูมิใจของคนไทย  ซึ่ง พลเอก ประยุทธ์ จันทร์โอชา นายกรัฐมนตรี ให้ถือเป็นวาระสำคัญของประเทศ  โดยในวันนี้ได้มีการหารือทิศทางการประชาสัมพันธ์ เพื่อสร้างการรับรู้แก่ประชาชนทุกภาคส่วน พร้อมเปิดโอกาสให้ภาคธุรกิจ ภาคเอกชน และภาคประชาชนเข้ามามีส่วนร่วมในการกำหนดแนวทางการสื่อสารทุกกลุ่มเป้าหมาย  โดยเนื้อหาการประชาสัมพันธ์เป็นไปตามแนวทางที่คณะอนุกรรมการสารัตถะ ที่มี นายดอน ปรมัตถ์วินัย รองนายกรัฐมนตรีเป็นประธาน มีการกำหนดหัวข้อหลัก (Theme) ประเด็นสำคัญ (Priorities) และผลลัพธ์ที่เป็นรูปธรรม (Deliverables)  ที่ไทยจะผลักดันในการประชุมเอเปค 2565 เป็นที่เรียบร้อยแล้ว  ซึ่งคณะอนุกรรมการประชาสัมพันธ์มีความเห็นร่วมกันให้มีการจัดตั้งคณะทำงานยุทธศาสตร์การประชาสัมพันธ์เอเปค 2565 เพื่อสร้างการรับรู้แก่ประชาชนทุกกลุ่ม โดยเน้นการมีส่วนร่วมเพื่อให้ทุกฝ่ายได้รับประโยชน์จากการที่ไทยเป็นเจ้าภาพ ในครั้งนี้
รัฐมนตรีประจำสำนักนายกรัฐมนตรี ย้ำว่า เป็นโอกาสดีที่ประเทศไทยได้นำเสนอศักยภาพ รวมทั้งบทบาทในฐานะผู้ขับเคลื่อนความร่วมมือในกรอบเอเปคในช่วงเวลาที่ทั่วโลกล้วนประสบภาวะยากลำบาก ทั้งทางด้านเศรษฐกิจและสังคม โดยใช้ประโยชน์จากช่องทางประชาสัมพันธ์ที่มีอยู่เพื่อสร้างการรับรู้ในวงกว้าง

ที่มา : https://www.thaigov.go.th/news/contents/details/39044