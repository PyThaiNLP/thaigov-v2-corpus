รัฐบาลไทย-ข่าวทำเนียบรัฐบาล-พม. เร่งช่วยเหลือเด็กหญิงวัย 12 ปี ประกาศขายไตตนเอง เพื่อหาเงินมาใช้หนี้นอกระบบให้แม่


วันพฤหัสบดีที่ 25 กุมภาพันธ์ 2564
พม. เร่งช่วยเหลือเด็กหญิงวัย 12 ปี ประกาศขายไตตนเอง เพื่อหาเงินมาใช้หนี้นอกระบบให้แม่
พม. เร่งช่วยเหลือเด็กหญิงวัย 12 ปี ประกาศขายไตตนเอง เพื่อหาเงินมาใช้หนี้นอกระบบให้แม่
เมื่อวันที่ 24 ก.พ. 64 เวลา 16.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวง พม. เปิดเผยว่า จากกรณีเด็กหญิงวัย 12 ปี เป็นเด็กเรียนดีช่วยแม่เลี้ยงน้องวัย 3 ขวบ และช่วยแม่ทำงานทุกอย่าง ได้ประกาศขายไตตนเอง เพื่อหาเงินมาใช้หนี้นอกระบบให้แม่นั้น กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ในฐานะหน่วยงานรับผิดชอบในการสงเคราะห์และคุ้มครองสวัสดิภาพเด็กตามพระราชบัญญัติคุ้มครองเด็ก พ.ศ. 2546 ได้เร่งดำเนินการช่วยเหลือกรณีดังกล่าว โดยการให้คำแนะนำปรึกษาให้กำลังใจ มอบเครื่องอุปโภคบริโภค และนมสำหรับเด็กเพื่อบรรเทาความเดือดร้อนในเบื้องต้น ทั้งนี้ล่าสุดได้มอบหมายให้นางราตรี แฉล้มวารี หัวหน้าบ้านพักเด็กและครอบครัวกรุงเทพมหานคร พร้อมด้วยเจ้าหน้าที่ลงพื้นที่เยี่ยมบ้านเพื่อตรวจสอบข้อเท็จจริงและวางแนวทางการในการช่วยเหลือครอบครัวดังกล่าว
นางสาวแรมรุ้ง กล่าวว่า กรณีนี้จะมีพนักงานเจ้าหน้าที่ตามกฎหมายว่าด้วยการคุ้มครองเด็ก เพื่อให้เข้าไปทำงานกับครอบครัวทั้งในระยะสั้น และระยะยาว ให้แม่คลายกังวล มีความเข้มแข็งสามารถพึ่งพาตนเอง มีความสามารถในการให้การอุปการะเลี้ยงดูเด็กได้ การช่วยเหลือระยะสั้น จะมีเงินช่วยเหลือเฉพาะหน้า ได้แก่ เงินสงเคราะห์เด็กในครอบครัวยากจน กรณีที่ต้องช่วยเหลือต่อเนื่องจะให้การช่วยเหลือผ่านกองทุนคุ้มครองเด็ก เงินสงเคราะห์ผู้มีรายได้น้อย และแนะนำการขึ้นทะเบียนรับเงินอุดหนุนเพื่อการเลี้ยงดูเด็กแรกเกิดสำหรับน้องคนเล็ก พร้อมทั้งสนับสนุนเครื่องอุปโภคบริโภค เช่น ของใช้ในชีวิตประจำวัน อาหาร เป็นต้น และพิจารณาเรื่องภาระค่าใช้จ่ายของครอบครัว พร้อมทั้งประสานกับหน่วยงานที่เกี่ยวข้องเพื่อให้ความช่วยเหลือ หรือประนีประนอมหนี้สิน สำหรับการช่วยเหลือในระยะยาว จะมีพนักงานเจ้าหน้าที่เข้าไปทำงานลงเยี่ยมบ้านอย่างต่อเนื่อง โดยจะแบ่งการช่วยเหลือดังนี้ ซึ่งผู้เป็นแม่ จะมีการพัฒนาอาชีพตามความถนัด และฝึกทักษะการบริหารการเงิน รายรับและรายจ่ายของครอบครัว และทักษะการเลี้ยงดูลูก ส่งเสริมเสริมการศึกษาอย่างต่อเนื่อง ประสานโรงเรียนเพื่อให้ครูที่เด็กไว้ใจ หรืออาจเป็นครูประจำชั้นของเด็ก ทำหน้าที่เป็นผู้คุ้มครองสวัสดิภาพเด็ก เพื่อช่วยดูแลเด็กทั้งสองคนร่วมกับแม่รวมถึงการจัดหาทุนการศึกษาและพัฒนาทักษะอื่น ๆ ให้แก่เด็กต่อไป
นางสาวแรมรุ้ง กล่าวเพิ่มเติมว่า ทั้งนี้ หากประชาชนประสบปัญหาทางสังคม สามารถขอความช่วยเหลือได้ที่
ศูนย์ช่วยเหลือสังคม สายด่วน พม. โทร. 1300 บริการฟรีตลอด 24 ชั่วโมง หรือติดต่อขอความช่วยเหลือเร่งด่วนด้วยตนเองได้ที่สำนักงานพัฒนาสังคมและความมั่นคงมนุษย์จังหวัดทุกจังหวัด ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/39408