รัฐบาลไทย-ข่าวทำเนียบรัฐบาล-สธ. จับมือ อสม. 1 ล้าน 5 หมื่น คน บอกต่อ “วัคซีนป้องกันโควิด 19” สร้างความมั่นใจ คืนรอยยิ้มประเทศไทย


วันพฤหัสบดีที่ 25 กุมภาพันธ์ 2564
สธ. จับมือ อสม. 1 ล้าน 5 หมื่น คน บอกต่อ “วัคซีนป้องกันโควิด 19” สร้างความมั่นใจ คืนรอยยิ้มประเทศไทย
กระทรวงสาธารณสุข ประชุมทางไกล มอบภารกิจ อสม. พร้อมบอกต่อเรื่องฉีดวัคซีนป้องกันโรคโควิด 19 ออกเคาะประตูบ้าน สำรวจคัดกรองกลุ่มเป้าหมายในชุมชน แนะนำขั้นตอนรับการฉีดวัคซีน เชิญชวนลงทะเบียน LINE Official Account “หมอพร้อม”
กระทรวงสาธารณสุข ประชุมทางไกล มอบภารกิจ อสม. พร้อมบอกต่อเรื่องฉีดวัคซีนป้องกันโรคโควิด 19 ออกเคาะประตูบ้าน สำรวจคัดกรองกลุ่มเป้าหมายในชุมชน แนะนำขั้นตอนรับการฉีดวัคซีน เชิญชวนลงทะเบียน LINE Official Account “หมอพร้อม” สร้างความมั่นใจ คืนรอยยิ้มประเทศไทย
วันนี้ (25 กุมภาพันธ์ 2564) ณ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข และนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ ประชุมทางไกลผู้บริหาร นายแพทย์สาธารณสุขจังหวัด หัวหน้างานสุขภาพภาคประชาชน ประธานชมรม อสม.จังหวัด/อำเภอ ผู้แทนสาธารณสุขอำเภอ มอบหมายภารกิจ อสม.พร้อม บอกต่อเรื่องฉีดวัคซีนป้องกันโควิด 19 สร้างความมั่นใจประชาชน คืนรอยยิ้มประเทศไทย
นายอนุทินกล่าวว่า รัฐบาลได้มอบหมายให้กระทรวงสาธารณสุข จัดหาและจัดบริการฉีดวัคซีนป้องกันโควิด 19 ให้กับทุกคนที่อยู่ในประเทศไทยตามความสมัครใจ ซึ่งขณะนี้วัคซีน 3 แสนโดสแรกถึงประเทศไทยแล้ว ทั้งจากบริษัทซิโนแวคและแอสตร้าเซนเนกา ซึ่งจะทยอยส่งจนครบ 63 ล้านโดสและฉีดให้กับประชาชนภายในปี 2564 กระทรวงสาธารณสุข จึงได้มอบหมายให้ อสม.กว่า 1 ล้าน 5 หมื่น คน ลงพื้นที่เคาะประตูบ้าน ให้ความรู้ ความเข้าใจที่ถูกต้องเรื่องการฉีดวัคซีนโควิด 19 แก่ประชาชน รวมทั้งให้สำรวจกลุ่มเสี่ยง และคัดกรองกลุ่มเป้าหมายที่ควรได้รับวัคซีนเป็นอันดับแรก ให้คำแนะนำความสำคัญที่ต้องได้รับวัคซีน ความปลอดภัย รวมถึงขั้นตอนการรับการฉีดวัคซีน พร้อมเชิญชวนประชาชนลงทะเบียนผ่าน LINE Official Account “หมอพร้อม” ที่เป็นช่องทางการสื่อสาร ตลอดจนติดตามอาการข้างเคียงจากการฉีดวัคซีน ระบบนัดในการรับวัคซีน และการรายงานผลแก่เจ้าหน้าที่ โดยจะเริ่มฉีดให้ประชาชนกลุ่มเป้าหมายตั้งแต่เดือนมีนาคมเป็นต้นไป
“ที่ผ่านมา อสม.ถือเป็นกลไกสำคัญในการควบคุมการระบาด สามารถปฏิบัติงานได้อย่างมีประสิทธิภาพ และครั้งนี้ก็เช่นกัน เชื่อว่า พลังของ อสม.จะถูกนำมาใช้อีกครั้งในการเป็นกระบอกเสียง สร้างการรับรู้ และความเข้าใจเรื่องวัคซีน รวมถึงการสนับสนุนการทำงานของทีมแพทย์และบุคลากรสาธารณสุข เป็นมดงานให้กับประเทศไทย ซึ่งต้องเสียสละทั้งกำลังกาย กำลังทรัพย์ ในการปกป้องประเทศให้รอดพ้นจากโรคโควิด 19 ครั้งนี้” นายอนุทินกล่าว
ด้านนายแพทย์ธเรศ อธิบดีกรมสนับสนุนบริการสุขภาพ กล่าวต่อว่า สำหรับการฉีดวัคซีนป้องกันโควิด 19
ในระยะแรกที่มีวัคซีนจำกัด จะฉีดให้กับกลุ่มเป้าหมายในพื้นที่ควบคุมสูงสุดและเข้มงวด พื้นที่ควบคุม และพื้นที่ขับเคลื่อนเศรษฐกิจและสังคม ได้แก่ บุคลากรทางการแพทย์และสาธารณสุข กลุ่มบุคลากรด่านหน้า อสม. และเจ้าหน้าที่ฝ่ายความมั่นคง เป็นต้น ผู้ที่มีโรคประจำตัว ได้แก่ โรคทางเดินหายใจเรื้อรัง โรคหัวใจและหลอดเลือดโรคไตเรื้อรัง โรคหลอดเลือดสมอง โรคมะเร็งทุกชนิด โรคเบาหวาน โรคอ้วน ประชาชนและแรงงานกลุ่มเสี่ยง
************************** 25 กุมภาพันธ์ 2564

ที่มา : https://www.thaigov.go.th/news/contents/details/39410