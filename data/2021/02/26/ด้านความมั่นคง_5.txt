รัฐบาลไทย-ข่าวทำเนียบรัฐบาล-รมว.ทส. มอบหนังสืออนุญาตที่อยู่อาศัย ภายใต้โครงการ คทช. แก่ชุมชนเมืองระนอง


วันพฤหัสบดีที่ 25 กุมภาพันธ์ 2564
รมว.ทส. มอบหนังสืออนุญาตที่อยู่อาศัย ภายใต้โครงการ คทช. แก่ชุมชนเมืองระนอง
รมว.ทส. มอบหนังสืออนุญาตที่อยู่อาศัย ภายใต้โครงการ คทช. แก่ชุมชนเมืองระนอง
วันนี้ 25 กุมภาพันธ์ 2564 เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานมอบหนังสืออนุญาตจัดที่อยู่อาศัยภายใต้โครงการจัดที่ดินทำกินให้ชุมชนตามนโยบายรัฐบาล (คทช.) และเงินอุดหนุนให้ชุมชนชายฝั่ง จำนวน 14 ชุมชน มอบหนังสือแสดงป่าชุมชน จำนวน 5 ชุมชน มอบเงินอุดหนุน(เงินกู้) โครงการสร้างเศรษฐกิจชุมชนจากป่าชุมชนจังหวัดระนอง จำนวน 9 ป่าชุมชนโดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายสมเกียรติ ศรีษะเนตร ผู้ว่าราชจังหวัดระนอง นายโสภณ ทองดี อธิบดีกรมทรัพยากรทางทะเลและชายฝั่ง และ นางศุกร์ศิริ บุญญเศรษฐ์ รองอธิบดีกรมธนารักษ์ ร่วมในพิธี ณ ศูนย์อนุรักษ์ทรัพยากรป่าชายเลนที่ 6 จังหวัดระนอง
ในโอกาสนี้ นายวราวุธ ได้กล่าวว่า จากกรณีชาวบ้านกว่า 900 ครัวเรือน หลายพันคน ที่อาศัยอยู่ในพื้นที่ป่าสงวนแห่งชาติป่าคลองหัวเขียว และป่าคลองเกาะสุย ต.บางริ้น อ.เมืองระนอง จ.ระนอง รวม 3 แปลง เนื้อที่ประมาณ 484 ไร่ ซึ่งเป็นพื้นที่ที่องค์การบริหารส่วนจังหวัดระนองได้รับอนุญาตเดิมจากกรมป่าไม้และขณะนี้ใบอนุญาตหมดอายุนานแล้ว ทำให้พี่น้องประชาชนได้รับความเดือดร้อน รัฐบาลและกระทรวงฯ ได้เล็งเห็นถึงความสำคัญของการแก้ไขปัญหาดังกล่าว จึงได้แต่งตั้งคณะทำงานขึ้น โดยมีอธิบดีกรมทรัพยากรทางทะเลและชายฝั่ง และผู้ว่าราชการจังหวัดระนอง เป็นประธานร่วม พร้อมตัวแทนจากหน่วยงานที่เกี่ยวข้อง ศึกษาแนวทางการแก้ไขปัญหา โดยคณะทำงานฯ ได้เห็นควร ให้ดำเนินการเพิกถอนป่าสงวนแห่งชาติพื้นที่ดังกล่าว ซึ่งขณะนี้ได้ผ่านที่ประชุมอนุกรรมการจัดที่ดินให้ความเห็นชอบแล้ว จึงได้ เร่งรัด ติดตาม ประสานการดำเนินการทุกขั้นตอน โดยเฉพาะในส่วน�ที่กระทรวงฯ เป็นผู้รับผิดชอบ และหากจำเป็นต้องประสานหน่วยงานอื่น ตนได้ย้ำให้เร่งปฏิบัติโดยทันที
สุดท้ายตนอยากให้พี่น้องประชาชนทั้ง 900 ครัวเรือน มั่นใจว่า รัฐบาลและกระทรวงทรัพยากรธรรมชาติและสิ่งแวดล้อมจะให้ความช่วยเหลือพี่น้องประชาชนอย่างเต็มที่�และเต็มกำลัง เราไม่เคย นิ่งนอนใจกับความเดือดร้อนของพี่น้องประชาชน ตนยังมั่นใจเสมอมาว่า หากเราสามารถสร้างสมดุลระหว่าง การใช้ประโยชน์และการสงวนรักษา “คนสามารถอยู่กับป่าได้” ซึ่งที่ผ่านมาพวกเราร่วมมือช่วยกันได้อย่างจริงจังและเข้มแข็งทำให้พื้นที่ป่าชายเลนของประเทศเพิ่มขึ้นกว่า 200,000 ไร่ �ซึ่งตนก็จะพยายามขับเคลื่อนและผลักดันให้งานด้านการอนุรักษ์ผืนป่าไม่ว่าจะเป็น ป่าบกหรือป่าชายเลน ร่วมกับพี่น้องประชาชน ให้ผืนป่าประเทศไทยสมบูรณ์และคงอยู่อย่างสมดุลและยั่งยืน สืบไป

ที่มา : https://www.thaigov.go.th/news/contents/details/39435