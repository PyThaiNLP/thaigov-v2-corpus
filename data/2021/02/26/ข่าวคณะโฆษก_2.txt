รัฐบาลไทย-ข่าวทำเนียบรัฐบาล-โฆษกรัฐบาลประชุมคณะกรรมการโฆษกกระทรวงหารือร่วมกันผลักดันแนวทางการประชาสัมพันธ์เชิงรุกสื่อสารสร้างความเข้าใจการทำงานของรัฐบาลถึงประชาชน


วันพฤหัสบดีที่ 25 กุมภาพันธ์ 2564
พิมพ์
โฆษกรัฐบาลประชุมคณะกรรมการโฆษกกระทรวงหารือร่วมกันผลักดันแนวทางการประชาสัมพันธ์เชิงรุกสื่อสารสร้างความเข้าใจการทำงานของรัฐบาลถึงประชาชน
โฆษกรัฐบาลประชุมคณะกรรมการโฆษกกระทรวงหารือร่วมกันผลักดันแนวทางการประชาสัมพันธ์เชิงรุกสื่อสารสร้างความเข้าใจการทำงานของรัฐบาลถึงประชาชน
วันนี้ ( 25 กุมภาพันธ์ 2564) 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรี ได้เป็นประธานการประชุมคณะกรรมการโฆษกกระทรวง ครั้งที่ 1/2564 โดยในการประชุมประกอบด้วย นางสาวรัชดา ธนาดิเรก และ นางสาวไตรศุลี ไตรสรณกุล รองโฆษกประจำสำนักนายกรัฐมนตรี ในฐานะรองประธานกรรมการ และโฆษกประจำกระทรวงต่างๆ ในฐานะกรรมการเข้าร่วม
โฆษกประจำสำนักนายกรัฐมนตรีกล่าวถึงแนวทางการทำงานให้สอดคล้องกับสภาพสังคมในชีวิตวิถีใหม่ New Normal และต้องเผยแพร่ข่าวสารผ่านช่องทางต่างๆ แพลตฟอร์มรูปแบบต่างๆ เพื่อเป็นโอกาสในการสื่อสารประชาสัมพันธ์ไปสู่ประชาชนอย่างกว้างขวาง และเพื่อให้ก้าวทันต่อยุคสมัยการเปลี่ยนแปลงของเทคโนโลยี ในโอกาสนี้ โฆษกรัฐบาลฯ เปิดเผยว่าที่ประชุมฯ ได้หารือเชิงสร้างสรรค์เพื่อบูรณาการการทำงานของรัฐบาลร่วมกันเพื่อประสิทธิภาพการทำงานที่ดีขึ้น มุ่งหวังประโยชน์ที่เกิดแก่ประชาชนเป็นสำคัญตามแนวทางที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้ให้ความสำคัญ
ซึ่ง นายอนุชาฯ ได้แบ่งปันแนวทางการทำงานที่นายกรัฐมนตรีได้วางแนวทางไว้ ทั้งยุทธศาสตร์การประชาสัมพันธ์เชิงรุก และเชิงรับ ความถี่ในการประชาสัมพันธ์ถึงประชาชนในข้อมูลข่าวสารที่ประชาชนสนใจ ตลอดจนการนำเสนอข้อมูลด้านการพัฒนา ความก้าวหน้าที่รัฐบาลได้วางแนวทาง โครงการเพื่อประชาชน ตลอดจน นายกรัฐมนตรีได้ให้กำลังใจถึงผู้ทำงานทุกท่าน ขอให้ทุกท่านร่วมทำงานอย่างเต็มความสามารถเพื่อประโยชน์สู่ประชาชน ทั้งนี้ หากหน่วยงานใดมีอุปสรรคปัญหาในการทำงาน นายอนุชาฯ ในฐานะโฆษกรัฐบาล พร้อมให้ความช่วยเหลืออำนวยความสะดวกในการแก้ไขปัญหาร่วมกัน

ที่มา : https://www.thaigov.go.th/news/contents/details/39432