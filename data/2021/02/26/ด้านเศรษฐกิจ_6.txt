รัฐบาลไทย-ข่าวทำเนียบรัฐบาล-การรถไฟแห่งประเทศไทยชะลอการจัดซื้อจัดจ้างก่อสร้างรถไฟไทย-จีน 3-1 หลังศาลปกครองมีคำสั่งทุเลาการบังคับคดีไว้ชั่วคราว


วันพฤหัสบดีที่ 25 กุมภาพันธ์ 2564
การรถไฟแห่งประเทศไทยชะลอการจัดซื้อจัดจ้างก่อสร้างรถไฟไทย-จีน 3-1 หลังศาลปกครองมีคำสั่งทุเลาการบังคับคดีไว้ชั่วคราว
การรถไฟแห่งประเทศไทย (รฟท.) กระทรวงคมนาคม ชี้แจงเพิ่มเติมเกี่ยวกับการดำเนินการจัดซื้อจัดจ้าง งานก่อสร้าง โครงการความร่วมมือระหว่างรัฐบาลแห่งราชอาณาจักรไทยและรัฐบาลแห่งสาธารณรัฐประชาชนจีน ในการพัฒนาระบบรถไฟความเร็วสูงเพื่อเชื่อมโยงภูมิภาค
การรถไฟแห่งประเทศไทย (รฟท.) กระทรวงคมนาคม ชี้แจงเพิ่มเติมเกี่ยวกับการดำเนินการจัดซื้อจัดจ้าง งานก่อสร้าง งานสัญญาที่ 3-1 งานโยธาสำหรับช่วงแก่งคอย-กลางดง และช่วงปางอโศก-บันไดม้า โครงการความร่วมมือระหว่างรัฐบาลแห่งราชอาณาจักรไทยและรัฐบาลแห่งสาธารณรัฐประชาชนจีน ในการพัฒนาระบบรถไฟความเร็วสูงเพื่อเชื่อมโยงภูมิภาค ช่วงกรุงเทพมหานคร-หนองคาย (ระยะที่ 1 ช่วงกรุงเทพฯ - นครราชสีมา) ว่า ตามที่คณะกรรมการพิจารณาอุทธรณ์และข้อร้องเรียน กรมบัญชีกลาง พิจารณาให้ บริษัท บีพีเอ็นพี จำกัด (กลุ่มบริษัท นภาก่อสร้างและพันธมิตรจากประเทศมาเลเซีย) มีคุณสมบัติครบถ้วนตามเงื่อนไขที่กำหนดไว้ในการเข้าร่วมประมูลโครงการดังกล่าว ต่อมาทาง บริษัท ไชน่า เรลเวย์ นัมเบอร์เทน เอ็นจิเนียริ่ง กรุ๊ปจำกัด ซึ่งทำสัญญาร่วมค้าอันมีลักษณะเป็นกิจการร่วมค้ากับบริษัท อิตาเลียนไทย ดีเวล๊อปเม้นต์ จำกัด (มหาชน) ภายใต้ชื่อ กิจการร่วมค้า ITD-CREC No.10 JV ได้ยื่นฟ้องต่อศาลปกครองกลาง เพื่อขอทุเลาการบังคับตามคำสั่งของ คณะกรรมการพิจารณาอุทธรณ์และข้อร้องเรียน กรมบัญชีกลาง
หลังจากได้พิจารณาแล้ว ศาลปกครองกลาง ได้มีคำสั่งให้ทุเลาการบังคับกระบวนการจัดซื้อจัดจ้างโครงการก่อสร้างรถไฟไทย-จีน 3-1 ไว้เป็นการชั่วคราวจนกว่าศาลจะมีคำพิพากษาหรือคำสั่งเป็นอย่างอื่น เนื่องจากเห็นว่าการทุเลาบังคับคดีในครั้งนี้ไม่เป็นอุปสรรคแก่การบริหารงานของรัฐและไม่ส่งผลกระทบต่อการให้บริการสาธารณะของการรถไฟแห่งประเทศไทย ซึ่งการรถไฟฯรับปฏิบัติตามศาลปกครองกลาง จนกว่าจะมีคำพิพากษาหรือคำสั่งเป็นอย่างอื่น

ที่มา : https://www.thaigov.go.th/news/contents/details/39417