รัฐบาลไทย-ข่าวทำเนียบรัฐบาล-สธ. แจงไทยไม่ได้เป็นแหล่งแพร่กระจายเชื้อไวรัสโคโรนา 2019 กรมควบคุมโรคมีการป้องกันโรคติดต่อจากสัตว์สู่คน ตรวจหาเชื้อไวรัสไม่พบเชื้อไวรัสโคโรนา 2019 ในสัตว์ที่ขายในตลาดนัดจตุจักร


วันพฤหัสบดีที่ 25 กุมภาพันธ์ 2564
พิมพ์
สธ. แจงไทยไม่ได้เป็นแหล่งแพร่กระจายเชื้อไวรัสโคโรนา 2019 กรมควบคุมโรคมีการป้องกันโรคติดต่อจากสัตว์สู่คน ตรวจหาเชื้อไวรัสไม่พบเชื้อไวรัสโคโรนา 2019 ในสัตว์ที่ขายในตลาดนัดจตุจักร
สธ. แจงไทยไม่ได้เป็นแหล่งแพร่กระจายเชื้อไวรัสโคโรนา 2019 กรมควบคุมโรคมีการควบคุม ป้องกันโรคติดต่อจากสัตว์สู่คน ตรวจหาเชื้อไวรัสไม่พบเชื้อไวรัสโคโรนา 2019 ในสัตว์ที่ขายในตลาดนัดจตุจักร
เมื่อวันที่ 24 กุมภาพันธ์ 2564 นายแพทย์โอภาส การย์กวินพงศ์ อธิบดีกรมควบคุมโรค กระทรวงสาธารณสุข ชี้แจงกรณีสื่อต่างประเทศรายงานข่าวตลาดนัดจตุจักรอาจเป็นต้นกำเนิดเชื้อไวรัสโควิด-19 ก่อนอู่ฮั่นว่า กรมควบคุมโรค ร่วมกับกรมอุทยานแห่งชาติฯ และกรมปศุสัตว์ ดำเนินโครงการควบคุม ป้องกันโรคติดต่อจากสัตว์สู่คนฯ รวมถึงหารือแผนปฏิบัติการป้องกันกำจัดโรคระบาดของเชื้อไวรัสโควิด-19 ในตลาดค้าสัตว์ป่า ซึ่งที่ผ่านมา ผลการตรวจหาเชื้อไวรัสฯ พบเชื้อไวรัสโคโรนาในสัตว์เลี้ยง แต่เป็นคนละสายพันธุ์กับเชื้อไวรัสโคโรนา 2019 นอกจากนี้ กรณีนักวิจัยเก็บตัวอย่างตรวจสอบค้างคาวมงกุฎ (หรือค้างคาวเกือกม้าที่กล่าวถึงในข่าว) เพื่อตรวจหาเชื้อไวรัสโคโรนา 2019 เป็นการศึกษาร่วมกันระหว่างกรมอุทยานแห่งชาติฯ และศูนย์วิทยาศาสตร์สุขภาพโรคอุบัติใหม่ รพ.จุฬาฯ โดยมีการศึกษาวิจัย เรื่องโรคจากค้างคาวที่เมืองไทยมานานเกือบ 20 ปี เบื้องต้นผลการวิจัย พบว่าค้างคาวเป็นแหล่งรังโรคของเชื้อไวรัสหลายชนิด ซึ่งเชื้อไวรัสโคโรนาที่พบในค้างคาวมงกุฎมีรหัสพันธุกรรมที่คล้ายคลึงกับเชื้อไวรัสโคโรนา 2019 เพียงร้อยละ 91 แต่เชื้อไวรัสที่พบนี้ ไม่มีข้อมูลการติดต่อระหว่างค้างคาวมาสู่คนแต่อย่างใด
ด้านกระทรวงทรัพยากรธรรมชาติและสิ่งแวดล้อม กรมอุทยานแห่งชาติฯ ชี้แจงว่า ที่ผ่านมาได้ดำเนินการสำรวจสัตว์ที่มีการค้าในตลาดนัดจตุจักร และเก็บตัวอย่างเพื่อตรวจหาเชื้อในสัตว์ทุกกลุ่ม ปรากฏว่า ไม่พบเชื้อไวรัสโคโรนาในสัตว์ที่มีการค้าขายในตลาดนัดจตุจักร ดังนั้นข้อมูลที่กล่าวว่า ไทยอาจเป็นแหล่งแพร่กระจายของเชื้อไวรัสโคโรนา 2019 นั้น จึงไม่เป็นความจริง สำหรับประเด็นพบเชื้อไวรัสสายพันธุ์ใหม่ในค้างคาวเกือกม้า ในเขตรักษาพันธุ์สัตว์ป่าทางตะวันออกของประเทศไทยนั้น เมื่อเดือน มิ.ย.63 คณะนักวิจัยของไทยได้ลงพื้นที่สำรวจกลุ่มค้างคาวมงกุฎ (ค้างคาวเกือกม้าที่กล่าวถึงในข่าว) ในหลายพื้นที่ รวมทั้งถ้ำหลายแห่งที่เป็นแหล่งเกาะนอนของค้างคาวมงกุฎยอดสั้นใหญ่ พบว่าไวรัสฯ ที่ตรวจพบในค้างคาวมีลักษณะทางพันธุกรรมคล้ายไวรัสโคโรนา 2019 เพียงร้อยละ 91 ซึ่งไม่สามารถก่อให้เกิดโรคในมนุษย์ได้ นอกจากนี้ กรมอุทยานแห่งชาติฯ ดำเนินการเชิงรุก โดยมีการสำรวจเชื้อไวรัสโคโรนา 2019 ในค้างคาว และลิ่นในธรรมชาติ รวมถึงสัตว์ชนิดอื่นที่อาจเป็นตัวกลางอย่างต่อเนื่อง เพื่อเฝ้าระวังการเกิดโรคอุบัติใหม่ฯ
ในส่วนกระทรวงการต่างประเทศ ชี้แจงว่าจะมีหนังสือถึงสำนักข่าวต่างประเทศที่เกี่ยวข้อง เพื่อย้ำข้อมูลและคำชี้แจงของ สธ. กรมอุทยานแห่งชาติฯ และหน่วยงานที่เกี่ยวข้อง รวมทั้งจะส่งข้อมูลแนวทางชี้แจงเกี่ยวกับประเด็นดังกล่าวให้สถานเอกอัครราชทูตและสถานกงสุลใหญ่ไทยทั่วโลกทำความเข้าใจกับต่างชาติตามความเหมาะสมต่อไป
ขณะที่กรุงเทพมหานคร สำนักปลัดกรุงเทพมหานคร ชี้แจงว่าตลาดนัดจตุจักร ไม่อนุญาตให้นำสัตว์เลี้ยงเข้ามาจำหน่าย ส่วนตลาดค้าสัตว์ตามข่าว คือตลาดศรีสมรัตน์ เป็นตลาดเอกชนที่อยู่ในบริเวณข้างเคียงกับตลาดนัดจตุจักร ตั้งอยู่ในพื้นที่ของ ร.ฟ.ท.เป็นตลาดจำหน่ายสัตว์เลี้ยง สัตว์ปีก ปลาสวยงาม ซึ่งสำนักงานเขตจตุจักร ได้ลงพื้นที่ตลาดศรีสมรัตน์ พบว่า มาตรการป้องกันโควิด-19 ยังไม่เป็นไปตามที่กำหนด จึงได้ขอความร่วมมือจัดระเบียบแผงค้าและปฏิบัติตามมาตรการป้องกันโควิด-19 อย่างเคร่งครัด
----------------------

ที่มา : https://www.thaigov.go.th/news/contents/details/39412