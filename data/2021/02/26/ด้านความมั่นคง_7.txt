รัฐบาลไทย-ข่าวทำเนียบรัฐบาล-มท.1 เป็นประธานประชุม ศปถ. เน้นย้ำ "ต้องเสริมสร้างจิตสำนึกให้ประชาชนทุกคนตระหนักและมีวัฒนธรรมการใช้รถใช้ถนน" เพื่อลดอุบัติเหตุทางถนนอย่างยั่งยืน 


วันพฤหัสบดีที่ 25 กุมภาพันธ์ 2564
พิมพ์
มท.1 เป็นประธานประชุม ศปถ. เน้นย้ำ "ต้องเสริมสร้างจิตสำนึกให้ประชาชนทุกคนตระหนักและมีวัฒนธรรมการใช้รถใช้ถนน" เพื่อลดอุบัติเหตุทางถนนอย่างยั่งยืน
มท.1 เป็นประธานประชุม ศปถ. เน้นย้ำ "ต้องเสริมสร้างจิตสำนึกให้ประชาชนทุกคนตระหนักและมีวัฒนธรรมการใช้รถใช้ถนน" เพื่อลดอุบัติเหตุทางถนนอย่างยั่งยืน
วันนี้ (25 ก.พ. 64) เวลา 13.30 น. ที่ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย ถนนนครราชสีมา กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 1/2564 โดยมี นายนิพนธ์ บุญญามณี รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย พร้อมด้วยคณะกรรมการ ศปถ. เข้าร่วมประชุม โดยเป็นการประชุมผ่านระบบ Video Conference ร่วมกับผู้ว่าราชการจังหวัด รองผู้ว่าราชการจังหวัด และคณะกรรมการศูนย์อำนวยการความปลอดภัยทางถนนจังหวัด ทุกจังหวัด
พลเอก อนุพงษ์ เผ่าจินดา กล่าวว่า รัฐบาลกำหนดให้การสร้างความปลอดภัยทางถนนเป็นวาระสำคัญที่ทุกภาคส่วนต้องร่วมกันลดความสูญเสียจากอุบัติเหตุทางถนนให้เหลือน้อยที่สุด ซึ่งการประชุมคณะกรรมการศูนย์อำนวยการความปลอดภัยทางถนน (ศปถ.) ในวันนี้ จะได้พิจารณาข้อมูลอุบัติเหตุทางถนนในช่วงเทศกาลที่ผ่านมาเพื่อได้ทราบว่าปัจจัยที่ทำให้เกิดอุบัติเหตุส่วนใหญ่เกิดจากปัจจัยใด เช่น ปัจจัยด้านกายภาพ ปัจจัยด้านผู้ใช้รถใช้ถนน ปัจจัยด้านยานพาหนะ ปัจจัยด้านบังคับใช้กฎหมาย เป็นต้น ซึ่งจากสถิติการเกิดอุบัติเหตุและเสียชีวิตจากอุบัติเหตุยังถือว่าอยู่ในระดับที่สูงอยู่ จึงต้องนำข้อมูลมาวิเคราะห์เพื่อกำหนดมาตรการ  แผนและกรอบการทำงานในการขับเคลื่อนการป้องกันและลดอุบัติเหตุทางถนนอย่างจริงจังและต่อเนื่อง ทั้งในช่วงเวลาปกติและช่วงเทศกาลสำคัญ เพื่อให้การสูญเสียลดลงได้
จากนั้น ที่ประชุมได้รับทราบข้อมูลผลการดำเนินงานป้องกันและแก้ไขปัญหาอุบัติเหตุในช่วงเทศกาลสำคัญของคณะอนุกรรมการด้านต่าง ๆ และพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2564 ภายใต้หัวข้อรณรงค์ "สงกรานต์สุขใจ ขับขี่ปลอดภัย ห่างไกลโควิด” ครอบคลุมทั้งต้นทาง กลางทาง และปลายทาง  มุ่งเป้าลดจำนวนครั้งของการเกิดอุบัติเหตุ จำนวนผู้เสียชีวิต และจำนวนผู้บาดเจ็บ ไม่น้อยกว่าร้อยละ 5 เมื่อเทียบกับสถิติอุบัติเหตุทางถนนในช่วงเทศกาลสงกรานต์เฉลี่ย 3 ปีย้อนหลัง โดยแบ่งการดำเนินงานเป็น 2 ช่วง ได้แก่ 1) ช่วงรณรงค์และประชาสัมพันธ์ 15 มี.ค. – 2 เม.ย. 64 และ 2) ช่วงดำเนินการ แบ่งเป็น ช่วงก่อนควบคุมเข้มข้น 7 วัน 3 – 9 เม.ย. 64 ช่วงควบคุมเข้มข้น 10 – 16 เม.ย. 64 และช่วงหลังควบคุมเข้มข้น 17 – 23 เม.ย. 64
นอกจากนี้ ที่ประชุม ศปถ. ได้พิจารณาให้ความเห็นชอบมาตรฐานการจัดตั้งด่านชุมชน โดยการบูรณาการร่วมกันของกรมการปกครอง กรมส่งเสริมการปกครองส่วนท้องถิ่น กรมป้องกันและบรรเทาสาธารณภัย และสำนักงานตำรวจแห่งชาติ เพื่อเป็นแนวทางในการจัดตั้งด่านชุมชนในการตรวจสอบและอำนวยความสะดวกประชาชนผู้ใช้รถใช้ถนนในชุมชนให้เกิดความปลอดภัย และป้องกันอุบัติเหตุบนถนนในชุมชน
พลเอก อนุพงษ์ เผ่าจินดา เน้นย้ำว่า ปัจจัยสำคัญที่จะทำให้ลดการเกิดอุบัติเหตุได้ คือ ต้องเสริมสร้างจิตสำนึกให้ประชาชนทุกคนตระหนักและมีวัฒนธรรมการใช้รถใช้ถนน เคารพและปฏิบัติตามกฎหมายอย่างเคร่งครัด ประชาชนในหมู่บ้าน/ชุมชนต้องร่วมมือกันดูแลคนในชุมชน นอกจากนี้ ทุกหน่วยงานที่เกี่ยวข้องต้องลดปัจจัยเสี่ยงทางกายภาพที่เสี่ยงต่อการเกิดอุบัติเหตุ ทั้งถนนหนทาง จุดกลับรถ และเครื่องหมายจราจรต่าง ๆ โดยเฉพาะทางร่วมทางแยก และจุดตัดถนน ทั้งถนนสายหลักและถนนในท้องถิ่น รวมถึงการกำหนดหลักสูตรเพื่อเสริมสร้างองค์ความรู้ในการใช้รถใช้ถนนและลดอุบัติเหตุด้านต่าง ๆ ให้กับนักเรียน นักศึกษา อันจะทำให้เกิดการสร้างความตระหนักให้กับเด็กและเยาวชนคนรุ่นใหม่ เป็นต้น
พลเอก อนุพงษ์ เผ่าจินดา กล่าวเพิ่มเติมว่า เพื่อให้เกิดการสร้างการสัญจรปลอดภัยช่วงเทศกาลสงกรานต์ พ.ศ. 2564 อย่างมีประสิทธิภาพและเกิดผลอย่างเป็นรูปธรรม ต้องใช้กลไกการดำเนินการในพื้นที่ (Area Approach) เป็นหลัก โดยให้กรุงเทพมหานคร จังหวัด อำเภอ และองค์กรปกครองส่วนท้องถิ่นทุกแห่ง บูรณาการทุกหน่วยงานในการป้องกันและลดอุบัติเหตุ โดยนำข้อมูล และสถิติที่ผ่านมาในการกำหนดมาตรการและความเข้มข้นของแต่ละพื้นที่ รวมถึงการดำเนินการตามมาตรฐานด่านชุมชน รวมถึงการบูรณาการมาตรการทั้งประเพณีสงกรานต์ การสกัดกั้นการแพร่ระบาดของโควิด-19 และการใช้รถใช้ถนน ให้เป็นไปในทิศทางเดียวกัน และขอให้ประชาสัมพันธ์สร้างการรับรู้กับประชาชนเพื่อให้เกิดความตระหนักอย่างต่อเนื่อง รวมทั้งต้องจัดเก็บข้อมูลต่าง ๆ เพื่อประเมิน วิเคราะห์ปัจจัย เพื่อใช้สะท้อนและปรับปรุงมาตรการต่าง ๆ ให้สอดคล้องกับพฤติกรรมการใช้รถใช้ถนนของประชาชน ทั้งนี้ ต้องดำเนินมาตรการต่าง ๆ อย่างจริงจังและต่อเนื่อง โดย ศปถ. จะสนับสนุนให้ทุกหน่วยงานสามารถขับเคลื่อนการลดอุบัติเหตุไปสู่เป้าหมายเพื่อให้ประชาชนทุกคนปลอดภัย

ที่มา : https://www.thaigov.go.th/news/contents/details/39440