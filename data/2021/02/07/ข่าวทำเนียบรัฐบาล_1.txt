รัฐบาลไทย-ข่าวทำเนียบรัฐบาล-นายกรัฐมนตรี ยกสถานการณ์โควิด-19 ที่ผ่านมาเป็นบทเรียน พร้อมวิเคราะห์ เรียนรู้ต่อเนื่อง เพื่อรับมือกับสถานการณ์ในปัจจุบัน


วันเสาร์ที่ 6 กุมภาพันธ์ 2564
พิมพ์
นายกรัฐมนตรี ยกสถานการณ์โควิด-19 ที่ผ่านมาเป็นบทเรียน พร้อมวิเคราะห์ เรียนรู้ต่อเนื่อง เพื่อรับมือกับสถานการณ์ในปัจจุบัน
นายกรัฐมนตรี ยกสถานการณ์โควิด-19 ที่ผ่านมาเป็นบทเรียน พร้อมวิเคราะห์ เรียนรู้ต่อเนื่อง เพื่อรับมือกับสถานการณ์ในปัจจุบัน
วันนี้ (6 กุมภาพันธ์ 2564) เวลา 8.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พูดคุยถึงการบริหารจัดการกับการระบาดใหม่ของโควิด-19 ในประเทศ ผ่าน PM PODCAST สรุปประเด็นดังนี้
นายกรัฐมนตรีกล่าวถึงการระบาดโควิด-19 ในประเทศครั้งนี้ ไม่ได้เชื่อมโยงกับการระบาดในรอบแรก ที่ไทยสามารถควบคุมการแพร่ระบาดของโควิด-19 ได้ภายในสองเดือน การระบาดในรอบปัจจุบันส่งผลกระทบต่อระบบเศรษฐกิจอย่างต่อเนื่อง จึงต้องนำสถานการณ์ที่ผ่านมาเป็นบทเรียน วิเคราะห์ ประมวลสถานการณ์อย่างต่อเนื่อง ทำให้เกิดการเรียนรู้ เชื่อมั่น สามารถรับมือกับสถานการณ์ดังกล่าวได้มากขึ้น รวมทั้งใช้มาตรการต่างๆ ที่สอดคล้องกับสถานการณ์ โดยตั้งอยู่บนหลักวิชาการและบริบทของประเทศไทย เช่น การปิดสถานประกอบการที่ต้องคำนึงถึงตัวเลขสถิติเพื่อออกมาตรการที่เหมาะสม ปัจจุบันรัฐบาลสามารถเลี่ยงการล็อคดาวน์ เปลี่ยนเป็นการแบ่งพื้นที่และกำหนดมาตรการควบคุมให้เหมาะสมกับความเสี่ยงของพื้นที่ในแต่ละระดับ ลดผลกระทบต่อการใช้ชีวิตประจำวันของประชาชน และลดผลกระทบเศรษฐกิจของประเทศในภาพรวมได้มากที่สุด
นายกรัฐมนตรีเผยช่วงแรกของการระบาดครั้งนี้ หนักหน่วงกว่าที่ผ่านมา เพราะเกิดการระบาดในกลุ่มแรงงานต่างด้าว บ่อนการพนัน ซึ่งระดมสรรพกำลังติดตามสอบสวนโรคทุกราย เพิ่มการตรวจเชิงรุกในพื้นที่โรงงาน ชุมชน โดยใช้มาตรการ Bubble and Seal ไม่ให้มีการระบาดออกนอกพื้นที่ ไม่ต้องปิดโรงงาน และเศรษฐกิจก็ยังสามารถดำเนินต่อไป เมื่อสถานการณ์คลี่คลายลงรัฐบาลจะผ่อนคลายมาตรการควบคุมให้สอดคล้องกับความเป็นจริง พร้อมทั้งกำชับหน่วยงานความมั่นคงให้เฝ้าระวังพื้นที่แนวชายแดน ป้องกันการลักลอบเข้าเมืองอย่างเข้มงวด
นายกรัฐมนตรียังกล่าวถึงการทำงานของหน่วยงานต่างๆ  เช่น กระทรวงมหาดไทยได้สร้างกลไกเสริมเชื่อมโยงกับ ศบค. ระดับประเทศ ระดับตำบล บูรณาการร่วมกับกับหน่วยงานสาธารณสุขเพื่อสร้างโครงข่ายเฝ้าระวังทั่วประเทศ ขณะที่กระทรวงกลาโหมและตำรวจ จัดชุดตรวจดูแลสถานประกอบการที่มีความเสี่ยงต่อการแพร่ระบาดให้ดำเนินตามมาตรการป้องกันโรคตามที่ ศบค. กำหนด โดยเฉพาะการเร่งติดตามกลุ่มบุคคลมั่วสุมทำผิดกฎหมาย ที่มีความเสี่ยงต่อการแพร่ระบาด พร้อมทั้งดำเนินการตามกฎหมายอย่างเด็ดขาด สำหรับการทำงานในส่วนของ ศบค. คือการตรวจเชิงรุกควบคู่กับการจัดตั้งโรงพยาบาลสนาม ติดตามสอบสวนผู้ที่มีความเสี่ยง
นายกรัฐมนตรียังย้ำในช่วงท้ายถึงความสำคัญของโรงพยาบาลสนามว่า เป็นทางออกหนึ่งที่สร้างความเชื่อมั่น ช่วยเพิ่มประสิทธิภาพการทำงานของหมอ พยาบาล ในการดูแลทั้งผู้ป่วยนอก ผู้ป่วยใน ผู้ป่วยโควิด ให้ได้รับการดูแลอย่างเหมาะสม รวมทั้งจัดพื้นเหมาะสมให้กับผู้ติดเชื้อ ป้องกันการแพร่เชื้อไปสู่ชุมชน ซึ่งการจัดตั้งโรงพยาบาลสนามต้องเป็นไปตามมาตรฐานที่กำหนดไว้แล้วเพื่อให้ความสำคัญกับความปลอดภัยเป็นอันดับแรกภายใต้การทำงานร่วมกันของกระทรวงสาธารณสุข
………………………………..
กลุ่มประชาสัมพันธ์และเผยแพร่ สำนักโฆษก
Your browser does not support the video tag.

ที่มา : https://www.thaigov.go.th/news/contents/details/38926