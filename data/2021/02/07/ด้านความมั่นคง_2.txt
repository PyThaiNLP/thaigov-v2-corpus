รัฐบาลไทย-ข่าวทำเนียบรัฐบาล-รมว.วราวุธ เปิดโครงการน้ำบาดาลสุดล้ำ ช่วยเกษตรกร กาฬสินธุ์ สนองนโยบายสู้ภัยแล้งของรัฐบาล


วันเสาร์ที่ 6 กุมภาพันธ์ 2564
รมว.วราวุธ เปิดโครงการน้ำบาดาลสุดล้ำ ช่วยเกษตรกร กาฬสินธุ์ สนองนโยบายสู้ภัยแล้งของรัฐบาล
รมว.วราวุธ เปิดโครงการน้ำบาดาลสุดล้ำ ช่วยเกษตรกร กาฬสินธุ์ สนองนโยบายสู้ภัยแล้งของรัฐบาล
รมว.วราวุธ เปิดโครงการน้ำบาดาลสุดล้ำ ช่วยเกษตรกร กาฬสินธุ์ สนองนโยบายสู้ภัยแล้งของรัฐบาล
วันที่ 6 กุมภาพันธ์ 2564 เวลา 09.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ลงพื้นที่บ้านกุดหว้า หมู่ที่ 2 ตำบลกุดหว้า อำเภอกุฉินารายณ์ จังหวัดกาฬสินธุ์ เพื่อติดตามผลการดำเนินโครงการพัฒนาแหล่งน้ำบาดาลเพื่อการเกษตร ด้วยเทคโนโลยีขั้นสูงเพื่อส่งเสริมการเกษตรแปลงใหญ่ ประจำปีงบประมาณ พ.ศ. 2564 พร้อมเปิดโครงการ โดยมี นายทรงพล ใจกริ่ม ผู้ว่าราชการจังหวัดกาฬสินธุ์ ให้การต้อนรับ และมี  นายศักดิ์ดา วิเชียรศิลป์ อธิบดีกรมทรัพยากรน้ำบาดาล เป็นผู้บรรยายให้ข้อมูลรายละเอียดของโครงการดังกล่าว
นายวราวุธ กล่าวว่า “โครงการด้านน้ำบาดาลแห่งนี้ นับเป็นโครงการที่ทันสมัยและมีขนาดใหญ่ที่สุดแห่งหนึ่งของประเทศ ต้องขอบคุณท่านนายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ที่เห็นถึงความสำคัญในปัญหาความเดือดร้อนของประชาชนที่ต้องประสบภัยแล้งอย่างหนัก จึงได้อนุมัติงบประมาณให้กระทรวงฯ มาดำเนินโครงการดังกล่าว”
“การทำเกษตรกรรมจะต้องเป็นการเกษตรแบบใช้น้ำน้อย เพื่อให้เหมาะสมกับบริบทของการนำน้ำบาดาลมาใช้ และเป็นการลดต้นทุนในการผลิต เพิ่มรายได้ให้แก่ครัวเรือน ขอให้ทุกคนใช้น้ำอย่างรู้คุณค่า ในเบื้องต้น กรมทรัพยากรน้ำบาดาลจะเป็นพี่เลี้ยงในการดูแลระบบให้ ก่อนที่จะส่งต่อให้หน่วยงานในพื้นที่ดูแลต่อไป” นายวราวุธ กล่าวเพิ่มเติม
โครงการพัฒนาแหล่งน้ำบาดาลเพื่อการเกษตร ด้วยเทคโนโลยีชั้นสูงเพื่อส่งเสริมการเกษตรแปลงใหญ่ ประจำปีงบประมาณ พ.ศ. 2564 เป็นโครงการบ่อน้ำบาดาลขนาดความจุ 120 ลบ.ม./ ถัง จำนวน 4 ถัง ใช้พลังงานแสงอาทิตย์ขนาด 5,120 วัตต์ จำนวน 4 ชุด ติดตั้งพร้อมเครื่องปั่นกระแสไฟฟ้าขนาด 10 กิโลวัตต์ จำนวน 4 เครื่อง ทำการขุดลึกจากผิวดินเพียง 80 เมตร สามารถสูบน้ำบาดาลขึ้นมาได้มากถึง 12 ลบ.ม./ชั่วโมง มีระยะในการส่งน้ำไกลถึง 3 กิโลเมตร เพื่อใช้ประโยชน์ในพื้นทางการเกษตร จำนวนกว่า 760 ไร่ ผลิตปริมาณน้ำได้กว่า 2 แสน ลบ.ม./ปี

ที่มา : https://www.thaigov.go.th/news/contents/details/38932