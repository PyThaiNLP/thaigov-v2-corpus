รัฐบาลไทย-ข่าวทำเนียบรัฐบาล-นายกฯ เป็นห่วงประชาชน ขอเฝ้าระวังพายุฝนฟ้าคะนองและลมกระโชกแรงบริเวณประเทศไทยตอนบน ตั้งแต่วันที่ 7-9 กุมภาพันธ์ 2564


วันเสาร์ที่ 6 กุมภาพันธ์ 2564
พิมพ์
นายกฯ เป็นห่วงประชาชน ขอเฝ้าระวังพายุฝนฟ้าคะนองและลมกระโชกแรงบริเวณประเทศไทยตอนบน ตั้งแต่วันที่ 7-9 กุมภาพันธ์ 2564
นายกฯ เป็นห่วงประชาชน ขอเฝ้าระวังพายุฝนฟ้าคะนองและลมกระโชกแรงบริเวณประเทศไทยตอนบน ตั้งแต่วันที่ 7-9 กุมภาพันธ์ 2564
นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แจ้งเตือนประชาชนให้เฝ้าระวังอันตรายจากพายุฝนฟ้าคะนองที่จะเกิดขึ้นจากสภาพอากาศในช่วงวันที่ 7- 9 กุมภาพันธ์ 2564 ซึ่งกรมอุตุนิยมวิทยาได้ประกาศว่า บริเวณประเทศไทยตอนบนจะมีพายุฝนฟ้าคะนองกับมีลมกระโชกแรง และมีลูกเห็บตกบางพื้นที่ในบริเวณภาคเหนือและภาคตะวันออกเฉียงเหนือ โดยจะเริ่มมีผลกระทบบริเวณภาคเหนือในวันที่ 7 กุมภาพันธ์ 2564 ส่วนภาคตะวันออกเฉียงเหนือ ภาคกลาง ภาคตะวันออก รวมทั้งกรุงเทพมหานครและปริมณฑล มีผลกระทบในวันที่ 8-9 กุมภาพันธ์ 2564 จึงขอให้ประชาชนในบริเวณดังกล่าวระวังอันตรายจากพายุฝนฟ้าคะนองที่จะเกิดขึ้น โดยหลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงระวังอันตรายจากฟ้าผ่า สำหรับเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตรไว้ด้วย หลังจากนั้นอุณภูมิจะลดลง 4-6 องศาเซลเซียส ในภาคเหนือและภาคตะวันออกเฉียงเหนือ ส่วนบริเวณภาคกลาง ภาคตะวันออก รวมทั้งกรุงเทพมหานครและปริมณฑล อุณภูมิจะลดลง 2-4 องศาเซลเซียส
นายอนุชา กล่าวเพิ่มเติมว่า ประชาชนสามารถติดตามข้อมูลจากกรมอุตุนิยมวิทยาได้ที่เว็บไซต์ http://www.tmd.go.th หรือสอบถามได้ที่สายด่วนพยากรณ์อากาศ 1182 ตลอด 24 ชั่วโมง
------------------------

ที่มา : https://www.thaigov.go.th/news/contents/details/38929