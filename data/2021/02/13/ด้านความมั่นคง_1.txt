รัฐบาลไทย-ข่าวทำเนียบรัฐบาล-รมช.แรงงาน เร่งเครื่อง ตั้งสถาบันด้านดิจิทัล


วันศุกร์ที่ 12 กุมภาพันธ์ 2564
พิมพ์
รมช.แรงงาน เร่งเครื่อง ตั้งสถาบันด้านดิจิทัล
รมช.แรงงาน ขานรับนโยบายนายกฯ สู่รัฐบาลดิจิทัล เดินหน้าขับเคลื่อนตั้งสถาบันพัฒนาบุคลากรดิจิทัล รับ New Normal เปิดตัวเดือนแห่งความรัก  18 กุมภาพันธ์ นี้
วันที่ 12 กุมภาพันธ์ 2564 ศาสตราจารย์นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า เพื่อให้การขับเคลื่อนยุทธศาสตร์การพัฒนากำลังคนให้พร้อมเข้าสู่ยุคเศรษฐกิจและสังคมดิจิทัล ตามนโยบายไทยแลนด์ 4.0 ของรัฐบาล ภายใต้การนำของพลเอก ประยุทธ์ จันทร์โอชา และการกำกับดูแลของพลเอก ประวิตร วงษ์สุวรรณ รองนายกรัฐมนตรี ที่มุ่งเน้นให้พัฒนากำลังคนให้มีความสามารถในการใช้เทคโนโลยีดิจิทัลอย่างชาญฉลาดในการประกอบอาชีพ ทำให้เกิดการจ้างงานที่มีคุณค่าและรองรับการเปลี่ยนแปลงโครงสร้างกำลังคนในอุตสาหกรรมการผลิต รวมถึงภาคบริการที่จะถูกทดแทนด้วยเทคโนโลยีจิทัล และกรมพัฒนาฝีมือแรงงาน เป็นหน่วยงานหลักในการพัฒนากำลังแรงงานของประเทศกว่า 37 ล้านคน จึงต้องแสวงหาความร่วมมือกับหน่วยงานต่างๆ ทั้งภาครัฐและเอกชน เพื่อร่วมกันพัฒนากำลังแรงงานดังกล่าว ให้มีศักยภาพและเพิ่มขึดความสามารถให้แก่ประเทศไทย สามารถแข่งขันกับนานาประเทศได้
รมช.แรงงาน กล่าวต่อว่า จากมติที่ประชุมของคณะกรรมการพัฒนาแรงงานและประสานงานการฝึกอาชีพแห่งชาติ (กพร.ปช.) เห็นชอบให้จัดตั้งสถาบันพัฒนาบุคลากรดิจิทัลขึ้น เพื่อทำหน้าที่เสนอนโยบาย กำหนดเป้าหมายและวางแผนการพัฒนกำลังคนด้านดิจิทัล รวมถึงจัดทำหลักสูตรการจัดฝึกอบรมให้แก่บุคลากร วิทยากรและกำลังคนในด้านดิจิทัล พร้อมทั้งดำเนินการทดสอบมาตรฐานฝีมือแรงงานแห่งชาติในสาขาที่เกี่ยวข้องกับดิจิทัลด้วย การดำเนินงานดังกล่าวจำเป็นต้องมีอุปกรณ์และเครื่องมือที่ทันสมัย ซึ่งล่าสุดบริษัท หัวเว่ย เทคโนโลยี (ประเทศไทย) จำกัด ได้ร่วมเป็นภาคีเครือข่ายการพัฒนาทักษะฝีมือ สนับสนุนอุปกรณ์และเครื่องมือที่จำเป็นต่อการจัดฝึกอบรม เพื่อใช้ประจำที่สถาบันพัฒนาบุคลากรดิจิทัล  พร้อมจัดส่งวิทยากรให้ความรู้แก่บุคลากรหรือครูฝึกของกรมพัฒนาฝีมือแรงงาน เพื่อให้สามารถนำไปขยายผลถ่ายทอดไปยังกำลังแรงงานทั่วประเทศต่อไป
สถาบันพัฒนาบุคลากรดิจิทัล  ตั้งอยู่ที่ชั้น 6 อาคาร 25 ปี กรมพัฒนาฝีมือแรงงาน โดยจะมีพิธีรับมอบอุปกรณ์และเครื่องมือ เพื่อใช้ประจำที่สถาบันดังกล่าว ในวันที่ 18 กุมภาพันธ์ 2564 ณ ห้องจอมพล ป.พิบูลย์สงคราม ชั้น 5 อาคารกระทรวงแรงงาน โดยในวันดังกล่าวจะมีการจัดงานสัมมนา การพัฒนาทักษะเทคโนโลยีดิจิทัลเพื่อยกระดับธุรกิจและอุตสาหกรรม เพื่อรับฟังข้อมูลและแลกเปลี่ยนวิสัยทัศน์ จำนวน 3 หัวข้อ  5G สำหรับอุตสาหกรรมยุค 4.0 การจัดการองค์กรเพื่อการเปลี่ยนแปลงของภาคอุตสาหกรรม และการบริการระบบคลาวด์ของหัวเว่ยสำหรับภาคอุตสาหกรรม โดยผู้เชี่ยวชาญจากบริษัท หัวเว่ย เทคโนโลยี (ประเทศไทย) จำกัด ผู้ประกอบกิจการในภาคธุรกิจและภาคอุตสาหกรรม ที่สนใจเข้ารับฟัง online สามารถลงทะเบียนได้ที่ https://forms.gle/95XGDVFAu4gowwfC9 หรือ ลงทะเบียนเข้าร่วมสัมมนาในห้องประชุม https://forms.gle/RqrRx9rZx7F9BUicA ภายในวันที่ 16 กุมภาพันธ์ 2564 นี้เท่านั้น
“การจัดงานในครั้งนี้ จะทำให้ผู้ประกอบกิจการในภาคธุรกิจและภาคอุตสาหกรรมของประเทศ ได้เกิดความเข้าใจ ตระหนักและให้ความสำคัญต่อการพัฒนาบุคลากร เพื่อรองรับเทคโนโลยีดิจิทัล รวมถึงประชาสัมพันธ์การให้บริการของกรมพัฒนาฝีมือแรงงาน กระทรวงแรงงาน ที่ได้จัดตั้งสถาบันพัฒนาบุคลากรดิจิทัลขึ้น เพื่อให้ผู้ประกอบกิจการ รวมถึงพี่น้องแรงงานทุกคนที่มีความสนใจ เกิดการรับรู้และสามารถเข้าถึงบริการของภาครัฐต่อไป” รมช.แรงงาน กล่าวในท้ายสุด

ที่มา : https://www.thaigov.go.th/news/contents/details/39079