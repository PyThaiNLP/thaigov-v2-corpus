รัฐบาลไทย-ข่าวทำเนียบรัฐบาล-นายกรัฐมนตรีขอบคุณประชาชน ให้ความร่วมมือแจ้งเบาะแส บ่อนการพนัน/เข้าเมืองผิดกฎหมาย นำไปสู่การดำเนินการตามกฎหมาย


วันศุกร์ที่ 12 กุมภาพันธ์ 2564
พิมพ์
นายกรัฐมนตรีขอบคุณประชาชน ให้ความร่วมมือแจ้งเบาะแส บ่อนการพนัน/เข้าเมืองผิดกฎหมาย นำไปสู่การดำเนินการตามกฎหมาย
นายกรัฐมนตรีขอบคุณประชาชนให้ความร่วมมือแจ้งเบาะแสบ่อนการพนัน/เข้าเมืองผิดกฎหมาย นำไปสู่การดำเนินการตามกฎหมาย
วันที่ 12 ก.พ.64 นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณประชาชนที่ให้ความร่วมมือแจ้งเบาะแสการกระทำผิดกฎหมาย ตรงถึงนายกรัฐมนตรีผ่านช่องทาง 1111 กรณีบ่อนการพนันและแรงงานเข้าเมืองผิดกฎหมาย จนสามารถนำไปสู่การดำเนินคดีตามกฎหมายแล้ว โดยตั้งแต่วันที่ 7 ม.ค. – 9 ก.พ. 64  มีการดำเนินการดังนี้ รับแจ้งเรื่องบ่อนการพนัน 253 เรื่อง ยุติเรื่องแล้ว 17 เรื่อง อยู่ระหว่างดำเนินการ 236 เรื่อง  ส่วนแรงงานเข้าเมืองผิดกฎหมายได้รับแจ้ง 38 เรื่อง ยุติเรื่องแล้ว 2 เรื่อง อยู่ระหว่างดำเนินการ 36 เรื่อง สำหรับการไม่ปฏิบัติตามข้อกำหนด พ.ร.ก. ฉุกเฉินฯ ที่นอกเหนือจากการเข้าเมืองผิดกฎหมายและบ่อนการพนัน ได้รับแจ้งจำนวน 200 เรื่อง ดำเนินการแล้วเสร็จ 40 เรื่อง จับกุม 7 คดี ผู้กระทำความผิด 20 ราย และอยู่ระหว่างดำเนินการ 160 เรื่อง ซึ่งนายกรัฐมนตรีขอชื่นชมประชาชนที่ช่วยแจ้งเบาะแส เพราะนอกจากจะเป็นหู เป็นตาให้กับเจ้าหน้าที่แลัว ยังช่วยหยุดยั้งการแพร่ระบาดของโรคโควิด-19 อีกด้วย
โฆษกประจำสำนักนายกรัฐมนตรียังกล่าวว่า นายกรัฐมนตรีติดตามการดำเนินการในด้านอื่น ๆ ในการป้องกันและควบคุมการแพร่ระบาดโควิด-19 การเตรียมพร้อมวัคซีน การจัดตั้งโรงพยาบาลสนาม การบริหารจัดการสถานที่กักกันโรคของรัฐ รวมทั้งกำชับเจ้าหน้าที่ฝ่ายมั่นคงและฝ่ายปกครองยังต้องเข้มงวดเฝ้าระวังการกระทำผิดกฎหมายทุกประเภทที่อาจเป็นเหตุการแพร่ระบาดของโรคติดเชื้อโควิด-19  ซึ่งในส่วนของประชาชน ยังคงสามารถแจ้งเบาะแสผ่านทั้ง 5 ช่องทาง 1111 ได้แก่ 1) สายด่วน 1111 ตลอด 24 ชั่วโมง 2) ตู้ ปณ. 1111 ทำเนียบรัฐบาล 3) เว็บไซต์ www.1111.go.th 4) แอปพลิเคชัน PSC1111 และ 5) ศูนย์บริการประชาชน 1111 ทำเนียบรัฐบาล

ที่มา : https://www.thaigov.go.th/news/contents/details/39078