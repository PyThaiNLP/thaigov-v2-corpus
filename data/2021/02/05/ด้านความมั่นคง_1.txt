รัฐบาลไทย-ข่าวทำเนียบรัฐบาล-วราวุธ ย้ำ 


วันพฤหัสบดีที่ 4 กุมภาพันธ์ 2564
วราวุธ ย้ำ
วราวุธ ย้ำ "ลดเผา เท่ากับ ลด PM.2.5"
ยก "เล่งเน่ยยี่" ต้นแบบตรุษจีนวิถีใหม่ ใส่ใจสิ่งแวดล้อม
วันนี้ (4 กุมภาพันธ์ 2564) เวลา 15.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและ สิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นำทีม คณะผู้บริหารทส. เข้าสักการะสิ่งศักดิ์สิทธิ์ เนื่องในวันตรุษจีนหรือวันขึ้นปีใหม่ของขาวจีนที่กำลังจะมาถึง พร้อมเดินรณรงค์ลดใช้ถุงพลาสติก แจกถุงผ้า เชิญชวนนักท่องเที่ยวและพี่น้องชาวไทยเชื้อสายจีนร่วมกันดูแลทรัพยากรธรรมชาติและสิ่งแวดล้อม ปรับเปลี่ยนพฤติกรรมสู่การใช้ชีวิตวิถีใหม่ ใส่ใจสิ่งแวดล้อม ณ วัดมังกรกมลาวาส หรือ วัดเล่งเน่ยยี่ แขวงป้อมปราบ เขตป้อมปราบศัตรูพ่าย กทม.
นายวราวุธ ศิลปอาชา กล่าวว่า เป็นที่ทราบกันดีว่า ภาครัฐ ได้รณรงค์เชิญชวนให้ช่วยกันลดพฤติกรรมที่ก่อให้เกิดฝุ่น PM2.5 มาโดยตลอด โดยเฉพาะการเผา ยิ่งในช่วงเทศกาล “ตรุษจีน” ที่ถือเป็นหนึ่งในเทศกาลที่สำคัญที่สุดของชาวจีน โดยปีนี้ ตรงกับวันศุกร์ที่ 12 ก.พ. 2564 ซึ่งมักพบการจุดธูป การเผากระดาษเงิน กระดาษทอง เป็นจำนวนมาก แต่ในปีนี้เป็นเรื่องที่น่ายินดีที่พี่น้องประชาชน และวัดหลายแห่งได้ตระหนักถึงปัญหาด้านสิ่งแวดล้อมกันมากขึ้น
"วัดเล่งเน่ยยี่แห่งนี้ ถือเป็นต้นแบบของศาสนสถาน ที่ใส่ใจสิ่งแวดล้อม มีบทบาทสำคัญในการจัดการมลภาวะทางอากาศ เป็นผู้นำการเปลี่ยนแปลงในการเริ่มจัดการปัญหาสิ่งแวดล้อม และเป็นผู้นำทางความคิดทางวัฒนธรรมจีน จัดการแก้ไขปัญหาบนพื้นฐานวัฒนธรรมแบบมีส่วนร่วมอย่างยั่งยืน โดยชุมชนและภาคีเครือข่ายในพื้นที่ย่านเยาวราช-เจริญกรุง ไม่ว่าจะเป็นการปรับเปลี่ยนรูปแบบการไหว้ ให้เป็นมิตรต่อสิ่งแวดล้อม การลดจำนวนกระถางธูป กระดาษไหว้เจ้า เพื่อลดการเผาของสักการะ ซึ่งปัจจุบัน เหลือกระถางธูป 5 กระถาง จากเดิม 10 กระถาง รวมทั้งการลดจำนวนธูปในการไหว้แต่ละครั้ง จาก 15-20 เหลือเพียง 9 ดอก และปรับเปลี่ยนรูปแบบของธูปให้ก้านสั้นลง ตลอดจน การใช้ QR Code อ่านคำทำนายเซียมซี เพื่อช่วยลดปัญหา การจัดการขยะ ฯลฯ"
ในโอกาสปีใหม่ไทยและปีใหม่ของจีนที่กำลังจะมาถึงจึงขอเชิญชวนพี่น้องชาวไทยและพี่น้องเชื้อสายจีนทุกคน มาร่วมเป็นส่วนหนึ่งในการปรับเปลี่ยนพฤติกรรมและสังคมสู่ “ชีวิตวิถีใหม่ ใส่ใจสิ่งแวดล้อม” ที่ส่งผลดีทั้งต่อสุขภาพและสิ่งแวดล้อม โดยเริ่มง่ายๆ จากตัวเอง ด้วยการปรับเปลี่ยนวิถีชีวิตใหม่ ที่คำนึงถึงสิ่งแวดล้อม และผลกระทบที่อาจเกิดขึ้น รวมทั้งการทิ้งขยะให้ถูกที่ มีการคัดแยกขยะ ช่วยกันใช้น้ำและพลังงานอย่างประหยัด ตลอดจนใช้ประโยชน์จากทรัพยากรอย่างคุ้มค่า มีการเลือกใช้บรรจุภัณฑ์ที่เป็นมิตรกับสิ่งแวดล้อม ใช้ถุงผ้าที่สามารถนำกลับมาใช้ซ้ำได้ ฯลฯ

ที่มา : https://www.thaigov.go.th/news/contents/details/38881