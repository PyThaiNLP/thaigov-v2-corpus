รัฐบาลไทย-ข่าวทำเนียบรัฐบาล-นายกรัฐมนตรีย้ำการใช้จ่ายงบประมาณต้อง “ถึงมือประชาชน” เล็งขยายระยะเวลาลงทะเบียน “เราชนะ” สำหรับผู้ไม่มีสมาร์ทโฟน/“เป๋าตัง” เพื่ออำนวยความสะดวกแก่ประชาชน


วันจันทร์ที่ 15 กุมภาพันธ์ 2564
พิมพ์
นายกรัฐมนตรีย้ำการใช้จ่ายงบประมาณต้อง “ถึงมือประชาชน” เล็งขยายระยะเวลาลงทะเบียน “เราชนะ” สำหรับผู้ไม่มีสมาร์ทโฟน/“เป๋าตัง” เพื่ออำนวยความสะดวกแก่ประชาชน
นายกรัฐมนตรีย้ำการใช้จ่ายงบประมาณต้อง “ถึงมือประชาชน” เล็งขยายระยะเวลาลงทะเบียน “เราชนะ” สำหรับผู้ไม่มีสมาร์ทโฟน/“เป๋าตัง” เพื่ออำนวยความสะดวกแก่ประชาชน
วันนี้ (15 ก.พ. 64) เวลา 13.30 น. ณ โถงตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยวันนี้ที่ประชุมคณะรัฐมนตรีได้หารือสนับสนุนวงเงิน ปรับวงเงิน Soft Loan และปลดล็อคให้ภาคธุรกิจ SMEs และ Start-Up เข้าถึงแหล่งเงินทุน โดยจะต้องดำเนินการด้วยความรัดกุมและตามความเดือดร้อน
นายกรัฐมนตรียังกล่าวถึงการเปิดอภิปรายทั่วไปของรัฐสภาเพื่อลงมติไม่ไว้วางใจเป็นรายบุคคล ว่า เป็นหน้าที่ของรัฐบาลที่จะต้องชี้แจงในการประชุมสภาฯ ในญัตติอภิปรายไม่ไว้วางใจ และการแก้ไขรัฐธรรมนูญอยู่ในระหว่างขั้นตอนตามกระบวนการของรัฐสภาซึ่งมีวิธีการและกฎหมายระบุไว้อยู่แล้ว ซึ่งรัฐบาลสนับสนุนการแก้ไขรัฐธรรมนูญ และขอให้ประชาชนทุกคนเคารพกฎหมายที่มีอยู่ในปัจจุบัน พร้อมขอให้ประชาชนเข้าใจการแก้ไขกฎหมายเพื่อแก้ไขปัญหาให้ได้มากที่สุด นอกจากนี้ ยังกำชับให้เจ้าหน้าที่ตำรวจปฏิบัติงานในสถานการณ์การชุมนุมด้วยความละมุนละม่อมตามกฎหมาย วอนสื่อมวลชนนำเสนอข่าวทั้งสองด้าน พร้อมขอความร่วมมือไม่ให้มีการปลุกระดม เคลื่อนไหวชุมนุม ในวันที่ 17 ก.พ. และ 20 ก.พ. นี้  เพื่อไม่ให้เกิดความขัดแย้งเพิ่มมากขึ้น  พร้อมเตือนการชุมนุมที่เกี่ยวข้องกับประเทศเพื่อนบ้านต้องระมัดระวังในทุกมิติ ทั้งนี้ รัฐบาลยินดีรับฟังความคิดเห็นจากทุกฝ่าย พร้อมนำมาพิจารณาดำเนินการได้มากน้อยเพียงใด
ในตอนท้าย นายกรัฐมนตรีย้ำว่ารัฐบาลบริหารราชการด้วยการใช้จ่ายงบประมาณในรูปแบบใหม่ อาทิ ผ่านแอปพลิเคชันเป๋าตัง สิ่งสำคัญที่สุดคือต้อง “ลงถึงมือประชาชน” พร้อมขอความร่วมมือประชาชนทยอยกันลงทะเบียนโครงการ “เราชนะ” เพื่อลดความแออัดในพื้นที่ลงทะเบียน และไม่ให้เกิดขีดความสามารถในการดูแลประชาชน ซึ่งหากช่วงเวลาที่กำหนดไว้สำหรับลงทะเบียนไม่เพียงอาจมีการขยายระยะเวลาเพิ่มเติมได้หากมีความจำเป็น
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39115