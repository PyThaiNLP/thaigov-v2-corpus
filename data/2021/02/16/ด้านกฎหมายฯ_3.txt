รัฐบาลไทย-ข่าวทำเนียบรัฐบาล- เลขานุการรัฐมนตรีว่าการกระทรวงยุติธรรม รับเรื่องราวร้องทุกข์จากญาติผู้เสียหาย กรณีชาย วัย ๒๕ ปี ถูกกลุ่มคนทำร้ายร่างกายผิดตัว พร้อมเร่งเยียวยาผู้เสียหายและติดตามความคืบหน้าการดำเน


วันจันทร์ที่ 15 กุมภาพันธ์ 2564
เลขานุการรัฐมนตรีว่าการกระทรวงยุติธรรม รับเรื่องราวร้องทุกข์จากญาติผู้เสียหาย กรณีชาย วัย ๒๕ ปี ถูกกลุ่มคนทำร้ายร่างกายผิดตัว พร้อมเร่งเยียวยาผู้เสียหายและติดตามความคืบหน้าการดำเน
เลขานุการรัฐมนตรีว่าการกระทรวงยุติธรรม รับเรื่องราวร้องทุกข์จากญาติผู้เสียหาย กรณีชาย วัย ๒๕ ปี ถูกกลุ่มคนทำร้ายร่างกายผิดตัว พร้อมเร่งเยียวยาผู้เสียหายและติดตามความคืบหน้าการดำเนินคดี ด้านญาติรู้สึกสบายใจหลังทราบความคืบหน้าคดี
เมื่อเวลา ๑๑.๐๐ น. ที่กระทรวงยุติธรรม พ่อนายเอ (นามสมมุติ) วัย ๒๕ ปี เดินทางเข้าร้องเรียนที่ศูนย์ยุติธรรมสร้างสุข กระทรวงยุติธรรม โดยมีว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม เป็นผู้รับเรื่อง กรณีนี้สืบเนื่องจากเมื่อวันอังคารที่ ๘ กุมภสพันธ์ ๒๕๖๔ เวลา ๑๘.๔๐ น. นายเอ (นามสมมุติ) ถูกกลุ่มวัยรุ่นประมาณ ๓ - ๔ คนทำร้ายร่างกายใช้อาวุธมีดแทงได้รับบาดเจ็บบริเวณหลังด้านขวา เหตุเกิดบริเวณตลาดนัดแห่งหนึ่งในพื้นที่ ตำบลคลองหก อำเภอคลองหลวง จังหวัดปทุมธานี นอกจากนี้ผู้ก่อเหตุยังใช้อาวุธปืนยิงใส่รถเก๋งได้รับความเสียหายด้วย โดยหลังเกิดเหตุนายเอได้เข้ารักษาตัวที่โรงพยาบาลสายไหม แพทย์วินิจฉัยว่ามีเลือดคั่งในปอด และต้องรักษาตัวในห้องไอซียู ๒ วัน กระทั่งล่าสุดอาการปลอดภัยแล้ว ส่วนทางญาติได้เข้าแจ้งความลงบันทึกประจำวันไว้ที่ สภ.คลองห้าตั้งแต่วันเกิดเหตุ แต่จนถึงขณะนี้คดียังไม่มีความคืบหน้าเท่าที่ควร อีกทั้งพ่อผู้บาดเจ็บยืนยันว่า ลูกชายไม่เคยรู้จักกับกลุ่มผู้ก่อเหตุมาก่อนจึงเชื่อว่าเป็นการทำร้ายร่างกายผิดตัว และทราบว่ากลุ่มผู้ก่อเหตุค่อนข้างมีอิทธิพล โดยทำธุรกิจปล่อยเงินกู้รายใหญ่ในจังหวัดปทุมธานี ทำให้ครอบครัวรู้สึกกังวลในความไม่ปลอดภัย
หลังจากรับเรื่อง ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ได้โทรศัพท์ไปสอบถามความคืบหน้าคดีจากผู้บัญชาการตำรวจภูธรภาค 1 เปิดเผยว่า ขณะนี้ตำรวจสามารถจับกุมผู้ก่อเหตุได้แล้ว และอยู่ในขั้นตอนการดำเนินคดี ส่วนเเนวทางความช่วยเหลือได้มอบหมายให้กรมคุ้มครองสิทธิและเสรีภาพ กระทรวงยุติธรรมเยียวยาค่าใช้จ่ายที่เกี่ยวข้องกับคดี ทั้งค่ารักษาพยาบาลตามจริง และเงินเยียวยาผู้เสียหายในคดีอาญา นอกจากนี้จะส่งเจ้าหน้าที่กรมคุ้มครองสิทธิฯ ลงพื้นที่ไปดูแลเรื่องผู้มีอิทธิพลที่มาข่มขู่ผู้เสียหายด้วย
ทั้งนี้ นายธนกฤต ยังฝากประชาสัมพันธ์ไปยังประชาชนที่ได้รับเดือดร้อนลักษณะนี้ สามารถเข้ามาร้องเรียนได้ที่ศูนย์ยุติธรรมสร้างสุข กระทรวงยุติธรรม (แห่งใหม่) ตามนโยบายของนายสมศักดิ์ เทพสุทิน รัฐมนตรีว่าการกระทรวงยุติธรรม ที่ต้องการช่วยเหลือประชาชนตามนโยบายอย่างเร่งด่วน
ด้านพ่อผู้บาดเจ็บ ได้กล่าวขอบคุณศูนย์ยุติธรรมสร้างสุข และรมว.ยุติธรรม รวมถึงว่าที่ร้อยตรีธนกฤต ที่มารับเรื่องด้วยตัวเอง ทำให้ได้รับความช่วยเหลือรวดเร็วขึ้น และรู้สึกสบายใจที่ได้ทราบความคืบหน้าของคดี จากตอนแรกกังวลเรื่องขั้นตอนการดำเนินคดี และการเเจ้งข้อกล่าวหาของตำรวจที่มีการดำเนินคดีเฉพาะข้อหาทำร้ายร่างกาย แต่ไม่มีข้อหาพยายามฆ่า โดยตนไม่เคยทราบมาก่อนเลยว่ามีศูนย์ยุติธรรมสร้างสุข ที่สามารถจ่ายเงินเยียวยาให้กับผู้เสียหายได้ จึงอยากฝากขอบคุณทุกหน่วยงานที่ให้ความช่วยเหลือในครั้งนี้
********************

ที่มา : https://www.thaigov.go.th/news/contents/details/39118