รัฐบาลไทย-ข่าวทำเนียบรัฐบาล-รมว.ยุติธรรม เตรียมร่างกฎหมายควบคุมติดตามฆาตรกรโรคจิต-นักโทษอันตรายหลังพ้นคุก เพื่อให้สังคมปลอดภัย เล็งทดลองปล่อยตัวก่อนแต่ต้องรับฟังความเห็นทุกภาคส่วนอย่างรอบคอบ เผยสั่งยุติธรรมจั


วันจันทร์ที่ 15 กุมภาพันธ์ 2564
รมว.ยุติธรรม เตรียมร่างกฎหมายควบคุมติดตามฆาตรกรโรคจิต-นักโทษอันตรายหลังพ้นคุก เพื่อให้สังคมปลอดภัย เล็งทดลองปล่อยตัวก่อนแต่ต้องรับฟังความเห็นทุกภาคส่วนอย่างรอบคอบ เผยสั่งยุติธรรมจั
นายสมศักดิ์ เทพสุทิน รัฐมนตรีว่าการกระทรวงยุติธรรม แถลงแผนการเดินหน้าการจัดตั้งศูนย์เฉพาะกิจเฝ้าระวังความปลอดภัยของประชาชน หรือ JSOC
ในวันจันทร์ที่ ๑๕ กุมภาพันธ์ ๒๕๖๔ เวลา ๑๕.๓๐ น. ณ ห้องสนฉัตร ๑ - ๓ ชั้น ๓ อาคารกระทรวงยุติธรรมแห่งใหม่ นายสมศักดิ์ เทพสุทิน รัฐมนตรีว่าการกระทรวงยุติธรรม แถลงแผนการเดินหน้าการจัดตั้งศูนย์เฉพาะกิจเฝ้าระวังความปลอดภัยของประชาชน หรือ JSOC โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม และโฆษกกระทรวงยุติธรรม เข้าร่วม
นายสมศักดิ์ กล่าวว่า จากคดีสะเทือนขวัญ ไอ้แหบ นายอนุวัฒน์ ผลจะโป๊ ที่ก่อคดีฆ่าข่มขืนเด็กหญิงที่ จ.นครราชสีมา โดยก่อนหน้านี้เคยมีคดีอนาจารเด็กชาย และได้พ้นโทษ เมื่อวันที่ ๑ มีนาคม ๒๕๖๓ พอผ่านมาเกือบ ๑ ปี ก็ก่อเหตุฆ่าข่มขืนอีก ที่ผ่านมากระทรวงยุติธรรมสนใจที่จะแก้ปัญหาตรงนี้มาตลอด อยากให้สังคมมีการรับรู้ว่ามีบุคคลอันตรายเข้ามาอยู่ในชุมชน แม้ว่าจะเกี่ยวกับหลายกระทรวง รวมทั้งรัฐสภา มีการพูดคุยถึงเรื่องการละเมิดทางเพศมาอย่างต่อเนื่อง แต่หากเราไม่ดำเนินการให้เป็นรูปธรรมคงต้องรอกันอีกนาน ตนขอเรียนว่าจากนี้จะทำ ๒ แนวทาง คือ ๑.เรื่องการดำเนินการทำกฎหมาย และ ๒.ในระหว่างรอการร่างกฎหมาย จะมีมาตรการให้ประชาชนปลอดภัยขึ้น ในเรื่องของกฎหมายได้พยายามจะออกกฎหมายควบคุมพวกฆาตรกรโรคจิตที่ข่มขืนเด็กอายุน้อยกว่า ๑๓ ปี ลงไป อย่างน้อยๆ หลังพ้นโทษต้องถูกติดตามตลอด ติดกำไล EM ตลอดชีวิตหรือจนกว่าแพทย์ลงความเห็นว่าเขาไม่อันตรายแล้ว ซึ่งจะรวมถึงฆาตรกรประเภทอื่นๆและผู้ต้องขังที่อันตรายด้วย
กระทรวงยุติธรรมมีการถกเถียงในเรื่องกฎหมายอย่างหลากหลาย หากอัยการมีการแนบคำขอท้ายฟ้องไปยังศาลในการควบคุมตัวผู้ต้องหาก็ทำได้ไม่ยาก แต่ห่วงว่าผู้ต้องหาที่จะพ้นโทษแล้วจะควบคุมเขาอย่างไร ในที่ประชุมคิดว่าเราอาจจะต้องออกกฎหมายให้คนประเภทนี้ได้รับการตรวจสอบโดยแพทย์ นี่คือแนวทางของกฎหมายที่วางไว้ กระทรวงยุติธรรมจะเป็นเจ้าภาพ ซึ่งคงใช้เวลาพอสมควร และในระหว่างนี้เราควรทำให้สังคมรับรู้ว่า ฆาตรกรเหล่านี้กำลังจะพ้นจากพันธนาการของราชทัณฑ์แล้ว เราจะปล่อยออกมาก่อนเวลาโดยควบคุมโดยศูนย์ JSOC ติดกำไล EM สังคมอาจจะตกใจว่าทำไมไม่ขังจนครบ โดยหลายความเห็นคิดว่าหากเราขังจนครบแล้วปล่อยตัวมา สังคมจะไม่เกิดความระวังตัว อาจจะเกิดเหตุการณ์แบบไอ้แหบอีกได้ จึงคิดว่าหากปล่อยก่อน ๑-๒ ปี แล้วเฝ้าระวังโดยศูนย์ JSOC ติดกำไล EM สร้างความรับรู้ให้กับสังคมว่ามีบุคคลอันตรายมาอยู่ในสังคมจะช่วยกันระวังตัว ดีกว่าสังคมไม่รู้ แต่เรื่องดังกล่าวเป็นเรื่องละเอียดอ่อน ต้องมีการรับฟังความคิดเห็นของสังคม ที่ผ่านมาได้เริ่มตั้งแต่วันที่ ๒๘ ธันวาคม ๒๕๖๓ โดยมีหน่วยงานราชการที่เกี่ยวข้องมาพูดคุยให้ความเห็น ครั้งที่ ๒ วันที่ ๑๕ กุมภาพันธ์ ๒๕๖๔ โดยเป็นนักวิชาการ เอ็นจีโอ เข้ามาพูดคุยกันอย่างหลากหลาย มีความเห็นเป็นบวกกับแนวคิดของกระทรวงยุติธรรม ส่วนในการฟังความเห็นครั้งต่อไป จะจัดวันที่ ๓ มีนาคม ๒๕๖๔ โดยจะเชิญภาคประชาชนและสื่อมวลชน ว่าคิดเห็นอย่างไรบ้าง
"ท้ายสุดนี้ตนของแจ้งในกรณีเด็กหญิง ๙ ขวบที่ถูกไอ้แหบทำร้ายจนเสียชีวิต ซึ่งครอบครัวของน้องต้องกู้เงินมาจัดงานศพ ตนมีความเป็นห่วงอย่างมาก จึงได้สั่งให้สำนักงานยุติธรรมจังหวัดลงไปประสานให้ความช่วยเหลือแล้ว โดยจะดูแลค่าใช้จ่ายตาม พ.ร.บ.ค่าตอบแทนผู้เสียหายและค่าทดแทน และค่าใช้จ่ายจำเลยในคดีอาญา ฉบับที่ ๒) พ.ศ.๒๕๕๙ โดยจะได้รับค่าเสียหาย ค่าทำศพ ค่าขาดอุปการะเลี้ยงดูและค่าอื่นๆ รวมทั้งหมด ๑๑๐,๐๐๐ บาท โดยคณะกรรมการฯจะมีการประชุมเรื่องนี้ในวันที่ ๑๗ กุมภาพันธ์ ๒๕๖๔ จากนั้นจะมีการมอบเงินให้ต่อไป คาดว่าไม่เกินสิ้นเดือนนี้จะสามารถมอบเงินให้กับครอบครัวของน้องได้" นายสมศักดิ์ กล่าว

ที่มา : https://www.thaigov.go.th/news/contents/details/39119