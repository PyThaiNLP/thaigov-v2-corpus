รัฐบาลไทย-ข่าวทำเนียบรัฐบาล-เฮง เฮง เฮง!!! มีบ้านรับตรุษจีน ประมูลออนไลน์บ้านมือสอง ธอส. ขายได้ถึง 126 รายการ เกือบ 150  ล้านบาท ราคาต่ำสุดเพียง 75,000 บาทเท่านั้น


วันจันทร์ที่ 15 กุมภาพันธ์ 2564
พิมพ์
เฮง เฮง เฮง!!! มีบ้านรับตรุษจีน ประมูลออนไลน์บ้านมือสอง ธอส. ขายได้ถึง 126 รายการ เกือบ 150  ล้านบาท ราคาต่ำสุดเพียง 75,000 บาทเท่านั้น
ผลการประมูลขายทรัพย์ NPA หรือบ้านมือสองออนไลน์ ประจำเดือนกุมภาพันธ์ 2564 ผ่าน Application : G H Bank Smart NPA ครั้งนี้ มีลูกค้าแห่ซื้อทรัพย์ทั่วประเทศถึง 126 รายการ มูลค่า 149.38 ล้านบาท
ธนาคารอาคารสงเคราะห์ เผยผลการประมูลขายทรัพย์ NPA หรือบ้านมือสองออนไลน์ ประจำเดือนกุมภาพันธ์ 2564 ผ่าน Application : G H Bank Smart NPA ครั้งนี้ มีลูกค้าแห่ซื้อทรัพย์ทั่วประเทศถึง 126 รายการ มูลค่า 149.38 ล้านบาท แบ่งเป็น ทรัพย์ในพื้นที่กรุงเทพฯ และปริมณฑล 67 รายการ และทรัพย์ในส่วนภูมิภาค 59 รายการ ทรัพย์ที่ประมูลขายได้ในราคาถูกที่สุด คือ ห้องชุด บ้านสวนติวานนท์ เนื้อที่ 32.40 ตารางเมตร อ.ปากเกร็ด จ.นนทบุรี ปิดประมูลในราคา 75,000 บาท เท่านั้น พิเศษ!!!  ฉลองตรุษจีนให้ส่วนลดเพิ่มอีก 10% จากราคาที่ปิดประมูล เพียงทำสัญญาและทำนิติกรรมภายใน 30 เมษายน 2564
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยถึงผลการจัดงานประมูลขายทรัพย์ NPA หรือบ้านมือสองออนไลน์ ประจำเดือนกุมภาพันธ์ 2564 ผ่าน Application : G H Bank Smart NPA วานนี้  (11 กุมภาพันธ์ 2564) ระหว่างเวลา 12.00-13.00 น.  ว่า ธนาคารสามารถจำหน่ายทรัพย์ทั่วประเทศได้ 126 รายการ มูลค่าที่จำหน่ายได้รวม 149.38 ล้านบาท แบ่งเป็น ทรัพย์ที่ตั้งอยู่ในพื้นที่กรุงเทพฯ และปริมณฑล 67 รายการ มูลค่า 79.69 ล้านบาท และทรัพย์ในส่วนภูมิภาค 59 รายการ มูลค่า 69.69 ล้านบาท โดยทรัพย์ที่ประมูลขายได้   ในราคาสูงสุดที่ 6,390,000 บาท คือ บ้านเดี่ยว 2 ชั้น ขนาด 66.3 ตารางวา ในโครงการเพอร์เฟคเพลสแจ้งวัฒนะ อ.ปากเกร็ด จ.นนทบุรี ส่วนทรัพย์ ที่ประมูลขายได้ในราคาถูกที่สุด คือ ห้องชุดขนาด 32.40 ตารางเมตร ในโครงการบ้านสวนติวานนท์ อ.ปากเกร็ด จ.นนทบุรี ปิดประมูลในราคาเพียง 75,000 บาทเท่านั้น ขณะที่ในส่วนภูมิภาคมีทรัพย์ที่ขายได้ในหลายจังหวัด อาทิ ทรัพย์ใหม่ประเภทบ้านเดี่ยว 1 ชั้น  ขนาด 65 ตารางวา โครงการรัตนะ อ.สัตหีบ จ.ชลบุรี ปิดประมูลในราคา 1,820,000 บาท และทรัพย์ใหม่ ประเภททาวน์เฮ้าส์ 1 ชั้น ขนาด   29 ตารางวา โครงการรุ่งเรือง 6(บ้านคชา) อ.เมืองอุดรธานี จ.อุดรธานี ปิดประมูลในราคาเพียง 880,000 บาท
“โดยหลังจากนี้ผู้ชนะการประมูลจะต้องทำสัญญาจะซื้อจะขายภายใน 3 วันทำการ นับถัดจากวันที่ประมูล Online และในโอกาสเทศกาลตรุษจีน ธอส. ยังมอบอั่งเปาให้กับผู้ชนะการประมูลเป็นส่วนลดเพิ่มอีก 10% จากราคาที่   ปิดประมูล เพียงทำสัญญาและทำนิติกรรมภายในวันที่ 30 เมษายน 2564 นอกจากนี้ ยังลดภาระค่าใช้จ่ายให้ลูกค้าเพิ่มเติม โดยเปิดให้ลูกค้าเลือกใช้โปรโมชั่นผ่อนดาวน์หรือสินเชื่อดอกเบี้ย 0% ตามระยะเวลาที่ธนาคารกำหนดได้อีกด้วย”นายฉัตรชัย กล่าว
สำหรับในปี 2564 ธนาคารยังประมูลขายทรัพย์ NPA หรือบ้านมือสองออนไลน์ ผ่าน Application : G H Bank Smart NPA เป็นประจำทุกเดือนตลอดทั้งปีนี้ ซึ่งเดือนแห่งความรักนี้ ธนาคารยังมีกำหนดจัดงานประมูลออนไลน์อีกครั้งในมหกรรมตลาดนัดบ้านมือสอง โดยนำทรัพย์ที่น่าสนใจในพื้นที่กรุงเทพฯ และปริมณฑล มาเปิดประมูลพร้อมส่วนลดพิเศษในวันจันทร์ที่ 22 กุมภาพันธ์ 2564 ผู้ที่สนใจเข้าร่วมประมูลสามารถดาวน์โหลด Application : G H Bank Smart NPA และลงทะเบียนเพื่อรอเข้าร่วมประมูลออนไลน์กับ ธอส. ในครั้งต่อไปได้ทันทีโดยไม่มีค่าใช้จ่าย ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 หรือฝ่ายบริหารหนี้ภูมิภาค โทร.0-2202-1170 และ 0-2202-2036

ที่มา : https://www.thaigov.go.th/news/contents/details/39099