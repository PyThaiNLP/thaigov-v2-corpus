รัฐบาลไทย-ข่าวทำเนียบรัฐบาล-​นายกฯ ยินดีบริษัทจากจีน เล็งเห็นศักยภาพของไทยในการเป็นฐานการลงทุนอุตสาหกรรมยานยนต์ในภูมิภาคอาเซียน


วันจันทร์ที่ 15 กุมภาพันธ์ 2564
พิมพ์
​นายกฯ ยินดีบริษัทจากจีน เล็งเห็นศักยภาพของไทยในการเป็นฐานการลงทุนอุตสาหกรรมยานยนต์ในภูมิภาคอาเซียน
​นายกฯ ยินดีบริษัทจากจีน เล็งเห็นศักยภาพของไทยในการเป็นฐานการลงทุนอุตสาหกรรมยานยนต์ในภูมิภาคอาเซียน
วันนี้ (15 กุมภาพันธ์ 2564) เวลา 08.30 น. ณ ห้องรับรอง 1 ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน นายดิสทัต โหตระกิตย์ เลขาธิการนายกรัฐมนตรี และนางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน ให้การต้อนรับ นายเจียหมิง จาง ประธานบริษัท เกรท วอลล์ มอเตอร์ ภูมิภาคอาเซียนและประเทศไทย (Great Wall Motor) พร้อมคณะผู้บริหาร โดยภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีได้กล่าวยินดีที่บริษัทฯ เล็งเห็นถึงศักยภาพของไทยในการเป็นฐานการลงทุนอุตสาหกรรมยานยนต์ในภูมิภาคอาเซียน โดยเฉพาะการส่งเสริมตลาดรถยนต์ไฟฟ้าประเภท xEV (Electric Vehical) สอดคล้องกับนโยบาย BCG (Bio-Circular-Green Economy) ของรัฐบาลที่ให้ความสำคัญกับการส่งเสริมเทคโนโลยีและนวัตกรรมเพื่อลดปริมาณการใช้พลังงานน้ำมันเพื่อลดผลกระทบทางสิ่งแวดล้อม
ด้านนายเจียหมิงฯ กล่าวขอบคุณนายกรัฐมนตรีที่อนุญาตให้เข้าเยี่ยมคารวะ และขอบคุณรัฐบาลไทยที่ให้การสนับสนุนการลงทุนในประเทศไทย พร้อมชื่นชมศักยภาพของไทยด้านการผลิตยานยนต์ซึ่งตรงกับแนวทางของบริษัทฯ ที่เน้นการผลิตยานยนต์ไฟฟ้า ทั้งนี้ นอกจากไทยจะได้เปรียบทางยุทธศาสตร์แล้ว ยังมีการดำเนินนโยบายของรัฐบาลที่ส่งเสริม และดึงดูดการลงทุน
นอกจากนี้ บริษัทฯ วางแผนการผลิตรถยนต์ไฟฟ้าในไตรมาสแรกที่จำนวน 80,000 คัน และมุ่งหวังจะดำเนินการลงทุนในไทยให้เป็นศูนย์กลางการผลิต และส่งออกรถยนต์ในภูมิภาคอาเซียน ซึ่งจะเป็นการเพิ่มโอกาสในการจ้างงานและการพัฒนาทักษะแรงงานด้านต่าง ๆ ให้กับคนไทยเพื่อรองรับการเติบโตของอุตสาหกรรมยานยนต์ในอนาคต
โอกาสนี้ บริษัทได้มอบหน้ากากอนามัยทางการแพทย์จำนวน 500,000 ชิ้น เพิ่อสนับสนุนการดำเนินการของไทยเพื่อป้องกันการแพร่ระบาดของไวรัสโควิด-19 โดยสนับสนุนเป็นเวชภัณฑ์แก่บุคลากรผู้ปฏิบัติหน้าที่ และประชาชนที่ได้รับผลกระทบจากสถานการณ์ไวรัสโควิด-19 อีกด้วย

ที่มา : https://www.thaigov.go.th/news/contents/details/39104