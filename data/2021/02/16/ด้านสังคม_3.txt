รัฐบาลไทย-ข่าวทำเนียบรัฐบาล-สธ.ย้ำ ลูก หลาน ใกล้ชิดผู้สูงอายุ เข้มมาตรการป้องกันส่วนบุคคล ลดเสี่ยงติดโควิด 19


วันจันทร์ที่ 15 กุมภาพันธ์ 2564
สธ.ย้ำ ลูก หลาน ใกล้ชิดผู้สูงอายุ เข้มมาตรการป้องกันส่วนบุคคล ลดเสี่ยงติดโควิด 19
กระทรวงสาธารณสุข ขอความร่วมมือ ลูก หลาน บุคคลใกล้ชิด ผู้สูงอายุ/ผู้มีโรคประจำตัว เข้มมาตรการส่วนบุคคล สวมหน้ากากตลอดเวลา เว้นระยะห่าง ล้างมือบ่อยๆ แยกสำหรับอาหาร ช่วยลดเสี่ยงติดเชื้อโควิด 19
วันนี้ (15 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ว่า วันนี้ประเทศไทยมีผู้ติดเชื้อรายใหม่ 143 ราย มาจากระบบเฝ้าระวังในโรงพยาบาล 64 ราย ค้นหาเชิงรุกในชุมชน 68 ราย และเดินทางมาจากต่างประเทศ 11 ราย รักษาหายเพิ่มขึ้น 772 ราย ทำให้ผู้ติดเชื้อสะสมระลอกใหม่ ตั้งแต่วันที่ 15 ธันวาคม 2563 - 15 กุมภาพันธ์ 2564 มีจำนวน 20,477 ราย หายป่วยสะสม 18,706 ราย ยังอยู่ระหว่างการรักษา 1,749 ราย มีผู้เสียชีวิต 2 คน
นายแพทย์เฉวตสรร กล่าวว่า สำหรับผู้เสียชีวิตคนที่ 1 ชายไทย อายุ 62 ปี มีโรคประจำตัว คือเบาหวาน ไตเรื้อรัง ความดันโลหิตสูง ปอดบวมน้ำ และคนที่สอง ชายไทย อายุ78 ปี มีโรคประจำตัวคือ หอบหืด ถุงลมโป่งพอง ติดเชื้อจากการรับประทานอาหารร่วมกับลูกสาวที่มีเชื้อโควิด 19 ทำให้มีผู้เสียชีวิตสะสม 22 คน จึงขอความร่วมมือ ลูก หลาน บุคคลใกล้ชิดผู้สูงอายุ โดยเฉพาะผู้มีโรคประจำตัวมีความเสี่ยงหากติดเชื้อจะมีความรุนแรง และ อาจเสียชีวิตได้ การป้องกันคนในบ้านเป็นสิ่งสำคัญ ต้องเข้มในเรื่องความสะอาดส่วนบุคคล สวมหน้ากากตลอดเวลา รักษามาตรการเว้นระยะ หลีกเลี่ยงการรับประทานอาหารร่วมกัน ควรแยกสำรับอาหารและของใช้ส่วนตัว หมั่นล้างมือบ่อยๆ เพื่อลดความเสี่ยงในการแพร่เชื้อโควิด 19
ทั้งนี้ ในช่วง 2 วันที่ผ่านมามีรายงานพบผู้ติดเชื้อในหลายจังหวัด เชื่อมโยงกับตลาดในจังหวัดปทุมธานี ขอให้ประชาชนในพื้นที่ไม่ต้องกังวลใจ ขณะนี้ทีมสอบสวนโรคได้มีการประสานงานทุกจังหวัดอย่างใกล้ชิด ให้เฝ้าระวังและค้นหาผู้ที่สัมผัสกับผู้ติดเชื้ออย่างเข้มข้น เพื่อให้จำกัดวงในการระบาดได้อย่างรวดเร็ว สำหรับประชาชนคงเข้มมาตรการป้องกันตนเองอย่างเต็มที่ เมื่อออกจากบ้านไปตลาด หรือไปในที่สาธารณะ ต้องสวมหน้ากากอนามัยหรือหน้ากากผ้า 100% ล้างมือบ่อย ๆ  เว้นระยะห่าง สแกนไทยชนะ และโหลดแอปหมอชนะ เพื่อช่วยกันป้องกันการแพร่ระบาดและลดจำนวนผู้ติดเชื้อในพื้นที่
************************** 15 กุมภาพันธ์ 2564

ที่มา : https://www.thaigov.go.th/news/contents/details/39121