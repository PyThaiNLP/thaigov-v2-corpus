รัฐบาลไทย-ข่าวทำเนียบรัฐบาล-“สบน.-กรุงไทย” ปลื้ม ยอดขายพันธบัตรออมทรัพย์วอลเล็ตสบม.รุ่น “เราชนะ” ทะลุ 4 พันล้านบาท


วันจันทร์ที่ 1 กุมภาพันธ์ 2564
พิมพ์
“สบน.-กรุงไทย” ปลื้ม ยอดขายพันธบัตรออมทรัพย์วอลเล็ตสบม.รุ่น “เราชนะ” ทะลุ 4 พันล้านบาท
ยอดซื้อถล่มทลาย หลังเปิดให้ลงทุนพันธบัตรออมทรัพย์รุ่น “เราชนะ” ผ่านวอลเล็ต สบม.ในแอปฯเป๋าตังวันแรก ยังไม่สิ้นวัน ยอดทะลุกว่า 4,000 ล้านบาทแล้ว
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ประชาชนให้ความสนใจเข้ามาจองซื้อพันธบัตรออมทรัพย์รุ่น “เราชนะ” ผ่านวอลเล็ต สบม. บนแอปพลิเคชันเป๋าตังจำนวนมาก ทุบทุกสถิติของการเปิดขายพันธบัตรออมทรัพย์วอลเล็ต สบม.ที่ผ่านมา โดยยอดจองซื้อในวันที่ 1 กุมภาพันธ์ 2564 ซึ่งเปิดจำหน่ายเป็นวันแรก โดยมียอดจองซื้อเข้ามาถึงกว่า 1,300 ล้านบาท ภายใน 3 นาที สะท้อนการตอบรับจากประชาชนอย่างล้นหลาม และล่าสุดยอดจองซื้อทะลุกว่า 4,000 ล้านบาทแล้ว จากวงเงินทั้งหมด 5,000 ล้านบาท
ทั้งนี้ พันธบัตรออมทรัพย์รุ่น “เราชนะ” บนวอลเล็ต สบม. วงเงิน 5,000 ล้านบาท อายุ 5 ปี อัตราดอกเบี้ยสูงสุด 3.00% ต่อปี  จ่ายอัตราดอกเบี้ยแบบขั้นบันได ปีที่ 1-2 อัตราดอกเบี้ย 1.50% ต่อปี ปีที่ 3-4 อัตราดอกเบี้ย 2% ต่อปี และปีที่ 5 อัตราดอกเบี้ย 3% ต่อปี คิดเป็นอัตราดอกเบี้ยเฉลี่ย 2.00% ต่อปี เริ่มจำหน่ายตั้งแต่วันที่ 1 กุมภาพันธ์ 2564 เวลา 8.30 น. ถึง 19 กุมภาพันธ์  2564 เวลา 15.00 น. ซื้อง่ายผ่านแอปฯเป๋าตัง และหลังรับดอกเบี้ยงวดแรกสามารถขายต่อในตลาดรอง (Secondary Market) รับเงินได้ทันทีผ่านแอปฯ เป๋าตังเช่นกัน โดยลงทุนขั้นต่ำเพียง 100 บาท และลงทุนเพิ่มขึ้นครั้งละ 100 บาท แต่ไม่เกิน 5,000,000 บาท จำหน่ายให้แก่บุคคลธรรมดาสัญชาติไทยที่มีอายุ 15 ปีขึ้นไป ช่วยให้ประชาชนทุกลุ่มสามารถเข้าถึงการลงทุนในพันธบัตรได้อย่างเท่าเทียม  และเป็นอีกหนึ่งทางเลือกในการออมสำหรับนักลงทุนรุ่นใหม่
ทีม Marketing Strategy
โทร.0-2208-4174-8

ที่มา : https://www.thaigov.go.th/news/contents/details/38788