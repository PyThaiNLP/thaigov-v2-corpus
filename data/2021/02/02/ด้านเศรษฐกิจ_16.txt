รัฐบาลไทย-ข่าวทำเนียบรัฐบาล-หมดแล้ว !!!! “เราชนะบนวอลเล็ต สบม.” รอพบ “เราชนะ” ผ่าน 4 ธนาคารตัวแทน วันที่ 5 กุมภาพันธ์ 2564 นี้


วันจันทร์ที่ 1 กุมภาพันธ์ 2564
พิมพ์
หมดแล้ว !!!! “เราชนะบนวอลเล็ต สบม.” รอพบ “เราชนะ” ผ่าน 4 ธนาคารตัวแทน วันที่ 5 กุมภาพันธ์ 2564 นี้
การจำหน่ายในรอบนี้ได้รับการตอบรับที่ดี เนื่องจากผลตอบแทนน่าสนใจ ประชาชนคุ้นเคยกับแอปพลิเคชันเป๋าตังมากขึ้น เป็นช่องทางการลงทุนที่สะดวกในยุคโควิด โดยจำหน่ายได้ครบ 5,000 ล้านบาท ภายใน 8 ชั่วโมง
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า การจำหน่ายในรอบนี้ได้รับการตอบรับที่ดี เนื่องจากผลตอบแทนน่าสนใจ ประชาชนคุ้นเคยกับแอปพลิเคชันเป๋าตังมากขึ้น เป็นช่องทางการลงทุนที่สะดวกในยุคโควิด โดยจำหน่ายได้ครบ 5,000 ล้านบาท ภายใน 8 ชั่วโมง
พันธบัตรออมทรัพย์พิเศษรุ่น “เราชนะบนวอลเล็ต สบม.”  มีผู้สนใจลงทุนถึงเกือบ 9,600 คน โดยมีผู้ลงทุนอายุตั้งแต่ 16 ปี จนถึงอายุ 94 ปี ส่วนใหญ่เป็นวัยทำงานตอนต้นจนถึงวัยก่อนเกษียณ โดยสิ่งที่น่าสนใจ คือ ผู้ลงทุนวัยหลังเกษียณให้ความสนใจลงทุนผ่านวอลเล็ต สบม. เพิ่มขึ้นคิดเป็นถึงเกือบ 1 ใน 4 ของจำนวนรายการทั้งหมด และจำนวนรายการผู้ลงทุนในต่างจังหวัดมากกว่ารอบที่ผ่านมา ซึ่งแสดงให้เห็นถึงการรู้จักและเข้าถึงเป๋าตังของประชาชน นอกจากนี้ วงเงินซื้อเฉลี่ยต่อรายสูงขึ้นเป็นเกือบ 460,000 บาท แสดงถึงความมั่นใจในการทำธุรกรรมทางการเงินผ่านช่องทางออนไลน์ และแนวโน้มความสำคัญของการซื้อพันธบัตรออมทรัพย์ผ่านดิจิทัลแพลตฟอร์มในอนาคต ซึ่งผู้ลงทุนสามารถเข้าถึงการลงทุนได้ง่าย ลดความเสี่ยงของประชาชนในภาวะการแพร่ระบาดของเชื้อไวรัสโควิด-19 และตอบสนองความต้องการของผู้ลงทุนได้เป็นอย่างดี
สบน. ขอขอบคุณประชาชนที่ให้ความสนใจลงทุนพันธบัตรออมทรัพย์พิเศษรุ่น “เราชนะบนวอลเล็ต สบม.” และพบกับพันธบัตรออมทรัพย์พิเศษ “เราชนะ” ที่จะจำหน่ายผ่าน 4 ธนาคารตัวแทนจำหน่าย ได้แก่ บมจ. กรุงเทพ บมจ. กรุงไทย บมจ. กสิกรไทย และ บมจ. ไทยพาณิชย์ ในวันที่ 5 กุมภาพันธ์ 2564 โดยจะจำหน่ายรุ่น 5 ปี และ 10 ปี อัตราดอกเบี้ยแบบขั้นบันไดเฉลี่ยร้อยละ 2.00 ต่อปี และร้อยละ 2.50 ต่อปี ตามลำดับ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/38795