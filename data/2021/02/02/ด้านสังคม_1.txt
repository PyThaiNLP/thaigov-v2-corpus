รัฐบาลไทย-ข่าวทำเนียบรัฐบาล-สธ.ห่วงข่าวปลอมระบาดซ้ำเติมโควิด แนะเสพสื่ออย่างมีสติ เช็กก่อนแชร์


วันจันทร์ที่ 1 กุมภาพันธ์ 2564
สธ.ห่วงข่าวปลอมระบาดซ้ำเติมโควิด แนะเสพสื่ออย่างมีสติ เช็กก่อนแชร์
ปลัดกระทรวงสาธารณสุขห่วงภาวะ Infodemic ข่าวปลอมระบาดในสื่อออนไลน์ แนะประชาชนเสพสื่ออย่างมีสติและระมัดระวัง เช็กก่อนแชร์ ตรวจสอบ และรับข้อมูลจากแหล่งที่เชื่อถือได้
ปลัดกระทรวงสาธารณสุขห่วงภาวะ Infodemic ข่าวปลอมระบาดในสื่อออนไลน์ แนะประชาชนเสพสื่ออย่างมีสติและระมัดระวัง เช็กก่อนแชร์ ตรวจสอบ และรับข้อมูลจากแหล่งที่เชื่อถือได้
วันนี้ (1 กุมภาพันธ์ 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า ในสถานการณ์โรคโควิด 19 นอกจากการระบาดของเชื้อไวรัสที่ประชาชนยังต้องร่วมมือสวมหน้ากาก ล้างมือ และเว้นระยะห่างเพื่อป้องกันโรคแล้ว ยังพบปัญหาการระบาดของข้อมูล (Infodemic) โดยเฉพาะการส่งต่อข้อมูลข่าวปลอม (Fake News) ที่เกี่ยวกับโรคโควิด 19 เช่น การพบผู้ติดเชื้อในจังหวัดต่าง ๆ เป็นต้น ทำให้เกิดความเข้าใจผิด และสร้างความตื่นตระหนกให้แก่ประชาชน ล่าสุด มีการนำเสนอข่าวปลอมว่า จังหวัดเชียงใหม่มีผู้ติดเชื้อ โดยอ้างชื่อผู้อำนวยการโรงพยาบาลนครพิงค์ เป็นผู้ให้ข้อมูลเพื่อสร้างความน่าเชื่อถือ ซึ่งกรณีดังกล่าวกระทรวงสาธารณสุขยืนยันว่าไม่เป็นความจริง  เนื่องจากจังหวัดเชียงใหม่ไม่พบผู้ติดเชื้อเพิ่มเติมมาเป็นเวลา 19 วันแล้ว
นายแพทย์เกียรติภูมิกล่าวต่อว่า ขอให้ประชาชนเสพสื่อด้วยความระมัดระวัง มีสติและใช้วิจารณญาณทุกครั้งในการเสพข่าวต่างๆ โดยเฉพาะบนโซเชียลมีเดียที่บางครั้งไม่สามารถยืนยันแหล่งที่มาของข่าวได้ชัดเจนโดยก่อนจะเชื่อหรือส่งต่อข้อมูลขอให้พิจารณาความน่าเชื่อถือของบัญชีผู้ใช้งานที่เผยแพร่ข่าวนั้น พิจารณาเนื้อหาของข่าวอย่างละเอียด รอบคอบ โดยเปรียบเทียบเนื้อหากับข่าวจากแหล่งอื่นที่น่าเชื่อถือ หรือเรียกว่าเช็กก่อนแชร์ ไม่อ่านเฉพาะเพียงพาดหัวข่าว มีการตรวจสอบแหล่งข่าวที่ถูกอ้างถึง และสอบถามผู้เชี่ยวชาญหรือบุคลากรทางการแพทย์ที่มีความเข้าใจและสามารถยืนยันเนื้อหาที่ปรากฏในข่าวได้
"สิ่งสำคัญคือการเสพข่าวมากเกินไปอาจทำให้เกิดความเครียดและผลเสียต่อสุขภาพจิตได้เช่นกันโดยขอให้ติดตามข่าวสารที่จำเป็น เสพข่าวอย่างมีสติ ลดเวลาการรับรู้ข่าวสารลง ระมัดระวังข่าวปลอม เลือกรับข่าวสารจากแหล่งที่เชื่อถือได้ เช่น หน่วยงานภาครัฐหรือหน่วยงานด้านสาธารณสุข เป็นต้น" นายแพทย์เกียรติภูมิกล่าว
*************************  1 กุมภาพันธ์ 2564

ที่มา : https://www.thaigov.go.th/news/contents/details/38790