รัฐบาลไทย-ข่าวทำเนียบรัฐบาล-กทม. แจงกรณีแจ้งไทม์ไลน์สาขาร้านอาหารผิดพลาด ขอรับข้อคำแนะนำ ทบทวนกระบวนการจัดทำไทม์ไลน์ ตรวจสอบความถูกต้องของข้อมูลและผู้ป่วยก่อนเผยแพร่ต่อสาธารณะ 


วันจันทร์ที่ 1 กุมภาพันธ์ 2564
พิมพ์
กทม. แจงกรณีแจ้งไทม์ไลน์สาขาร้านอาหารผิดพลาด ขอรับข้อคำแนะนำ ทบทวนกระบวนการจัดทำไทม์ไลน์ ตรวจสอบความถูกต้องของข้อมูลและผู้ป่วยก่อนเผยแพร่ต่อสาธารณะ
กทม. แจงกรณีแจ้งไทม์ไลน์สาขาร้านอาหารผิดพลาด ขอรับข้อคำแนะนำ ทบทวนกระบวนการจัดทำไทม์ไลน์ ตรวจสอบความถูกต้องของข้อมูลและผู้ป่วยก่อนเผยแพร่ต่อสาธารณะ ป้องกันไม่ให้เกิดการสื่อสารที่คลาดเคลื่อน
วันนี้ (1ก.พ.64) นางสาววรนุช สวยค้าข้าว ผู้อำนวยการสำนักงานประชาสัมพันธ์ สำนักปลัดกรุงเทพมหานคร ชี้แจงข้อเท็จจริงกรณีการสอบสวนโรคผู้ป่วยโควิด-19 รายที่ 632 และรายที่ 660 ที่ระบุ กทม.แจ้งไทม์ไลน์สาขาร้านอาหารผิดพลาดว่า เจ้าหน้าที่จะใช้ข้อมูลจากสถานพยาบาล  ประกอบกับการสัมภาษณ์ผู้ติดเชื้อฯ และจากข้อมูลการสอบสวนโรค แล้วจัดทำเป็นชุดข้อมูล เพื่อเสนอคณะทำงานพิจารณา แล้วจึงจัดทำเป็นไทม์ไลน์ เพื่อเผยแพร่ต่อสาธารณะ อย่างไรก็ตามเนื่องจากการจัดทำไทม์ไลน์ต้องการความรวดเร็ว ประกอบกับในสถานการณ์ปัจจุบันพบว่ามีการติดเชื้อในกลุ่มคนที่มีกิจกรรมบางอย่างร่วมกันที่ไม่สามารถป้องกันการติดเชื้อได้ เช่น ไม่สามารถมีระยะห่างระหว่างกัน หรือสวมหน้ากากอนามัยตลอดเวลา เพื่อให้การควบคุมและป้องกันโรคด้วยความรวดเร็ว จึงต้องจัดทีมผู้สอบถามข้อมูลเบื้องต้น ซึ่งเจ้าหน้าที่จากส่วนกลางอาจไม่มีความชำนาญในพื้นที่ รวมทั้งไม่ทราบว่า ร้านอาหารดังกล่าวมีหลายสาขา จึงทำให้เกิดความคลาดเคลื่อนของการรายงานสถานที่ จากข้อมูลที่ผู้ป่วยทั้ง 2 รายแจ้งว่าไปร้านโรงสีโภชนา เขตสาทร จึงรายงานเป็นร้านโรงสีโภชนา แขวงลุมพินี เขตปทุมวัน ในครั้งที่ 1 และร้านโรงสีโภชนา เขตปทุมวัน ในครั้งที่ 2
อย่างไรก็ตามกรุงเทพมหานคร ขอรับข้อคำแนะนำ เพื่อทบทวนกระบวนการจัดทำไทม์ไลน์ โดยจะตรวจสอบความถูกต้องของข้อมูล และสอบถามกลับไปยังผู้ป่วยอีกครั้ง ก่อนเผยแพร่ต่อสาธารณะ เพื่อป้องกันไม่ให้เกิดการสื่อสารที่คลาดเคลื่อนในครั้งต่อไป
ทั้งนี้ กรุงเทพมหานครได้เข้าไปตรวจสอบร้านอาหารโรงสีโภชนาทุกสาขา เพื่อสร้างความมั่นใจให้กับประชาชนว่ามีความปลอดภัยและไม่เป็นแหล่งแพร่เชื้อ  โดยจะดำเนินการประชาสัมพันธ์ในช่องทางการสื่อสารต่าง ๆ เพื่อให้ประชาชนเกิดความมั่นใจในการเข้ารับบริการในสถานที่แห่งนั้นต่อไป
------------------

ที่มา : https://www.thaigov.go.th/news/contents/details/38779