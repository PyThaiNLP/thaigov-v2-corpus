รัฐบาลไทย-ข่าวทำเนียบรัฐบาล-มหาดไทยจัดปฐมนิเทศข้าราชการ ประจำปี 2564 เน้นย้ำ “ต้องเป็นผู้ใฝ่รู้ ใฝ่เรียน มุ่งมั่นและทุ่มเทในการทำงาน เป็นกำลังสำคัญในการขับเคลื่อนภารกิจมหาดไทยเพื่อประชาชน”


วันจันทร์ที่ 1 กุมภาพันธ์ 2564
พิมพ์
มหาดไทยจัดปฐมนิเทศข้าราชการ ประจำปี 2564 เน้นย้ำ “ต้องเป็นผู้ใฝ่รู้ ใฝ่เรียน มุ่งมั่นและทุ่มเทในการทำงาน เป็นกำลังสำคัญในการขับเคลื่อนภารกิจมหาดไทยเพื่อประชาชน”
มหาดไทยจัดปฐมนิเทศข้าราชการ ประจำปี 2564 เน้นย้ำ “ต้องเป็นผู้ใฝ่รู้ ใฝ่เรียน มุ่งมั่นและทุ่มเทในการทำงาน เป็นกำลังสำคัญในการขับเคลื่อนภารกิจมหาดไทยเพื่อประชาชน”
วันนี้ (1 ก.พ. 2564) เวลา 15.00 น. ณ ห้องจอมพล ชั้น 1 อาคารอำนวยการ วิทยาลัยป้องกันและบรรเทาสาธารณภัย วิทยาเขตปทุมธานี จังหวัดปทุมธานี นายฉัตรชัย พรหมเลิศ ปลัดกระทรวงมหาดไทย มอบหมายให้ นายสมคิด จันทมฤก รองปลัดกระทรวงมหาดไทย เป็นประธานในพิธีเปิดโครงการปฐมนิเทศข้าราชการสำนักงานปลัดกระทรวงมหาดไทยที่อยู่ระหว่างทดลองปฏิบัติหน้าที่ราชการ ประจำปีงบประมาณ พ.ศ. 2564 จัดขึ้นระหว่างวันที่ 1-5 กุมภาพันธ์ 2564 เพื่อพัฒนาศักยภาพของผู้ได้รับการบรรจุและแต่งตั้งเข้ารับราชการในสำนักงานปลัดกระทรวงมหาดไทยให้ได้เรียนรู้ระเบียบแบบแผน วิธีการปฏิบัติราชการและเสริมสร้างประสิทธิภาพในการทำงาน ตลอดจนส่งเสริมคุณธรรม จริยธรรม โดยมีผู้เข้ารับการปฐมนิเทศ จำนวน 117 คน
นายสมคิด จันทมฤก กล่าวว่า สำนักงานปลัดกระทรวงมหาดไทย (สป.มท.) ได้ดำเนินการเลือกสรรบุคคลเข้าสู่ระบบราชการ ผ่านระบบคุณธรรมมาอย่างต่อเนื่อง จึงเป็นที่น่าภาคภูมิใจของทุกท่านที่ได้ผ่านกระบวนการเลือกสรร โดย สป.มท. มีภารกิจเกี่ยวกับการพัฒนายุทธศาสตร์และแปลงนโยบายของกระทรวงเป็นแผนการปฏิบัติงาน จัดสรรทรัพยากร และบริหารราชการทั่วไปของกระทรวงมหาดไทย การรักษาความมั่นคงภายใน การรักษาความสงบเรียบร้อยและอำนวยความเป็นธรรม และการส่งเสริมและสนับสนุนการบริหารราชการส่วนภูมิภาค เพื่อให้บรรลุเป้าหมายและเกิดผลสัมฤทธิ์ตามภารกิจของกระทรวงมหาดไทย ด้วยเหตุนี้ข้าราชการของ สป.มท. ต้องเป็นผู้มีความรู้ ความรอบรู้ และเชี่ยวชาญในเรื่องระเบียบ กฎหมาย ที่เกี่ยวข้องกับการปฏิบัติงาน มีความใฝ่รู้ ใฝ่เรียน หมั่นศึกษาหาความรู้รอบตัวอยู่เสมอ มีความมุ่งมั่นตั้งใจและทุ่มเทในการทำงาน ซึ่งในอนาคตทุกท่านที่ได้รับการบรรจุใหม่ในที่นี้ ก็จะเป็นกำลังสำคัญในการขับเคลื่อนภารกิจของ สป.มท. ได้อย่างมีคุณภาพ เป็นกำลังสำคัญของประเทศชาติและประชาชนต่อไป
สำหรับการดำเนินโครงการปฐมนิเทศข้าราชการสำนักงานปลัดกระทรวงมหาดไทยที่อยู่ระหว่างทดลองปฏิบัติหน้าที่ราชการ ประจำปีงบประมาณ พ.ศ. 2564 ประกอบด้วย การบรรยายเกี่ยวกับบทบาท อำนาจหน้าที่ โครงสร้างกระทรวงมหาดไทย สำนักงานปลัดกระทรวงมหาดไทย และสำนักงานจังหวัด ความรับผิดชอบของตำแหน่งหน้าที่ การสร้างประสิทธิภาพการทำงาน คุณธรรม จริยธรรมสำหรับการปฏิบัติตนในระบบราชการ และการนำหลักปรัชญาของเศรษฐกิจพอเพียงไปสู่การปฏิบัติตนจนเป็นวิถีชีวิต นอกจากนี้ ยังมีกิจกรรมการสร้างแรงบันดาลใจเพื่อเสริมสร้างพฤติกรรมการปฏิบัติงานสู่ความเป็นเลิศโดยวิทยากรผู้ทรงคุณวุฒิ ซึ่งมีความรู้ความสามารถที่จะมาถ่ายทอดประสบการณ์ให้แก่ข้าราชการบรรจุใหม่ในครั้งนี้ เพื่อเตรียมความพร้อมให้แก่ข้าราชการของสำนักงานปลัดกระทรวงมหาดไทย ในการบำบัดทุกข์ บำรุงสุข พี่น้องประชาชนต่อไป

ที่มา : https://www.thaigov.go.th/news/contents/details/38802