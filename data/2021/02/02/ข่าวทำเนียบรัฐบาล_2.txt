รัฐบาลไทย-ข่าวทำเนียบรัฐบาล-รองนายกฯ “สุพัฒนพงษ์” นัดถก กทบ. ย้ำขับเคลื่อนงานตอบโจทย์ชุมชน เสริมสร้างความเข้มแข็งแก่เศรษฐกิจฐานราก


วันจันทร์ที่ 1 กุมภาพันธ์ 2564
พิมพ์
รองนายกฯ “สุพัฒนพงษ์” นัดถก กทบ. ย้ำขับเคลื่อนงานตอบโจทย์ชุมชน เสริมสร้างความเข้มแข็งแก่เศรษฐกิจฐานราก
รองนายกฯ “สุพัฒนพงษ์” นัดถก กทบ. ย้ำขับเคลื่อนงานตอบโจทย์ชุมชน เสริมสร้างความเข้มแข็งแก่เศรษฐกิจฐานราก
วันนี้ (1 กุมภาพันธ์ 2564) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นายสุพัฒนพงษ์ พันธ์มีเชาว์  รองนายกรัฐมนตรี ในฐานะประธานกรรมการกองทุนหมู่บ้านและชุมชนเมืองแห่งชาติ (กทบ.) เป็นประธานการประชุม กทบ. ครั้งที่ 1/2564 โดยมี นายอนุชา นาคาศัย รัฐมนตรีประจำสำนักนายกรัฐมนตรี ในฐานะที่ปรึกษา กทบ. นายธีรภัทร ประยูรสิทธิ ปลัดสำนักนายกรัฐมนตรี นายนที ขลิบทอง ผู้ทำการแทนผู้อำนวยการสำนักงานกองทุนหมู่บ้านและชุมชนเมืองแห่งชาติชั่วคราว และคณะกรรมการ ร่วมประชุม
โดยที่ประชุมได้รับทราบการลาออกและสิ้นสุดสัญญาจ้าง นายรักษ์พงษ์ เซ่งเจริญ ในตำแหน่งผู้อำนวยการสำนักงานกองทุนหมู่บ้านและชุมชนเมืองแห่งชาติ และแต่งตั้งผู้ทำการแทนผู้อำนวยการสำนักงานกองทุนหมู่บ้านและชุมชนเมืองแห่งชาติที่ 2/2564 ลงวันที่ 29 มกราคม 2564 โดยแต่งตั้งที่ปรึกษาคณะกรรมการ นายนที ขลิบทอง เป็นผู้ทำการแทนผู้อำนวยการสำนักงานกองทุนหมู่บ้านและชุมชนเมืองแห่งชาติชั่วคราว
นอกจากนี้ ที่ประชุมได้หารือการจัดทำคำของบประมาณรายจ่ายประจำปีงบประมาณ พ.ศ. 2565 การเบิกจ่ายค่าใช้จ่ายของสำนักงานกองทุนหมู่บ้านและชุมชนเมืองแห่งชาติ ประจำเดือนมกราคม 2564 รวมถึงการรายงานผลการประชุมเรื่องการตรวจสอบบัญชีตามเงื่อนไขของสำนักงานการตรวจเงินแผ่นดิน ซึ่งรองนายกรัฐมนตรีกำชับให้ สทบ. ประสานงานกับ สำนักงานการตรวจเงินแผ่นดินอย่างใกล้ชิด เพื่อจัดระบบการบริหารงบประมาณองค์กรได้อย่างมีประสิทธิภาพ มีระบบการตรวจสอบบัญชีที่เหมาะสม ขณะที่ควรลดเงื่อนไขการจัดสรรงบประมาณในการดำเนินงานเพื่อให้ สทบ. ดำเนินโครงการได้อย่างคล่องตัวยิ่งขึ้น
ที่ประชุมยังได้พิจารณาการแต่งตั้งคณะอนุกรรมการ 4 คณะ เพื่อขับเคลื่อนการดำเนินงานของ สทบ. ให้มีความเชื่อมโยงกับยุทธศาสตร์ชาติ ประกอบด้วย คณะอนุกรรมการบริหารกองทุนหมู่บ้านและชุมชนเมืองแห่งชาติ คณะอนุกรรมการตรวจสอบ คณะอนุกรรมการพิจารณาด้านกฎหมาย และ คณะอนุกรรมการด้านเทคโนโลยีสารสมเทศและดิจิทัล  โดยที่ประชุมเห็นชอบให้ยกร่างคำสั่งแต่งตั้งคณะอนุกรรมการ นำเสนอประธานกรรมการกองทุนหมู่บ้านและชุมชนเมืองแห่งชาติเพื่อพิจารณาลงนามแต่งตั้งต่อไป
รองนายกรัฐมนตรี กล่าวว่า  กองทุนหมู่บ้านเป็นส่วนสำคัญที่ใกล้ชิดประชาชน โดยเฉพาะในระดับชุมชน ดังนั้น การดำเนินงานของ สทบ. จะเป็นประโยชน์อย่างมากต่อประเทศชาติ โดยเฉพาะการเสริมสร้างความเข้มแข็งของเศรษฐกิจฐานราก และสามารถเป็นกำลังสำคัญในการทำโครงการนำร่องในเรื่อง Bio Circular Green (BCG) economy เช่นการจัดการขยะ น้ำเสีย และการใช้พลังงานทดแทน เพื่อให้ชุมชนเป็นสังคมน่าอยู่อย่างยั่งยืน จึงขอให้ทุกฝ่ายตั้งใจทำหน้าที่เพื่อให้สามารถตอบโจทย์ความต้องการของประชาชนได้อย่างแท้จริง
...............

ที่มา : https://www.thaigov.go.th/news/contents/details/38796