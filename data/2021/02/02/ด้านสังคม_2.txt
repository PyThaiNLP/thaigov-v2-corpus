รัฐบาลไทย-ข่าวทำเนียบรัฐบาล-สธ.ย้ำเลี่ยงจัดงานเลี้ยงในกลุ่มเพื่อนสนิท ห่วงบรรยากาศพาไป ดื่มแล้วป้องกันตัวเองลดลง เสี่ยงติดโควิด


วันจันทร์ที่ 1 กุมภาพันธ์ 2564
สธ.ย้ำเลี่ยงจัดงานเลี้ยงในกลุ่มเพื่อนสนิท ห่วงบรรยากาศพาไป ดื่มแล้วป้องกันตัวเองลดลง เสี่ยงติดโควิด
กระทรวงสาธารณสุข เผยคลัสเตอร์งานเลี้ยงโต๊ะแชร์ ที่ จ.มหาสารคาม ทำติดเชื้อ 18 ราย ชี้ความเสี่ยงจากการรับประทานอาหารร่วมกัน และนำมาติดคนในครอบครัว ย้ำหลายจังหวัดมีมาตรการผ่อนคลายนั่งดื่มในร้าน   ยังต้องเข้มป้องกันตนเอง เลี่ยงจัดงานเลี้ยง เหตุบรรยากาศ
กระทรวงสาธารณสุข เผยคลัสเตอร์งานเลี้ยงโต๊ะแชร์ ที่ จ.มหาสารคาม ทำติดเชื้อ 18 ราย ชี้ความเสี่ยงจากการรับประทานอาหารร่วมกัน และนำมาติดคนในครอบครัว ย้ำหลายจังหวัดมีมาตรการผ่อนคลายนั่งดื่มในร้าน   ยังต้องเข้มป้องกันตนเอง เลี่ยงจัดงานเลี้ยง เหตุบรรยากาศพาไป ดื่มแล้วหย่อนการป้องกันตัวเอง
วันนี้ (1 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข  จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ในประเทศไทย ว่า วันนี้มีผู้ติดเชื้อรายใหม่ 836 ราย       เป็นการติดเชื้อในประเทศ 832 ราย มาจาก 4 จังหวัด ได้แก่ สมุทรสาคร 814 ราย กทม. 10 ราย มหาสารคาม 6 ราย และราชบุรี 2 ราย ส่วนอีก 4 รายติดเชื้อมาจากต่างประเทศ รักษาหายเพิ่มขึ้น 899 ราย ทำให้ผู้ติดเชื้อสะสมในระลอกใหม่ (ตั้งแต่วันที่ 15 ธันวาคม 2563 - 1 กุมภาพันธ์ 2564) มีจำนวน 15,381 ราย หายสะสม 8,574 ราย เสียชีวิตสะสม 17 ราย โดยผู้ติดเชื้อมาจาก จ.สมุทรสาครมากที่สุด 72% จังหวัดอื่นๆ 21% และ กทม. 7%
นายแพทย์เฉวตสรรกล่าวว่า สถานการณ์ประเทศไทยภาพรวมยังมีผู้ติดเชื้อ 800 กว่ารายต่อวัน ส่วนใหญ่มาจากการค้นหาเชิงรุก สำหรับการติดเชื้อเป็นกลุ่มก้อนหรือคลัสเตอร์ พบเกี่ยวข้องกับการรับประทานอาหารร่วมกัน ความเสี่ยงจากการอยู่ใกล้ชิดบนโต๊ะอาหาร การถอดหน้ากาก และพูดคุยทำให้เกิดการฟุ้งกระจาย เช่น กรณีคลัสเตอร์งานเลี้ยงโต๊ะแชร์ จ.มหาสารคาม เริ่มต้นจากชายไทยอายุ 46 ปี เดินทางมา กทม.วันที่ 29 ธันวาคม 2563 เดินทางกลับวันที่ 3 มกราคม 2564 แวะรับประทานอาหารกับมารดาและญาติที่ จ.นครราชสีมา ทำให้มี     ผู้สัมผัสเสี่ยงสูง 8 ราย จากนั้นเดินทางกลับจ.มหาสารคาม เริ่มมีไข้วันที่ 10 มกราคม 2564 ระหว่างนี้ไปงานเลี้ยงหลายงาน ทำให้มีผู้สัมผัสรวม 110 ราย เป็นผู้สัมผัสเสี่ยงสูง 78 ราย และเสี่ยงต่ำ 32 ราย  ทำให้ขณะนี้พบการติดเชื้อรวม 18 ราย แบ่งเป็น ที่ จ.มหาสารคาม 16 ราย เป็นการติดในครอบครัวและผู้ร่วมงานเลี้ยงโต๊ะแชร์ 10 ราย  และมีผู้สัมผัสที่รับเชื้อนำไปแพร่ให้คนในครอบครัวตัวเองอีกทอดรวม 6 ราย ส่วน จ.ราชบุรี พบติดเชื้อ 1 ราย  เป็นเด็กหญิงอายุ 4 เดือน และขอนแก่น 1 ราย ซึ่งการติดเชื้อเชื่อมโยงจากผู้ที่ร่วมงานเลี้ยงดังกล่าว
"การแพร่กระจายเชื้อในคนจำนวนมาก ส่วนใหญ่มาจากคนรู้จักสนิทชิดเชื้อ เนื่องจากโรคนี้แพร่ได้ตั้งแต่ยังไม่ปรากฏอาการ เพราะคิดว่ายังแข็งแรงจึงวางใจไม่ได้ป้องกันอย่างเต็มที่ ดังนั้น จึงต้องสวมหน้ากาก รักษาระยะห่าง หลีกเลี่ยงสถานที่แออัด แม้มีมาตรการผ่อนคลายในหลายจังหวัด โดยเฉพาะงานเลี้ยงต่างๆ ควรงดไปก่อน เพราะบรรยากาศจะพาไป กรณีที่เกิดขึ้นก็ในร้านอาหารที่เปิดตามกำหนด อนุญาตดื่มสุราในร้านได้ ซึ่งการดื่มอาจทำให้พฤติกรรมการป้องกันตนเองย่อหย่อนไป จึงขอให้หลีกเลี่ยงรอให้สถานการณ์คลี่คลายมากกว่านี้" นายแพทย์เฉวตสรรกล่าว
***************************  1 กุมภาพันธ์ 2564

ที่มา : https://www.thaigov.go.th/news/contents/details/38797