รัฐบาลไทย-ข่าวทำเนียบรัฐบาล-นายกฯ ปลื้มความสำเร็จในการจัดการแข่งขันแบดมินตัน HSBC BWF World Tour ขอบคุณทุกฝ่ายที่ปฏิบัติตามมาตรการสาธารณสุข นำไทยสู่ต้นแบบการจัดแข่งขันกีฬาระดับโลก


วันอังคารที่ 23 กุมภาพันธ์ 2564
พิมพ์
นายกฯ ปลื้มความสำเร็จในการจัดการแข่งขันแบดมินตัน HSBC BWF World Tour ขอบคุณทุกฝ่ายที่ปฏิบัติตามมาตรการสาธารณสุข นำไทยสู่ต้นแบบการจัดแข่งขันกีฬาระดับโลก
นายกฯ ปลื้มความสำเร็จในการจัดการแข่งขันแบดมินตัน HSBC BWF World Tour ขอบคุณทุกฝ่ายที่ปฏิบัติตามมาตรการสาธารณสุข นำไทยสู่ต้นแบบการจัดแข่งขันกีฬาระดับโลก
วันนี้ (วันอังคารที่ 23 กุมภาพันธ์ 2564) เวลา 08.45 น. ก่อนการประชุมคณะรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม อนุญาตให้ คุณหญิงปัทมา ลีสวัสดิ์ตระกูล นายกสมาคมกีฬาแบดมินตันแห่งประเทศไทย ในพระบรมราชูปถัมภ์ พร้อมคณะ เข้าเยี่ยมคารวะ และเป็นผู้แทนมอบเหรียญที่ระลึกแสดงความขอบคุณสำหรับการจัดการแข่งขันแบดมินตันระดับนานาชาติ HSBC BWF World Tour in Bangkok 3 รายการติดต่อกัน ภายหลังเสร็จสิ้น นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีขอบคุณ พร้อมชื่นชมสมาคมฯ และผู้เกี่ยวข้องทุกฝ่ายที่ทำงานอย่างหนักเพื่อดำเนินการจัดการแข่งขันฯ จนประสบความสำเร็จ ภายใต้การดำเนินการตามมาตรการทางสาธารณสุขอย่างเคร่งครัด โดยนักกีฬาและเจ้าหน้าที่ทุกคนจะต้องมีเอกสาร Fit To Fly ตรวจหาเชื้อโควิด-19 ล่วงหน้า 72 ชั่วโมง และเมื่อมีผลเป็นลบจึงจะเดินทางเข้าประเทศไทยและเข้ารับการกักตัว หรือ Bubble Quarantine นอกจากนี้ยังมีแนวปฏิบัติที่เข้มงวดและรัดกุม จนได้รับการชื่นชมและนับเป็นต้นแบบของการจัดการแข่งขันกีฬาแบบ New Normal ที่ประสบผลสำเร็จ ในช่วงที่ทั่วโลกยังประสบกับสถานการณ์จากโรคโควิด-19 และจะเป็นแนวปฎิบัติในการจัดการแข่งขันระดับโลกในประเทศไทยในประเภทกีฬาอื่นๆต่อไป
นายกสมาคมกีฬาแบดมินตันแห่งประเทศไทยฯ ขอบคุณรัฐบาลไทยที่ให้ความสำคัญ และสนับสนุนการจัดการแข่งขันฯ ให้สำเร็จลุล่วงไปด้วยดี จนได้รับการชื่นชมจากทั้งประชาชนชาวไทยและทั่วโลก โดยมาตรฐานการจัดการแข่งขันฯ ในครั้งนี้ จะถูกนำไปเป็นแบบอย่างให้กับการจัดการแข่งขันกีฬาโอลิมปิก โตเกียวเกมส์ ที่กำลังจะจัดขึ้นในเดือนกรกฎาคมนี้ด้วย นอกจากนี้ ทางสมาคมฯ ยืนยันว่าจะทำงานอย่างหนักเพื่อจัดการแข่งขันกีฬาที่มีคุณภาพและผลิตนักกีฬาทีมชาติสร้างชื่อเสียงให้กับประเทศไทยต่อไป
***********************

ที่มา : https://www.thaigov.go.th/news/contents/details/39326