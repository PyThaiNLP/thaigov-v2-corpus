รัฐบาลไทย-ข่าวทำเนียบรัฐบาล-สธ. ชี้ความร่วมมือประชาชนช่วยควบคุมสถานการณ์โควิด 19 ได้ดี 


วันอังคารที่ 23 กุมภาพันธ์ 2564
สธ. ชี้ความร่วมมือประชาชนช่วยควบคุมสถานการณ์โควิด 19 ได้ดี
กระทรวงสาธารณสุข เผยความร่วมมือของประชาชนเป็นส่วนสำคัญ ช่วยควบคุมสถานการณ์โควิด 19 ได้ดี  เมื่อผ่อนปรนมาตรการเพิ่มเติม ให้ยึดมาตรการป้องกันตนเองต่อเนื่อง
วันนี้ (23 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี  นพ.เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ของประเทศไทย ว่า วันนี้พบผู้ติดเชื้อรายใหม่95 ราย มาจากระบบเฝ้าระวังในโรงพยาบาล 52 ราย ค้นหาเชิงรุกในชุมชน 41 ราย และเดินทางมาจากต่างประเทศ 2 ราย รักษาหายเพิ่มขึ้น 85 ราย ยอดสะสมผู้ติดเชื้อ 25,599 ราย สำหรับผู้ติดเชื้อสะสมระลอกใหม่ตั้งแต่วันที่15 ธันวาคม 2563 - 23 กุมภาพันธ์ 2564 มีจำนวน 21,362 ราย หายป่วยสะสม 20,362 ราย คิดเป็นร้อยละ 94.88 ยังอยู่ระหว่างการรักษา 1,070 ราย เสียชีวิตสะสม 23 ราย มีผู้ติดเชื้อรายใหม่ 8 จังหวัด ได้แก่ สมุทรสาคร ปทุมธานี กทม. ตาก อ่างทอง นครปฐม นนทบุรี และพระนครศรีอยุธยา
นพ.เฉวตสรรกล่าวต่อว่า การติดเชื้อระลอกใหม่ พบผู้ติดเชื้อสูงสุดใน จ.สมุทรสาคร ร้อยละ 78 โดยพบจากการค้นหาเชิงรุกกว่า 14,000 ราย สูงกว่าที่พบจากระบบเฝ้าระวังและระบบบริการเกือบ 3 เท่า กระทรวงสาธารณสุขได้เร่งดำเนินการควบคุมโรค เมื่อพบผู้ติดเชื้อจะทำการค้นหาผู้สัมผัสเสี่ยงสูง ตรวจหาเชื้ออย่างน้อย2 ครั้ง และเข้าสู่ระบบกักตัวจนครบ 14 วัน รวมทั้งค้นหาเชิงรุกต่อเนื่อง ทั้งในชุมชนพื้นที่ใกล้เคียง และตลาด
ซึ่งพบว่าประชาชนยังคงตื่นตัวและให้ความร่วมมือเป็นอย่างดี ส่งผลให้สามารถควบคุมสถานการณ์ได้และมีความปลอดภัยมากขึ้น
ในวันที่ 1 มีนาคม 2564 นี้ ภาครัฐจะมีการผ่อนปรนมาตรการเพิ่มขึ้นตามกลุ่มจังหวัดในพื้นที่เสี่ยง โดยพื้นที่สีเขียว 54 จังหวัด สามารถใช้ชีวิตได้ตามปกติ ให้จำกัดจำนวนคนเข้ารับบริการ งดจัดกิจกรรมส่งเสริมการขาย พื้นที่เฝ้าระวังสูง (สีเหลือง) 14 จังหวัด ร้านอาหารและสถานบันเทิงเปิดได้ไม่เกิน 24.00 น. งดกิจกรรมเต้นรำ ส่วนพื้นที่ควบคุม (สีส้ม) 8 จังหวัด ได้แก่ กรุงเทพมหานคร สมุทรปราการ  สมุทรสงคราม นนทบุรี นครปฐม ปทุมธานี ตาก และราชบุรี สถานบันเทิง เปิดได้ไม่เกิน 23.00 น. และพื้นที่ควบคุมสูงสุดและเข้มงวด (สีแดง) คือ จ.สมุทรสาคร ร้านอาหารเปิด นั่งรับประทานอาหารได้ไม่เกิน 21.00 น. งดดื่มสุรา สถานบันเทิง ผับ บาร์ ส่วนศูนย์การค้า ห้างสรรพสินค้า เปิดไม่เกิน 21.00 น. โดยจำกัดจำนวนคน และ งดจัดกิจกรรม ส่วนสถานศึกษาทุกระดับ และสถาบันกวดวิชา อนุญาตให้เรียนออนไลน์เท่านั้น และห้ามเปิดสถานที่ออกกำลังกายกลางแจ้ง ยิม ฟิตเนส
“การผ่อนปรนมาตรการเพื่อให้ภาคเศรษฐกิจสามารถเดินหน้าต่อได้ โดยกระทรวงสาธารณสุข ยังคงเข้มมาตรการป้องกันควบคุมโรค ซึ่งประชาชนเป็นส่วนสำคัญที่จะช่วยให้การควบคุมโรคมีประสิทธิภาพมากยิ่งขึ้น ขอให้เคร่งครัดมาตรการป้องกันตนเอง สวมหน้ากากอนามัย หมั่นล้างมือ เว้นระยะห่าง สแกนไทยชนะและโหลดแอปพลิเคชันหมอชนะ เมื่อเข้าใช้บริการในสถานที่ต่าง ๆ อย่างเคร่งครัดต่อไป” นายแพทย์เฉวตสรรกล่าว
**************************23 กุมภาพันธ์ 2564

ที่มา : https://www.thaigov.go.th/news/contents/details/39353