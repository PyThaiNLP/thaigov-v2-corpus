รัฐบาลไทย-ข่าวทำเนียบรัฐบาล-พม. เชิญร่วมบริจาคออนไลน์ “โครงการคนไทยใจบุญ” ผ่านเว็บไซต์ http://donation.makroclick.com/th


วันอังคารที่ 23 กุมภาพันธ์ 2564
พม. เชิญร่วมบริจาคออนไลน์ “โครงการคนไทยใจบุญ” ผ่านเว็บไซต์ http://donation.makroclick.com/th
พม. เชิญร่วมบริจาคออนไลน์ “โครงการคนไทยใจบุญ” ผ่านเว็บไซต์ http://donation.makroclick.com/th
วันนี้ (23 ก.พ. 64) ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 22 กุมภาพันธ์ 2564 กระทรวงการพัฒนาสังคมและความมั่นคงของมนุษย์ (พม.)ได้ประชุมหารือเรื่องการขับเคลื่อนการดำเนินงานของโครงการ “คนไทยใจบุญ” ร่วมกับ บริษัท สยามแม็คโคร จำกัด (มหาชน) เพื่อรับบริจาคเครื่องอุปโภคบริโภคที่จำเป็นสำหรับกลุ่มเป้าหมาย ตั้งแต่ เด็ก เยาวชน สตรี ผู้สูงอายุ คนพิการ และคนไร้ที่พึ่งที่อยู่ในความดูแลของสถานสงเคราะห์ จำนวน 20 แห่ง สังกัดกระทรวง พม. ในพื้นที่จังหวัดปทุมธานีและนนทบุรี ด้วยการบริจาคออนไลน์ผ่านเว็บไซต์ http://donation.makroclick.com/th ทั้งนี้ ตั้งแต่วันที่ 1 สิงหาคม 2563 ซึ่งเป็นวันแรกของการดำเนินโครงการฯ จนถึงวันที่ 31 ธันวาคม 2563 มีผู้บริจาค จำนวน 121 ราย และสิ่งของบริจาคคิดเป็นมูลค่า 244,493 บาท
นายอนุกูล กล่าวต่อไปว่า โครงการ “คนไทยใจบุญ” เป็นความร่วมมือระหว่างภาครัฐและภาคเอกชน ที่มีความห่วงใยกลุ่มเป้าหมายของกระทรวง พม. ซึ่งเป็นกลุ่มเปราะบางที่มีความเสี่ยงสูงในสถานการณ์การแพร่ระบาดของติดเชื้อไวรัสโคโรนา 2019 (โควิด-19) และได้รับผลกระทบจากการขาดแคลนเครื่องอุปโภคบริโภคที่จำเป็น เนื่องจากความยากลำบากในการบริจาค ทำให้จำนวนผู้บริจาคและปริมาณการบริจาคลดลง ดังนั้น โครงการ “คนไทยใจบุญ” จึงเป็นการเพิ่มโอกาสในการส่งต่อความช่วยเหลือถึงผู้รับบริจาคกลุ่มเปราะบางที่สะดวกผ่านช่องทางการบริจาคออนไลน์ โดยมีขั้นตอนการบริจาค ดังนี้ 1) เข้าสู่หน้าเว็บไซต์ http://donation.makroclick.com/th  2) เลือกหมวดหมู่การบริจาค 3) เลือกสถานสงเคราะห์สังกัดกระทรวง พม. หรือมูลนิธิที่ต้องการบริจาค 4) ชำระเงินออนไลน์ 5) จัดสินค้าเตรียมส่ง 6) โทรแจ้งวันเวลาส่งสินค้า 7) จัดส่งสินค้า 8) สินค้าส่งถึงผู้รับ (สถานสงเคราะห์สังกัดกระทรวง พม. หรือมูลนิธิ) 9) พิธีส่งมอบ และ 10) ส่งหนังสือขอบคุณและใบเสร็จทางไปรษณีย์
นายอนุกูล กล่าวเพิ่มเติมว่า สำหรับการขับเคลื่อนโครงการฯ ในอนาคต  มีการวางแนวทางการขยายผลต่อยอดโครงการฯ โดยได้วางเป้าหมายความร่วมมือในการยกระดับและพัฒนาการบริจาคสิ่งของ ผ่านระบบ Online Platform  การเพิ่มโอกาสในการส่งต่อความช่วยเหลือไปยังกลุ่มเปราะบางทั่วประเทศ และการขยายสถานสงเคราะห์ในสังกัดกระทรวง พม. ที่รับบริจาคให้เพิ่มมากขึ้นทั่วประเทศ ทั้งนี้ ขอเชิญชวนผู้สนใจร่วมบริจาคเครื่องอุปโภคบริโภคที่จำเป็นเพื่อกลุ่มเป้าหมายผ่าน โครงการ “คนไทยใจบุญ” ด้วยการบริจาคออนไลน์ผ่านเว็บไซต์ http://donation.makroclick.com/th  ทั้งนี้ สามารถสอบถามข้อมูลเพิ่มเติมได้ที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/39330