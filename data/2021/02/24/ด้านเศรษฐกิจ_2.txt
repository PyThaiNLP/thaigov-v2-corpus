รัฐบาลไทย-ข่าวทำเนียบรัฐบาล-กรมเจ้าท่าเร่งให้ความช่วยเหลือกรณีเรือประมงขนาดใหญ่ล่มกลางทะเลจังหวัดเพชรบุรี


วันอังคารที่ 23 กุมภาพันธ์ 2564
กรมเจ้าท่าเร่งให้ความช่วยเหลือกรณีเรือประมงขนาดใหญ่ล่มกลางทะเลจังหวัดเพชรบุรี
กรมเจ้าท่า (จท.) กระทรวงคมนาคม บูรณาการร่วมกับหน่วยงานที่เกี่ยวข้องค้นหาและให้ความช่วยเหลือลูกเรือจากเรือประมง ก.โชคชัยสมบูรณ์ 1 ที่ล่มกลางทะเลจังหวัดเพชรบุรี เมื่อวันที่ 20 กุมภาพันธ์ 2564 โดยพบผู้เสียชีวิต 4 ราย
กรมเจ้าท่า (จท.) โดยสำนักความปลอดภัยและสิ่งแวดล้อมทางน้ำ ได้รับแจ้งจากศูนย์อำนวยการรักษาผลประโยชน์ของชาติทางทะเล (ศรชล.) และศูนย์ควบคุมความมั่นคงท่าเรือ จังหวัดสมุทรสาคร เมื่อวันที่ 20 กุมภาพันธ์ 2564 เวลา 06.05 น. พบเรือประมงชื่อ ก.โชคชัยสมบูรณ์ 1 ขนาด 28.42 ตันกรอส ล่มกลางทะเลห่างจากชายฝั่ง 17 ไมล์ทะเล (31 กิโลเมตร) ไปทางทิศใต้พื้นที่อำเภอชะอำ จังหวัดเพชรบุรี มีลูกเรือสัญชาติไทยและสัญชาติเมียนมา รวม 9 คน โดยพบลูกเรือแล้วอยู่ในสภาพปลอดภัย 5 คน สูญหาย 4 คน
ในการนี้ นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ จท. เร่งติดตามค้นหาและให้ความช่วยเหลือผู้สูญหายโดยเร็ว ซึ่ง จท. ได้ประสานการช่วยเหลือกับ ศรชล. นำเรือตรวจการณ์เจ้าท่า 803 ออกค้นหาผู้สูญหายร่วมกับเรือ ต.268 และ ฮ.ปด.1 จากทัพเรือภาคที่ 1 เรือประมง ร.โชคสมบูรณ์ 111 และนักประดาน้ำจากมูลนิธิสว่างเพชร จังหวัดเพชรบุรี ซึ่งการค้นหาและให้ความช่วยเหลือเป็นไปด้วยความลำบาก เนื่องจากสภาพคลื่นลมเริ่มแรงและเป็นเวลาพลบค่ำ โดยเมื่อวันที่ 21 กุมภาพันธ์ 2564 พบผู้เสียชีวิต 4 ราย ซึ่ง จท. และหน่วยงานที่เกี่ยวข้องได้ร่วมกันนำศพขึ้นฝั่งเพื่อดำเนินการต่อไป

ที่มา : https://www.thaigov.go.th/news/contents/details/39331