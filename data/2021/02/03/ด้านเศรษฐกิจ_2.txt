รัฐบาลไทย-ข่าวทำเนียบรัฐบาล-‘รมช.ประภัตร’ ผลักดันเกษตรกรเลี้ยงจิ้งหรีดส่งออก 


วันอังคารที่ 2 กุมภาพันธ์ 2564
‘รมช.ประภัตร’ ผลักดันเกษตรกรเลี้ยงจิ้งหรีดส่งออก
‘รมช.ประภัตร’ ผลักดันเกษตรกรเลี้ยงจิ้งหรีดส่งออก ดึงทีมวิจัย ม.นเรศวร นำนวัตกรรมการผลิตอาหารสัตว์แบบครบวงจรส่งเสริมอาชีพให้เกษตรกร สร้างรายได้ สู้ภัยแล้ง
เมื่อวันที่ 1 กุมภาพันธ์ 2564 นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ พร้อมคณะ ลงพื้นที่ตรวจเยี่ยมคณะเกษตรศาสตร์ ทรัพยากรธรรมชาติและสิ่งแวดล้อม มหาวิทยาลัยนเรศวร จ.พิษณุโลก โดยมี ศาสตราจารย์พิเศษ ดร.กาญจนา เงารังษี อธิการบดีมหาวิทยาลัยนเรศวร ผู้บริหารมหาวิทยาลัย และคณบดีคณะเกษตรศาสตร์ ทรัพยากรธรรมชาติและสิ่งแวดล้อม ให้การต้อนรับ
นายประภัตร กล่าวว่า ที่ประชุมได้หารือร่วมกันในการนำผลงานวิจัย "นวัตกรรมการผลิต Insect-based functional ingredients สำหรับอุตสาหกรรมอาหารและสัตว์แบบครบวงจร ด้วยระบบ Modern insect faming และ Zero-waste process" มาใช้ประโยชน์ในการส่งเสริมอาชีพและสร้างรายได้ให้แก่เกษตรกร  ซึ่งมี ผศ.ดร.ขนิษฐา รุตรัตนมงคล เป็นหัวหน้าแผนงาน ทั้งนี้ กระทรวงเกษตรฯ มีนโยบายในการส่งเสริมอาชีพเลี้ยงสัตว์ สร้างรายได้สู้ภัยแล้ง โดยต้องการผลักดันให้มีโครงการเลี้ยงจิ้งหรีดเพื่อการค้าและการส่งออก เริ่มโครงการนำร่อง ณ จังหวัดสุพรรณบุรีเป็นแห่งแรก เนื่องจากมีเกษตรกรจำนวนมากประสบปัญหาการขาดแคลนรายได้ในช่วงหน้าแล้ง เพื่อผลิตจิ้งหรีดที่มีคุณภาพสูง ได้มาตรฐาน เพื่อสร้างความเชื่อมั่นให้ผู้บริโภคทั้งในและต่างประเทศ
“กระทรวงเกษตรฯ พร้อมสนับสนุนด้านการอบรมให้ความรู้ จัดสรรอุปกรณ์การเลี้ยง อาหารเลี้ยงจิ้งหรีดต้นทุนต่ำ ระบบการตรวจสอบย้อนกลับ และการประกันราคา ซึ่งเล็งเห็นว่ามหาวิทยาลัยนเรศวรมีความพร้อมด้านทีมผู้เชี่ยวชาญงานวิจัยเชิงพาณิชย์และมีศักยภาพในการต่อยอดการใช้ประโยชน์ จากโครงการวิจัยฯ ซึ่งเป็นงานวิจัยร่วมกับภาคเอกชน มีความสอดคล้องกับนโยบายดังกล่าว จึงมีแนวคิดผลักดันให้นำผลงานวิจัยไปขยายผลอย่างเป็นรูปธรรม โดยเฉพาะการนำเทคโนโลยีและนวัตกรรมด้านอาหารจากโครงการวิจัยในการผลิตผลิตภัณฑ์มูลค่าสูงจากจิ้งหรีดโดยเฉพาะผงโปรตีนคุณภาพสูง และเป็นกระบวนการผลิตในระดับอุตสาหกรรมที่ได้มาตรฐานสากล เพื่อผลักดันสู่ตลาดต่างประเทศ” นายประภัตร กล่าว
โอกาสนี้ รัฐมนตรีช่วยเกษตรฯ และคณะ ได้เยี่ยมชมการจัดนิทรรศการเกี่ยวกับงานวิจัยและร่วมหารือกับผู้บริหารและคณาจารย์ คณะเกษตรศาสตร์ ทรัพยากรธรรมชาติและสิ่งแวดล้อม เกี่ยวกับการนำผลงานวิจัยด้านเกษตรและอาหารมาใช้ประโยชน์และสามารถต่อยอดสู่เกษตรกร เช่น การลดต้นทุนการผลิตอาหารสัตว์สำหรับปลาน้ำจืด การส่งเสริมการปลูกพริก เป็นต้น พร้อมกับเยี่ยมชมเครื่องจักรที่ใช้ในการแปรรูปจิ้งหรีดและผลิตผลทางการเกษตรอื่นๆ ณ อาคารศูนย์นวัตกรรมเทคโนโลยีแปรรูปผลผลิตทางการเกษตรและอาหาร และอุทยานวิทยาศาสตร์ภาคเหนือตอนล่าง

ที่มา : https://www.thaigov.go.th/news/contents/details/38806