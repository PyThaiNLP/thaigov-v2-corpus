รัฐบาลไทย-ข่าวทำเนียบรัฐบาล-นายกรัฐมนตรีร่วมประชาสัมพันธ์การจำหน่ายดอกป๊อปปี้ วันทหารผ่านศึก ปี 2564  


วันอังคารที่ 2 กุมภาพันธ์ 2564
พิมพ์
นายกรัฐมนตรีร่วมประชาสัมพันธ์การจำหน่ายดอกป๊อปปี้ วันทหารผ่านศึก ปี 2564
นายกรัฐมนตรีร่วมประชาสัมพันธ์การจำหน่ายดอกป๊อปปี้ วันทหารผ่านศึก ปี 2564
วันนี้ (2 ก.พ. 64) เวลา 08.30 น. ณ ห้องรับรอง 1 ตึกบัญชาการ ทำเนียบรัฐบาล ก่อนการประชุมคณะรัฐมนตรี คุณหญิงแสงเดือน ณ นคร ประธานกรรมการมูลนิธิสงเคราะห์ครอบครัวทหารผ่านศึก ในพระราชูปถัมภ์สมเด็จพระศรีนครินทราบรมราชชนนี คุณหญิงทรงสมร คชเสนี กรรมการจัดการและเหรัญญิก  พร้อมคณะเข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อมอบดอกป๊อปปี้ ดอกไม้ที่ระลึกเนื่องในวันทหารผ่านศึก ปี  2564 โดยมีนายดิสทัต โหตระกิตย์ เลขาธิการนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี นางนิชา หิรัญบูรณะ ธุวธรรม รองเลขาธิการนายกรัฐมนตรีฝ่ายบริหาร และ นายอนุชา บูรพชัยศรี โฆษกประจำสำนักนายกรัฐมนตรี ร่วมสนทนาในครั้งนี้ด้วย
ประธานกรรมการมูลนิธิฯ กล่าวขอบคุณและพร้อมมอบกำลังใจแด่นายกรัฐมนตรีในการบริหารราชการช่วงการแพร่ระบาดของโรคโควิด-19  ซึ่งสร้างผลกระทบกับประชาชนทุกกลุ่ม ซึ่งปีนี้มูลนิธิฯ ได้เปิดให้มีการสั่งซื้อผ่านออนไลน์แทน โดยไม่มีการจัดจำหน่ายดอกป๊อปปี้ทั่วไป  และได้รับความร่วมมือจากหน่วยงานราชการและกระทรวงต่างๆ ในการนำดอกป๊อปปี้ไปจำหน่ายภายในหน่วยงานด้วย โดยรายได้ทั้งหมดจากการขายจะถูกนำไปเป็นทุนสำหรับการดำเนินงานช่วยเหลือแก่ครอบครัวทหารในด้านต่าง ๆ ด้วยเห็นว่าประเทศ คือ บ้าน และทหารทำหน้าที่เป็นรั้วของชาติ และนายกรัฐมนตรีก็เป็นเหมือนคนที่ดูแลบ้านทั้งหมด เพื่อให้บ้านเมืองมีความสงบสุข ทั้งนี้ มูลนิธิฯ ได้ดำเนินกิจกรรมต่อเนื่องมายาวนานกว่า 53 ปี และได้รับความกรุณาจากนายกรัฐมนตรีทุกสมัยร่วมประชาสัมพันธ์การจำหน่ายดอกป๊อปปี้ด้วย
ในโอกาสนี้ นายกรัฐมนตรีกล่าวยืนยัน รัฐบาลทำงานอย่างเต็มที่เพื่อดูแลประชาชนคนไทยทั้ง 60 กว่าล้านคน โดยเฉพาะในช่วงสถานการณ์การแพร่ระบาดของโรคโควิด-19 ที่ทุกคนได้รับความเดือดร้อน ต้องขอชื่นชมมูลนิธิฯ ที่ให้การดูแลครอบครัวทหารผ่านศึก ซึ่งในฐานะรัฐมนตรีว่าการกระทรวงกลาโหมได้พัฒนาความดูแลช่วยเหลือครอบครัวทหารในหลายรูปแบบด้วย  ปัจจุบันทหารทำหน้าที่เพิ่มมากขึ้นในมิติต่างๆ เช่น การรักษาความมั่นคงภายในประเทศ ช่วยเหลือประชาชนเมื่อเกิดเหตุภัยพิบัติ  ปกป้องทรัพยากรของประเทศทั้งทางน้ำ ทางบก และทางอากาศ รวมถึงทั้งร่วมปฏิบัติหน้าที่ควบคุม และป้องกันการแพร่ระบาดของโรคโควิด-19 สำหรับอาวุธยุทโธปกรณ์ต่าง ๆ ก็ถูกนำมาใช้ทั้งการฝึกปฏิบัติและภารกิจอื่น ๆ ด้วย จึงอยากให้ประชาชนร่วมให้กำลังใจการทำหน้าที่ของทหาร เพราะขวัญกำลังใจเป็นอำนาจกำลังรบที่ไม่มีตัวตน ทั้งนี้ ขอให้มั่นใจว่า รัฐบาลพร้อมเดินหน้าเศรษฐกิจ สังคม ความมั่นคง ควบคู่กับวัฒนธรรมและจารีตประเพณี เพื่อขับเคลื่อนประเทศเติบโตไปด้วยกัน
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38808