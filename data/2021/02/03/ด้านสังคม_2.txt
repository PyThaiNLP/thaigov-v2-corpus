รัฐบาลไทย-ข่าวทำเนียบรัฐบาล-สธ.เผยปูพรมค้นหาเชิงรุกต่อเนื่อง เข้มป้องกันโควิด 19 ตามแนวชายแดน


วันอังคารที่ 2 กุมภาพันธ์ 2564
สธ.เผยปูพรมค้นหาเชิงรุกต่อเนื่อง เข้มป้องกันโควิด 19 ตามแนวชายแดน
กระทรวงสาธารณสุขเผย ปูพรมค้นหาผู้ติดเชื้อโควิด 19 ต่อเนื่อง พร้อมเข้มมาตรการควบคุมป้องกันโรคตามแนวชายแดน ด้าน จ.มหาสารคาม ควบคุมสถานการณ์ได้
กระทรวงสาธารณสุขเผย ปูพรมค้นหาผู้ติดเชื้อโควิด 19 ต่อเนื่อง พร้อมเข้มมาตรการควบคุมป้องกันโรคตามแนวชายแดน ด้าน จ.มหาสารคาม ควบคุมสถานการณ์ได้
บ่ายวันนี้ (2 กุมภาพันธ์ 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นพ.เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ในประเทศไทย ว่า วันนี้มีผู้ติดเชื้อรายใหม่ 836 ราย เป็นผู้ติดเชื้อในประเทศ 819 ราย มาจากต่างประเทศ  17 ราย ทำให้ผู้ติดเชื้อสะสมการระบาดระลอกใหม่ (วันที่ 15 ธันวาคม 2563 – 2 กุมภาพันธ์ 2564) 16,217 ราย หายป่วย 9,277 ราย รักษาตัวในโรงพยาบาล 6,921 ราย เสียชีวิตเพิ่ม 2 ราย รายแรกเป็นหญิงไทย อายุ 75 ปี ไม่มีอาการ มีโรคประจำตัว ความดันโลหิตสูง ไขมันในเลือดสูง เป็นผู้สัมผัสผู้ป่วยยืนยันก่อนหน้าซึ่งเป็นบุคคลในครอบครัว และรายที่สอง เป็นชายไทย อายุ 68 ปี มีโรคประจำตัว เบาหวาน ไตวายระยะสุดท้าย ประวัติเคยปลูกถ่าย รวมผู้เสียชีวิตสะสม 19 ราย
นพ.เฉวตสรรกล่าวต่อว่า สำหรับ จ.สมุทรสาคร ยังมีการค้นหาเชิงรุกในโรงงาน ชุมชน ตลาดและพื้นที่เสี่ยง อ.เมือง อ.กระทุ่มแบน และ อ.บ้านแพ้ว ระหว่างวันที่ 25-30 มกราคม 2564 จำนวน 54,750 ราย พบผู้ติดเชื้อ 3,107 ราย และยังพบผู้ติดเชื้อแรงงานต่างด้าวมาขอรับบริการที่โรงพยาบาลสมุทรสาคร นับว่าเป็นเรื่องที่ดีที่ไม่ต้องรอการตรวจเชิงรุก เมื่อสงสัยหรือมีอาการเข้าข่ายติดเชื้อโควิด 19 สามารถไปรับบริการที่โรงพยาบาลได้เลย
ส่วนพื้นที่ จ.มหาสารคาม วันนี้ไม่พบผู้ติดเชื้อรายใหม่ ข้อมูลผู้ติดเชื้อระลอกใหม่ตั้งแต่ 27 มกราคม - 1 กุมภาพันธ์ 2564 พบผู้ติดเชื้อ 17 ราย ตรวจหาเชื้อในกลุ่มเสี่ยง 325 ราย และกักกันสังเกตอาการ อยู่ระหว่างสอบสวนโรค ขณะนี้สามารถควบคุมสถานการณ์โรคได้ อย่างไรก็ตาม ได้เตรียมการรองรับสถานการณ์ฉุกเฉิน โรงพยาบาลสนาม หากมีผู้ติดเชื้อจำนวนเพิ่มมากขึ้น
นพ.เฉวตสรรกล่าวต่อว่า  กรณีพบผู้ติดเชื้อที่ จ.ยะลา เป็นชายไทย อายุ 33 ปี เป็นผู้พ้นโทษจากประเทศมาเลเซีย เข้ามาทางด่านวังประจัน อ.ควนโดน จ.สตูล ส่งรักษาและกักตัวที่โรงพยาบาลในพื้นที่ เป็นตัวอย่างของความร่วมมือดำเนินงานอย่างเข้มข้นตามแนวชายแดนของหน่วยงานในพื้นที่ ทำให้สามารถป้องกันการแพร่กระจายเชื้อ ทั้งนี้ ขอความร่วมมือผู้เดินทางกลับจากประเทศเพื่อนบ้าน ที่มีชายแดนติดกับประเทศไทย และผู้ที่มีญาติอยู่ตามแนวชายแดน ขอให้เดินทางกลับอย่างถูกกฎหมาย เพื่อให้ได้รับการดูแลอย่างถูกต้อง ลดการแพร่กระจายเชื้อในชุมชน เพื่อให้คนในประเทศปลอดภัยจากโควิด 19
********************* 2 กุมภาพันธ์ 2564
******************************

ที่มา : https://www.thaigov.go.th/news/contents/details/38827