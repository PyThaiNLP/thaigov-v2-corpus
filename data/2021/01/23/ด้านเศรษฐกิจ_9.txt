รัฐบาลไทย-ข่าวทำเนียบรัฐบาล-รัฐมนตรีเกษตรฯ นำทีมผู้บริหาร เยี่ยมชมการทดสอบการปฏิบัติงานนวัตกรรมรถเกี่ยวข้าวขนาดเล็ก ที่คิดค้นและพัฒนาขึ้นเพื่อช่วยลดต้นทุนและเพิ่มผลผลิตให้กับเกษตรกร 


วันศุกร์ที่ 22 มกราคม 2564
รัฐมนตรีเกษตรฯ นำทีมผู้บริหาร เยี่ยมชมการทดสอบการปฏิบัติงานนวัตกรรมรถเกี่ยวข้าวขนาดเล็ก ที่คิดค้นและพัฒนาขึ้นเพื่อช่วยลดต้นทุนและเพิ่มผลผลิตให้กับเกษตรกร
รัฐมนตรีเกษตรฯ นำทีมผู้บริหาร เยี่ยมชมการทดสอบการปฏิบัติงานนวัตกรรมรถเกี่ยวข้าวขนาดเล็ก ที่คิดค้นและพัฒนาขึ้นเพื่อช่วยลดต้นทุนและเพิ่มผลผลิตให้กับเกษตรกร พร้อมกำชับหน่วยงานในสังกัดเร่งพัฒนาต่อยอดให้มีประสิทธิภาพเพิ่มมากขึ้นด้วย
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย ดร.ทองเปลว กองจันทร์ ปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ เยี่ยมชมการทดสอบการปฏิบัติงานนวัตกรรมรถเกี่ยวข้าวขนาดเล็ก ณ แปลงนาสาธิตของนางอาอีซ๊ะ สลัมสี แขวงคลองสิบสอง เขตหนองจอก โดยนวัตกรรมดังกล่าวเป็นการดำเนินงานร่วมกับหน่วยงานพันธมิตร เพื่อคิดค้นและพัฒนาโครงการ “นวัตกรรมรถเกี่ยวข้าวแบบเดินตามขนาดเล็ก” ขึ้น โดยใช้ตัวรถของรถไถนาแบบเดินตามทั่วไป ที่หาซื้อได้ตามท้องตลาด นำมาติดตั้งกับเครื่องยนต์ดีเซลและเพิ่มเครื่องตัดและกลไกสำหรับใช้เกี่ยวข้าวในแปลงนา ซึ่งเหมาะสำหรับแปลงนาประเภทที่ราบลุ่ม ข้าวล้มราบเรียบถึงข้าวตั้ง รวมไปถึงพืชการเกษตรอื่น ๆ ทั่วประเทศ
ทั้งนี้ นวัตกรรมดังกล่าว ทำให้เกษตรกรสามารถทำงานได้คนเดียว ข้าวที่ตัดได้นำมาตากเพียงแดดเดียวก็สามารถเข้าไปโรงสีได้ ตอซังข้าวมีขนาดสั้น เกษตรกรไม่ต้องเผา ช่วยลดมลภาวะทางอากาศ นอกจากนี้ รถเกี่ยวข้าวยังมีขนาดเล็ก ทำให้ประหยัดต้นทุน ประหยัดแรงงาน และสามารถนำไปใช้เอนกประสงค์กับต้นหญ้าหรือตัดหญ้าเลี้ยงสัตว์ หรือเพิ่มชุดโรตารี่สำหรับการเตรียมพื้นที่นาได้อีกด้วย ถือเป็นการช่วยลดต้นทุนและเพิ่มผลผลิตให้กับเกษตรกรอีกทางหนึ่ง
"หลังจากได้เยี่ยมชมเครื่องเกี่ยวข้าวนี้ พบว่ายังสามารถพัฒนาต่อยอดและเพิ่มศักยภาพในการเกี่ยวข้าวได้ ซึ่งจากเครื่องต้นแบบนี้สามารถเกี่ยวข้าวได้ 1 ไร่/ชม. จึงได้มอบหมายให้หน่วยงานที่เกี่ยวข้องร่วมกันศึกษาและพัฒนาเครื่องเกี่ยวข้าวแบบเดินตามให้สามารถเกี่ยวข้าวได้ 2 - 3 ไร่/ชม. ซึ่งจะเป็นการลดต้นทุนที่เป็นค่าแรงในการเกี่ยวข้าวให้กับเกษตรกรได้มากถึง 7 - 10 เท่าสำหรับในส่วนของเกษตรกรผู้ปลูกข้าวก็ควรมีการปรับตัวในการทำนาแบบดั้งเดิม ให้หันมาใช้เทคโนโลยีและนวัตกรรมในการลดต้นทุนให้มากยิ่ง โดยกระทรวงเกษตรฯ จะเข้าไปช่วยในเรื่องการนำผลการศึกษาวิจัย เข้าไปช่วยลดต้นทุนให้กับเกษตรกร เพื่อให้เกษตรกรมีรายได้เพิ่มมากขึ้น นอกจากนี้ ยังให้ความสำคัญกับการศึกษาวิจัยและพัฒนาพันธุ์ข้าวให้มีคุณภาพมากยิ่งขึ้นด้วย" นายเฉลิมชัย กล่าว
สำหรับแปลงนาข้าวที่ใช้สาธิตนวัตกรรมรถเกี่ยวข้าวในครั้งนี้ เป็นแปลงนาของเกษตรกรในพื้นที่คลอง 12 เขตหนองจอก ที่ทำนาปีล่าช้า เนื่องจากในช่วงต้นฤดูฝนที่ผ่านมา พื้นที่ดังกล่าวมีฝนตกต่ำกว่าค่าปกติ ทำให้ไม่สามารถทำนาปีได้ตามปกติ กระทรวงเกษตรฯ โดยกรมชลประทาน จึงได้มอบหมายให้โครงการส่งน้ำและบำรุงรักษารังสิตใต้ เข้าไปช่วยเหลือด้วยการส่งน้ำเข้าคลองชลประทานที่รับน้ำจากคลองระพีพัฒน์ พร้อมติดตั้งเครื่องผลักดันน้ำบริเวณประตูระบายน้ำ (ปตร.) กลางคลอง 8 - 9 และ ปตร.ปากคลอง 13 เพื่อเพิ่มประสิทธิภาพในการลำเลียงน้ำ รวมทั้งติดตั้งเครื่องสูบน้ำบริเวณ ปตร.พระธรรมราชา (ใหม่) สามารถช่วยเหลือพื้นที่ทำนาปีล่าช้าได้ โดยไม่มีผลผลิตเสียหาย ซึ่งปัจจุบันในพื้นที่มีการทำการเกษตรประเภทนาข้าว (นาล่าช้า) จำนวน 310,473 ไร่ ซึ่งจะเริ่มทยอยเก็บเกี่ยวผลผลิตในช่วงปลายเดือนมกราคม จนถึงกลางเดือนกุมภาพันธ์
อย่างไรก็ตาม ด้วยปริมาณน้ำใน 4 เขื่อนหลักลุ่มน้ำเจ้าพระยาในช่วงฤดูแล้งนี้อยู่ในเกณฑ์น้อย ต้องสำรองไว้ใช้เฉพาะการอุปโภคบริโภคและรักษาระบบนิเวศเป็นหลัก ทำให้ไม่เพียงพอที่จะสนับสนุนการทำนาปรังได้ จึงขอให้ทุกภาคส่วนร่วมใจกันใช้น้ำอย่างประหยัด เพื่อให้ปริมาณน้ำที่มีอยู่อย่างจำกัดเพียงพอใช้ตลอดฤดูแล้งนี้ต่อเนื่องไปจนถึงต้นฤดูฝนหน้า

ที่มา : https://www.thaigov.go.th/news/contents/details/38534