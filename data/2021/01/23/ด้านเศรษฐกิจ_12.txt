รัฐบาลไทย-ข่าวทำเนียบรัฐบาล-นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวถ้อยแถลงผ่านทางคลิปวีดิโอ  กระทรวงเกษตรฯ เข้าร่วมการประชุมระดับรัฐมนตรีเกษตรเบอร์ลิน ครั้งที่ 13 ผ่านการประชุมออนไลน์ โดยเน้นย้ำความสำคัญของการบริหารจัดการ


วันศุกร์ที่ 22 มกราคม 2564
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวถ้อยแถลงผ่านทางคลิปวีดิโอ  กระทรวงเกษตรฯ เข้าร่วมการประชุมระดับรัฐมนตรีเกษตรเบอร์ลิน ครั้งที่ 13 ผ่านการประชุมออนไลน์ โดยเน้นย้ำความสำคัญของการบริหารจัดการ
กระทรวงเกษตรฯ เข้าร่วมการประชุมระดับรัฐมนตรีเกษตรเบอร์ลิน ครั้งที่ 13 ผ่านการประชุมออนไลน์ โดยเน้นย้ำความสำคัญของการบริหารจัดการดิน น้ำ และระบบนิเวศ พร้อมทั้งขอให้ทุกภาคส่วนมีส่วนร่วมในการบรรเทาปัญหาการเปลี่ยนแปลงสภาพภูมิอากาศ
กระทรวงเกษตรฯ เข้าร่วมการประชุมระดับรัฐมนตรีเกษตรเบอร์ลิน ครั้งที่ 13 ผ่านการประชุมออนไลน์ โดยเน้นย้ำความสำคัญของการบริหารจัดการดิน น้ำ และระบบนิเวศ พร้อมทั้งขอให้ทุกภาคส่วนมีส่วนร่วมในการบรรเทาปัญหาการเปลี่ยนแปลงสภาพภูมิอากาศ
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบหมายให้นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เข้าร่วมการประชุมระดับรัฐมนตรีเกษตรเบอร์ลิน ครั้งที่ 13 (13th Berlin Agriculture Ministers’ Conference) ผ่านการประชุมออนไลน์ ณ ห้องประชุมกระทรวงเกษตรและสหกรณ์ โดยการประชุมระดับรัฐมนตรีฯ ประจำปี 2564 นี้มีรัฐมนตรีเกษตรจาก 97 ประเทศ และผู้บริหารจาก 14 องค์กรระหว่างประเทศร่วมหารือและผนึกนโยบายให้ภาคเกษตรสามารถฟื้นฟูจากวิกฤตโควิด-19 และการเปลี่ยนแปลงทางสภาพภูมิอากาศ โดยมีหัวข้อหลัก คือ “How to Feed the World in Times of Pandemics and Climate Change?”
นายนราพัฒน์ฯ เปิดเผยว่า การเข้าร่วมแสดงวิสัยทัศน์ของประเทศไทยในการประชุมกลุ่มย่อย หัวข้อ “Adaptation to Climate Change” – การปรับตัวรองรับการเปลี่ยนแปลงสภาพภูมิอากาศ เนื่องจากกระทรวงเกษตรฯ ตระหนักถึงความสำคัญในหัวข้อนี้ เพราะส่งผลกระทบต่อภาคเกษตรและเกษตรกรในทุกระดับ และได้เสนอการขับเคลื่อนนโยบายการดำเนินการในบริบทของกระทรวงเกษตรฯ ได้แก่ 1) บริหารจัดการน้ำทั้งระบบ กระจายน้ำอย่างเหมาะสมและทั่วถึง พัฒนาแหล่งน้ำ และเพิ่มพื้นที่ชลประทาน เพื่อให้มีน้ำเพียงพอต่อการอุปโภคบริโภคและทำการเกษตร รวมทั้งป้องกันและบรรเทาปัญหาอุทกภัย 2)บริหารจัดการดินให้มีความอุดมสมบูรณ์ มีการวิเคราะห์ดิน ใช้ที่ดินอย่างเป็นระบบ ใช้ระบบ Agri-map เพื่อปลูกพืชให้เหมาะสมกับพื้นที่ 3) จัดทำปฏิทินผลผลิตสินค้าเกษตรรายเดือนระดับจังหวัดเพื่อการบริหารจัดการความมั่นคงอาหารในระดับพื้นที่ นอกจากนี้ ภาครัฐจะใช้ข้อมูล Big Data เพื่อสนับสนุนการดำเนินการดังกล่าว 4) ส่งเสริมเกษตรกรรมยั่งยืน โดยดำเนินระบบเกษตร ได้แก่ เกษตรทฤษฎีใหม่ เกษตรผสมผสาน เกษตรอินทรีย์ เกษตรธรรมชาติ และวนเกษตร  ด้วยการลด ละ เลิก การใช้สารเคมี 5) ส่งเสริม Smart Farmer และสนับสนุนการใช้เครื่องจักรกลเกษตรที่เหมาะสมกับพื้นที่ของแต่ละจังหวัด เพื่อยกระดับสู่การทำเกษตรสมัยใหม่ และเกษตรแบบแม่นยำ และ 6) ร่วมมือกับธนาคารพัฒนาเอเชีย (ADB) เพื่อดำเนินโครงการการปรับตัวต่อการเปลี่ยนแปลงสภาพภูมิอากาศในภาคเกษตร เพื่อเพิ่มการฟื้นตัวและความยั่งยืนในพื้นที่สูง
ในโอกาสนี้ นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวถ้อยแถลงผ่านทางคลิปวิดีโอ ซึ่งกระทรวงอาหารและเกษตรแห่งสหพันธ์สาธารณรัฐเยอรมนี ในฐานะประเทศเจ้าภาพ ได้ประชาสัมพันธ์ถ้อยแถลงจากรัฐมนตรีเกษตรประเทศต่างๆ ผ่านทางเว็บไซต์ของ GFFA หรือ https://www.gffa-berlin.de/en/ โดยยืนยันว่า ประเทศไทยตระหนักถึงความสำคัญในการขับเคลื่อนภาคเกษตรและระบบอาหาร และการประชุมสุดยอดระดับผู้นำด้านระบบอาหารโลก (The 2021 UN Food Systems Summit) โดยประเทศไทยได้แต่งตั้งผู้ดำเนินการเตรียมการจัดประชุมระดับผู้นำด้านระบบอาหารโลก (National Dialogues Convenor) กระทรวงเกษตรฯ ได้มอบหมายและผลักดันให้ประเทศไทยดำรงตำแหน่งประธานคณะกรรมการความมั่นคงอาหารโลก (Chairperson of Committee of Food Security: CFS) ภายใต้กรอบองค์การอาหารและเกษตรแห่งสหประชาชาติ (FAO) เพื่อร่วมพัฒนานโยบายด้านความมั่นคงอาหาร ทั้งในระดับประเทศ ระดับภูมิภาค และระดับโลก โดยกระทรวงเกษตรฯ พร้อมนำนโยบายด้านระบบอาหารโลกไปผลักดันให้เกิดผลปฏิบัติจริง เพื่อให้บรรลุเป้าหมายวาะการพัฒนาอย่างยั่งยืน หรือ SDGs (Sustainable Development Goals)
นายนราพัฒน์ฯ กล่าวในตอนท้ายว่า ประเทศไทยร่วมรับรองแถลงการณ์ (Communique) สำหรับการประชุมระดับรัฐมนตรีเกษตรเบอร์ลิน ครั้งที่ 13 เน้นย้ำผลข้อหารือด้านนโยบายระบบอาหารไปขับเคลื่อนให้เกิดการปฏิบัติจริง ผ่านการทำงานร่วมกับองค์การสหประชาชาติ (UN) และเวทีความร่วมมือในกรอบพหุภาคีต่างๆ ซึ่งกระทรวงเกษตรฯ จะรวบรวมข้อมูลจากทุกภาคส่วนที่เกี่ยวข้องกับระบบอาหาร และนำไปจัดทำนโยบายและกิจกรรมเพื่อรายงานในการประชุมสุดยอดระดับผู้นำด้านระบบอาหารโลกในช่วงปลายปีนี้ด้วย.
คำบรรยายภาพข่าว
ร่วมประชุม : นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ พร้อมด้วยนายระพีภัทร์ จันทรศรีวงศ์ รองปลัดกระทรวงเกษตรและสหกรณ์ เข้าร่วมการประชุมระดับรัฐมนตรีเกษตรเบอร์ลิน ครั้งที่ 13 (13th Berlin Agriculture Ministers’ Conference) ผ่านการประชุมออนไลน์ ณ ห้องประชุมกระทรวงเกษตรและสหกรณ์
กล่าวถ้อยแถลงผ่านทางคลิปวีดิโอ : นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวถ้อยแถลงผ่านทางคลิปวีดิโอ ในเว็บไซต์ของ GFFA หรือ https://www.gffa-berlin.de/en/

ที่มา : https://www.thaigov.go.th/news/contents/details/38541