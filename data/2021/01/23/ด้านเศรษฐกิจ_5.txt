รัฐบาลไทย-ข่าวทำเนียบรัฐบาล-ธพส. เน้นมาตรการดูแลคนงานก่อสร้างกว่าพันคนป้องกันโควิด-19 เดินหน้าศูนย์ราชการเฉลิมพระเกียรติฯ โซนซี


วันศุกร์ที่ 22 มกราคม 2564
พิมพ์
ธพส. เน้นมาตรการดูแลคนงานก่อสร้างกว่าพันคนป้องกันโควิด-19 เดินหน้าศูนย์ราชการเฉลิมพระเกียรติฯ โซนซี
ธพส. ย้ำมาตรการเข้มป้องกันการแพร่ระบาดโควิด-19 กำชับผู้รับจ้างดูแลคนงานก่อสร้างอย่างเคร่งครัด เผยความก้าวหน้าศูนย์ราชการเฉลิมพระเกียรติฯ โซนซี เดินหน้างานก่อสร้างชั้นใต้ดิน คืบหน้ากว่า 40% เป็นไปตามแผนงาน
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือ ธพส. เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 ระลอกใหม่ ธพส. คำนึงถึงความปลอดภัยในการปฏิบัติงานของเจ้าหน้าที่และคนงานก่อสร้างโครงการศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซนซี จึงกำชับให้มีการปฏิบัติตามมาตรการในการป้องกันการแพร่ระบาดโควิด-19 พร้อมทั้งตรวจสอบเรื่องการเคลื่อนย้ายแรงงานอย่างเข้มงวด
ทั้งนี้ ภายหลังจากช่วงปีใหม่ที่ผ่านมา โครงการก่อสร้างศูนย์ราชการเฉลิมพระเกียรติ ฯ โซนซี ตระหนักและใส่ใจดูแลสุขภาวะของคนงานก่อสร้างทุกคนให้ปลอดภัยห่างไกลจากการระบาดของโรคให้มากที่สุด โดยได้เพิ่มความเข้มงวดในการตรวจคัดกรองคนงานและเจ้าหน้าที่ที่เดินทางกลับเข้าทำงาน จำนวน 1,107 คน ด้วยการตรวจวัดอุณหภูมิ ตรวจสอบประวัติการเดินทาง จำกัดให้อยู่เฉพาะภายในพื้นที่พักอาศัยและพื้นที่ทำงานที่จัดเตรียมไว้เท่านั้น รวมทั้งจัดให้มีจุดบริการเจลแอลกอฮอล์ล้างมือ และกำหนดให้สวมหน้ากากอนามัยตลอดเวลา นอกจากนี้ คนงานและเจ้าหน้าที่ทุกคนต้องเข้าร่วมประชุมเตรียมงานทุกเช้า เพื่อให้ข้อมูลการปฏิบัติตนอย่างถูกต้องตามมาตรการป้องกันการแพร่ระบาดโควิด-19 อย่างเคร่งครัด พร้อมตรวจเช็คสุขภาพเป็นประจำทุกสัปดาห์
ปัจจุบัน โครงการศูนย์ราชการเฉลิมพระเกียรติ ฯ โซนซี อยู่ระหว่างการดำเนินงานก่อสร้างชั้นใต้ดิน มีความคืบหน้ากว่า 40% ซึ่งเป็นไปตามแผนงานที่คาดการณ์ไว้ และพร้อมเปิดให้บริการได้ภายในปี 2566

ที่มา : https://www.thaigov.go.th/news/contents/details/38527