รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะอนุกรรมการด้านความมั่นคงปลอดภัยไซเบอร์ ครั้งที่ ๑/๒๕๖๔ 


วันศุกร์ที่ 22 มกราคม 2564
กระทรวงยุติธรรม ประชุมคณะอนุกรรมการด้านความมั่นคงปลอดภัยไซเบอร์ ครั้งที่ ๑/๒๕๖๔
นายนิยม เติมศรีสุข รองปลัดกระทรวงยุติธรรม เป็นประธานการประชุมคณะอนุกรรมการด้านความมั่นคงปลอดภัยไซเบอร์ของกระทรวงยุติธรรม ครั้งที่ ๑/๒๕๖๔ ผ่านสื่ออิเล็กทรอนิกส์
ในวันศุกร์ที่ ๒๒ มกราคม ๒๕๖๔ เวลา ๐๙.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ ถนนแจ้งวัฒนะ กรุงเทพฯ นายนิยม เติมศรีสุข รองปลัดกระทรวงยุติธรรม เป็นประธานการประชุมคณะอนุกรรมการด้านความมั่นคงปลอดภัยไซเบอร์ของกระทรวงยุติธรรม ครั้งที่ ๑/๒๕๖๔ ผ่านสื่ออิเล็กทรอนิกส์ โดยมีคณะอนุกรรมการฯ ผู้แทนหน่วยงานในสังกัดกระทรวงยุติธรรม และผู้ที่เกี่ยวข้อง เข้าร่วมฯ
เพื่อกำหนดแนวทางในการจัดทำรายละเอียดโครงการด้านเทคโนโลยีสารสนเทศและการสื่อสารด้านความมั่นคงปลอดภัยไซเบอร์ของกระทรวงยุติธรรม และพิจารณาโครงการด้านความมั่นคงปลอดภัยไซเบอร์ของส่วนราชการในสังกัดกระทรวงยุติธรรม รวมทั้งรับทราบความคืบหน้าการดำเนินงานปรับปรุงและพัฒนาระบบความปลอดภัยไซเบอร์ ได้แก่ การปรับ Network Diagram ของหน่วยงานในสังกัดกระทรวงยุติธรรมให้อยู่ในรูปแบบเดียวกัน  การใช้ระบบเครือข่ายอินเตอร์เน็ตร่วมกันของหน่วยงาน การใช้ระบบคลาวด์คอมพิวติ้ง (Cloud Computing System) การใช้งานระบบเครื่องคอมพิวเตอร์แม่ข่าย และลูกข่าย
โอกาสนี้ รองปลัดกระทรวงยุติธรรม กล่าวใจความตอนหนึ่งว่า "การรักษาความมั่นคงปลอดภัยไซเบอร์ของกระทรวงยุติธรรม จะต้องมีความเป็นเอกภาพ มีทิศทางที่ชัดเจน และดำเนินงานอย่างเป็นระบบ เพื่อให้เกิดประสิทธิภาพและตอบโจทย์นโยบายทุกระดับ"

ที่มา : https://www.thaigov.go.th/news/contents/details/38524