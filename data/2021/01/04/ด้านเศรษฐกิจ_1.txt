รัฐบาลไทย-ข่าวทำเนียบรัฐบาล-ขอความร่วมมือผู้ประกอบการโรงแรมที่พักเลื่อนเวลาเข้าพักให้แก่ลูกค้าตามโครงการเราเที่ยวด้วยกัน


วันอาทิตย์ที่ 3 มกราคม 2564
พิมพ์
ขอความร่วมมือผู้ประกอบการโรงแรมที่พักเลื่อนเวลาเข้าพักให้แก่ลูกค้าตามโครงการเราเที่ยวด้วยกัน
ในปัจจุบัน COVID-19 ได้กลับมาแพร่ระบาดใหม่อีกครั้งในหลายพื้นที่ทั่วประเทศ ทำให้ประชาชนที่ได้จองที่พักตามโครงการเราเที่ยวด้วยกัน (โครงการฯ) ไม่สะดวกที่จะเดินทางไปเข้าพักได้ตามกำหนดการเดิมที่ได้จองไว้
นายอาคม เติมพิทยาไพสิฐ รัฐมนตรีว่าการกระทรวงการคลัง เปิดเผยว่า ในปัจจุบันโรคติดเชื้อไวรัสโคโรนา 2019 (COVID-19) ได้กลับมาแพร่ระบาดใหม่อีกครั้งในหลายพื้นที่ทั่วประเทศ รัฐบาลจึงได้ยกระดับมาตรการควบคุมการแพร่ระบาดให้เข้มข้นมากขึ้นและได้กำหนดพื้นที่ควบคุมสูงสุดในหลายจังหวัด ทำให้ประชาชนที่ได้จองที่พักตามโครงการเราเที่ยวด้วยกัน (โครงการฯ) ไม่สะดวกที่จะเดินทางไปเข้าพักได้ตามกำหนดการเดิมที่ได้จองไว้
กระทรวงการคลังในฐานะผู้เบิกจ่ายแทนตามโครงการฯ ขอเรียนว่าเพื่อบรรเทาผลกระทบของประชาชนที่ได้จองโรงแรมที่พักตามโครงการฯแต่ไม่สามารถเดินทางไปเข้าพักได้ รวมทั้งเพื่อรักษาชื่อเสียงของผู้ประกอบการโรงแรมที่พักที่เข้าร่วมโครงการฯกระทรวงการคลังจึงขอความร่วมมือสมาคมโรงแรมไทยและผู้ประกอบการโรงแรมที่พักที่เข้าร่วมโครงการฯ ทุกแห่งพิจารณาเลื่อนวันเข้าพักให้กับประชาชนที่ใช้สิทธิตามโครงการฯโดยไม่คิดค่าใช้จ่ายเพิ่มเติมหรือพิจารณาคืนเงินให้แก่ประชาชนโดยการเปลี่ยนแปลงการจองดังกล่าวไม่ถือว่าเป็นการผิดเงื่อนไขของโครงการฯและโครงการฯ จะคงจำนวนสิทธิให้กับประชาชนที่ใช้สิทธิดังกล่าว
ทั้งนี้กระทรวงการท่องเที่ยวและกีฬาโดยการท่องเที่ยวแห่งประเทศไทยอยู่ระหว่างพิจารณานำเสนอคณะรัฐมนตรีขยายระยะเวลาโครงการฯออกไปจนถึงวันที่ 31 ตุลาคม 2564 รวมทั้งกำหนดระบบการเลื่อนวันเข้าพักสำหรับประชาชนที่ได้จองโรงแรมที่พักเพื่อเข้าพักตั้งแต่วันที่ 1 ธันวาคม 2563 เป็นต้นไปโดยธนาคารกรุงไทย จำกัด (มหาชน) จะดำเนินการปรับปรุงระบบให้สอดรับกับการดำเนินการของกระทรวงการท่องเที่ยวและกีฬาโดยเร็วต่อไป ในระหว่างนี้ประชาชนที่ได้จองโรงแรมที่พักเพื่อเข้าพักตั้งแต่วันที่ 1 ธันวาคม 2563 ที่มีความประสงค์จะเลื่อนการเข้าพักสามารถประสานโรงแรมได้ณบัดนี้เป็นต้นไปโดยโรงแรมสามารถรับเรื่องไว้ได้ก่อนและขอให้โรงแรมดำเนินการแจ้งการเลื่อนในระบบต่อไป
เราเที่ยวด้วยกันCall Center         02-111-1144
Tourist Hotline เบอร์เดียวเที่ยวทั่วไทย    1672

ที่มา : https://www.thaigov.go.th/news/contents/details/38051