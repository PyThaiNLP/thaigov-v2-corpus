รัฐบาลไทย-ข่าวทำเนียบรัฐบาล-สธ.เตือนการก่อเหตุทำร้ายบุคลากรในโรงพยาบาล ให้ดำเนินคดีถึงที่สุด ไม่ยอมความ


วันพฤหัสบดีที่ 31 ธันวาคม 2563
สธ.เตือนการก่อเหตุทำร้ายบุคลากรในโรงพยาบาล ให้ดำเนินคดีถึงที่สุด ไม่ยอมความ
กระทรวงสาธารณสุข เตือนการก่อเหตุ ทะเลาะวิวาท หรือทำร้ายบุคลากรในโรงพยาบาล เป็นเรื่องที่ยอมความกันไม่ได้ ยืนยันให้ดำเนินคดีกับผู้ก่อเหตุให้ถึงที่สุด ล่าสุดเกิดเหตุทำร้ายบุคลากรที่โรงพยาบาลแหลมสิงห์ อ.แหลมสิงห์ จ.จันทบุรี
กระทรวงสาธารณสุข เตือนการก่อเหตุ ทะเลาะวิวาท หรือทำร้ายบุคลากรในโรงพยาบาล เป็นเรื่องที่ยอมความกันไม่ได้ ยืนยันให้ดำเนินคดีกับผู้ก่อเหตุให้ถึงที่สุด ล่าสุดเกิดเหตุทำร้ายบุคลากรที่โรงพยาบาลแหลมสิงห์ อ.แหลมสิงห์ จ.จันทบุรี ส่งนายแพทย์สาธารณสุขจังหวัดจันทบุรี เยี่ยมให้กำลังใจ ติดตามการดำเนินคดี
นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า ได้รับรายงานจาก นายแพทย์สาธารณสุขจังหวัดจันทบุรี กรณีเหตุชายคลุ้มคลั่งบุกทำร้ายบุคลากรทางการแพทย์ในโรงพยาบาลแหลมสิงห์ อ.แหลมสิงห์ จ.จันทบุรี จนเป็นเหตุให้ผู้ช่วยเหลือคนไข้ได้รับบาดเจ็บ ช่วงค่ำวานนี้ (30 ธันวาคม 2563) โดยผู้ก่อเหตุเป็นชายอายุ 35 ปี มีประวัติถูกจับกุมในคดียาเสพติดและเคยเข้ารับการบำบัดยาเสพติดมาแล้วถึง 4 ครั้ง เพิ่งออกจากสถานบำบัดมาได้ไม่นานและได้กลับมาพักอาศัยอยู่กับแม่ที่เปิดเป็นร้านขายอาหารตามสั่งอยู่ติดกับโรงพยาบาล ขณะนี้ผู้ก่อเหตุได้ถูกเจ้าหน้าที่ตำรวจควบคุมตัวไว้แล้ว และโรงพยาบาลได้แจ้งความดำเนินคดีเป็นที่เรียบร้อยแล้ว
นายแพทย์เกียรติภูมิ กล่าวว่า ได้สั่งการให้นายแพทย์สาธารณสุขจังหวัดจันทบุรี เยี่ยมให้กำลังใจผู้ช่วยเหลือคนไข้ ซึ่งนอนพักรักษาตัวที่โรงพยาบาลแหลมสิงห์ อาการปลอดภัย พร้อมติดตามการดำเนินคดีกับผู้ก่อเหตุโดยเด็ดขาด ไม่ให้มีการยอมความ เพื่อไม่ให้เกิดเหตุซ้ำ ทั้งนี้ โรงพยาบาลเป็นพื้นที่สาธารณะเป็นสมบัติของประชาชนทุกคน ที่มีไว้สำหรับรักษาพยาบาลผู้ป่วยเจ็บ ไม่ควรที่ผู้ใดจะล่วงละเมิดเข้าไปก่อเหตุที่เป็นอันตรายต่อบุคลากร และเครื่องมือทางการแพทย์ เหตุที่เกิดขึ้นครั้งนี้ ถือเป็นการกระทำที่อุกอาจ กระทบต่อความปลอดภัยต้องดำเนินคดีให้ถึงที่สุด
“ขอเตือนประชาชนการดื่มสุรา ใช้ยาเสพติดเป็นอันตรายต่อสุขภาพ เป็นสาเหตุของการก่อเหตุความรุนแรง กระทรวงสาธารณสุขยืนยันจะดำเนินคดี ไม่มีการยอมความกับผู้ก่อเหตุความรุนแรงในโรงพยาบาลทุกราย ขอความร่วมมือประชาชนป้องกันให้โรงพยาบาลให้เป็นพื้นที่ปลอดความรุนแรง ขอให้ แพทย์ พยาบาล เจ้าหน้าที่ได้ดูแลรักษาผู้ป่วยอย่างปลอดภัย” นายแพทย์เกียรติภูมิ กล่าว
************************************** 31 ธันวาคม 2563​

ที่มา : https://www.thaigov.go.th/news/contents/details/38029