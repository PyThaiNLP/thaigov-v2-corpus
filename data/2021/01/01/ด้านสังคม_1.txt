รัฐบาลไทย-ข่าวทำเนียบรัฐบาล-สธ. เผยไทยหาแหล่งวัคซีนโควิด 19 เพิ่ม ได้ล็อตแรก 2 ล้านโดส ให้กลุ่มเสี่ยงด่านหน้าโควิด 19


วันพฤหัสบดีที่ 31 ธันวาคม 2563
สธ. เผยไทยหาแหล่งวัคซีนโควิด 19 เพิ่ม ได้ล็อตแรก 2 ล้านโดส ให้กลุ่มเสี่ยงด่านหน้าโควิด 19
รองนายกรัฐมนตรีและรัฐมนตรีว่าการกระทรวงสาธารณสุข เผยข่าวดีได้เจรจาขอซื้อวัคซีนวัคซีนโควิด 19 เพิ่ม จากบริษัทแอสตร้าเซนเนก้าและแหล่งอื่น เบื้องต้นเดือนกุมภาพันธ์-เมษายน 2564 จะได้รับล็อตพิเศษ 2 ล้านโดส เตรียมวางแผนฉีดกลุ่มเสี่ยงเป็นลำดับแรก
รองนายกรัฐมนตรีและรัฐมนตรีว่าการกระทรวงสาธารณสุข เผยข่าวดีได้เจรจาขอซื้อวัคซีนวัคซีนโควิด 19 เพิ่ม จากบริษัทแอสตร้าเซนเนก้าและแหล่งอื่น เบื้องต้นเดือนกุมภาพันธ์-เมษายน 2564 จะได้รับล็อตพิเศษ 2 ล้านโดส เตรียมวางแผนฉีดกลุ่มเสี่ยงเป็นลำดับแรก สั่งการให้ อย.พร้อมเปิดรับขึ้นทะเบียนวัคซีนจากผู้ผลิตทุกราย
วันนี้ (31 ธันวาคม 2563) ที่ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ประชุมทางไกลผ่านระบบวิดีโอกับปลัดกระทรวงสาธารณสุข อธิบดีทุกกรม ระหว่างกักตัวตามมาตรการของกระทรวงสาธารณสุข ถึงข่าวดีเรื่องความคืบหน้าการจัดหาวัคซีนโควิด 19 ว่า กระทรวงสาธารณสุขได้มีความพยายามจัดหาวัคซีนโควิด 19 จากทุกแหล่งให้ได้มากที่สุด ล่าสุดได้เจรจาขอซื้อวัคซีนจำนวน 2 ล้านโดส จากผู้ผลิต ในราคา 17 ดอลลาร์ต่อโดส เตรียมเสนอของบกลาง 1,170 ล้านบาทในที่ประชุมคณะรัฐมนตรีวันอังคารหน้า โดยพลเอกประยุทธ์ จันทร์โอชา นายกรัฐมนตรีได้แจ้งให้สำนักงบประมาณรับทราบแล้ว นอกจากนี้ ยังได้เจรจากับบริษัทแอสตร้าเซนเนก้า ขอซื้อวัคซีนเพิ่มอีก 26 ล้านโดส รวมเป็น 52 ล้านโดส  ซึ่งการนำเข้าล็อตถัดไปไม่ต้องวางเงินมัดจำล่วงหน้า ล่าสุดประเทศอังกฤษได้อนุมัติการใช้วัคซีนชนิดนี้ในประเทศแล้วช่วยให้เกิดความมั่นใจในเรื่องความปลอดภัยยิ่งขึ้น
นายอนุทินกล่าวว่า เบื้องต้นเดือนกุมภาพันธ์-เมษายน 2564 จะได้รับวัคซีนโควิด 19 ล็อตพิเศษ 2 ล้านโดส เตรียมวางแผนฉีดกลุ่มเสี่ยงเป็นลำดับแรก ซึ่งเป็นบุคลากรทางการแพทย์ อสม. ซึ่งเป็นด่านหน้าต่อสู้กับโควิด 19  ทั้งนี้ ได้สั่งการให้สำนักงานคณะกรรมการอาหารและยา เร่งดำเนินการด้านระเบียบและกฎหมายรองรับ ส่วนการนำวัคซีนมาฉีดกลุ่มเป้าหมายได้มีการประชุมคณะกรรมการวิชาการจะมีความคืบหน้าชี้แจงต่อไป
“ขอให้ประชาชนมั่นใจ ทั้งหมดเกิดจากความพยายามของรัฐบาลในการเจรจาต่อรอง อนุมัติงบประมาณโดยเร็ว ทำทุกวิถีทางในการเร่งจัดหาวัคซีนป้องกันโรคโควิด 19 ให้กับคนไทยให้ได้มากที่สุดและได้ใช้โดยเร็วที่สุด” นายอนุทินกล่าว
************************************** 31 ธันวาคม 2563​

ที่มา : https://www.thaigov.go.th/news/contents/details/38028