รัฐบาลไทย-ข่าวทำเนียบรัฐบาล-กองทัพบกปฏิเสธข้อวิจารณ์การไม่ลงโทษผู้กระทำผิดที่เป็นต้นตอการระบาดของไวรัสโควิด-19 


วันจันทร์ที่ 4 มกราคม 2564
พิมพ์
กองทัพบกปฏิเสธข้อวิจารณ์การไม่ลงโทษผู้กระทำผิดที่เป็นต้นตอการระบาดของไวรัสโควิด-19
กองทัพบกปฏิเสธข้อวิจารณ์การไม่ลงโทษผู้กระทำผิดที่เป็นต้นตอการระบาดของไวรัสโควิด-19
วันอาทิตย์ที่ 3 มกราคม 2564   พันเอกหญิง ศิริจันทร์ งาทอง รองโฆษกกองทัพบก ชี้แจงกรณีการไม่ลงโทษผู้กระทำผิดที่เป็นต้นตอการระบาดของไวรัสโควิด-19 ว่า กองทัพบกให้ความสำคัญและสนับสนุนรัฐบาลในการแก้ไขปัญหาสถานการณ์โควิด-19มาโดยตลอดร่วมกับการดูแลประชาชนในมิติต่างๆ โดยเฉพาะการดำรงชีพ สำหรับปัญหาการแพร่ระบาดในครั้งแรก ที่มีการระบุว่าสนามมวยลุมพินี เป็นจุดแพร่ระบาดไวรัสโควิด-19 นั้น  กองทัพบกได้ตั้งคณะกรรมการสอบสวนเหตุการณ์ดังกล่าวทันที และให้ความร่วมมือในกระบวนการสอบสวนโรคกับกระทรวงสาธารณสุขในทุกขั้นตอน  ต่อมาผลการสอบสวนของคณะกรรมการพบว่ามีความบกพร่องในการควบคุมโรค จึงได้ดำเนินการปรับย้ายผู้บริหารและผู้รับผิดชอบสถานที่ดังกล่าว และได้แต่งตั้งคณะกรรมการสนามมวยลุมพินีขึ้นใหม่แทนชุดเดิมเป็นที่เรียบร้อย ซึ่งกระบวนการดังกล่าวถือว่าผู้ที่มีส่วนเกี่ยวข้องกับเหตุการณ์ได้ถูกดำเนินการ ตามความรับผิดชอบอย่างเหมาะสมแล้ว  ในขณะเดียวกันสนามมวยลุมพินีได้ดำเนินมาตรการในการป้องกันอย่างเป็นระบบโดยปฏิบัติตามมาตรฐานสาธารณสุขจนกระทั่งถึงปัจจุบัน ซึ่งล่าสุดสนามมวยฯ ก็ยังคงรักษามาตรฐานการป้องกันโรค และไม่ได้เปิดดำเนินการ โดยเป็นไปตามมาตรการของ ศบค. ในการระบาดระรอกใหม่
กองทัพบกเห็นว่า สถานการณ์โควิด-19 เป็นปัญหาที่ทุกส่วนต้องร่วมมือกันทั้งมิติด้านการรักษาพยาบาล การป้องกันโรค การสร้างการรับรู้ให้ทันต่อสถานการณ์ การมีส่วนร่วมของทุกภาคส่วน เพื่อไปสู่จุดหมายเดียวกันคือประชาชนปลอดภัย ไม่มีการแพร่ระบาด ไม่ได้รับเชื้อ ภายใต้การช่วยเหลือดูแลผู้ที่ได้รับผลกระทบและสังคมไทยสามารถกลับมาดำเนินชีวิตได้ตามปกติดังเดิม
ขณะที่  พลตำรวจตรี ยิ่งยศ เทพจำนงค์ โฆษกสำนักงานตำรวจแห่งชาติ  ชี้แจงว่า สำนักงานตำรวจแห่งชาติได้สั่งการกำชับให้ตำรวจทั่วประเทศคอยกวดขันเรื่องการลักลอบเล่นการพนันอย่างเข้มงวด หากพบว่ามีหน่วยไหนปล่อยปละละเลย หรือพบว่ามีตำรวจนายใดเข้าไปมีส่วนเกี่ยวข้องกับการกระทำผิด ก็จะดำเนินการทั้งทางวินัยและทางกฎหมายอย่างถึงที่สุด ซึ่งจะเห็นได้ว่าในทุกกรณีที่มีประเด็นใดเกิดขึ้นมา หรือสังคมตั้งคำถามเกี่ยวกับการทำงานของตำรวจ ทางจเรตำรวจ ก็ได้เข้าไปตรวจสอบอย่างต่อเนื่องและจริงจังทุกครั้ง โดยไม่สนใจว่าจะมีการให้ข่าวเพื่อขี้แจงแบบใด ทางจเรตำรวจแห่งชาติก็จะดำเนินการตามข้อเท็จจริงที่ปรากฎจากการสืบสวน ทั้งนี้เพื่อความเป็นธรรมแก่ทุกๆฝ่าย และเพื่อความโปร่งใสในการทำงานของตำรวจ จะเห็นได้ว่าหลายต่อหลายครั้งที่มีการย้ายผู้บังคับบัญขาระดับสูงของหน่วยออกนอกพื้นที่ ก็เพื่อให้ทางชุดสืบสวนข้อเท็จจริงได้ปฏิบัติหน้าที่ของตนได้อย่างเต็มที่ โดยไม่ต้องตะขิดตะขวงใจ และขอยืนยันว่าไม่มีการแค่ย้ายก็จบเรื่องอย่างแน่นอน การสืบสวนข้อเท็จจริงจะดำเนินการไปจนถึงที่สุด เพื่อให้ปรากฎข้อเท็จจริง และหากพบว่ามีการกระทำผิด หรือปล่อยปละละเลย ก็จะมีการดำเนินการทั้งทางวินัยและทางกฎหมายตามมาอย่างแน่นอน
---------------------------------

ที่มา : https://www.thaigov.go.th/news/contents/details/38064