รัฐบาลไทย-ข่าวทำเนียบรัฐบาล-กระทรวงมหาดไทย ระงับการเปิดบ่อนไก่ใน จ.ชุมพร ป้องกันการระบาดของไวรัสโควิด-19


วันจันทร์ที่ 4 มกราคม 2564
พิมพ์
กระทรวงมหาดไทย ระงับการเปิดบ่อนไก่ใน จ.ชุมพร ป้องกันการระบาดของไวรัสโควิด-19
กระทรวงมหาดไทย ระงับการเปิดบ่อนไก่ใน จ.ชุมพร ป้องกันการระบาดของไวรัสโควิด-19
วันศุกร์ที่ 1 มกราคม 2564 นายสมคิด จันทมฤก รองปลัดกระทรวงมหาดไทย ในฐานะโฆษกกระทรวงมหาดไทย
ชี้แจงข้อเท็จจริงเกี่ยวกับสนามชนไก่ที่ปรากฏในสื่อเป็นสนามชนไก่สะพาน 5 ตั้งอยู่เลขที่ 10 หมู่ที่ 4 ตำบลหาดพันไกร อำเภอเมืองชุมพร จังหวัดชุมพร โดยผู้ที่ได้รับอนุญาตให้มีการเล่นการพนันชนไก่ในวันที่ 30 ธันวาคม 2563 เป็นการอนุญาตตามกฎหมายว่าด้วยการพนัน โดยจังหวัดชุมพรได้อนุมัติให้จัดได้ตั้งแต่เมื่อวันที่ 1 ธันวาคม 2563 ซึ่งขณะนั้นยังไม่มีสถานการณ์การแพร่ระบาดกรณีที่จังหวัดสมุทรสาคร และจังหวัดอื่นๆ ในการพิจารณาอนุมัตินั้น ได้พิจารณาตามแนวทางของกระทรวงมหาดไทย เกี่ยวกับการอนุญาต ในสถานการณ์การแพร่ระบาดของโรคติดเชื้อไวรัสโคโรนา 2019 (โควิด -19) อาทิ มีการจัดจุดตรวจคัดกรองวัดไข้ ให้มีจุดบริการล้างมือ จัดให้มีระบบระบายอากาศภายในสนาม เป็นต้น โดยอำเภอเมืองชุมพรได้ตรวจสภาพสนามตามคู่มือและเกณฑ์ที่กำหนดพร้อมรายงานแบบตรวจประเมินผลให้จังหวัดพิจารณา และมีการเน้นย้ำให้ผู้ขอใบอนุญาตปฏิบัติตามกฎหมายและเงื่อนไขที่กำหนดอย่างเคร่งครัดแล้ว
ทั้งนี้  จังหวัดชุมพรมีการติดตามสถานการณ์และข้อสั่งการอย่างต่อเนื่อง โดยเมื่อวันที่ 30 ธันวาคม 2563 กระทรวงมหาดไทย ได้มีหนังสือแจ้งให้จังหวัดทุกจังหวัด งดออกใบอนุญาตการจัดให้มีการเล่นการพนันชนไก่ กัดปลา ชกมวย แข่งม้า ชนโค และไพ่ผ่องไทย กรณีที่ดำเนินการออกใบอนุญาตไปแล้วให้แจ้งกับผู้ได้รับอนุญาตฯ งดจัดให้มีการเล่นการพนันดังกล่าว และให้กวดขันจับกุมผู้ลักลอบจัดให้มีการเล่นพนันและผู้เล่นพนันที่ไม่ได้รับอนุญาตทุกประเภทอย่างเคร่งครัด จังหวัดชุมพรจึงแจ้งให้ทุกอำเภองดการพนันชนไก่ กัดปลา ชกมวย แข่งม้า ชนโค และไพ่ผ่องไทย ในวันเดียวกันนั้น โดยตั้งแต่วันที่ 31 ธันวาคม 2563 ไม่มีการเล่นการพนันที่ได้รับอนุญาตอีก รวมทั้งสั่งการไปยังอำเภอและตำรวจให้ดำเนินการกวดขันการลักลอบเล่นการพนันทุกประเภทอย่างเข้มงวดทุกรณี และความร่วมมือประชาชนหากมีกิจกรรมที่มีการรวมกลุ่มของคนจำนวนมากให้ปฏิบัติตามมาตรการของกระทรวงสาธารณสุขอย่างเคร่งครัด
นอกจากนี้ พลตำรวจตรี ยิ่งยศ เทพจำนงค์ โฆษกสำนักงานตำรวจแห่งชาติ ชี้แจงกรณีดังกล่าวว่า พลตำรวจตรี ถาวร แสงฤทธิ์ ผู้บังคับการตำรวจภูธรจังหวัดชุมพร (ผบก.ภ.จว.ชุมพร) และฝ่ายปกครองจังหวัดชุมพร ฝ่ายปกครองและเจ้าหน้าที่ตำรวจได้ไปแจ้งให้งดดำเนินการ เมื่อทางผู้รับใบอนุญาตได้ทราบเรื่องดังกล่าว ก็ได้ยกเลิกกิจกรรมโดยทันที ทั้งนี้ สำนักงานตำรวจแห่งชาติยังได้สั่งการกำชับให้ตำรวจทั่วประเทศคอยกวดขันเรื่องการลักลอบเล่นการพนันอย่างเข้มงวด หากพบว่ามีหน่วยไหนปล่อยปละละเลย หรือพบว่ามีตำรวจนายใดเข้าไปเกี่ยวข้อง ก็จะดำการทั้งทางวินัยและทางกฎหมายอย่างถึงที่สุด ทั้งนี้ สำนักงานตำรวจแห่งชาติยังได้เน้นให้ตำรวจผู้ปฏิบัติหน้าที่อยู่ในทุกพื้นที่ ให้ปฎิบัติตามมาตรการป้องกันการแพร่ระบาดของเชื้อ โควิด-19 โดยเคร่งครัด เพื่อหยุดยั้งการแพร่ระบาดและสามารถกลับมาใช้ชีวิตกันได้อย่างปกติโดยเร็ว
...........................................................................

ที่มา : https://www.thaigov.go.th/news/contents/details/38062