รัฐบาลไทย-ข่าวทำเนียบรัฐบาล-สาธิต ให้ทุกจังหวัดประเมินสถานการณ์โควิด 19 พร้อมเตรียมโรงพยาบาลสนามรองรับ ขอความร่วมมือ ปชช.ช่วยค้นหาหวังลดผู้ป่วยใน 28 วัน


วันจันทร์ที่ 4 มกราคม 2564
สาธิต ให้ทุกจังหวัดประเมินสถานการณ์โควิด 19 พร้อมเตรียมโรงพยาบาลสนามรองรับ ขอความร่วมมือ ปชช.ช่วยค้นหาหวังลดผู้ป่วยใน 28 วัน
รัฐมนตรีช่วยว่าการกระทรวงสาธารณสุข ติดตามการคัดกรองเชิงรุกและความพร้อมโรงพยาบาลสนามที่จังหวัดสมุทรสาคร ขอให้ประชาชนมั่นใจให้ความร่วมมือค้นหาเพื่อลดตัวเลขผู้ป่วยภายใน 28 วัน พร้อมปิดตลาดกลางกุ้งถึง 31 มกราคม 2564
รัฐมนตรีช่วยว่าการกระทรวงสาธารณสุข ติดตามการคัดกรองเชิงรุกและความพร้อมโรงพยาบาลสนามที่จังหวัดสมุทรสาคร ขอให้ประชาชนมั่นใจให้ความร่วมมือค้นหาเพื่อลดตัวเลขผู้ป่วยภายใน 28 วัน พร้อมปิดตลาดกลางกุ้งถึง 31 มกราคม 2564 สั่งการให้ทุกจังหวัดประเมินสถานการณ์ เตรียมพร้อมโรงพยาบาลสนามรองรับ
เย็นวันนี้ (4 มกราคม 2564) ที่ จ.สมุทรสาคร ดร.สาธิต ปิตุเตชะ ​รัฐมนตรีช่วย​ว่าการ​กระทรวง​สาธารณสุข​ ให้สัมภา​ษณ์ว่า​ จากการลงพื้นที่ติดตามการดำเนินงานควบคุมป้องกันโรคโควิด 19 ที่จังหวัดสมุทรสาคร โดยในวันนี้พบผู้ติดเชื้อรายใหม่ 541 ราย เป็นการค้นหาเชิงรุก 505 ราย ในโรงพยาบาล 36ราย เป็นคนไทย 86 ราย และต่างด้าว 455 ราย ปัจจุบันมีผู้ป่วยสะสม 2,401 ราย อยู่ระหว่างการรักษา 325 ราย อยู่ระหว่างสังเกตอาการ 1,232 ราย กระทรวงสาธารณสุขได้เร่งบริหารจัดการควบคุมป้องกัน เฝ้าระวังโรคทั้งในคนไทยและแรงงานต่างด้าว แม้มีอาการน้อย หรือไม่มีอาการ จะนำเข้าระบบดูแล ในโรงพยาบาลสนาม เพื่อป้องกันควบคุมการแพร่กระจายเชื้อ จึงขอให้ ประชาชนมั่นใจ นอกจากนี้ยังได้รับความร่วมมือจากภาคเอกชน ใช้โรงงานเป็นสถานที่สามารถกักและดูแลแรงงานที่อยู่ในโรงงาน ซึ่งกระทรวงสาธารณสุขได้ส่งทีมตรวจคัดกรองเชิงรุกเข้าไปดำเนินการเช่นเดียวกันหากพบ  ผู้  ติดเชื้อจะส่งเข้าระบบการรักษาทันที
“ทั้งนี้ ได้สั่งการให้ทุกจังหวัดประเมินสถานการณ์โควิด 19 พร้อมเตรียมโรงพยาบาลสนามรองรับ รวมทั้งเร่งค้นหาคัดกรองผู้ติดเชื้อให้ได้มากที่สุด เพื่อนำเข้าสู่ระบบควบคุมป้องกันโรค โดยได้รับความร่วมมือเป็นอย่างดีจาก ฝ่ายปกครอง องค์กรปกครองส่วนท้องถิ่น รวมทั้ง อสม. เพื่อจะลดตัวเลขผู้ป่วยภายใน 28 วัน อย่างไรก็ตามหลายจังหวัดได้ประกาศเป็นพื้นที่ควบคุมพิเศษมีการล๊อคดาวน์แต่ละพื้นที่ ขอความร่วมมือประชาชนงดการเดินทางข้ามจังหวัดโดยไม่จำเป็นใส่หน้ากากอนามัย เว้นระยะห่าง ล้างมือบ่อยๆ สแกนไทยชนะหรือหมอชนะ หากป่วยให้รีบพบแพทย์พร้อมแจ้งประวัติเสี่ยง ไม่ปกปิดข้อมูล”
สำหรับจังหวัดสมุทรสาครเป็นพื้นที่พบการระบาดสูง คณะทำงานศูนย์ปฏิบัติการตอบโต้ภาวะฉุกเฉินทางการแพทย์และสาธารณสุข (EOC)ได้ประชุมเพื่อติดตามความก้าวหน้า และวางแผนการดำเนินงาน ล่าสุดได้มีคำสั่งปิดตลาดกลางกุ้งต่อระหว่างวันที่ 4 – 31 มกราคม 2564 พร้อมกันนี้จะเร่งตรวจคัดกรองเชิงรุกทุกโรงงาน ทุกตลาด เพื่อแยกประชากรกลุ่มเสี่ยงให้ชัดเจน โรงงานที่พบผู้ติดเชื้อ ให้พิจารณาดำเนินการตามมาตรการ และตามลักษณะของการจ้างงาน และติดตาม 14 วันในกลุ่มที่กักตัว โดยใช้ Application : DDC Care พร้อมทั้งสำรองเวชภัณฑ์ ไว้ใช้ได้นาน 2 เดือน เตรียมสถานที่กักตัวเพื่อรองรับผู้ติดเชื้อ
จังหวัดสมุทรสาครได้เปิดให้บริการโรงพยาบาลสนามแล้วที่สนามกีฬาจังหวัด และวัดโกรกกราก รวม 678 เตียง ขณะนี้มีผู้เข้ารับบริการ 58 เตียง และอยู่ระหว่างดำเนินการอีก 980 เตียง ที่โกดังวัฒนาแฟคเตอรี่, อาคารศูนย์การเรียนรู้แรงงานข้ามชาติ , อาคารเฉลิมพระเกียรติฯ 60 พรรษา , และศูนย์ปฏิบัติธรรมวัดสุทธิวาตวราราม ซึ่งคาดว่ายังมีความจำเป็นในการหา โรงพยาบาลสนาม เพิ่มเติมเพื่อรองรับสถานการณ์ต่อไป
********************************** 4 มกราคม 2564

ที่มา : https://www.thaigov.go.th/news/contents/details/38077