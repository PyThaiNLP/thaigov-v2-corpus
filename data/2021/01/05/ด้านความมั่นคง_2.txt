รัฐบาลไทย-ข่าวทำเนียบรัฐบาล-นฤมล ห่วงใยแรงงาน ชวนฝึกอาชีพออนไลน์ฟรี ห่างไกลโควิด-19


วันจันทร์ที่ 4 มกราคม 2564
พิมพ์
นฤมล ห่วงใยแรงงาน ชวนฝึกอาชีพออนไลน์ฟรี ห่างไกลโควิด-19
รมช.แรงงาน ชวนฝึกอาชีพออนไลน์กว่า 20 หลักสูตร ฟรี! รับวิถี New Normal ห่างไกลโควิด-19
วันที่ 4 มกราคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี มีความห่วงใยถึงพี่น้องประชาชนถึงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่กำลังระบาดระรอก 2 ซึ่งส่งผลกระทบต่อสุขภาพของประชาชน เศรษฐกิจ และสังคมที่รุนแรงขึ้น และในช่วงต่อไปสถานการณ์ยังมีความไม่แน่นอนค่อนข้างสูง ทำให้แรงงานไทยส่วนใหญ่ได้รับผลกระทบจากโควิด-19 ตามไปด้วย จึงไม่ได้นิ่งนอนใจและให้ความสำคัญกับมาตรการแก้ไขปัญหาที่มีผลกระทบต่อแรงงานทุกมิติอย่างต่อเนื่อง
ศาสตราจารย์ นฤมล กล่าวเพิ่มเติมว่า กระทรวงแรงงานโดยกรมพัฒนาฝีมือแรงงาน (กพร.) จึงได้ร่วมเป็นส่วนหนึ่งในการส่งเสริมให้ประชาชนใช้ชีวิตตามวิถีใหม่ หรือ new normal โดยการจัดฝึกทักษะผ่านออนไลน์กว่า 20 หลักสูตร สามารถเข้ารับการฝึกอบรมได้ที่บ้าน ได้แก่ การใช้โปรแกรม Microsoft Excel Advanced การผลิตสื่อโฆษณาและหนังสั้นด้วยสมาร์ทโฟน เทคนิค การสร้างร้านค้าและขายสินค้าออนไลน์ การสร้างงานสร้างอาชีพด้วยระบบ E-Commerce การออกแบบและตกแต่งภาพด้วยโปรแกรม Photoshop illustrator การสร้างแอปพลิเคชันโมบายระบบแอนดรอยด์ การเขียนแบบก่อสร้าง 3D ด้วยโปรแกรม Sketch-up การสร้างโปรแกรมฐานข้อมูลด้วย Google Form การประยุกต์ใข้งานโปรแกรม Solid Work ภาษาอังกฤษเพื่อการสื่อสาร ภาษาพม่าเบื้องต้นเพื่อการทำงาน ไคเซ็น (KAIZEN) เพื่อการปรับปรุงงาน การใช้งานโปรแกรม Microsoft Power point 2010 เทคนิคการสร้างสื่อมัลติมีเดียเพื่อการท่องเที่ยว การใช้ Google Application เพื่อธุรกิจ การสร้างแบรนด์ธุรกิจดิจิทัล การใช้โปรแกรม Microsoft Word 2016 และการสร้างอินโฟกราฟิกเบื้องต้น โดยสามารถลงทะเบียนเข้ารับการฝึกได้ที่เว็บไซต์ http://www.dsd.go.th/DSD/Intro/show_search?activity=newyear&searchbox=&department1=0&button_search=%A4%E9%B9%CB%D2 เลือกหลักสูตรที่ต้องการฝึกอบรมเฉพาะที่มีสัญลักษณ์รูปกล่องของขวัญอยู่ด้านหน้าชื่อหลักสูตร เมื่อลงทะเบียนแล้วรอเจ้าหน้าที่ติดต่อกลับไปเพื่อแจ้งกำหนดการและแนะนำวิธีการเข้ารับการฝึกอบรมผ่านระบบออนไลน์
“แม้ว่าสถานการณ์โควิด-19 ในรอบนี้จะแพร่ระบาดและเพิ่มขึ้นอย่างต่อเนื่อง ขอให้พี่น้องประชาชนโดยเฉพาะกลุ่มแรงงาน ทั้งกลุ่มแรงงานในระบบและแรงงานนอกระบบอย่าได้ละเลยการพัฒนาตนเองให้มีทักษะฝีมือด้านอาชีพ เพื่อรับมือกับสถานการณ์ดังกล่าวได้ในทุกสถานการณ์ เนื่องจากแรงงานทุกคนเป็นหนึ่งในกลไกสำคัญของการขับเคลื่อนเศรษฐกิจภาพรวมของประเทศ” รมช.แรงงาน กล่าวในท้ายสุด

ที่มา : https://www.thaigov.go.th/news/contents/details/38059