รัฐบาลไทย-ข่าวทำเนียบรัฐบาล-พม. ใช้มาตรการเข้ม ห้ามบุคคลภายนอกเข้ากระทรวง หากจำเป็นให้ใช้ช่องทาง ไลน์ โทรศัพท์ หรืออีเมล์


วันจันทร์ที่ 4 มกราคม 2564
พม. ใช้มาตรการเข้ม ห้ามบุคคลภายนอกเข้ากระทรวง หากจำเป็นให้ใช้ช่องทาง ไลน์ โทรศัพท์ หรืออีเมล์
พม. ใช้มาตรการเข้ม ห้ามบุคคลภายนอกเข้ากระทรวง หากจำเป็นให้ใช้ช่องทาง ไลน์ โทรศัพท์ หรืออีเมล์
วันนี้ (4 ม.ค. 64) เวลา 11.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ปัจจุบัน สถานการณ์การแพร่ระบาดของโรคติดเชื้อไวรัสโคโรนา 2019 หรือโควิด-19 ระลอกใหม่เกิดขึ้นในหลายพื้นที่ทั่วประเทศ และส่งผลกระทบต่อประชาชนในวงกว้างอย่างต่อเนื่อง โดยเฉพาะในพื้นที่กรุงเทพมหานครและปริมณฑล ที่มีผู้ป่วยจากโรคโควิด-19 เพิ่มขึ้นอย่างต่อเนื่อง ทั้งนี้ กระทรวง พม. ได้เน้นย้ำให้บุคลากรทุกคนที่ปฏิบัติหน้าที่ต้องปฏิบัติตามมาตรการป้องกันการแพร่ระบาดของไวรัสโควิด-19 เพื่อป้องกันการแพร่ระบาดในสถานที่ทำงาน โดยขอให้บุคลากรทุกคนที่มาปฏิบัติงานในอาคาร รวมถึงส่วนราชการอื่นในสังกัด กระทรวง พม. และกระทรวง พม. สะพานขาว ต้องสวมหน้ากากอนามัยและงดให้บุคคลภายนอกเข้ามาในอาคาร และในพื้นที่กระทรวง พม. ตั้งแต่วันจันทร์ที่ 4 มกราคม 2564 เป็นต้นไป จนกว่าจะมีการประกาศเปลี่ยนแปลง แต่หากจำเป็นต้องติดต่อราชการ ต้องถือปฏิบัติตามมาตรการป้องกันโรคโควิด-19 อย่างเคร่งครัด ดังนี้ 1. ให้ทุกส่วนราชการประสานแจ้งบุคคลภายนอกที่มีการติดต่อราชการทราบเรื่องงดบุคคลภายนอกเข้ามาติดต่อราชการภายในตึกกระทรวง อาคาร 5 และส่วนราชการสังกัด กระทรวง พม. ในพื้นที่สะพานขาว หากจำเป็นให้ใช้วิธีการติดต่อสื่อสารผ่านช่องทางอื่นแทน เช่น ไลน์ โทรศัพท์ email  2. บุคลากรทุกคนที่เข้าตึกกระทรวง ต้องแสดงบัตรแสดงตนหรือบัตรประจำตัวเจ้าหน้าที่ ต่อเจ้าหน้าที่ที่จุดตรวจวัดอุณหภูมิ หากไม่มีบัตรดังกล่าว จะไม่อนุญาตให้เข้าตึกกระทรวงโดยเด็ดขาด 3. กรณีการรับ-ส่งเอกสาร ขอให้ทุกส่วนราชการ แจ้งบุคคลภายนอกรอที่จุดพักรอ บริเวณด้านหน้าอาคาร ซึ่งจะทำป้ายวางเอาไว้ให้ทราบ และโทรแจ้งให้บุคลากรที่จะมาติดต่อด้วยลงมารับ-ส่งเอกสารที่จุดดังกล่าว และ 4. ขอให้ทุกส่วนราชการประกาศแจ้งให้บุคลากรในสังกัดทราบถึงมาตรการดังกล่าวโดยทั่วกันและถือปฏิบัติโดยเคร่งครัด
นางพัชรี กล่าวเพิ่มเติมว่า นอกจากนี้ กระทรวง พม. มีความห่วงใยประชาชนทุกกลุ่มเป้าหมาย โดยเฉพาะ เด็ก เยาวชน คนพิการ ผู้สูงอายุ และผู้ด้อยโอกาสในสังคม ที่อยู่ในความดูแลภายในสถานสงเคราะห์ของกระทรวง พม. โดยได้เน้นย้ำให้ทุกหน่วยงานใช้มาตรการป้องกันการแพร่ระบาดของไวรัสโควิด-19 ตามแนวทางมาตรฐานของกระทรวงสาธารณสุขอย่างเคร่งครัด เพื่อป้องกันมิให้เกิดการระบาดลุกลามเป็นวงกว้าง

ที่มา : https://www.thaigov.go.th/news/contents/details/38060