รัฐบาลไทย-ข่าวทำเนียบรัฐบาล-ก.แรงงาน ชวนคนพิการดวลฝีมือ ชิงเงินรางวัลกว่า 30,000 บาท


วันเสาร์ที่ 9 มกราคม 2564
พิมพ์
ก.แรงงาน ชวนคนพิการดวลฝีมือ ชิงเงินรางวัลกว่า 30,000 บาท
รมช. แรงงาน ชวนคนพิการเข้าร่วมการแข่งขันฝีมือคนพิการแห่งชาติ ครั้งที่ 10 ดันศักยภาพแรงงาน สู่การประกอบอาชีพที่มั่นคง
วันที่ 9 มกราคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี มีนโยบายในการส่งเสริมแรงงานกลุ่มเปราะบาง โดยเฉพาะแรงงานคนพิการให้มีศักยภาพในการประกอบอาชีพ ลดความเหลื่อมล้ำทางสังคม รวมถึงพลเอก ประวิตร วงษ์สุวรรณ รองนายกรัฐมนตรี มีความห่วงใยต่อแรงงานทั่วประเทศรวมทั้งแรงงานคนพิการที่กำลังได้รับผลกระทบจากสถานการณ์โควิด-19 โดยมีข้อสั่งการให้กระทรวงแรงงานเร่งให้ความช่วยเหลือด้านการพัฒนาทักษะฝีมือแรงงานและการส่งเสริมอาชีพแรงงานให้ตรงกับความต้องการของตลาดแรงงาน ซึ่งสอดคล้องกับนโยบาย “สร้าง-ยก-ให้ รวมไทยสร้างชาติ”  โดยเฉพาะการ “ให้” แรงงานกลุ่มเปราะบางทางสังคม เข้าถึงการพัฒนาฝีมือแรงงาน ด้วยการเตรียมความพร้อมให้กับแรงงานที่ได้รับผลกระทบจากสถานการณ์การแพร่ระบาดของ โควิด-19 และวิกฤตเศรษฐกิจ
ศาสตราจารย์ นฤมล กล่าวเพิ่มเติมว่า กระทรวงแรงงานโดยกรมพัฒนาฝีมือแรงงาน (กพร.) เป็นหน่วยงานหลักร่วมกับหน่วยงานและองค์กรที่เกี่ยวข้องกับคนพิการ ในการจัดงานแข่งขันฝีมือคนพิการแห่งชาติโดยครั้งนี้จัดขึ้นเป็นครั้งที่ 10 ภายใต้ชื่องาน Abilympics Thailand 2021 มีสาขาที่จัดการแข่งขันแบ่งออกเป็น 4 กลุ่มสาขาอาชีพ จำนวนทั้งสิ้น 15 สาขาประกอบด้วย 1. กลุ่มสาขาอาชีพหัตถกรรม ได้แก่ สาขาสานตะกร้า ถักโครเชต์ เย็บปักถักร้อย ถักนิตติ้ง วาดภาพระบายสี 2. กลุ่มสาขาอาชีพเทคโนโลยีการสื่อสาร ได้แก่ สาขาออกแบบคาแรคเตอร์ ออกแบบเว็บเพจ ออกแบบสิ่งพิมพ์ ถ่ายภาพในสตูดิโอออกแบบโปสเตอร์ พิมพ์เอกสารด้วยโปรแกรมไมโครซอฟท์เวิร์ด 3. กลุ่มสาขาอาชีพอุตสาหกรรม ได้แก่สาขาออกแบบสถาปัตยกรรมการก่อสร้างด้วยโปรแกรมคอมพิวเตอร์ ออกแบบเพื่องานอุตสาหกรรมด้วยโปรแกรมคอมพิวเตอร์ และ 4. กลุ่มสาขาอาชีพบริการ ได้แก่ สาขาตัดเย็บเสื้อผ้าสตรี ระดับพื้นฐาน ตัดเย็บเสื้อผ้าบุรุษจะเปิดรับสมัครตั้งแต่วันที่ 4 มกราคม2564 – 12 กุมภาพันธ์ 2564  ณ สถาบันพัฒนาฝีมือแรงงาน (สพร.) และสำนักงานพัฒนาฝีมือแรงงานทุกจังหวัด (สนพ.)
สำหรับคุณสมบัติของผู้สมัครต้องมีสัญชาติไทย เป็นคนพิการตามประกาศกระทรวงพัฒนาการสังคมและความมั่นคงของมนุษย์ เรื่อง ประเภทและหลักเกณฑ์ความพิการ ฉบับที่ 2 และต้องแสดงตนครบทั้ง 3 ข้อได้แก่ 1) ใบสมัคร 2) บัตรประจำตัวประชาชน 3) สำเนาสมุดประจำตัวคนพิการ โดยจะแข่งขันในวันที่ 7 พฤษภาคม 2564 ประกาศผลและมอบรางวัลวันที่ 8 พฤษภาคม 2564 ณ อิมแพ็ค เมืองทองธานี อำเภอปากเกร็ด จังหวัดนนทบุรี ซึ่งผู้แข่งขันที่ชนะเลิศจะได้รับรางวัลเหรียญทองรางวัลละ 30,000 บาท เหรียญเงิน 15,000 บาท เหรียญทองแดง 9,000 บาท และรางวัลชมเชย 3,000 บาท
“ในประเทศไทยยังมีผู้พิการอีกจำนวนมากที่ต้องการได้รับโอกาสการเข้าถึงในการพัฒนาทักษะอาชีพการแข่งขันนี้จะเป็นอีกเวทีหนึ่งที่ส่งเสริมและสนับสนุนให้คนพิการได้มีการพัฒนาฝีมือทางด้านอาชีพ ยกระดับมาตรฐานฝีมือให้สูงขึ้นเพื่อพัฒนาไปสู่ระดับสากล จนเป็นที่ยอมรับของประชาชนโดยทั่วไป เพื่อให้สังคมได้มองเห็นคุณค่า ความสามารถ และให้โอกาสแก่คนพิการในการประกอบอาชีพต่อไป” รมช. แรงงาน กล่าวท้ายสุด

ที่มา : https://www.thaigov.go.th/news/contents/details/38178