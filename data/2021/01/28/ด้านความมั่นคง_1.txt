รัฐบาลไทย-ข่าวทำเนียบรัฐบาล-สั่งกองทัพ คงความต่อเนื่องคุมเข้มเฝ้าระวังและปกป้องประชาชนจาก COVID-19 ให้ผ่านพ้นไปด้วยกัน


วันพุธที่ 27 มกราคม 2564
สั่งกองทัพ คงความต่อเนื่องคุมเข้มเฝ้าระวังและปกป้องประชาชนจาก COVID-19 ให้ผ่านพ้นไปด้วยกัน
พล.ท.คงชีพ ตันตระวาณิชย์ โฆษก กห. เปิดเผยหลังการประชุมสภากลาโหมว่า
พล.อ.ประยุทธ์ จันทร์โอชา นรม.และ รมว.กห. ได้กล่าวขอบคุณและเป็นกำลังใจกับกำลังทหารทุกเหล่าทัพและตำรวจ ที่สนับสนุนมาตรการควบคุมการแพร่ระบาดของ COVID-19 ที่ผ่านมา โดยกำชับจำเป็นต้องคุมเข้มเฝ้าระวังป้องกัน COVID-19 ต่อเนื่องกันควบคู่กับภารกิจป้องกันชายแดน ทั้งพื้นที่ชายแดนและพื้นที่ชั้นใน พร้อมย้ำขอให้กำลังพลทุกนายต้องป้องกันและเฝ้าระวังตนเองในการทำหน้าที่ เพื่อให้สามารถยืนหยัดในการปกป้องประชาชนและต่อสู้กับความท้าทายของภัยคุกคามจากโรคระบาดครั้งนี้ไปด้วยกันกับทุกหน่วยงาน
โฆษก กห. กล่าวเพิ่มเติมว่า กำลังทหารจากทุกเหล่าทัพและตำรวจ ยังคงสนับสนุนการป้องกันและการควบคุมการแพร่ระบาดของโรคที่ผ่านมาอย่างต่อเนื่อง โดยเฉพาะพื้นที่ชายแดน ได้เพิ่มความเข้มข้นงานข่าวเชิงลึกและกวดขันดำรงความต่อเนื่องในการสกัดกั้นการลักลอบเข้าเมืองผิดกฎหมาย ทั้งทางบก ทางลำน้ำและทางทะเล โดยจัดกำลังทางบกเพิ่มเติม 5 กองร้อย เสริมการปฏิบัติของกองกำลังป้องกันชายแดน เพิ่มความถี่การลาดตระเวนทั้งทางบกและทางน้ำ สามารถจับกุมผู้ลักลอบเข้าเมืองผิดกฎหมายได้ 2,043 คน ( ต.ค.63 - ม.ค.64 )
พร้อมกันนี้ กำลังทหารของทั้ง 3 เหล่าทัพ ได้เข้าไปสนับสนุนการปฎิบัติงาน ทั้งในพื้นที่ควบคุมสูงสุดและเข้มงวด ( 5 จังหวัด ) พื้นที่ควบคุมสูงสุด ( 23 จว.) รวมทั้งพื้นที่ควบคุมและพื้นที่เฝ้าระวัง โดยจัดตั้งจุดตรวจ จุดสกัดตามปมคมนาคมสำคัญ และกวดขันจับกุมกิจกรรมกลุ่มเสี่ยงที่มั่วสุมกระทำผิดกฎหมาย ขณะเดียวกัน ได้จัดกำลังพลสนับสนุนการบริหารจัดการพื้นที่ควบคุมสูงสุด ณ ตลาดกุ้ง และหอพระศรีเมือง จว.สมุทรสาคร จัดยานพาหนะขนย้ายผู้ป่วย สนับสนุนเวชภัณฑ์ป้องกัน รวมทั้งจัดสร้างโรงพยาบาลสนามในพื้นที่ นอกจากนั้น ได้จัดเตรียมโรงพยาบาลสนามในพื้นที่ต่างๆ รองรับสถานการณ์ในขั้นต้น กว่า 5,700 เตียง
ทั้งนี้ ตั้งแต่ มี.ค.63 กองทัพยังคงดำรงความต่อเนื่องในการสนับสนุนการบริหารจัดการสถานกักตัวควบคุมโรคของรัฐ ( SQ ) 24 แห่ง จำนวน 7,775 ห้องและสถานกักกันควบคุมโรคแห่งรัฐทางเลือก ( ASQ ) 123 แห่งจำนวน 16,450 ห้อง ร่วมกับหน่วยงานต่างๆ มีคนไทยกลับจากต่างประเทศผ่านการคัดกรองแล้วกว่า 1.8 แสนคน พบผู้ป่วย 1,402 ราย

ที่มา : https://www.thaigov.go.th/news/contents/details/38633