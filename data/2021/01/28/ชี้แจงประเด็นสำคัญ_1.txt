รัฐบาลไทย-ข่าวทำเนียบรัฐบาล-รฟม. แจงค่าโดยสารโครงการรถไฟฟ้าสายสีส้ม ช่วงบางขุนนนท์ฯ พิจารณารอบด้านสอดคล้องกับปัจจัยสำคัญหลายมิติ คาดอัตราค่าโดยสารรถไฟฟ้าสายสีส้มส่วนตะวันออกฯ เริ่มต้น 15 บาท และสูงสุด 45 บาท 


วันพุธที่ 27 มกราคม 2564
พิมพ์
รฟม. แจงค่าโดยสารโครงการรถไฟฟ้าสายสีส้ม ช่วงบางขุนนนท์ฯ พิจารณารอบด้านสอดคล้องกับปัจจัยสำคัญหลายมิติ คาดอัตราค่าโดยสารรถไฟฟ้าสายสีส้มส่วนตะวันออกฯ เริ่มต้น 15 บาท และสูงสุด 45 บาท
รฟม. แจงค่าโดยสารโครงการรถไฟฟ้าสายสีส้ม ช่วงบางขุนนนท์ฯ พิจารณารอบด้านสอดคล้องกับปัจจัยสำคัญหลายมิติ คาดอัตราค่าโดยสารรถไฟฟ้าสายสีส้มส่วนตะวันออกฯ เริ่มต้น 15 บาท และสูงสุด 45 บาท
วันนี้ (28 ม.ค.64) นายภคพงศ์  ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย ชี้แจงถึงข้อเท็จจริงที่กล่าวอ้างเกี่ยวกับการกำหนดอัตราค่าโดยสาร โครงการรถไฟฟ้าสายสีส้ม ช่วงบางขุนนนท์ฯ ว่า เอกสารสำหรับคัดเลือกเอกชนร่วมลงทุน (RFP) โครงการรถไฟฟ้าสายสีส้มฯ ได้ระบุอัตราค่าโดยสารพื้นฐานอ้างอิง ณ วันที่ 1 มกราคม 2566 เริ่มต้นที่ 17 บาท คิดค่าโดยสารตามระยะทาง 3 – 4 บาท/สถานี  มีอัตราค่าโดยสารสูงสุด 62 บาท เมื่อผู้โดยสารเดินทางตั้งแต่ 12 สถานีขึ้นไป ซึ่งเป็นอัตราค่าโดยสารที่ใช้ในการจัดทำรายงานการศึกษาวิเคราะห์โครงการฯ (รายงาน PPP) ของ รฟม. ที่มีสมมติฐานกำหนดเปิดเดินรถไฟฟ้าสายสีส้มส่วนตะวันออกฯ ในปี พ.ศ. 2566 - 2567 ซึ่งคำนวณตามมาตรฐาน MRT Assessment Standardization
สำหรับการที่เอกสาร RFP ระบุอัตราค่าโดยสารดังข้างต้น มีจุดประสงค์เพื่อเป็นข้อมูลพื้นฐานสำหรับเอกชนทุกรายใช้อ้างอิงในการประเมินรายได้ของเอกชนเพื่อจัดทำข้อเสนอการร่วมลงทุนโครงการฯ ด้วยสมมติฐานเดียวกัน ดังนั้นอัตราค่าโดยสารข้างต้น จึงไม่ใช่อัตราค่าโดยสารที่ รฟม. จะประกาศใช้อย่างเป็นทางการตามที่ปรากฏเป็นข่าว โดย รฟม.คาดการณ์อัตราค่าโดยสารสายสีส้มส่วนตะวันออกฯ ในอัตราเริ่มต้น 15 บาท และสูงสุด 45 บาท
อย่างไรก็ตาม เมื่อการคัดเลือกเอกชนร่วมลงทุนฯ ในขั้นตอนการประเมินข้อเสนอของเอกชนแล้วเสร็จ รฟม. จะเจรจากับเอกชนผู้ผ่านการประเมินสูงสุด เพื่อกำหนดอัตราค่าโดยสารเป็นพื้นฐานอัตราเดียวกันกับรถไฟฟ้าสายอื่นของ รฟม.ที่อ้างอิงตามมาตรฐาน MRT Assessment Standardization ปรับอัตราโดยอ้างอิงดัชนีราคาผู้บริโภคตามที่เกิดขึ้นจริง และเก็บค่าแรกเข้าเพียงครั้งเดียวเมื่อผู้โดยสารเดินทางข้ามสายในโครงข่ายรถไฟฟ้าของ รฟม.  ทั้งนี้ยืนยันว่าการกำหนดอัตราค่าโดยสารรถไฟฟ้าที่เหมาะสม มีปัจจัยสำคัญที่เกี่ยวข้องหลายมิติ เช่น พฤติกรรมการเดินทางของผู้โดยสาร ระยะเดินทางเฉลี่ยของผู้โดยสาร ความเต็มใจในการจ่ายค่าโดยสารของประชาชน (Willingness to pay) เป็นต้น ซึ่ง รฟม.ต้องพิจารณาอย่างรอบด้าน
--------------------

ที่มา : https://www.thaigov.go.th/news/contents/details/38641