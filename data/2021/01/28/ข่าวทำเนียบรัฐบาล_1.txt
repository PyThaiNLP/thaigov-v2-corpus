รัฐบาลไทย-ข่าวทำเนียบรัฐบาล-ครม. เคาะโครงการพัฒนาเพื่อเสริมความมั่นคง บ้านโป่งน้ำร้อน พ.ศ. 2564 – 2565 บูรณาการการพัฒนากับความมั่นคงตามแนวชายแดน 


วันพุธที่ 27 มกราคม 2564
พิมพ์
ครม. เคาะโครงการพัฒนาเพื่อเสริมความมั่นคง บ้านโป่งน้ำร้อน พ.ศ. 2564 – 2565 บูรณาการการพัฒนากับความมั่นคงตามแนวชายแดน
ครม. เคาะโครงการพัฒนาเพื่อเสริมความมั่นคง บ้านโป่งน้ำร้อน พ.ศ. 2564 – 2565 บูรณาการการพัฒนากับความมั่นคงตามแนวชายแดน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 26 มกราคม 2564 ว่า ครม. รับทราบโครงการพัฒนาเพื่อเสริมความมั่นคงเฉพาะพื้นที่บ้านโป่งน้ำร้อน (พ.ศ. 2564 – 2565) ซึ่งเป็นการดำเนินการภายใต้แผนการพัฒนาพื้นที่เพื่อเสริมสร้างความมั่นคงของชาติ (พ.ศ. 2562 – 2565) เพื่อช่วยเหลือและพัฒนาคุณภาพชีวิตให้กับประชาชนตามแนวคิดการบูรณาการงานความมั่นคงควบคู่กับงานพัฒนาในพื้นที่เป้าหมาย โดยมีกองบัญชาการป้องกันชายแดนจันทบุรีและตราด กองทัพเรือ และกรมชลประทาน กระทรวงเกษตรและสหกรณ์ เป็นผู้รับผิดชอบโครงการ
โครงการนี้ ดำเนินการในพื้นที่บริเวณคลองยุทธศาสตร์เพื่อดักรถถังตามแนวชายแดนที่มีอยู่เดิม ช่วงบ้านคลองใหญ่ถึงเขาหนองบัว ตำบลคลองใหญ่ อำเภอโป่งน้ำร้อน จังหวัดจันทบุรี ระยะทางรวม 3,200 เมตร โดยมีวัตถุประสงค์เพื่อ 1) ปรับปรุงและพัฒนาคลองยุทธศาสตร์ให้เป็นแหล่งเก็บน้ำเพื่ออุปโภคบริโภค การเกษตร รวมถึงบรรเทาปัญหาภัยแล้งและอุทกภัยในพื้นที่ 2) สนับสนุนการพัฒนาอาชีพของประชาชน โดยใช้ประโยชน์จากระบบชลประทานอย่างสมบูรณ์ 3) พัฒนาเส้นทางคมนาคมในพื้นที่เชื่อมต่อกับจุดผ่านแดนถาวรบ้านผักกาด อำนวยความความสะดวกในการขนส่งสินค้า 4)ปรับปรุงทัศนียภาพและเพิ่มพื้นที่สีเขียวบริเวณรอบคลองยุทธศาสตร์ให้เป็นแหล่งท่องเที่ยวเชิงนิเวศของชุมชน  สำหรับวิธีการดำเนินโครงการมีดังนี้ 1) การเก็บกู้ทุ่นระเบิดที่อาจหลงเหลือในพื้นที่ 2) เตรียมพื้นที่และขุดลอกคลองยุทธศาสตร์ ความยาว 3,200 เมตร ให้เป็นแหล่งเก็บน้ำ 3) ขุดคลองขนาดเล็ก ความยาว 300 เมตร เพื่อเชื่อมต่อกับแหล่งต้นน้ำคลองโอลำเจียก 4) สร้างถนนลาดยาง ความยาว 1,033 เมตร ขนานตามแนวคลองเพื่อใช้เป็นเส้นทางสัญจรเชื่อมกับถนนไปจุดผ่านแดนถาวรบ้านผักกาด 5) ก่อสร้างอาคารบังคับน้ำบ้านคลองใหญ่และขุดสระเก็บน้ำแบบแก้มลิง สามารถเก็บกักน้ำได้ 80,254 ลูกบาศก์เมตรต่อปี และ 6) ปล่อยพันธุ์ปลาและพันธุ์สัตว์น้ำในคลองยุทธศาสตร์พร้อมทั้งปรับปรุงทัศนียภาพถนนเลียบคลองยุทธศาสตร์ ในส่วนของงบประมาณโครงการมาจากกองทัพเรือ องค์การบริหารส่วนจังหวัดจันทบุรี กรมชลประทาน และเทศบาลตำบลคลองใหญ่ โดยใช้งบประมาณรวมทั้งสิ้น 37.05 ล้านบาท
นางสาวรัชดา กล่าวเพิ่มเติมว่า เมื่อโครงการนี้แล้วเสร็จ จะเป็นประโยชน์อย่างยิ่งในการพัฒนาคุณภาพชีวิตของประชาชนในพื้นที่  โดยมีปริมาณน้ำสำหรับอุปโภคบริโภคและการทำเกษตรเพิ่มขึ้นปีละ 304,900 ลูกบาศก์เมตร พื้นที่เกษตรกรรมได้ประโยชน์ประมาณ 1,500 ไร่ มีแหล่งท่องเที่ยวเชิงนิเวศ และสามารถใช้เส้นทางคมนาคมเพื่อขนส่งผลผลิตการเกษตรและผลิตภัณฑ์ชุมชนออกสู่ตลาดได้อย่างรวดเร็ว นอกจากนี้ ยังคงสภาพคลองยุทธศาสตร์ซึ่งเป็นยุทธวิธีตั้งรับทางทหารให้มีความพร้อมสามารถใช้งานได้จริง

ที่มา : https://www.thaigov.go.th/news/contents/details/38635