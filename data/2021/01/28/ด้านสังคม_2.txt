รัฐบาลไทย-ข่าวทำเนียบรัฐบาล-สธ.ส่งรถวิเคราะห์ผลด่วนพิเศษพระราชทาน เสริมกำลังค้นหาผู้ติดเชื้อสมุทรสาคร รู้ผลเร็วใน 3 ชม.


วันพุธที่ 27 มกราคม 2564
พิมพ์
สธ.ส่งรถวิเคราะห์ผลด่วนพิเศษพระราชทาน เสริมกำลังค้นหาผู้ติดเชื้อสมุทรสาคร รู้ผลเร็วใน 3 ชม.
ปลัดกระทรวงสาธารณสุข สำนึกในพระมหากรุณาธิคุณ ได้พระราชทาน “รถวิเคราะห์ผลด่วนพิเศษ” ใช้งานคู่กับรถเก็บตัวอย่างชีวนิรภัยพระราชทาน เสริมกำลังการค้นหาเชิงรุกที่จังหวัดสมุทรสาคร ตรวจวิเคราะห์ผลได้ในพื้นที่ ทราบผลเร็วภายใน 3 ชั่วโมง
ปลัดกระทรวงสาธารณสุข สำนึกในพระมหากรุณาธิคุณ ได้พระราชทาน “รถวิเคราะห์ผลด่วนพิเศษ” ใช้งานคู่กับรถเก็บตัวอย่างชีวนิรภัยพระราชทาน เสริมกำลังการค้นหาเชิงรุกที่จังหวัดสมุทรสาคร ตรวจวิเคราะห์ผลได้ในพื้นที่ ทราบผลเร็วภายใน 3 ชั่วโมง เพิ่มประสิทธิภาพการป้องกันควบคุมโรค
นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า ด้วยพระมหากรุณาธิคุณของพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ที่ทรงติดตามสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) อย่างใกล้ชิด ทรงให้ความสำคัญการตรวจทางห้องปฏิบัติการที่จำเป็นต้องดำเนินการให้รวดเร็วยิ่งขึ้น เพื่อให้ทราบผลและจำนวนผู้ติดเชื้อ สามารถออกมาตรการหรือควบคุมสถานการณ์ได้อย่างทันท่วงที โดยได้พระราชทาน “รถวิเคราะห์ผลด่วนพิเศษ” ต้นแบบ ให้กระทรวงสาธารณสุขใช้งานคู่กับรถเก็บตัวอย่างชีวนิรภัยพระราชทาน ค้นหาเชิงรุกแบบเบ็ดเสร็จในพื้นที่ ทราบผลรวดเร็ว แม่นยำ
นายแพทย์เกียรติภูมิกล่าวต่อว่า ในวันนี้ได้มอบหมายให้สถาบันป้องกันควบคุมโรคเขตเมือง นำรถวิเคราะห์ผลด่วนพิเศษ 1 คัน และรถเก็บตัวอย่างชีวนิรภัยพระราชทาน 3 คัน พร้อมนักเทคนิคการแพทย์จิตอาสา ลงทำงานในพื้นที่จังหวัดสมุทรสาครจนกว่าสถานการณ์จะคลี่คลาย เพื่อเสริมกำลังในการค้นหาผู้ติดเชื้อเชิงรุก เก็บตัวอย่างและวิเคราะห์ผลการตรวจในพื้นที่ ทราบผลภายใน 3 ชั่วโมง โดยไม่ต้องส่งไปตรวจที่ศูนย์วิทยาศาสตร์การแพทย์หรือห้องปฏิบัติการโรงพยาบาล มีความปลอดภัยต่อบุคลากรทางการแพทย์ สามารถตรวจได้ 800 -1,000 ตัวอย่างต่อวัน ด้วยเทคนิคการเพิ่มปริมาณสารพันธุกรรมดีเอ็นเอด้วยปฏิกิริยาโพลีเมอเรส หรือ RT-PCR (Real Time Polymerase Chain Reaction) ช่วยให้ค้นหาผู้ติดเชื้อได้รวดเร็ว เพิ่มประสิทธิภาพการป้องกันควบคุมโรค
ทั้งนี้ รถวิเคราะห์ผลด่วนพิเศษ เป็นห้องปฏิบัติการเคลื่อนที่ มีพื้นที่ใช้สอย 16.8 ตารางเมตร (7 เมตร x 2.4 เมตร) ภายในประกอบด้วย  3 ห้องหลัก ได้แก่ ห้องสกัดสารพันธุกรรม ห้องเตรียมน้ำยาวิเคราะห์ และห้องวิเคราะห์ผลด้วยเทคนิค PCR มีห้องบัฟเฟอร์ควบคุมและป้องกันการรั่วไหลของเชื้อโรค พร้อมกับเครื่องมือที่ติดตั้งภายในรถ ได้แก่ ตู้ปลอดเชื้อ, ตู้ปฏิบัติงานพีซีอาร์ (PCR cabinet), เครื่องสกัดสารพันธุกรรมอัตโนมัติ, เครื่อง RT- PCR,ตู้แช่แข็ง -20 องศาเซลเซียส, ตู้ทำความเย็น 4 องศาเซลเซียส, ช่องส่งตัวอย่าง, เครื่องเขย่าผสมสาร, เครื่องปั่นเหวี่ยงตกตะกอน, ไมโครปิเปต (Micropipette), ระบบยูวีฆ่าเชื้อ, ระบบสื่อสารสองทาง, ระบบกล้องวงจรปิด และเครื่องล้างมือแอลกอฮอล์อัตโนมัติ
******************************** 27 มกราคม 2564

ที่มา : https://www.thaigov.go.th/news/contents/details/38650