รัฐบาลไทย-ข่าวทำเนียบรัฐบาล-จัดการประชุมหารือแนวทางการดำเนินงานโครงการพัชรสุธาคชานุรักษ์ ในเขตพื้นที่ป่ารอยต่อ 5 จังหวัด ภาคตะวันออก


วันพุธที่ 27 มกราคม 2564
จัดการประชุมหารือแนวทางการดำเนินงานโครงการพัชรสุธาคชานุรักษ์ ในเขตพื้นที่ป่ารอยต่อ 5 จังหวัด ภาคตะวันออก
กระทรวงเกษตรฯ จัดการประชุมหารือแนวทางการดำเนินงานโครงการพัชรสุธาคชานุรักษ์ ในเขตพื้นที่ป่ารอยต่อ 5 จังหวัด ภาคตะวันออก
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมหารือแนวทางการดำเนินงานโครงการพัชรสุธาคชานุรักษ์ ณ ห้องประชุมศูนย์เทคโนโลยีและการสื่อสาร กระทรวงเกษตรและสหกรณ์ โดยมีผู้อำนวยการกองประสานงานโครงการพระราชดำริ เกษตรและสหกรณ์จังหวัด ในเขตพื้นที่ป่ารอยต่อ 5 จังหวัด ได้แก่ จังหวัดชลบุรี จังหวัดระยอง จังหวัดฉะเชิงเทรา จังหวัดจันทบุรี จังหวัดสระแก้ว และผู้ที่เกี่ยวข้อง เข้าร่วมประชุมผ่านระบบโปรแกรม Zoom โดยมีเรื่องแจ้งให้ที่ประชุมทราบและพิจารณาร่วมกัน ดังนี้
1) การมอบหมายสำนักงานเกษตรและสหกรณ์จังหวัดทั้ง 5 จังหวัด ดำเนินการกำหนดพื้นที่และกลุ่มเป้าหมายที่จะดำเนินงานและประสานหน่วยงานที่เกี่ยวข้องในพื้นที่ เพื่อเตรียมแผนดำเนินการพัฒนาและส่งเสริมอาชีพด้านเกษตรกรรมของเกษตรกรต้นแบบ ในหมู่บ้านหลักและหมู่บ้านขยายผลตามโครงการฯ เพื่อเป็นการสร้างความสมดุลระหว่างคนและช้างป่าในพื้นที่
2) การจัดทำแผนการปฏิบัติงานประจำปี 2564 - 2565 และแผนยุทธศาสตร์ 5 ปี ระหว่างปี 2564 - 2568 ตามแผนแม่บทสร้างความสมดุลระหว่างคนและช้างป่า ภายใต้โครงการพัชรสุธาคชานุรักษ์ ของกระทรวงเกษตรและสหกรณ์ เพื่อร่วมกันผลักดันและขับเคลื่อนโครงการฯ ในการส่งเสริมและปรับเปลี่ยนเมนูอาชีพทางเลือกด้านการเกษตรที่เหมาะสมให้เป็นรูปธรรมมากยิ่งขึ้นและเกิดความยั่งยืนต่อไป

ที่มา : https://www.thaigov.go.th/news/contents/details/38657