รัฐบาลไทย-ข่าวทำเนียบรัฐบาล-“วราวุธ” ไลฟ์สด กระตุ้นสังคมจัดการขยะพลาสติก รุก กลุ่มธุรกิจร้านกาแฟ ร่วมขับเคลื่อน “ร้านกาแฟสีเขียว”


วันพุธที่ 27 มกราคม 2564
“วราวุธ” ไลฟ์สด กระตุ้นสังคมจัดการขยะพลาสติก รุก กลุ่มธุรกิจร้านกาแฟ ร่วมขับเคลื่อน “ร้านกาแฟสีเขียว”
“วราวุธ” ไลฟ์สด กระตุ้นสังคมจัดการขยะพลาสติก รุก กลุ่มธุรกิจร้านกาแฟ ร่วมขับเคลื่อน “ร้านกาแฟสีเขียว”
วันนี้ (27 ม.ค. 2564) เวลา 8.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ไลฟ์สด กิจกรรม “Green Coffee Shop By Top Varawut” ผ่านเฟซบุ๊กแฟนเพจกรมส่งเสริมคุณภาพสิ่งแวดล้อม เดินหน้าเร่งสปีด กระตุ้นสังคม ลดละเลิกพลาสติกแบบใช้ครั้งเดียว ชวนกลุ่มธุรกิจร้านกาแฟและคอกาแฟทั่วประเทศ  ร่วมปรับเปลี่ยน “วิถีชีวิตใหม่ ใส่ใจสิ่งแวดล้อม” ขับเคลื่อนร้านกาแฟที่เป็นมิตรกับสิ่งแวดล้อม (Green Coffee Shop) โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหาร ทส. เข้าร่วม ณ NANA Coffee Roasters Ari สาขาอารีย์ กทม.
นายวราวุธ ศิลปอาชา ได้กล่าวถึงกลุ่มธุรกิจร้านกาแฟที่เป็นอีกหนึ่งภาคีเครือข่ายสำคัญที่จะมีส่วนช่วยลดการใช้พลาสติก ลดการปลดปล่อยคาร์บอน ด้วยพบว่า กลุ่มธุรกิจร้านกาแฟและตลาดกาแฟในประเทศไทยมีการเติบโตทางเศรษฐกิจ และมีแนวโน้มเพิ่มขึ้นจากพฤติกรรมการบริโภค และเข้าถึงประชาชนในทุกระดับ โดยในแต่ละปี ประเทศไทยมีปริมาณขยะมูลฝอยประเภทแก้วพลาสติกแบบใช้ครั้งเดียว ถึง 9,750 ล้านใบ และหลอดพลาสติกอีก 5 พันล้านหลอด ประกอบกับ แก้วพลาสติกและหลอดพลาสติก เป็นพลาสติกเป้าหมาย 2 ใน 4 ชนิดที่จะเลิกใช้ภายในปีหน้า จึงเป็นโอกาสดีที่จะร่วมมือกันส่งเสริมการผลิต การบริการ และการบริโภคที่เป็นมิตรกับสิ่งแวดล้อม ปรับเปลี่ยนรูปแบบการให้บริการและการบริโภควิถีใหม่ ที่ใส่ใจสิ่งแวดล้อม คำนึงถึงการใช้ประโยชน์จากทรัพยากรอย่างคุ้มค่าและเกิดประโยชน์สูงสุด
"การแก้ปัญหาสิ่งแวดล้อมต้องใช้เวลา และต้องเริ่มตั้งแต่ต้นทาง ซึ่งหากจะให้เห็นผลมากที่สุด ประชาชนต้องมีส่วนร่วมในการปรับเปลี่ยนพฤติกรรมการใช้ชีวิต โดยวินัย เริ่มต้นได้ง่ายๆที่บ้านของเรา อาทิ การใช้วัสดุที่เป็นมิตรกับสิ่งแวดล้อม การคัดแยกขยะ พร้อมทำความสะอาดขยะเบื้องต้น เพื่อให้ขยะเข้าสู่กระบวนการรีไซเคิลได้อย่างมีประสิทธิภาพมากขึ้น" รมว.ทส.กล่าว
ในโอกาสนี้ ขอเชิญชวนผู้ประกอบการร้านกาแฟและคอกาแฟทั่วประเทศมาร่วมเป็นพลังสำคัญในการขับเคลื่อนร้านกาแฟที่เป็นมิตรกับสิ่งแวดล้อม (Green Coffee Shop) ใช้ทรัพยากรอย่างคุ้มค่า ให้เกิดประโยชน์สูงสุด จัดการขยะตั้งแต่ต้นทาง คัดแยกขยะและนำกลับเข้าสู่กระบวนการรีไซเคิล หมุนเวียนกลับมาใช้ประโยชน์ใหม่ ด้วยระบบเศรษฐกิจหมุนเวียน (Circular Economy) ซึ่งจะมีการประกาศเจตนารมณ์แสดงพลังความร่วมมือกันอย่างจริงจังและเข้มข้นในเดือนกุมภาพันธ์ ทั้งนี้ ผู้ประกอบการร้านกาแฟทั่วประเทศที่สนใจ สามารถสอบถามรายละเอียดเพิ่มเติมได้ที่ กองส่งเสริมและเผยแพร่ กรมส่งเสริมคุณภาพสิ่งแวดล้อม หมายเลขโทรศัพท์ 0 2278 8453 หรือ E-Mail : campaign.deqp@gmail.com

ที่มา : https://www.thaigov.go.th/news/contents/details/38636