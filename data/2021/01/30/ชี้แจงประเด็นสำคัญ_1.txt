รัฐบาลไทย-ข่าวทำเนียบรัฐบาล-กระทรวงศึกษาธิการ ชี้แจงข้อเรียกร้องให้ลดค่าเทอม บรรเทาความเดือดร้อนผู้ปกครอง  ในช่วงสถานการณ์ โควิด-19


วันศุกร์ที่ 29 มกราคม 2564
พิมพ์
กระทรวงศึกษาธิการ ชี้แจงข้อเรียกร้องให้ลดค่าเทอม บรรเทาความเดือดร้อนผู้ปกครอง  ในช่วงสถานการณ์ โควิด-19
กระทรวงศึกษาธิการ ชี้แจงข้อเรียกร้องให้ลดค่าเทอม บรรเทาความเดือดร้อนผู้ปกครอง  ในช่วงสถานการณ์ โควิด-19
วันจันทร์ที่ 25 มกราคม พ.ศ. 2564   นายอรถพล ตรึกตรอง เลขาธิการคณะกรรมการส่งเสริมการศึกษาเอกชน (สช.)
ชี้แจง ได้ให้คณะทำงานเร่งตรวจสอบการเก็บค่าธรรมเนียมของโรงเรียนเอกชนทุกโรงเรียนว่า โรงเรียนใดอยู่ในข่ายที่แสวงหากำไรเกินควรหรือไม่  ได้มีหนังสือถึง ศึกษาธิการจังหวัดทุกจังหวัด (ยกเว้น ศธจ.กรุงเทพมหานคร  ปัตตานี ยะลา นราธิวาส สตูล สงขลา และ ผอ. สช. 5 จังหวัดชายแดนใต้) และผู้รับใบอนุญาตโรงเรียนเอกชนในระบบ ให้สถานศึกษาในสังกัดและในกํากับของกระทรวงศึกษาธิการปิดเรียนด้วยเหตุพิเศษและการคืนค่าธรรมเนียมการศึกษาให้แก่ผู้ปกครอง ให้โรงเรียนพิจารณา ดังนี้  1. ค่าธรรมเนียมการศึกษารายการใดที่โรงเรียนจัดเก็บจากผู้ปกครองและไม่จําเป็นต้อง ใช้จ่ายเนื่องจากปิดเรียนด้วยเหตุพิเศษ ควรพิจารณาคืนตามสัดส่วนที่เป็นจริง ได้แก่  ค่าอาหารและค่าอาหารว่าง  ค่าทัศนศึกษาเป็นต้น  รายการค่าธรรมเนียมอื่นรายการใดที่โรงเรียนจัดเก็บจากผู้ปกครองไม่ได้ดําเนินการใด ควรพิจารณาคืนตามความเหมาะสม ได้แก่ ค่าเรียนคอมพิวเตอร์/ค่าอินเตอร์เน็ต/ค่าใช้บริการ ICT   ค่าเรียนเสริมภาษาต่างประเทศ   ค่าซักฟอก  ค่าเรียนว่ายน้ำ
นายสุเทพ  แก่งสันเทียะ เลขาธิการคณะกรรมการการอาชีวศึกษา กระทรวงศึกษาธิการ ได้ยื่นขอการสนับสนุนค่าบำรุงการศึกษา (ค่าหน่วยกิต) ให้แก่นักศึกษาระดับประกาศนียบัตรวิชาชีพชั้นสูง (ปวส.) ทุกชั้นปี ทั้งสถานศึกษาอาชีวศึกษาภาครัฐและเอกชนให้ได้รับการสนับสนุนค่าบำรุงการศึกษา ในปีการศึกษา 2564  จำนวน 362,161 คน  อัตราปีการศึกษาละ 5,000 บาท / ต่อคน (2,500บาท/ภาคเรียน) เป็นระยะเวลา 1 ปี ตามโครงการที่มีวัตถุประสงค์เพื่อฟื้นฟูเศรษฐกิจและสังคม เพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 (โควิด-19) ไปแล้ว และขณะนี้อยู่ในระหว่างขั้นตอน และกระบวนการลำดับต่อไป  ทั้งนี้หากได้รับการจัดสรรเงินอุดหนุนดังกล่าว จะช่วยให้นักเรียน นักศึกษาระดับ ปวส. ให้ได้มีโอกาสศึกษาต่อในระดับที่สูงขึ้น และช่วยลดภาระค่าใช้จ่ายของผู้ปกครอง
ศาสตราจารย์สิริฤกษ์  ทรงศิวิไล ปลัดกระทรวงการอุดมศึกษาฯ ให้ความสำคัญเกี่ยวกับเรื่องดังกล่าว โดยได้กำหนดมาตรการให้ความช่วยเหลือผู้ได้รับผลกระทบจากการระบาดของโรคติดเชื้อไวรัสโคโรนา 2019 (COVID-19) ตามประกาศกระทรวงลงวันที่ 12 มีนาคม 2563 ดังนี้  1. ให้สถาบันอุดมศึกษาพิจารณาลดค่าธรรมเนียมต่างๆ ของสถาบันอุดมศึกษาที่เรียกเก็บจากนักศึกษา เป็นกรณีพิเศษ  2. ให้สถาบันอุดมศึกษาพิจารณาปรับลดค่าใช้จ่ายที่ไม่เร่งด่วน และค่าใช้จ่ายอื่นๆ ในการบริหารลงเพื่อนำงบประมาณดังกล่าวไปสนับสนุนการจ้างงานของนักศึกษาและบุคคลทั่วไป ในกิจการของสถาบันอุดมศึกษาตามความเหมาะสม และให้หน่วยงานที่เกี่ยวข้องพิจารณาปรับลดค่าบริการต่างๆ ที่เรียกเก็บจากประชาชน เป็นกรณีพิเศษ  3. ให้หน่วยงานและสถาบันอุดมศึกษาพิจารณากำหนดมาตรการให้ความช่วยเหลือแก่ผู้ได้รับผลกระทบจากเหตุการณ์ดังกล่าวเพิ่มเติมตามความเหมาะสม   เช่น  มหาวิทยาลัยเชียงใหม่ ได้ลดค่าธรรมเนียมการศึกษา จัดตั้งกองทุน 250 ล้าน เพื่อช่วยเหลือนักศึกษาที่ได้รับผลกระทบ แจกซิมฟรี เป็นระยะเวลา 3 เดือน เพื่อการศึกษาแบบออนไลน์  จัดหาคอมพิวเตอร์/แท็ปเล็ต ทั้งแบบให้ยืมใช้งาน หรือแบบซื้อในราคาพิเศษ และลดค่าบำรุงหอพัก ในมหาวิทยาลัย 10% และประสานกับหอนอกเพื่อลดค่าเช่า เป็นต้น  มหาวิทยาลัยธรรมศาสตร์ ได้ขยายเวลาผ่อนผันการชำระค่าเทอมและจัดตั้งกองทุน สนับสนุนการศึกษา เป็นต้น  มหาวิทยาลัยขอนแก่น ได้ผ่อนผันการชำระค่าธรรมเนียมการศึกษา ลดค่าธรรมเนียมหอพัก มหาวิทยาลัยราชภัฏนครราชสีมา จัดตั้งกองทุนสวัสดิการนักศึกษาเพื่อช่วยเหลือนิสิตนักศึกษาที่ได้รับผลกระทบ  ลดค่าเทอม แจกซิมการ์ดเพื่อการเรียนออนไลน์ และจัดการเรียนการสอนแบบผสมผสานตามธรรมชาติของแต่ละรายวิชา  เป็นต้น
....................................................................................................................

ที่มา : https://www.thaigov.go.th/news/contents/details/38702