รัฐบาลไทย-ข่าวทำเนียบรัฐบาล-ลงทะเบียนโครงการเราชนะครึ่งวันแรกกว่า “5 ล้านคน” ระบบลื่นปรื้ด ไม่มีสะดุด


วันศุกร์ที่ 29 มกราคม 2564
พิมพ์
ลงทะเบียนโครงการเราชนะครึ่งวันแรกกว่า “5 ล้านคน” ระบบลื่นปรื้ด ไม่มีสะดุด
กรุงไทยเผยประชาชนสนใจลงทะเบียนโครงการเราชนะจำนวนมาก ยอดลงทะเบียนครึ่งวันแรกกว่า 5 ล้านคน ระบบรองรับได้ ไม่สะดุด สะท้อนศักยภาพที่เตรียมความพร้อมเต็มที่ ชี้ประชาชนทยอยลงทะเบียนได้ไม่มีเต็ม จนถึง 12 ก.พ. ผู้ลงทะเบียนตรวจรับสิทธิได้ 8 ก.พ.
“กรุงไทย”เผยประชาชนสนใจลงทะเบียน “โครงการเราชนะ”จำนวนมาก ยอดลงทะเบียนครึ่งวันแรกกว่า  5 ล้านคน ระบบรองรับได้ ไม่สะดุด สะท้อนศักยภาพที่เตรียมความพร้อมเต็มที่ ชี้ประชาชนทยอยลงทะเบียนได้ “ไม่มีเต็ม” จนถึง 12 กุมภาพันธ์ ผู้ลงทะเบียนตรวจรับสิทธิได้ 8 กุมภาพันธ์ และเริ่มใช้สิทธิ 18 กุมภาพันธ์นี้
นายผยง ศรีวณิช กรรมการผู้จัดการใหญ่ ธนาคารกรุงไทย  เปิดเผยว่า ธนาคารได้เตรียมความพร้อมทุกด้านอย่างเต็มที่ สำหรับการเปิดรับลงทะเบียนโครงการเราชนะ โดยการลงทะเบียนวันแรกสำหรับประชาชนทั่วไป ผ่านเว็บไซต์ www.เราชนะ.com ในวันที่ 29 กุมภาพันธ์ 2564 ที่เปิดรับลงทะเบียนตั้งแต่เวลา 06.00 น. มีประชาชนสนใจเข้ามาลงทะเบียนจำนวนมาก  ในช่วงเช้ามียอดการลงทะเบียนแล้วจำนวน  5 ล้านคน ซึ่งระบบมีศักยภาพสามารถรองรับได้ ไม่มีปัญหาแต่อย่างใด
ทั้งนี้ ประชาชนสามารถทยอยเข้ามาลงทะเบียนผ่าน เว็บไซต์ www.เราชนะ.com ได้เรื่อยๆ  ตั้งแต่เวลา 06.00 – 23.00 น . จนถึงวันที่ 12 กุมภาพันธ์ 2564 โดยประชาชนไม่จำเป็นต้องรีบลงทะเบียนในวันแรก เนื่องจากไม่ได้จำกัดจำนวนผู้ได้รับสิทธิ ไม่มีเต็ม และไม่มีการปิดรับลงทะเบียนก่อนกำหนด ซึ่งหลังจากลงทะเบียนแล้ว เริ่มทยอยตรวจสอบสิทธิได้ตั้งแต่วันที่ 8 กุมภาพันธ์ 2564 เป็นต้นไป หากได้รับสิทธิวงเงินจะเข้าในแอปพลิเคชันเป๋าตัง สัปดาห์ละ 1,000 บาท  จนครบวงเงิน 7,000 บาท และเริ่มใช้ได้ตั้งแต่วันที่ 18 กุมภาพันธ์ 2564  และสามารถสะสมใช้ได้ถึงวันที่ 31 พฤษภาคม 2564
อย่างไรก็ตาม การเปิดลงทะเบียนผ่านเว็บไซต์นั้น เป็นช่องทางสำหรับประชาชนทั่วไปที่ไม่ได้ถือบัตรสวัสดิการแห่งรัฐ  และไม่ได้เข้าร่วมโครงการคนละครึ่ง โครงการเราเที่ยวด้วยกันเท่านั้น   ซึ่งทั้ง 2 กลุ่มนี้ ไม่ต้องลงทะเบียนเพื่อเข้าร่วมโครงการแต่อย่างใด
สำหรับกลุ่มผู้ถือบัตรสวัสดิการแห่งรัฐ จะได้รับวงเงินเยียวยาโดยอัตโนมัติได้รับวงเงินเข้าบัตรเป็นรายสัปดาห์ จำนวนสัปดาห์ละ 675 บาท หรือ 700 บาท เริ่มเข้าวันแรก 5 กุมภาพันธ์ 2564 สามารถสะสมได้ถึง 31 พฤษภาคม 2564  ส่วนกลุ่มที่ได้รับสิทธิโครงการคนละครึ่ง และเราเที่ยวด้วยกัน  ไม่ต้องลงทะเบียน แต่ต้องดำเนินการตรวจสอบสิทธิผ่าน www.เราชนะ.com และแอปพลิเคชันเป๋าตัง ซึ่งจะเปิดให้ตรวจสอบสิทธิได้ตั้งแต่วันที่ 5 กุมภาพันธ์ 2564 เป็นต้นไป หากได้รับสิทธิวงเงินจะเข้าในแอปพลิเคชันเป๋าตัง สัปดาห์ละ 1,000 บาท  เริ่มใช้ได้ตั้งแต่วันที่ 18 กุมภาพันธ์ 2564 สะสมใช้ได้จนถึงวันที่  31 พฤษภาคม 2564
“โครงการเราชนะมุ่งให้ความช่วยเหลือเยียวยากลุ่มที่ได้รับผลกระทบอย่างทั่วถึง ประชาชนสามารถทยอยดำเนินการได้ทั้งกลุ่มที่ต้องลงทะเบียนรับสิทธิ และกลุ่มที่ต้องตรวจสอบสิทธิ ไม่จำเป็นต้องรีบดำเนินการในวันแรก เนื่องจากโครงการ ไม่มีเต็ม และไม่มีการปิดลงทะเบียนก่อนกำหนด”
ทั้งนี้ ประชาชนสามารถใช้สิทธิโครงการเราชนะกับร้านอาหาร และร้านค้าทั่วไป เช่นเดียวกับโครงการคนละครึ่ง และยังสามารถใช้สิทธิกับร้านบริการ เช่น ร้านตัดผม ร้านนวดสปา และคลินิกทำฟัน รวมถึงสามารถใช้สิทธิกับการเดินทางขนส่ง ทั้งมอเตอร์ไซค์รับจ้าง แท็กซี่ ตุ๊กตุ๊ก รถเมล์ รถตู้ให้บริการ และรถสองแถวได้ โดยร้านค้า ร้านบริการ และผู้ให้บริการรถเดินทางขนส่ง สามารถสมัครเข้าร่วมโครงการเราชนะได้ที่ www.เราชนะ.com  โดยเลือกเมนู "สมัครเข้าร่วมโครงการเราชนะ สำหรับร้านค้า" แล้วกรอกข้อมูลร้านค้า เมื่อสมัครสำเร็จ ให้ดาวน์โหลดแอปพลิเคชัน “ถุงเงิน” ไว้สำหรับใช้รับการชำระเงิน จากแอปพลิเคชันเป๋าตัง
ทีม Marketing Strategy
โทร 0-2208-4174-8

ที่มา : https://www.thaigov.go.th/news/contents/details/38735