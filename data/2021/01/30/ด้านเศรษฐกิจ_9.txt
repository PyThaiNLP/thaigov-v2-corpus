รัฐบาลไทย-ข่าวทำเนียบรัฐบาล-พันธบัตรรัฐบาลเพื่อความยั่งยืน (Sustainability Bond) ของประเทศไทย เดินหน้าคว้ารางวัลระดับภูมิภาคอย่างต่อเนื่อง


วันศุกร์ที่ 29 มกราคม 2564
พิมพ์
พันธบัตรรัฐบาลเพื่อความยั่งยืน (Sustainability Bond) ของประเทศไทย เดินหน้าคว้ารางวัลระดับภูมิภาคอย่างต่อเนื่อง
พันธบัตรรัฐบาลเพื่อความยั่งยืน (Sustainability Bond) ของประเทศไทยได้รับรางวัล Best Sustainability Bond ระดับภูมิภาคประจำปี พ.ศ. 2563 ในการจัดอันดับ Deals of the Year - Triple A Sustainable Capital Markets Regional Awards 2020 ของสำนักข่าว The Asset
พันธบัตรรัฐบาลเพื่อความยั่งยืน (Sustainability Bond) ของประเทศไทย เดินหน้าคว้ารางวัลระดับภูมิภาคอย่างต่อเนื่อง
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า พันธบัตรรัฐบาลเพื่อความยั่งยืน (Sustainability Bond) ของประเทศไทยได้รับรางวัล Best Sustainability Bond ระดับภูมิภาคประจำปี พ.ศ. 2563 ในการจัดอันดับ Deals of the Year - Triple A Sustainable Capital Markets Regional Awards 2020 ของสำนักข่าว The Asset
กระทรวงการคลัง โดยสำนักงานบริหารหนี้สาธารณะ (สบน.) เริ่มออก Sustainability Bond ครั้งแรกในปีงบประมาณ พ.ศ. 2563 และได้มีการออกอย่างต่อเนื่อง เพื่อนำเม็ดเงินระดมทุนที่ได้ไปใช้สำหรับโครงการที่เป็นมิตรต่อสิ่งแวดล้อม ตลอดจนโครงการช่วยเหลือ เยียวยา และบรรเทาความเดือดร้อนแก่ผู้ที่ได้รับผลกระทบจากการระบาดของเชื้อไวรัสโคโรนาสายพันธุ์ใหม่ 2019 (Covid-19) จนในปัจจุบันมีวงเงินคงค้างอยู่ที่ 65,000 ล้านบาท และมีแผนที่จะดำเนินการออก Sustainability Bond ต่อไปเพื่อให้มียอดเงินคงค้างขั้นต่ำอยู่ในระดับ 100,000 ล้านบาท เพื่อสร้างสภาพคล่องให้แก่พันธบัตรดังกล่าวในตลาดตราสารหนี้ และสนับสนุนการพัฒนาตลาด ESG Bond ให้ยั่งยืน
นอกจากนี้ เมื่อวันที่ 21 มกราคม 2564 ที่ผ่านมาธนาคาร JP Morgan ได้นำ Sustainability Bond ของประเทศไทย (ESGLB35DA) เข้าไปคำนวณรวมดัชนี Government Bond Index - Emerging Market (GBI-EM Index) เนื่องจากธนาคาร JP Morgan เห็นว่า Sustainability Bond เป็น Benchmark Bond ที่มีสภาพคล่องอยู่ในระดับที่ดีและเพียงพอสำหรับรองรับการซื้อ-ขายในตลาดรอง ซึ่งสอดคล้องกับหลักเกณฑ์การจัดทำ GBI-EM Index ดังกล่าว
ในการนี้  สบน. ขอขอบคุณผู้มีส่วนเกี่ยวข้องทุกรายที่ได้เข้ามามีส่วนร่วมและช่วยให้ประเทศไทยได้รับรางวัลในครั้งนี้ สบน. คาดหวังเป็นอย่างยิ่งว่าการพัฒนา Sustainability Bond จะเป็นก้าวที่สำคัญในการส่งเสริมให้ทุกภาคส่วนของประเทศไทยตระหนักถึงการแก้ปัญหาด้านสิ่งแวดล้อมและสังคม ตลอดจนมีส่วนร่วมในการผลักดันประเทศไทยให้บรรลุเป้าหมายการพัฒนาอย่างยั่งยืนทั้ง 17 ด้าน (Sustainable Development Goals) ขององค์กรสหประชาชาติต่อไป
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 02 271 7999 ต่อ 5810

ที่มา : https://www.thaigov.go.th/news/contents/details/38715