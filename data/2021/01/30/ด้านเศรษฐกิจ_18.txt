รัฐบาลไทย-ข่าวทำเนียบรัฐบาล-“สุริยะ”สั่ง กรอ.ปรับกฎหมายคุมโรงงานปล่อยมลพิษอากาศ คาดโรงงานกว่า 600 โรง ต้องติดเซนเซอร์ปลายปล่องรายงานผล 24 ชั่วโมง


วันศุกร์ที่ 29 มกราคม 2564
พิมพ์
“สุริยะ”สั่ง กรอ.ปรับกฎหมายคุมโรงงานปล่อยมลพิษอากาศ คาดโรงงานกว่า 600 โรง ต้องติดเซนเซอร์ปลายปล่องรายงานผล 24 ชั่วโมง
“สุริยะ” สั่งการให้ กรอ. ปรับปรุงประกาศกระทรวงฯ ที่ให้โรงงานประเภทต่างๆ ติดตั้งระบบตรวจสอบคุณภาพอากาศอัตโนมัติ พ.ศ. 2544 จากเดิมที่ใช้บังคับเฉพาะโรงงานในวงจำกัด เป็นครอบคลุมโรงงานที่เข้าข่ายทั่วประเทศ
“สุริยะ” สั่งการให้กรมโรงงานอุตสาหกรรม (กรอ.) ปรับปรุงประกาศกระทรวงฯ ที่ให้โรงงานประเภทต่างๆ ติดตั้งระบบตรวจสอบคุณภาพอากาศอัตโนมัติ พ.ศ. 2544 จากเดิมที่ใช้บังคับเฉพาะโรงงานในวงจำกัด เป็นครอบคลุมโรงงานที่เข้าข่ายทั่วประเทศ สั่งติดเครื่องตรวจวัดมลพิษทางอากาศจากปล่องฯ แบบอัตโนมัติพร้อมรายงานผล 24 ชั่วโมง คาดกว่า 600 โรงงานต้องติดตั้ง หวังหยุดปัญหาฝุ่นละอองขนาดเล็ก (PM2.5) ได้ในระยะยาว
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า จากสถานการณ์ฝุ่นละอองขนาดเล็ก (PM 2.5) ที่กลายเป็นปัญหาในระดับชาติทำให้รัฐบาลเร่งแก้ไขปัญหาเชิงรุก โดยเฉพาะมาตรการเร่งด่วนในภาคอุตสาหกรรม ที่ให้มีการตรวจสอบ เฝ้าระวัง และบังคับใช้กฎหมายกับโรงงานอุตสาหกรรมทั่วประเทศอย่างเข้มงวด พร้อมขอความร่วมมือผู้ประกอบการโรงงานอุตสาหกรรม ตรวจสอบ ควบคุมระบบบำบัดมลพิษทางอากาศให้ทำงานเต็มประสิทธิภาพ และให้มีการติดตั้งระบบตรวจสอบการระบายมลพิษอากาศจากปล่องแบบอัตโนมัติต่อเนื่อง (Continuous Emission Monitoring Systems : CEMS) ที่เชื่อมโยงข้อมูลมายังกรมโรงงานอุตสาหกรรม (กรอ.) เร่งสั่งการให้ขยายผลการติดตั้งระบบ CEMS ให้ครอบคลุมโรงงานอุตสาหกรรมทั่วประเทศโดยการปรับปรุงประกาศกระทรวงฯ ที่ให้โรงงานประเภทต่างๆ ต้องติดตั้งระบบตรวจสอบคุณภาพอากาศจากปล่องแบบอัตโนมัติ พ.ศ. 2544 เพื่อให้สามารถตรวจสอบ ติดตามปริมาณการปลดปล่อยมลพิษจากโรงงานอุตสาหกรรมได้อย่างเหมาะสมและครอบคลุมเป็นการกำกับดูแลเฝ้าระวังเชิงรุกได้อย่างมีประสิทธิภาพ
ด้านนายประกอบ วิวิธจินดา อธิบดีกรมโรงงานอุตสาหกรรม กล่าวว่า กรอ. ได้ใช้ประกาศกระทรวงฯที่กำหนดให้โรงงานประเภทต่างๆ ต้องติดตั้งเครื่องมือ หรือเครื่องอุปกรณ์พิเศษ เพื่อตรวจสอบคุณภาพอากาศจากปล่องแบบอัตโนมัติ พ.ศ. 2544 กับโรงงานอุตสาหกรรมที่อยู่ในกำกับของ กรอ. โดยพื้นที่ที่ประกาศฉบับนี้มีผลบังคับใช้ ได้แก่โรงงานที่อยู่ในนิคมอุตสาหกรรมมาบตาพุด นิคมอุตสาหกรรมผาแดง นิคมอุตสาหกรรมตะวันออก และนิคมอุตสาหกรรมเอเชีย จังหวัดระยอง ล่าสุดมีโรงงานที่ติดตั้งระบบตรวจสอบคุณภาพอากาศจากปล่องแบบอัตโนมัติอย่างต่อเนื่อง (Continuous Emission Monitoring Systems : CEMS) ในพื้นที่จังหวัดระยองจำนวน 5 โรง 33 ปล่อง และโรงงานในจังหวัดต่างๆ ที่ติดตั้งด้วยความสมัครใจอีกจำนวน 74 โรง รวมมีโรงงานที่ติดตั้งระบบ CEMS จำนวนทั้งสิ้น 79 โรงงาน 228 ปล่อง โดย กรอ.จะดำเนินการปรับปรุงประกาศกระทรวงฯ ดังกล่าว ตามข้อสั่งการของรัฐมนตรีว่าการกระทรวงอุตสาหกรรมอย่างเร่งด่วน ซึ่งคาดว่าหลังจากประกาศกระทรวงฯ มีผลบังคับใช้ จะมีโรงงานทั่วประเทศติดตั้งระบบCEMSไม่น้อยกว่า 600 โรง 1,200 ปล่อง เพิ่มเติมจากเดิมที่บังคับใช้ในจังหวัดระยองแห่งเดียวเท่านั้น และเพื่อให้การควบคุมและกำกับดูแลการระบายมลพิษจากแหล่งกำเนิดของโรงงานอุตสาหกรรม ให้มีประสิทธิภาพครอบคลุมปัญหาด้านฝุ่นละออง กรอ.ได้ดำเนินการตรวจวัดการระบายฝุ่นจาก
-2-
ปล่องโรงงาน ทั้งฝุ่นละอองรวม (Total Suspended Particle ; TSP) ฝุ่นขนาดเล็กขนาดไม่เกิน 10 ไมครอน(PM10) และฝุ่นขนาดเล็กขนาดไม่เกิน 2.5 ไมครอน (PM2.5) ตลอดจนฝุ่นในบรรยากาศบริเวณชุมชนรอบโรงงาน เพื่อเฝ้าระวังและติดตามปัญหาผลกระทบด้านฝุ่นละอองต่อประชาชน และนำข้อมูลผลตรวจวัดฝุ่นละอองทั้งหมดนำไปใช้ในการกำหนดนโยบาย มาตรการ แนวทาง และการป้องกันแก้ไขปัญหามลพิษฝุ่นละอองและสารมลพิษต่างๆ จากโรงงานอุตสาหกรรมต่อไป
“กรอ. ได้จัดส่งแบบสำรวจข้อมูลโรงงานเพื่อประกอบการปรับปรุงกฎหมายฯไปยังผู้ประกอบการโรงงานทุกแห่ง เพื่อรับทราบข้อมูลโรงงาน ขนาดหน่วยการผลิต เชื้อเพลิงที่ใช้การดำเนินกิจการ เช่น ชีวมวล ถ่านหิน น้ำมันเตา หรือก๊าซธรรมชาติ รวมทั้งระบบการบำบัดของเสีย เพื่อนำมาปรับปรุงกฎหมายดังกล่าวให้เหมาะสม
อีกทั้งนำมาพัฒนาช่องทางและรูปแบบการปฏิบัติงานด้านการกำกับดูแลการระบายมลพิษโรงงาน ให้รองรับการขยายขอบเขตการบังคับติดตั้ง CEMS ทั่วประเทศ คาดว่าจะสามารถประกาศใช้ได้ภายในต้นปี 2565”  นายประกอบ กล่าว
ทั้งนี้ ขอความร่วมมือผู้ประกอบกิจการโรงงานที่กรอกข้อมูลเสร็จเรียบร้อยแล้ว ส่งไฟล์ข้อมูลไปที่อีเมล rapidgroup08@gmail.com ภายในวันที่ 30 มกราคม 2564 อย่างไรก็ตาม เมื่อผ่านขั้นตอนการปรับปรุงกฎหมายและการรับฟังความคิดเห็นจากผู้มีส่วนได้เสียแล้ว จะนำร่างประกาศดังกล่าวนำเสนอต่อรัฐมนตรีว่าการกระทรวงอุตสาหกรรมเพื่อลงนาม ก่อนประกาศลงในราชกิจจานุเบกษา และมีผลบังคับใช้ต่อไป

ที่มา : https://www.thaigov.go.th/news/contents/details/38739