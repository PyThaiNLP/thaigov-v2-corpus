รัฐบาลไทย-ข่าวทำเนียบรัฐบาล-ประชาสัมพันธ์การลงทะเบียนเข้าร่วมโครงการเราชนะ


วันศุกร์ที่ 29 มกราคม 2564
พิมพ์
ประชาสัมพันธ์การลงทะเบียนเข้าร่วมโครงการเราชนะ
ระหว่างวันที่ 29 ม.ค.– 12 ก.พ.2564 จะเปิดรับลงทะเบียนออนไลน์สำหรับประชาชนที่ไม่ได้ถือบัตรสวัสดิการแห่งรัฐและกลุ่มที่ไม่ได้อยู่ในระบบฐานข้อมูลแอปพลิเคชัน “เป๋าตัง” ในโครงการคนละครึ่งและเราเที่ยวด้วยกัน
นางสาวกุลยา ตันติเตมิท ผู้ตรวจราชการกระทรวงการคลัง รักษาราชการแทนผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าการดำเนินโครงการเราชนะว่า ในระหว่างวันที่ 29 มกราคม – 12 กุมภาพันธ์ 2564 จะมีการเปิดรับลงทะเบียนออนไลน์สำหรับกลุ่มประชาชนที่ไม่ได้ถือบัตรสวัสดิการแห่งรัฐและกลุ่มประชาชนที่ไม่ได้อยู่ในระบบฐานข้อมูลของแอปพลิเคชัน “เป๋าตัง” ในโครงการคนละครึ่งและเราเที่ยวด้วยกัน จะสามารถลงทะเบียนผ่านทาง www.เราชนะ.com เวลา 06.00 – 23.00 น. และสามารถตรวจสอบสถานะการได้รับสิทธิ์ได้ตั้งแต่วันที่ 8 กุมภาพันธ์ 2564 เป็นต้นไป
สำหรับกลุ่มประชาชนที่อยู่ในระบบฐานข้อมูลของแอปพลิเคชัน “เป๋าตัง” ในโครงการคนละครึ่งและเราเที่ยวด้วยกันที่ไม่ได้ยืนยันตัวตนภายในวันที่ 27 มกราคม 2564 ที่ประสงค์จะเข้าร่วมโครงการเราชนะ จะต้องดำเนินการลงทะเบียนออนไลน์ตามรายละเอียดที่ได้กล่าวไปแล้ว โดยประชาชนทั้ง 2 กลุ่มข้างต้นที่ผ่านการคัดกรองและตรวจสอบสิทธิ์จะสามารถทยอยได้รับวงเงินสิทธิ์ตั้งแต่วันที่ 18 กุมภาพันธ์ 2564 เป็นต้นไป และจะได้รับวงเงินสิทธิ์เพิ่มเป็นรายสัปดาห์ทุกวันพฤหัสบดีจนครบวงเงินสิทธิ์
สำหรับกลุ่มประชาชนที่อยู่ในระบบฐานข้อมูลของแอปพลิเคชัน “เป๋าตัง” ในโครงการคนละครึ่งและเราเที่ยวด้วยกันที่ยืนยันตัวตนสำเร็จภายในวันที่ 27 มกราคม 2564 ไม่ต้องลงทะเบียนออนไลน์ เนื่องจากข้อมูลของท่านจะถูกนำไปคัดกรองและตรวจสอบเพื่อพิจารณาสิทธิ์ในการเข้าร่วมโครงการเราชนะโดยอัตโนมัติ โดยสามารถตรวจสอบสถานะการได้รับสิทธิ์ได้ตั้งแต่วันที่ 5 กุมภาพันธ์ 2564 เป็นต้นไป และจะสามารถแสดงความประสงค์เพื่อรับวงเงินสิทธิ์ได้ ตั้งแต่วันที่ 18 กุมภาพันธ์ 2564 โดยท่านจะได้รับวงเงินสิทธิ์เพิ่มเป็นรายสัปดาห์ทุกวันพฤหัสบดีจนครบวงเงินสิทธิ์
สำหรับกลุ่มประชาชนที่ถือบัตรสวัสดิการแห่งรัฐไม่ต้องลงทะเบียนออนไลน์ เนื่องจากท่านจะได้รับวงเงินสิทธิ์อัตโนมัติ โดยจะได้รับวงเงินสิทธิ์ครั้งแรกในวันที่ 5 กุมภาพันธ์ 2564 และจะทยอยได้รับวงเงินสิทธิ์เพิ่มเติมเป็นรายสัปดาห์ทุกวันศุกร์จนครบวงเงินสิทธิ์
ทั้งนี้ โครงการเราชนะไม่ได้จำกัดจำนวนผู้ได้รับวงเงินสิทธิ์ ท่านสามารถลงทะเบียนผ่านทาง www.เราชนะ.com ได้ตลอดระยะเวลาและช่วงเวลาที่เปิดรับลงทะเบียนออนไลน์
สำนักงานเศรษฐกิจการคลัง
โทร. 0 2273 9020 ต่อ 3250 3423 3424 3425 3427 3429 3430 3431 และ 3444 (เฉพาะวันและเวลาราชการ)
Call Center ธนาคารกรุงไทย จำกัด (มหาชน) โทร. 0 2111 1144

ที่มา : https://www.thaigov.go.th/news/contents/details/38704