รัฐบาลไทย-ข่าวทำเนียบรัฐบาล-นายกฯ สั่งเข้มตรวจสอบข่าวเท็จสร้างความเสียหาย ใช้กฎหมายเข้มข้นดำเนินการ


วันจันทร์ที่ 11 มกราคม 2564
พิมพ์
นายกฯ สั่งเข้มตรวจสอบข่าวเท็จสร้างความเสียหาย ใช้กฎหมายเข้มข้นดำเนินการ
นายกฯ สั่งเข้มตรวจสอบข่าวเท็จสร้างความเสียหาย ใช้กฎหมายเข้มข้นดำเนินการ
วันนี้ 11 มกราคม 2564 เนื่องจากขณะนี้ท่ามกลางการระบาดของโควิด-19 มีกระบวนการปล่อยข่าวที่ไม่มีข้อเท็จจริง อ้างอิงไม่ได้ รวมทั้งการโพสต์ข้อความจาบจ้วงสถาบันพระมหากษัตริย์ที่ยังคงมีอย่างต่อเนื่อง ตามช่องทางสื่อต่างๆ เช่น สื่อออนไลน์ ซึ่งนายกรัฐมนตรีมีความห่วงใย จึงได้มอบหมายให้ นายบรรสาน บุนนาค รองเลขาธิการนายกรัฐมนตรีฝ่ายการเมือง และ นายอนุชา บูรพชัยศรี โฆษกประจำสำนักนายกรัฐมนตรี เรียกประชุมหน่วยงานที่เกี่ยวข้อง เช่น กระทรวงดิจิทัลเพื่อเศรษฐกิจและสังคม กระทรวงการต่างประเทศ กรมสอบสวนคดีพิเศษ และกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี ร่วมระดมความคิดเห็น บูรณาการการทำงานร่วมกัน และประชาสัมพันธ์ให้ประชาชนทราบว่า การเผยแพร่ข้อความเท็จ หรือบิดเบือน เป็นการกระทำที่ผิดกฎหมาย และที่ผ่านมามีการดำเนินการสืบสวน สอบสวน และดำเนินคดีอย่างต่อเนื่อง
จึงขอให้หน่วยงานที่เกี่ยวข้องได้เร่งรัดบังคับใช้กฎหมาย ดำเนินคดี หากพบความผิด มีหลักฐานที่ชัดเจน พร้อมทั้ง ย้ำกับประชาชนอย่ากด Like หรือแชร์ หรือบิดเบือนข่าว สร้างข่าวเท็จ เพราะจะสร้างความเสียหายต่อส่วนรวม รวมทั้ง มีความผิดตามกฎหมาย ที่จะต้องดำเนินคดี ลงโทษผู้กระทำผิด
ทั้งนี้ มีเจ้าหน้าที่คอยติดตาม ตรวจสอบ การเผยแพร่ข้อความที่เผยแพร่ในสื่อโซเชียลมีเดียตลอดเวลา ดังนั้น อย่าประมาทว่าเป็นการกระทำที่พิสูจน์ตัวตนไม่ได้

ที่มา : https://www.thaigov.go.th/news/contents/details/38221