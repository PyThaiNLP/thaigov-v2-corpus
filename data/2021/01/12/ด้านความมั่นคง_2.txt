รัฐบาลไทย-ข่าวทำเนียบรัฐบาล-ศบค.มท. สั่งการผู้ว่าฯ เข้มงวดสูงสุดมาตรการป้องกันลักลอบแรงงาน-การพนันผิดกฎหมาย พร้อมเชิญชวนประชาชนดาวน์โหลดแอป “หมอชนะ”


วันจันทร์ที่ 11 มกราคม 2564
พิมพ์
ศบค.มท. สั่งการผู้ว่าฯ เข้มงวดสูงสุดมาตรการป้องกันลักลอบแรงงาน-การพนันผิดกฎหมาย พร้อมเชิญชวนประชาชนดาวน์โหลดแอป “หมอชนะ”
ศบค.มท. สั่งการผู้ว่าฯ เข้มงวดสูงสุดมาตรการป้องกันลักลอบแรงงาน-การพนันผิดกฎหมาย พร้อมเชิญชวนประชาชนดาวน์โหลดแอป “หมอชนะ”
วันนี้ (11 ม.ค.64) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ศบค.มท. ได้รับข้อสั่งการเชิงนโยบายในการปฏิบัติงานตามมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) ในด้านการป้องกันการลักลอบนำแรงงานต่างด้าวเข้าเมืองโดยผิดกฎหมาย การป้องกันการลักลอบเล่นการพนัน การจัดกิจกรรมเสี่ยงต่อการแพร่ระบาดของโรคฯ การจัดตั้งโรงพยาบาลสนามในพื้นที่ และการประชาสัมพันธ์ แนะนำการดาวน์โหลดและการใช้งานระบบแอปพลิเคชัน “หมอชนะ”
เพื่อให้การปฏิบัติตามมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) เป็นไปอย่างมีประสิทธิภาพ นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประกาศกับผู้ว่าราชการจังหวัดและผู้ว่าราชการกรุงเทพมหานคร ได้เน้นย้ำให้ผู้ว่าราชการจังหวัดทุกจังหวัด นำข้อสั่งการเชิงนโยบายของ พลเอก ประยุทธ์ จันทร์โอชา นายกรัฐมนตรี และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ไปขับเคลื่อนให้เกิดผลเป็นรูปธรรม ได้แก่ 1) มาตรการป้องกันการลักลอบนำแรงงานต่างด้าวเข้าเมืองโดยผิดกฎหมาย โดยประชุมร่วมกับหน่วยงานฝ่ายความมั่นคง ตำรวจ และส่วนราชการที่เกี่ยวข้องวางมาตรการเข้มงวด ทั้งในพื้นที่ชายแดน เฝ้าระวังและสกัดกั้นมิให้มีการลักลอบเดินทางเข้าประเทศโดยผิดกฎหมายผ่านช่องทางธรรมชาติ ในพื้นที่ตอนใน เพื่อคัดกรองบุคคลที่เดินทางเข้าเมืองและการขนส่งสินค้าจากประเทศเพื่อนบ้าน และในพื้นที่หมู่บ้าน/ชุมชน เพื่อสำรวจตรวจสอบบุคคลที่เดินทางเข้ามาในหมู่บ้าน/ชุมชน รวมทั้งบุคคลที่เคยอยู่ในหมู่บ้าน/ชุมชนแต่เดินทางไปทำงานในพื้นที่เสี่ยง หากพบมีเจ้าหน้าที่เข้าไปมีส่วนเกี่ยวข้องที่ไม่เป็นไปตามระเบียบกฎหมาย รู้เห็นเป็นใจกับการลักลอบนำพาแรงงานต่างด้าวเข้าเมืองโดยผิดกฎหมาย ให้รายงาน  ศบค.มท. ทราบ เพื่อรายงานผู้บังคับบัญชาระดับสูงต่อไป 2) มาตรการเข้มงวดต่อการลักลอบเล่นการพนัน ให้ผู้ว่าราชการจังหวัดในฐานะผู้อำนวยการรักษาความมั่นคงภายในจังหวัด (ผอ.รมน.จังหวัด) ประชุมร่วมกับหน่วยงานฝ่ายความมั่นคง ตำรวจ และเจ้าหน้าที่ที่เกี่ยวข้อง วางมาตรการเข้มงวดไม่ให้มีการลักลอบเล่นการพนันในพื้นที่ และมอบหมายเจ้าหน้าที่ผู้รับผิดชอบ กำนัน และผู้ใหญ่บ้าน หาข่าว เพื่อให้พนักงานเจ้าหน้าที่จับกุม ดำเนินคดี 3) มาตรการต่อกิจกรรมเสี่ยงต่อการแพร่ระบาดของโรคฯ ให้กำชับเจ้าหน้าที่ทุกระดับถือปฏิบัติตามหนังสือสั่งการในการงดออกใบอนุญาตการจัดให้มีการเล่นการพนันชนไก่ กัดปลา ชกมวย แข่งม้า ชนโค และไพ่ผ่องไทย ตามมาตรการป้องกันการแพร่ระบาดของโรคฯ อย่างเคร่งครัด ตลอดจนกำชับนายอำเภอ เจ้าหน้าที่ฝ่ายปกครอง กำนัน และผู้ใหญ่บ้าน มิให้มีการรับรอบจัดให้มีการแข่งขันชนไก่ กัดปลา หรือการแข่งขันในลักษณะทำนองเดียวกัน รวมทั้งแจ้งหน่วยงานที่รับผิดชอบให้มีการจัดซ้อมชนไก่หรือกิจกรรมในลักษณะทำนองเดียวกัน หากพื้นที่ใดปล่อยปละละเลยจะถือว่าเป็นความรับผิดชอบของเจ้าหน้าที่แต่ละระดับที่เกี่ยวข้อง 4) การจัดตั้งโรงพยาบาลสนามในพื้นที่ ให้ประชุมคณะกรรมการโรคติดต่อจังหวัดพิจารณาจัดตั้งโรงพยาบาลสนาม และเตรียมความพร้อมของวัสดุอุปกรณ์ที่เกี่ยวข้องรองรับการบริหารจัดการ โดยพิจารณาความเหมาะสมของสถานที่ และชี้แจงสร้างความเข้าใจกับประชาชน 5) การประชาสัมพันธ์แนะนำการดาวน์โหลดและใช้งานระบบแอปพลิเคชัน “หมอชนะ” ให้กำชับเจ้าหน้าที่ที่เกี่ยวข้องร่วมกับอากาศสมัครในพื้นที่ ประชาสัมพันธ์การใช้งานระบบ แอปพลิเคชัน “หมอชนะ” และขอความร่วมมือสถานศึกษาหรือศูนย์การศึกษานอกระบบและการศึกษาตามอัธยาศัยในพื้นที่มอบหมายบุคลากรในสังกัดให้ความช่วยเหลือแนะนำการดาวน์โหลดและใช้งานระบบแอปพลิเคชัน “หมอชนะ” แก่ประชาชน ทั้งนี้  ให้ทุกจังหวัดรายงานผลการปฏิบัติตามมาตรการป้องกันการแพร่ระบาดของโรคติดเชื้อไวรัสโคโรนา 2019 ที่กำหนด ให้ ศบค.มท.ทราบทุกวัน และกรณีพบว่ามีการกระทำผิดกฎหมายหรือมีการจับกุมดำเนินคดี ให้รายงาน ศบค.มท. ทราบโดยทันที

ที่มา : https://www.thaigov.go.th/news/contents/details/38208