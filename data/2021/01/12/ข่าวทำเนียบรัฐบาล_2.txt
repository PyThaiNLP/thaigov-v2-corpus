รัฐบาลไทย-ข่าวทำเนียบรัฐบาล-คกก. กองทุนพัฒนาสื่อปลอดภัยและสร้างสรรค์ ประกาศขยายระยะเวลาเปิดรับข้อเสนอโครงการหรือกิจกรรมเพื่อขอรับการสนับสนุนเงินจากกองทุนฯ ปี 64


วันจันทร์ที่ 11 มกราคม 2564
พิมพ์
คกก. กองทุนพัฒนาสื่อปลอดภัยและสร้างสรรค์ ประกาศขยายระยะเวลาเปิดรับข้อเสนอโครงการหรือกิจกรรมเพื่อขอรับการสนับสนุนเงินจากกองทุนฯ ปี 64
คกก. กองทุนพัฒนาสื่อปลอดภัยและสร้างสรรค์ ประกาศขยายระยะเวลาเปิดรับข้อเสนอโครงการหรือกิจกรรมเพื่อขอรับการสนับสนุนเงินจากกองทุนฯ ปี 64
วันนี้ (11 ม.ค. 64) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานในการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 1/2564 ผ่านทางระบบการประชุมทางไกล (Teleconference) โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม ร่วมประชุมด้วย โดยที่ประชุมได้พิจารณาปรับแผนการดำเนินงาน แผนการเงินและงบประมาณ ประจำปีงบประมาณ 2564 โดยมีกิจกรรมและงบประมาณบางส่วนที่จำเป็นต้องปรับเพื่อให้การดำเนินงานเป็นไปอย่างมีประสิทธิภาพ บรรลุวัตถุประสงค์และนโยบายของคณะกรรมการกองทุนฯ ทั้งเห็นชอบให้ยกเลิกโครงการ ปรับลดและเพิ่มวงเงินงบประมาณ พร้อมเห็นชอบโครงการที่ขอดำเนินการใหม่ด้วย
โอกาสนี้ ที่ประชุมยังได้มีการพิจารณา (ร่าง) ประกาศคณะกรรมการกองทุนพัฒนาสื่อปลอดภัยและสร้างสรรค์ เรื่อง การเปิดรับข้อเสนอโครงการหรือกิจกรรมเพื่อขอรับการสนับสนุนเงินจากกองทุนพัฒนาสื่อปลอดภัยและสร้างสรรค์ ประจำปี 2564 ซึ่งได้มีการกำหนดกลุ่มเป้าหมาย 3 ประเภท ได้แก่ 1) ทุนประเภทเปิดรับทั่วไป (Open Grant) เป็นการเปิดรับข้อเสนอโครงการหรือกิจกรรมในหัวข้ออิสระ โดยมีกลุ่มเป้าหมายเฉพาะ ได้แก่ กลุ่มเด็กและเยาวชน กลุ่มผู้สูงอายุ กลุ่มคนพิการและผู้ด้อยโอกาส และกลุ่มประชาชนทั่วไป 2) ทุนประเภทยุทธศาสตร์ (Strategic Grant) เปิดรับข้อเสนอโครงการหรือกิจกรรมตามกรอบวบวงเงินและประเด็นเฉพาะ ดังนี้ ข้อเสนอโครงการขนาดใหญ่ L (กำหนดประเด็นเฉพาะ 1 ประเด็น คือ ภาพยนตร์เสริมสร้างความรักชาติ) ข้อเสนอโครงการขนาดกลาง M (กำหนดประเด็นเฉพาะ 4 ประเด็น ได้แก่ การเรียนรู้สิทธิและหน้าที่ของความเป็นพลเมือง การสร้างเสริมความสัมพันธ์ในครอบครัว การสร้างจิตสำนึกผ่านการเรียนรู้ประวัติศาสตร์ไทย และการสร้างความสามัคคีของคนในชาติ) และข้อเสนอโครงการขนาดเล็ก S (กำหนดประเด็นเฉพาะ 5 ประเด็น ได้แก่ การทำนุบำรุงสถาบันหลักของชาติ การสร้างสื่อเพื่อส่งเสริมให้เกิดความเท่าเทียมในสังคม วัฒนธรรมกับการสร้างมูลค่าเพิ่มทางเศรษฐกิจ การสร้างสื่อเพื่อเชิดชูบุคคลที่ทำความดี และโทษและความเสี่ยงของสื่อออนไลน์) และ 3) ทุนประเภทความร่วมมือ (Collaborative Grant) สำหรับผู้ขอรับการสนับสนุนที่เป็นภาคีเครือข่ายหรือผู้ผลิตสื่อที่เป็นนิติบุคคลซึ่งมีประสบการณ์หรือผลงานเป็นที่ประจักษ์ อย่างไรก็ตาม จากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) รอบใหม่ ทำให้กรอบระยะเวลาการจัดสรรทุนสำหรับปีงบประมาณ 2564 ต้องเปลี่ยนแปลงไป ดังนี้
- 11-17 ม.ค. 64 แถลงข่าว/ชี้แจง การประกาศเปิดรับทุนผ่านช่องทางต่าง ๆ
- 18 ม.ค. - 17 ก.พ. 64 เปิดรับข้อเสนอโครงการผ่านระบบออนไลน์
- 9-23 ก.พ. 64   สำนักงานตรวจสอบความถูกต้องของเอกสาร
- 24 ก.พ. - 9 เม.ย. 64 ประชุมคณะทำงานพิจารณากลั่นกรองโครงการ
- 10-29 เม.ย. 64 ประชุมคณะอนุกรรมการกลั่นกรองและพัฒนาโครงการเพื่อพิจารณาผลการกลั่นกรองจากคณะทำงานฯ/ประชุมคณะอนุกรรมการบริหารกองทุนฯ เพื่อพิจารณาอนุมัติ/ประชุมคณะกรรมการกองทุนฯ เพื่อทราบ
- 30 เม.ย. 64 ประกาศผลการอนุมัติโครงการ  ทั้งนี้ คาดว่าจะสามารถทำสัญญาและเบิกจ่ายเงินงวดที่ 1 ได้ภายในเดือนพฤษภาคม
---------------------------
กลุ่มประชาสัมพันธ์และเผยแพร่
สำนักโฆษก

ที่มา : https://www.thaigov.go.th/news/contents/details/38219