รัฐบาลไทย-ข่าวทำเนียบรัฐบาล-ศบค.มท. ส่วนหน้า รับมอบชุดเครื่องนอนและแอลกอฮอล์ล้างมือ เพื่อใช้สนับสนุนภารกิจการแก้ไขปัญหาสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) และการจัดตั้งโรงพยาบาลสนาม


วันจันทร์ที่ 11 มกราคม 2564
พิมพ์
ศบค.มท. ส่วนหน้า รับมอบชุดเครื่องนอนและแอลกอฮอล์ล้างมือ เพื่อใช้สนับสนุนภารกิจการแก้ไขปัญหาสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) และการจัดตั้งโรงพยาบาลสนาม
ศบค.มท. ส่วนหน้า รับมอบชุดเครื่องนอนและแอลกอฮอล์ล้างมือ เพื่อใช้สนับสนุนภารกิจการแก้ไขปัญหาสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) และการจัดตั้งโรงพยาบาลสนามพื้นที่จังหวัดสมุทรสาคร
วันนี้ (11 ม.ค.64) เวลา 13.00 น. ที่ห้องประชุมราชสีห์ ศาลาว่าการกระทรวงมหาดไทย นายสมคิด จันทมฤก รองปลัดกระทรวงมหาดไทยด้านบริหาร ในฐานะหัวหน้าผู้ปฏิบัติหน้าที่ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย ส่วนหน้า (ศบค.มท. ส่วนหน้า) เป็นผู้แทนรับมอบชุดเครื่องนอน หมอน แอลกอฮอล์ล้างมือ และอุปกรณ์อื่น ๆ ที่มีความจำเป็น เพื่อสนับสนุนภารกิจในการแก้ไขปัญหาสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) และการจัดตั้งโรงพยาบาลสนามในพื้นที่จังหวัดสมุทรสาคร โดยมี นายขจร ศรีชวโนทัย รองอธิบดีกรมส่งเสริมการปกครองท้องถิ่น พร้อมด้วยผู้แทนหมู่ต่าง ๆ คณะวิทยาลัยป้องกันราชอาณาจักร รุ่น 2561 (วปอ.2561) ในฐานะตัวแทน วปอ. 2561 ร่วมส่งมอบ
นายขจร ศรีชวโนทัย กล่าวว่า ตามที่ได้เกิดสถานการณ์การระบาดใหม่ของโรคติดเชื้อไวรัสโคโรนา 2019 (โควิด-19) ในพื้นที่จังหวัดสมุทรสาครและมีการแพร่กระจายไปยังจังหวัดอื่น ๆ ซึ่งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย ได้มีการจัดตั้ง ศบค.มท. ส่วนหน้า เพื่อเสริมกำลังและสนับสนุนการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ของผู้ว่าราชการจังหวัดและคณะกรรมการโรคติดต่อจังหวัดในพื้นที่ "พื้นที่ควบคุมสูงสุด" หรือ "พื้นที่ควบคุม"  ซึ่ง คณะ วปอ. 2561 ขอเป็นส่วนหนึ่งในการสนับสนุนการปฏิบัติงานของ ศบค.มท. ส่วนหน้า และเจ้าหน้าที่ที่เกี่ยวข้องในพื้นที่จังหวัดสมุทรสาคร โดยการสนับสนุนชุดเครื่องนอน จำนวน 600 ชุด หมอน จำนวน 200 ใบ แอลกอฮอล์ล้างมือ จำนวน 144 ลิตร และอุปกรณ์อื่น ๆ ที่มีความจำเป็น โดยคณะ วปอ. 2561 ขอเป็นกำลังใจให้กับเจ้าหน้าที่ผู้เกี่ยวข้องทุกท่านในการปฏิบัติหน้าที่แก้ไขสถานการณ์ไวรัสโควิด-19
นายสมคิด จันทมฤก กล่าวว่า ในนามของ ศบค.มท. ส่วนหน้า ตลอดจนเจ้าหน้าที่ผู้ปฏิบัติงานในพื้นที่ซึ่งมีผู้ว่าราชการจังหวัดเป็นผู้ควบคุมและกำกับดูแลการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ขอขอบคุณคณะ วปอ. 2561 ทุกท่าน ที่ได้มีส่วนร่วมในการสนับสนุนชุดเครื่องนอน หมอน แอลกอฮอล์ล้างมือ และอุปกรณ์อื่น ๆ ที่มีความจำเป็น เพื่อใช้ในภารกิจการแก้ไขปัญหาสถานการณ์การแพร่ระบาดของโรคโควิด-19 และการจัดตั้งโรงพยาบาลสนามในพื้นที่จังหวัดสมุทรสาคร ซึ่งจะได้มอบให้หน่วยงานที่เกี่ยวข้องและเจ้าหน้าที่ผู้รับผิดชอบนำไปดำเนินการตามเจตนารมณ์ของ วปอ. 2561 ทั้งนี้ ศบค.มท. ส่วนหน้า จะทำหน้าที่สนับสนุนการปฏิบัติงานตามมาตรการของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ให้เกิดประสิทธิภาพสูงสุดต่อไป

ที่มา : https://www.thaigov.go.th/news/contents/details/38220