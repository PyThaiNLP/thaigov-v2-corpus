รัฐบาลไทย-ข่าวทำเนียบรัฐบาล-ก.สาธารณสุข ย้ำให้ประชาชนมั่นใจรัฐบาลไทยจะจัดหา วัคซีนไวรัสโควิด-19  ที่มีคุณภาพเป็นที่ยอมรับ  โดย WHO ได้ประกาศยืนยัน ประสิทธิภาพของวัคซีนเกิน 50 % ขึ้นไปสามารถใช้ได้ 


วันพฤหัสบดีที่ 14 มกราคม 2564
พิมพ์
ก.สาธารณสุข ย้ำให้ประชาชนมั่นใจรัฐบาลไทยจะจัดหา วัคซีนไวรัสโควิด-19  ที่มีคุณภาพเป็นที่ยอมรับ  โดย WHO ได้ประกาศยืนยัน ประสิทธิภาพของวัคซีนเกิน 50 % ขึ้นไปสามารถใช้ได้
กระทรวงสาธารณสุข ย้ำให้ประชาชนมั่นใจรัฐบาลไทยจะจัดหา วัคซีนไวรัสโควิด-19  ที่มีคุณภาพเป็นที่ยอมรับ  โดย WHO ได้ประกาศยืนยัน ประสิทธิภาพของวัคซีนเกิน 50 % ขึ้นไปสามารถใช้ได้
วันนี้ (14 ม.ค.64) นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข  ชี้แจงประเด็นวิจารณ์ที่รัฐบาลไทยจะซื้อวัคซีน  Sinovac จากประเทศจีนที่มีประสิทธิภาพน้อยกว่า 60% ซึ่งต่ำมาก หากเทียบกับของไฟเซอร์ หรือโมเดน่าที่อยู่ระหว่าง  80 - 90. %  โดยกรมวิทยาศาสตร์การแพทย์ กระทรวงสาธารณสุข และสำนักงานคณะกรรมการอาหารและยา (อย) แจ้งว่าข้อมูลการวิจัยวัคซีนจีนในบราซิลยังต้องการข้อมูลเพิ่มเติม ในการพิจารณาคุณภาพ ทั้งนี้ จากข้อมูลในการแถลงของสถาบันบูตันตัน เป็นการเสนอข้อมูลประสิทธิภาพในภาพรวม ของการทดลองในอาสาสมัครบุคลากรทางการแพทย์ ที่ทำงานในพื้นที่ที่มีการระบาดสูง ซึ่งมีโอกาสเสี่ยงติดเชื้อมากกว่าคนปกติ ทำให้ได้ผลในด้านการป้องกันการติดเชื้อเพียงร้อยละ 50.4 อย่างไรก็ตาม มีข้อมูลเพิ่มเติม เรื่องการป่วย โดยกลุ่มผู้ที่ฉีดวัคซีนสามารถป้องกันการป่วยได้ 78 % และป้องกันอาการรุนแรงถึง 100 % ดังนั้น ไม่ว่าบริษัทใดก็ตามที่มีผลการทดลองเฟส 3 เป็นผลการทดลองในระยะต้นทั้งสิ้น การทดลองในเฟส 3 จะสมบูรณ์แบบได้ ต้องใช้เวลาประมาณปีครึ่ง จึงจะได้ข้อสรุปถึงประสิทธิภาพและผลข้างเคียงของการใช้วัคซีน จึงต้องพิจารณาอย่างรอบด้าน
สำหรับข้อดีของวัคซีนจากประเทศจีน คือเป็นการใช้เชื้อตายฉีดเข้าร่างกาย เพื่อสร้างภูมิคุ้มกัน ถือเป็นรูปแบบดั้งเดิม เช่น วัคซีนไวรัสตับอักเสบ โปลิโอ และมีข้อมูลว่า ประเทศจีนนำไปฉีดให้กลุ่มทหาร และบุคลากรทางการแพทย์หลายแสนคน ไม่พบผลข้างเคียงรุนแรง  ทั้งนี้ การพิจารณาการนำวัคซีนมาใช้ ต้องดูคุณสมบัติหลายด้าน เช่น คุณภาพ ประสิทธิภาพ ราคา จำนวนปริมาณ ระยะเวลาในการจัดส่ง รวมถึงคุณสมบัติอื่น ๆ ที่เหมาะสมกับประเทศไทย โดยขอให้ประชาชนมั่นใจว่ากระทรวงสาธารณสุข จะจัดหาวัคซีนที่มีคุณภาพเป็นที่ยอมรับ และต้องไม่พบอาการที่ไม่พึงประสงค์ ซึ่ง WHO ได้ประกาศว่า ประสิทธิภาพของวัคซีนเกิน 50 % ขึ้นไปสามารถใช้ได้ ขอประชาชนไม่ตระหนก กระทรวงสาธารณสุขได้ประสานขอข้อมูลจากชิโนแวคเพิ่มเติมเพื่อพิจารณาแล้ว ขณะนี้ยังไม่มีผลกระทบต่อแผนการฉีดวัคซีนโควิด19
ขณะเดียวกันคณะกรรมการอาหารและยา (อย) ยืนยันว่า ยา วัคซีน ที่จะนำมาใช้ในประเทศไทย ต้องได้รับการประเมินก่อนนำไปใช้จริง ใน 3 ด้าน คือ 1.คุณภาพ 2.ความปลอดภัย และ 3.ประสิทธิภาพ โดยผู้ที่ต้องการขึ้นทะเบียนจะต้องแสดงข้อมูลต่อผู้เชี่ยวชาญเพื่อประเมินคุณสมบัติและประสิทธิภาพ  สำหรับการขึ้นทะเบียนวัคซีน ขณะนี้ อย. ได้ระดมผู้เชี่ยวชาญจากทั่วประเทศ ร่วมกันตรวจสอบและพิจารณาครบถ้วนครอบคลุมทุกด้าน เพื่อให้รวดเร็วขึ้น โดยเฉพาะกรณีวัคซีนโควิด19 เป็นเรื่องเร่งด่วน จึงให้มีการยื่นเอกสารบางส่วนเพื่อพิจารณาควบคู่กันไป และหากข้อมูลครบถ้วนจึงจะประกาศผลการรับรอง ปัจจุบันมีบริษัทยื่นขอขึ้นทะเบียนวัคซีนโควิด19 จำนวน 2 บริษัท ได้แก่ บริษัท แอสตร้าเซนเนก้า (ประเทศไทย) จำกัด ซึ่งอยู่ระหว่างการพิจารณาประเมินข้อมูล คาดว่าจะสามารถอนุมัติขึ้นทะเบียนได้เร็ว ๆ นี้ และบริษัท ไซโนแวค ไบโอเทค มีองค์การเภสัชกรรมเป็นผู้รับอนุญาตในการขึ้นทะเบียน และส่งมอบเอกสารบางส่วนพิจารณาแล้ว
นอกจากนี้ อย. ยินดีและพร้อม ที่จะให้ผู้ผลิต บริษัทนำเข้ายา หรือโรงพยาบาลเอกชน รวมถึงภาคเอกชนต่างๆ ที่สนใจยื่นขอขึ้นทะเบียนวัคซีนโควิด19 โดยสามารถยื่นเอกสารเพื่อประเมินคุณภาพประสิทธิภาพและความปลอดภัย ทั้งนี้ อย.ได้อำนวยความสะดวก โดยขบวนการจะเร็วขึ้นแต่ไม่ได้ข้ามขั้นตอน ระดมสรรพกำลังผู้เกี่ยวข้อง เพื่อให้ประชาชนเข้าถึงวัคซีนได้เร็วขึ้น บนพื้นฐานความปลอดภัย มีคุณภาพ และเป็นไปตามมาตรฐานสากล
------------------

ที่มา : https://www.thaigov.go.th/news/contents/details/38303