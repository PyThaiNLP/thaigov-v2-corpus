รัฐบาลไทย-ข่าวทำเนียบรัฐบาล-วราวุธ ลงพื้นที่สวนรุกขชาติไทย-ลาว เร่งปรับปรุงภูมิทัศน์ คืนความสุขให้ประชาขน พร้อมตรวจเยี่ยมสถานีตรวจวัดคุณภาพอากาศ จ.หนองคาย


วันพฤหัสบดีที่ 14 มกราคม 2564
วราวุธ ลงพื้นที่สวนรุกขชาติไทย-ลาว เร่งปรับปรุงภูมิทัศน์ คืนความสุขให้ประชาขน พร้อมตรวจเยี่ยมสถานีตรวจวัดคุณภาพอากาศ จ.หนองคาย
วราวุธ ลงพื้นที่สวนรุกขชาติไทย-ลาว เร่งปรับปรุงภูมิทัศน์ คืนความสุขให้ประชาขน พร้อมตรวจเยี่ยมสถานีตรวจวัดคุณภาพอากาศ จ.หนองคาย
วันนี้ (14 ม.ค. 64) เวลา 17.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ลงพื้นที่ตรวจติดตามสถานการณ์ทรัพยากรธรรมชาติและสิ่งแวดล้อมสวนรุกขชาติ 60 ปี ความสัมพันธ์ทางการทูตไทย-ลาว รับฟังการบรรยายสรุป มอบแนวทางการดำเนินงานให้ดูแลและปรับปรุงภูมิทัศน์ให้สวยงาม เพื่อให้ประชาชนเข้ามาใช้ประโยชน์ในพื้นที่ และมอบถุงยังชีพให้กับเจ้าหน้าที่ในการปฏิบัติงาน โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหาร ทส. เข้าร่วม และมีนายประเสริฐ ลือชาธนานนท์ ผู้ว่าราชการจังหวัดหนองคาย ให้การต้อนรับ
นายวราวุธ ศิลปอาชา กล่าวว่า กระทรวงทรัพยากรธรรมชาติและสิ่งแวดล้อม มีเป้าหมายในการดำเนินงานหลายด้าน ซึ่งแต่ละพื้นที่ก็จะมีปัญหาต่างกันไป จึงขอเป็นกำลังใจให้กับเจ้าหน้าที่ทุกคนในการปฏิบัติงาน โดยเน้นย้ำการป้องกันมากกว่าการแก้ไข และเน้นการมีส่วนร่วมของประชาชนเป็นสำคัญ
จากนั้น เวลา 17.30 น. ได้เดินทางไปยังสถานีตรวจวัดคุณภาพอากาศหนองคาย บริเวณสวนสาธารณะหนองถิ่น จังหวัดหนองคาย เพื่อตรวจติดตามสถานการณ์มลพิษทางอากาศจากหมอกควันข้ามแดน ซึ่งสถานีตรวจวัดคุณภาพอากาศมีมาตรฐานที่สามารถตรวจวัดเทียบเท่าในระดับสากล จึงขอให้ประชาชนเชื่อมั่นว่าจะได้ข้อมูลที่เที่ยงตรงและแม่นยำ โดยจะดำเนินการติดตั้งให้ครบทุกจังหวัดภายในปี 2564 ทั้งนี้ ได้กล่าวเพิ่มเติมว่า จังหวัดหนองคายเป็นจังหวัดที่อยู่ติดกับชายแดน ดังนั้นเมื่อมีการเปลี่ยนแปลงสภาพภูมิอากาศจะมีส่วนที่อยู่เหนือความควบคุมของประเทศไทยร่วมด้วย แต่สำหรับพื้นที่ในตัวจังหวัดหนองคายได้ฝากผู้ว่าราชการจังหวัดแก้ไขปัญหาเรื่องจุดความร้อน ลดการเผาไหม้ในที่โล่ง รวมถึงการเพิ่มพื้นที่สีเขียว ซึ่งได้รับความร่วมมือจากประชาชนในพื้นที่เป็นอย่างดี

ที่มา : https://www.thaigov.go.th/news/contents/details/38322