รัฐบาลไทย-ข่าวทำเนียบรัฐบาล-กระทรวงสาธารณสุขย้ำคนไทยการ์ดไม่ตก ป้องกันติดเชื้อในครอบครัว


วันพฤหัสบดีที่ 14 มกราคม 2564
กระทรวงสาธารณสุขย้ำคนไทยการ์ดไม่ตก ป้องกันติดเชื้อในครอบครัว
กระทรวงสาธารณสุขคาดสัปดาห์นี้แนวโน้มโควิด 19 ดีขึ้น ถ้าคนไทยการ์ดไม่ตก ป้องกันการติดเชื้อในครอบครัว ย้ำสวมหน้ากาก ล้างมือบ่อยๆ รักษาระยะห่างระหว่างบุคคล
วันนี้(14 มกราคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข  จ.นนทบุรี นพ.จักรรัฐ  พิทยาวงศ์อานนท์ ผู้อำนวยการกองระบาดวิทยา กรมควบคุมโรค แถลงข่าวความคืบหน้าผู้ติดเชื้อโควิด 19 ในประเทศไทย ว่า ประเทศไทยพบการระบาดระลอกใหม่ตั้งแต่วันที่ 15 ธันวาคม 2563 – 13 มกราคม 2564 ผู้ป่วยยืนยันสะสม 7,025ราย โดยในวันนี้มีผู้ป่วยรายใหม่เพิ่มขึ้น 271 ราย แบ่งเป็นติดเชื้อในประเทศ 259 ราย แบ่งเป็น คัดกรองเชิงรุก 181 ราย และพบจากการเฝ้าระวัง 78 ราย ติดเชื้อจากต่างประเทศ 12 ราย กลับบ้านได้ 717 ราย รักษาในโรงพยาบาล 2,110 ราย มีผู้ป่วยที่ยังใส่ท่อช่วยหายใจ 13 คน มีผู้เสียชีวิตเพิ่ม 2 ราย  ทำให้มีผู้เสียชีวิตทั้งหมด 9 ราย คิดเป็นร้อยละ 0.13 ซึ่งต่ำกว่าระลอกแรก เนื่องจากอาการของโรคไม่ได้รุนแรง ผู้ป่วยอายุน้อย และมีการป้องกันตัวเอง
สำหรับรายละเอียดของผู้เสียชีวิต รายแรกเป็นชายอังกฤษ อายุ 71 ปี มีโรคประจำตัว เบาหวาน ไทรอยด์ มะเร็งปอด โดยเดินทางมาจากประเทศอังกฤษวันที่ 5 มกราคม 2564 ต่อมาวันที่ 11 มกราคม 2564 มีอาการไม่สบาย ไข้ ไอ จากนั้นอาการแย่ลง และเสียชีวิตในวันที่ 13 มกราคม 2564 รายที่ 2 เป็นชายไทย อายุ 53 ปี อาชีพรับจ้างมีโรคเบาหวานเป็นโรคประจำตัว วันที่ 3 มกราคม 2564  มีไข้ ปวดหัว ไอ วันที่ 5 มกราคม 2564 เข้า โรงพยาบาลในจังหวัดนนทบุรี พบเชื้อโควิด 19 วันที่ 10 มกราคม 2564 อาการทรุดลงอย่างรวดเร็ว เสียชีวิตในวันที่ 13 มกราคม 2564
แนวโน้มการระบาดแต่ละช่วงรายสัปดาห์หากในสัปดาห์นี้ ( วันที่ 10 – 16 มกราคม 2564 ) ซึ่งเหลืออีก 2 วัน หากพบผู้ป่วยไม่เกิน 1,000 คน คาดว่าแนวโน้มผู้ป่วยเริ่มคงที่และน่าจะดีขึ้น แต่ทั้งนี้ต้องได้รับความร่วมมือจากคนไทยทุกคน การ์ดต้องไม่ตก สวมหน้ากากผ้า/หน้ากากอนามัยเมื่อออกจากบ้าน 100% ล้างมือบ่อยๆ ยังเป็นสิ่งที่จำเป็นอยู่ สิ่งที่สำคัญคือการเว้นระยะห่าง
นอกจากนี้ พบมีการติดเชื้อในครอบครัวรวมถึงเด็กเล็กสาเหตุเกิดจากคนในครอบครัวไปบ่อน สถานบันเทิง ซึ่งเป็นสถานที่แออัดอากาศไม่ถ่ายเท มีคนอยู่กันเป็นจำนวนมาก และสัมผัสผู้ติดเชื้อโดยไม่รู้ตัว เมื่อกลับมาบ้านแล้วไม่มีการป้องกันตัวเองทำให้เกิดการแพร่เชื้อในครอบครัว จึงขอให้ผู้ที่สัมผัสเสี่ยงสูงหรือผู้ที่ไปในสถานที่เสี่ยง ปฏิบัติตามคำแนะนำข้างต้นอย่างเคร่งครัด เว้นระยะห่าง หลีกเลี่ยงการทำกิจกรรมร่วมกันกับบุคคลในครอบครัว ไม่กอด ไม่หอมเด็กเล็ก ไม่รับประทานอาหารร่วมกัน เมื่อกลับถึงบ้านให้รีบล้างมือ อาบน้ำทำความสะอาดร่างกายทันที ป้องกันการแพร่ระบาดในครอบครัว ส่วนผู้สัมผัสเสี่ยงสูงที่ได้รับการตรวจทางห้องปฏิบัติการระหว่างรอผลตรวจขอให้อยู่บ้านกักตัวให้ครบ 14 วัน โดยไม่เดินทางไปแหล่งชุมชน ปฏิบัติตามคำแนะนำของแพทย์ แยกของใช้ส่วนตัว หากมีไข้, ไอ, หายใจลำบาก, เจ็บคอ, ปวดหัว, จมูกไม่ได้กลิ่น, ลิ้นไม่รับรส ให้รีบพบแพทย์ สอบถามข้อมูลเพิ่มเติมที่สายด่วน 1422
*************************** 14 มกราคม 2564

ที่มา : https://www.thaigov.go.th/news/contents/details/38321