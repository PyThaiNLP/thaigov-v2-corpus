รัฐบาลไทย-ข่าวทำเนียบรัฐบาล-รมช.แรงงาน ย้ำ ! ฝึกอาชีพออนไลน์กับ ก.แรงงาน เพิ่มช่องทางสร้างรายได้


วันพุธที่ 20 มกราคม 2564
พิมพ์
รมช.แรงงาน ย้ำ ! ฝึกอาชีพออนไลน์กับ ก.แรงงาน เพิ่มช่องทางสร้างรายได้
- -
วันที่ 20 มกราคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า การแพร่ระบาดของไวรัสโควิด-19 ส่งผลกระทบต่อสถานประกอบกิจการ หลายแห่งต้องหยุดกิจการชั่วคราว บางแห่งเลิกกิจการ แรงงานหลายแสนคนถูกเลิกจ้าง ว่างงาน ปรับเปลี่ยนอาชีพใหม่ จึงต้องหาความรู้เพิ่มเพื่อความอยู่รอดในยุค New Normal  ธุรกิจหลายประเภทเดิมที่มีการขายหน้าร้านต้องปิดลงและปรับรูปแบบเป็นการขายสินค้าทางออนไลน์ ลดการพบเจอหน้าผู้คนโดยตรง แต่ใช้การสื่อสารผ่านระบบดิจิทัลแทน ทำให้แรงงานที่จำเป็นต้องหยุดงานเริ่มมองหารายได้ช่องทางอื่น รวมถึงพนักงานประจำที่เมื่อต้องหยุดอยู่บ้าน หรือ work from home มีเวลาเพิ่มขึ้น การสวมบทบาทหลายอาชีพเพื่อหารายได้เสริม พบว่า หลายคนได้เริ่มต้นทำธุรกิจทางออนไลน์ไปแล้ว เช่น เป็นอาชีพแม่ค้าออนไลน์ บางคนเปิดร้านขายอาหารก็จัดส่งอาหารถึงบ้านลูกค้า เป็นต้น
รมช.แรงงาน กล่าวต่อไปว่า หลายอาชีพก้าวสู่ออนไลน์ไปแล้ว อีกทั้งการเรียนรู้ออนไลน์ก็ทำได้ง่ายขึ้น สามารถเรียนรู้หรือฝึกอบรมออนไลน์ได้หลายเรื่องในแต่ละวัน ดังนั้นกระทรวงแรงงาน โดยกรมพัฒนาฝีมือแรงงาน (กพร.) ที่มีภารกิจหลักด้านการพัฒนาทักษะฝีมือ จึงไม่หยุดนิ่งต่อการพัฒนาและปรับปรุงรูปแบบการฝึกให้ทันสมัย สอดคล้องกับความต้องการและสามารถต่อยอดอาชีพให้แก่แรงงานที่ได้รับผลกระทบจากโควิด-19 ซึ่งแรงงานมีการปรับตัวในเรื่องนี้มากขึ้น จากที่ผ่านมามีเปิดอบรมแบบออนไลน์ ผ่านระบบ Application Zoom Meeting  มีคนเข้าอบรมเป็นจำนวนมาก บางรายสนใจเข้าฝึกหลายหลักสูตร ก็สามารถลงทะเบียนเข้าอบรมในช่วงเวลาที่ไม่ตรงกันได้ นอกจากนี้ การอบรมออนไลน์ช่วยให้ภาครัฐประหยัดค่าใช้จ่าย และแรงงานได้รับโอกาสฝึกอบรมได้เพิ่มขึ้น
นางสาวโชติรส ขวัญเมือง (นุช) อายุ 40 ปี เล่าว่า ตนเป็นหนึ่งในกลุ่มผู้ประกอบกิจการที่ต้องปิดร้านขายอาหารประเภทสลัดและสเต็ก เพราะพิษของโควิด-19 ซึ่งต้องเปลี่ยนรูปแบบการขายใหม่เป็นการรับออเดอร์ทางออนไลน์ผ่านเฟซบุ๊ค แล้วทำตามออเดอร์เท่านั้น ส่วนใหญ่เป็นลูกค้าที่เคยมานั่งกินที่ร้าน อยู่ในพื้นที่ใกล้เคียงกับที่ตั้งของร้าน จึงสามารถนำอาหารไปส่งได้ แต่รายได้ก็ลดลงไปมาก จึงมองหาสินค้าอื่นเพิ่ม ด้วยการขายเซรามิกผ่านระบบออนไลน์ด้วยการไลฟ์สดผ่านเฟซบุ๊คไลฟ์ โดยดูตัวอย่างจากคนอื่น ๆ ที่ไลฟ์สดขายสินค้าแล้วทำตาม ปัจจุบันมีโอกาสเข้าอบรมเรื่อง เทคนิคการสร้างร้านค้าและขายสินค้าออนไลน์ จากสำนักงานพัฒนาฝีมือแรงงานชุมพร อบรมระหว่างวันที่ 18-22 มกราคม 2564 รวม 5 วัน ได้เรียนรู้วิธีการสร้างเว็บไซต์เพื่อเพิ่มช่องทางการขายใน Lazada การเตรียมตัว หลักการขาย การขยายกลุ่มลูกค้า มีเทคนิคการขาย การนำเสนอสินค้าในรูปแบบต่างๆ ซึ่งก่อนอบรมนึกไม่ออกเลยว่าจะเพิ่มลูกค้าได้อย่างไร เมื่อวิทยากรแนะนำ ทำให้มองเห็นภาพและมีช่องทางในการทำตลาด “การอบรมจึงมีประโยชน์มาก คาดหวังว่าจะสามารถขายสินค้าได้มากขึ้นและมีรายได้ที่เพิ่มขึ้น” นุชกล่าว
การเรียนรู้มีหลายรูปแบบ ซึ่ง กพร. มีหลายหลักสูตรให้เลือก หลักสูตรที่เป็นทฤษฎีก็จัดคอร์สอบรมออนไลน์ สาขาอาชีพที่ต้องฝึกปฏิบัตินั้น ต้องฝึกจริงที่หน่วยงานของ กพร. มีอยู่ทุกจังหวัด สามารถติดต่อสอบถามเพิ่มเติมได้ที่สายด่วนกระทรวงแรงงาน 1506 กด 4 หรือดูหลักสูตรฝึกอบรมที่ www.dsd.go.th เมนู สมัครฝึกอบรม
“จากการรณรงค์ให้ผู้คนเว้นระยะห่างกัน สวมหน้ากาก ใช้เจลแอลกอฮอล์ และล้างมือบ่อยๆ ผนวกกับการตระหนักรู้และใส่ใจเรื่องสุขอนามัยที่เพิ่มมากขึ้น ซึ่งมาตรการเหล่านี้จะกลายเป็นความเคยชินโดยปริยาย อย่างไรก็ตาม ขอเป็นกำลังใจให้ทั้งแรงงานและสถานประกอบกิจการที่ได้รับผลกระทบ แต่เชื่อมั่นได้ว่า ทุกคนจะสามารถเรียนรู้และปรับตัวเข้ากับวิถีชีวิตใหม่นี้ได้แน่นอน” รมช.แรงาน กล่าวในท้ายสุด

ที่มา : https://www.thaigov.go.th/news/contents/details/38459