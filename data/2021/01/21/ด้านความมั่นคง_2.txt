รัฐบาลไทย-ข่าวทำเนียบรัฐบาล-‘ปลัดแรงงาน’ ร่วมเปิดโครงการ ‘Ship to Shore Rights South East Asia Programme’


วันพุธที่ 20 มกราคม 2564
พิมพ์
‘ปลัดแรงงาน’ ร่วมเปิดโครงการ ‘Ship to Shore Rights South East Asia Programme’
ปลัดกระทรวงแรงงาน ร่วมพิธีเปิดตัวโครงการสิทธิจากเรือสู่ฝั่งภูมิภาคเอเชียตะวันออกเฉียงใต้ (Ship to Shore Rights South East Asia Programme) ผ่านระบบประชุมทางไกลออนไลน์ พร้อมแบ่งปันประสบการณ์และแนวปฏิบัติที่ดีให้กับประเทศอื่นๆ ในภูมิภาค
วันนี้ (20 ม.ค. 64) เวลา 09.30 น. นายสุทธิ สุโกศล ปลัดกระทรวงแรงงาน พร้อมด้วย นางสาวภัทรพร สมันตรัฐ ผู้ช่วยปลัดกระทรวงแรงงาน ร่วมเป็นเกียรติในพิธีเปิดตัวโครงการสิทธิจากเรือสู่ฝั่งภูมิภาคเอเชียตะวันออกเฉียงใต้ (Ship to Shore Rights South East Asia Programme) ผ่านระบบประชุมทางไกลออนไลน์ โปรแกรม Zoom ณ ห้องประชุมแสงสิงแก้ว ชั้น 5 อาคารกระทรวงแรงงาน
โครงการสิทธิจากเรือสู่ฝั่งภูมิภาคเอเชียตะวันออกเฉียงใต้มีระยะเวลาดำเนินโครงการทั้งสิ้น 5 ปี (พ.ศ. 2563 - 2567) โดยได้รับเงินสนับสนุนจากสหภาพยุโรป และมีองค์การแรงงานระหว่างประเทศ (ILO) องค์การระหว่างประเทศเพื่อการโยกย้ายถิ่นฐาน (IOM) โครงการพัฒนาแห่งสหประชาชาติ (UNDP) เป็นผู้ดำเนินโครงการ ใน 7 ประเทศ ได้แก่ กัมพูชา อินโดนีเซีย ลาวเมียนมา ฟิลิปปินส์ ไทย และเวียดนาม เพื่อส่งเสริมการโยกย้ายถิ่นฐานในภาคประมงและอุตสาหกรรมต่อเนื่องที่ปลอดภัยและปกติในภูมิภาคเอเชียตะวันออกเฉียงใต้ ซึ่งก่อนหน้านี้ILO ได้ดำเนินโครงการต่อต้านรูปแบบการทำงานที่ไม่เป็นที่ยอมรับในอุตสาหกรรมประมงและอาหารทะเล หรือโครงการสิทธิจากเรือสู่ฝั่ง (Ship to Shore Rights Project) ในประเทศไทยเป็นประเทศแรก เมื่อปี 2559 และจบโครงการอย่างเป็นทางการเมื่อเดือนมีนาคม 2563 โดยมี ปลัดกระทรวงแรงงาน และเอกอัครราชทูต หัวหน้าคณะผู้แทนสหภาพยุโรปประจำประเทศไทยเป็นประธานร่วมในคณะกรรมการระดับชาติเพื่อขับเคลื่อนโครงการดังกล่าว
ในช่วงพิธีเปิด Ms Chihoko Asada-Miyakawa ผู้ช่วยผู้อำนวยการใหญ่ และผู้อำนวยการสำนักงานแรงงานระหว่างประเทศประจำภูมิภาคเอเชียและแปซิฟิก กล่าวชื่นชมการทำงานของรัฐบาลไทยในการให้ความช่วยเหลือแรงงานต่างด้าวในช่วงสถานการณ์การแพร่ระบาดของโควิด – 19 ได้เป็นอย่างดี และการดำเนินการโครงการสิทธิจากเรือสู่ฝั่งที่ผ่านมาแสดงถึงความสำเร็จของประเทศไทย มีพัฒนาการด้านกฎหมาย และยังเป็นประเทศแรกในภูมิภาคเอเชียและแปซิฟิกที่ให้สัตยาบันพิธีสารส่วนเสริมอนุสัญญา ILO ฉบับที่ 29 ว่าด้วยแรงงานบังคับค.ศ.1930 และอนุสัญญา ILO ฉบับที่ 188 ว่าด้วยการทำงานในภาคการประมง ค.ศ. 2007 รวมทั้งยกย่องว่าประเทศไทยเป็นแบบอย่างที่ดีสำหรับประเทศอื่นๆ
นอกจากนี้ ปลัดกระทรวงแรงงาน ได้กล่าวสารผ่านวีดิทัศน์ว่า รัฐบาลไทย โดยกระทรวงแรงงานมีความพร้อมที่จะแบ่งปันประสบการณ์และแนวปฏิบัติที่ดีให้กับประเทศอื่นๆ ในภูมิภาคและยินดีที่จะร่วมมือกับทุกภาคส่วนในการบรรลุวัตถุประสงค์ของโครงการสิทธิจากเรือสู่ฝั่งภูมิภาคเอเชียตะวันออกเฉียงใต้ต่อไป
+++++++++++++++++++
กองเผยแพร่และประชาสัมพันธ์
20 มกราคม 2564

ที่มา : https://www.thaigov.go.th/news/contents/details/38473