รัฐบาลไทย-ข่าวทำเนียบรัฐบาล-​กระทรวงเกษตรฯ เดินหน้าขับเคลื่อนงานประกวดข้าว  ปักหมุดส่งเสริมข้าวไทยสู่ตลาดโลก เปิดรับสมัครแล้ววันนี้ ถึง 29 ม.ค. 64


วันพุธที่ 20 มกราคม 2564
​กระทรวงเกษตรฯ เดินหน้าขับเคลื่อนงานประกวดข้าว  ปักหมุดส่งเสริมข้าวไทยสู่ตลาดโลก เปิดรับสมัครแล้ววันนี้ ถึง 29 ม.ค. 64
​กระทรวงเกษตรฯ เดินหน้าขับเคลื่อนงานประกวดข้าว  ปักหมุดส่งเสริมข้าวไทยสู่ตลาดโลก เปิดรับสมัครแล้ววันนี้ ถึง 29 ม.ค. 64
กระทรวงเกษตรและสหกรณ์ โดย กรมการข้าว กำหนดจัดงาน "การประกวดข้าวเพื่อรองรับและส่งเสริมการส่งออกของตลาดข้าวโลก ประจำปี 2564" ระหว่างวันที่ 14 – 15 มีนาคม 2564 ณ โรงแรมรามาการ์เด้นส์ กรุงเทพมหานคร เพื่อถ่ายทอดพร้อมประชาสัมพันธ์การพัฒนาพันธุ์ข้าวเพื่อรองรับและส่งเสริมการส่งออกข้าวสู่ตลาดโลก
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยว่า ปัจจุบันสถานการณ์ตลาดข้าวมีการแข่งขันเพิ่มมากขึ้น หลายประเทศมีการพัฒนาศักยภาพในการผลิตข้าว เพื่อบริโภคภายในประเทศ และสามารถส่งออกจนเป็นอันดับต้น ๆ ของโลก ประเทศไทยเป็นหนึ่งในประเทศผู้นำการส่งออกข้าวในตลาดโลก และส่งออกข้าวดีมีคุณภาพติดอันดับโลกมาเป็นระยะเวลานาน เพื่อให้มีการสรรหาข้าวพันธุ์ดีมีคุณภาพสูงอย่างต่อเนื่อง กระทรวงเกษตรฯ จึงได้มอบหมายให้กรมการข้าวจัดการประกวดข้าวเพื่อรองรับและส่งเสริมการส่งออกของตลาดข้าวโลก ครั้งที่ 1 ประจำปี 2564 ระหว่างวันที่ 14 – 15 มีนาคม 2564 ณ โรงแรมรามาการ์เด้นส์ กรุงเทพมหานคร เพื่อถ่ายทอดพร้อมประชาสัมพันธ์การพัฒนาพันธุ์ข้าวเพื่อรองรับและส่งเสริมการส่งออกข้าวสู่ตลาดโลกโดยเปิดโอกาสให้ผู้ที่สนใจส่งข้าวเข้าร่วมประกวดได้ตั้งแต่วันนี้ จนถึงวันที่ 29 มกราคม 2564 ณ อาคารจักรพันธ์ กรมการข้าว กรุงเทพฯ
นายประภัตร กล่าวต่อไปว่า  การจัดงานดังกล่าว จะเป็นอีกกลไกหนึ่งในการพัฒนาข้าวไทยให้สอดคล้องกับความต้องการของตลาด โดยมีการเชื่อมโยงหน่วยงานหลายภาคส่วน แลกเปลี่ยนองค์ความรู้และความคิดเห็นระหว่างนักวิชาการ นักวิจัย เกษตรกร และผู้เกี่ยวข้องที่ปฏิบัติงานด้านการปรับปรุงพันธุ์ข้าว ซึ่งจะเป็นประโยชน์ต่อทั้งเกษตรกรและเศรษฐกิจโดยรวมของประเทศ สำหรับตัวอย่างข้าวที่ส่งเข้าประกวดปีนี้กำหนดไว้ 3 ประเภท ได้แก่ 1.ข้าวหอมมะลิไทย 2.ข้าวหอมไทย และ 3.ข้าวขาวพื้นนุ่ม โดยข้าวที่ส่งเข้าประกวดต้องเป็นข้าวพันธุ์แท้ ไม่มีข้าวพันธุ์อื่นปน ไม่ละเมิดสิทธิทางปัญญา และไม่ลักลอบนำเข้าอย่างผิดกฎหมายหรือมีการดัดแปลงทางพันธุกรรม (GMOs) ทั้งนี้ คณะกรรมการตัดสินการประกวดจะพิจารณาจากคุณภาพทางกายภาพ เช่น ความยาวเมล็ด ท้องไข่ คุณภาพการสี พิจารณาคุณภาพทางเคมี เช่น ปริมาณอมิโลส ความหอม และพิจารณาคุณภาพการหุงต้มและรับประทาน เช่น เนื้อสัมผัสและรสชาติ โดยจะมีการพิจารณาตัดสินและมอบรางวัลในวันที่ 15 มีนาคม 2564 ณ โรงแรมรามาการ์เด้นส์ กรุงเทพมหานคร โดยกิจกรรมภายในงาน จะมีการจัดแสดงนิทรรศการเผยแพร่องค์ความรู้ด้านข้าว การออกบูธนำเสนอผลิตภัณฑ์แปรรูปจากข้าว และออื่นๆ อีกมากมาย เป็นต้น
ผู้ที่สนใจสามารถส่งข้าวเข้าประกวดได้มากกว่า 1 ประเภท ตัวอย่างข้าวเปลือกแห้งประเภทละ 15 กิโลกรัม สามารถสมัครได้ด้วยตนเอง หรือสมัครทางไปรษณีย์ได้ที่ กรมการข้าว เลขที่ 2177 ถนนพหลโยธิน แขวงลาดยาว เขตจตุจักร กรุงเทพฯ 10900 หรือ www.ricethailand.go.th หรือโทรศัพท์ 0-2579-3642 ในวันและเวลาราชการ

ที่มา : https://www.thaigov.go.th/news/contents/details/38460