รัฐบาลไทย-ข่าวทำเนียบรัฐบาล-สทนช. - กต. แจงมีการติดตามการแลกเปลี่ยนข้อมูลระดับน้ำและด้านอุทกวิทยาตลอดทั้งปีกับจีน ยืนยันรัฐบาลไทยให้ความสำคัญและเน้นย้ำถึงการปกป้องผลกระทบกับประชาชนริมน้ำโขง โดยการบริหารจัดการน้ำโขง 1-2 ปีที่ผ่านมา ก้าวหน้าเป็นรูปธรรม 


วันพุธที่ 20 มกราคม 2564
พิมพ์
สทนช. - กต. แจงมีการติดตามการแลกเปลี่ยนข้อมูลระดับน้ำและด้านอุทกวิทยาตลอดทั้งปีกับจีน ยืนยันรัฐบาลไทยให้ความสำคัญและเน้นย้ำถึงการปกป้องผลกระทบกับประชาชนริมน้ำโขง โดยการบริหารจัดการน้ำโขง 1-2 ปีที่ผ่านมา ก้าวหน้าเป็นรูปธรรม
สทนช. - กต. แจงมีการติดตามการแลกเปลี่ยนข้อมูลระดับน้ำและด้านอุทกวิทยาตลอดทั้งปีกับจีน ยืนยันรัฐบาลไทยให้ความสำคัญและเน้นย้ำถึงการปกป้องผลกระทบกับประชาชนริมน้ำโขง โดยการบริหารจัดการน้ำโขง 1-2 ปีที่ผ่านมา ก้าวหน้าเป็นรูปธรรม
วันนี้ (20 ม.ค.64) นายสมเกียรติ ประจำวงษ์ เลขาธิการสำนักงานทรัพยากรน้ำแห่งชาติ สำนักนายกรัฐมนตรี ชี้แจงกรณีมีการวิจารณ์เกี่ยวกับการแก้ไขปัญหาแม่น้ำโขง ของรัฐบาลไม่มีการรักษาสมดุลย์อำนาจระหว่างประเทศ ทำให้ประเทศไทยเสียเปรียบประเทศจีนและส่งผลต่อระดับน้ำโขงที่เชียงแสนลดลงว่า  การบริหารจัดการน้ำโขง ในระยะ 1-2 ปีที่ผ่านมา มีความก้าวหน้าเป็นรูปธรรม ซึ่งเป็นผลจากหน่วยงานที่เกี่ยวข้องของรัฐบาลได้ร่วมผลักดันให้เกิดการแลกเปลี่ยนข้อมูลระดับน้ำและด้านอุทกวิทยาตลอดทั้งปี ล่าสุดกระทรวงทรัพยากรน้ำของประเทศจีน กับ สนทช. ในฐานะฝ่ายเลขาฯ คณะทำงานร่วมว่าด้วยความร่วมมือด้านทรัพยากรน้ำ (JWG) กรอบความร่วมมือแม่โขง-ล้านช้าง สาขาทรัพยากรน้ำ ได้มีการลงนามความร่วมมือในการแลกเปลี่ยนข้อมูลตลอดทั้งปี ตั้งแต่วันที่ 1 พ.ย.63 จากเดิมเริ่มต้นเพียงช่วงฤดูฝนเท่านั้น
ส่วนกรณีเขื่อนจิ่นหงลดการะบายน้ำนั้น สทนช.ได้รับข้อมูลอุทกวิทยาจากสถานียุนจิ่นหง พบว่ามีระดับน้ำที่เปลี่ยนแปลงไปตั้งแต่ 31 ธ.ค.63 จึงได้เร่งติดต่อผ่านผู้ประสานงานของรัฐบาลจีน แต่ด้วยเป็นช่วงวันหยุดยาวสิ้นปี ทำให้เกิดการแจ้งยืนยันข้อมูลอย่างเป็นทางการล่าช้า ซึ่ง สทนช.กำลังปรับปรุงระบบการได้ข้อมูลยืนยันให้รวดเร็วมากขึ้น รวมถึงเร็วๆ นี้ สถานีเชียงกกที่อยู่บริเวณพรมแดนระหว่างลาว-เมียนมาร์-จีน จะเป็นอีกสถานีตรวจวัดระดับน้ำที่สำคัญ และจะทำให้ไทยสามารถวิเคราะห์ข้อมูลระดับน้ำได้รวดเร็วขึ้นเช่นกัน
ทั้งนี้ ยืนยันรัฐบาลไทยให้ความสำคัญและเน้นย้ำถึงการปกป้องผลกระทบกับประชาชนริมน้ำโขง ทั้งนี้ สทนช.มีแผนการดำเนินการสร้างเวทีสร้างการมีส่วนร่วมภาคส่วนที่เกี่ยวข้องในการบริหารแม่น้ำโขงในประเทศเพิ่มเติม เพื่อให้การจัดการน้ำโขงเกิดประสิทธิภาพสูงสุดและเกิดผลกระทบกับประชาชนน้อยที่สุดภายใต้สภาพแวดล้อมที่เปลี่ยนแปลงไปอย่างมากในปัจจุบันด้วยเช่นกัน
นอกจากนี้ กระทรวงการต่างประเทศได้มีการประสานงานกับสทนช.อย่างใกล้ชิดเกี่ยวกับระดับน้ำในแม่น้ำโขงตั้งแต่ต้นปี 2564  โดยล่าสุดตั้งแต่ 11 ม.ค. 64 เป็นต้นมา สทนช. แจ้งว่าระดับน้ำในแม่น้ำโขงในพื้นที่ อ.เชียงแสน จ.เชียงราย กลับเข้าสู่ค่าเฉลี่ยระยะยาวแล้ว (2 เมตร) ทั้งนี้ การซ่อมเขื่อนในจีนย่อมส่งผลกระทบต่อประชาชนในประเทศท้ายน้ำ สทนช. จึงได้แจ้งความกังวลของไทยต่อฝ่ายจีนในทันทีที่ได้รับแจ้งข้อมูลจากจีน ทั้งผ่านกลไกทวิภาคี กรอบความร่วมมือ Mekong - Lancang Cooperation (MLC) และองค์กรความร่วมมือ Mekong River Commission (MRC) และกล่าวย้ำขอให้ฝ่ายจีนแจ้งข้อมูลล่วงหน้าเกี่ยวกับการดำเนินการใดๆ ที่จะสร้างผลกระทบต่อระดับน้ำในแม่น้ำโขงสายประธานให้ประเทศท้ายน้ำทราบ  ทั้งนี้ยืนยัน กต.ดำเนินการอย่างต่อเนื่อง จนนำไปสู่ผลลัพธ์ที่เป็นรูปธรรม เช่น ไทยประสบความสำเร็จในการผลักดันให้จีนแจ้งข้อมูลระดับน้ำที่สถานีวัดน้ำจิ่งหงและหมานอัน วันละ 2 ครั้ง ตลอดทั้งปี ทั้งผ่านกลไกทวิภาคี กลไก MRC และ MLC ตั้งแต่วันที่ 1 พ.ย. 63 ซึ่งในช่วงที่ผ่านมาจีนดำเนินการเรื่องนี้อย่างต่อเนื่อง
............................

ที่มา : https://www.thaigov.go.th/news/contents/details/38452