รัฐบาลไทย-ข่าวทำเนียบรัฐบาล-พม. รับมอบแอลกอฮอล์ออแกนิค จากสำนักงานตำรวจแห่งชาติเพื่อส่งต่อให้กลุ่มเป้าหมาย ใช้ป้องกันโรคโควิด-19


วันพุธที่ 20 มกราคม 2564
พม. รับมอบแอลกอฮอล์ออแกนิค จากสำนักงานตำรวจแห่งชาติเพื่อส่งต่อให้กลุ่มเป้าหมาย ใช้ป้องกันโรคโควิด-19
พม. รับมอบแอลกอฮอล์ออแกนิค จากสำนักงานตำรวจแห่งชาติเพื่อส่งต่อให้กลุ่มเป้าหมายใช้ป้องกันโรคโควิด-19
วันนี้ (20 ม.ค. 64) เวลา 11.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีรับมอบผลิตภัณฑ์แอลกอฮอล์ออแกนิค 75 % ชนิดน้ำ ขนาด 3.8 ลิตร จำนวน 1,008 แกลลอน จากผู้แทนสำนักงานตำรวจแห่งชาติ โดย พ.ต.อ.ศิริวัฒน์ ดีพอ รองโฆษกสำนักงานตำรวจแห่งชาติ และ พ.ต.อ.หญิง ศิริกุล กฤตพิทยบูรณ์ รองโฆษกสำนักงานตำรวจแห่งชาติ พร้อมด้วยผู้แทน บริษัท มะหาคัท จำกัด เพื่อส่งมอบให้กับกลุ่มเป้าหมายและประชาชนในชุมชนต่างๆ เพื่อป้องกันการแพร่ระบาดของโรคติดเชื้อไวรัสโคโรน่า 2019 (COVID-19)
นางพัชรี กล่าวว่า จากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในรอบที่ 2 ของประเทศไทย ซึ่งส่งผลกระทบต่อประชาชนในวงกว้างทั่วประเทศ รวมถึงกลุ่มเป้าหมายของกระทรวง พม. ตั้งแต่เด็ก เยาวชน สตรี ผู้สูงอายุ คนพิการ คนไร้บ้าน และผู้ด้อยโอกาส รวมทั้งผู้มีรายได้น้อย ซึ่งเป็นกลุ่มเปราะบางที่มีความเสี่ยงสูง ทั้งนี้ กระทรวง พม. และสำนักงานตำรวจแห่งชาติจึงได้บูรณาการทำงานร่วมกัน เพื่อป้องกันการแพร่ระบาดของโรคโควิด-19 โดยในวันนี้สำนักงานตำรวจแห่งชาติได้นำผลิตภัณฑ์แอลกอฮอล์ออแกนิค 75 % ชนิดน้ำ ขนาด 3.8 ลิตร จำนวน 1,008 แกลลอน ซึ่งได้รับการสนับสนุนจากบริษัทมะหาคัท จำกัด (การรวมตัวของอาจารย์ช่างตัดผมมืออาชีพบริการตัดผมแบบ Delivery ผ่าน Application MAHACUT) มามอบให้กระทรวง พม. เพื่อนำไปส่งมอบให้ประชาชนกลุ่มเป้าหมายในชุมชนต่างๆ
นางพัชรี กล่าวเพิ่มเติมว่า กระทรวง พม. ขอขอบคุณสำนักงานตำรวจแห่งชาติและบริษัทมะหาคัท จำกัด ที่มีความห่วงใยประชาชนกลุ่มเป้าหมาย ด้วยการมอบผลิตภัณฑ์แอลกอฮอล์ออแกนิค โดยกระทรวง พม. จะนำไปส่งมอบให้ถึงมือประชาชนกลุ่มเป้าหมายในชุมชนต่างๆ โดยเร็วที่สุด ทั้งนี้ ขอเชิญชวนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อนและอยู่ในภาวะยากลำบากจากการแพร่ระบาดของโรคโควิด-19 ได้ที่ ศูนย์รับบริจาคกระทรวง พม. โทร. 02-659-6476 หรือติดต่อศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง อีกทั้ง หากประชาชนพบเห็นการรวมกลุ่มกันเพื่อกระทำการที่ผิดกฎหมาย สามารถแจ้งเบาะแสได้ที่ สายด่วน โทร. 191 และ 1599 บริการฟรี 24 ชั่วโมง

ที่มา : https://www.thaigov.go.th/news/contents/details/38467