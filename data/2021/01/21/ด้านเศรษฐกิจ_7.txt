รัฐบาลไทย-ข่าวทำเนียบรัฐบาล-กระทรวงเกษตรฯ เตรียมชง ครม. อนุมัติเงินชดเชยค่าทดแทนที่ดินโครงการฝายหัวนา จ.ศรีสะเกษ รมว.เฉลิมชัย   มุ่งจบปัญหาภายใน ปี 2564


วันพุธที่ 20 มกราคม 2564
กระทรวงเกษตรฯ เตรียมชง ครม. อนุมัติเงินชดเชยค่าทดแทนที่ดินโครงการฝายหัวนา จ.ศรีสะเกษ รมว.เฉลิมชัย   มุ่งจบปัญหาภายใน ปี 2564
กระทรวงเกษตรฯ เตรียมชง ครม. อนุมัติเงินชดเชยค่าทดแทนที่ดินโครงการฝายหัวนา จ.ศรีสะเกษ รมว.เฉลิมชัย   มุ่งจบปัญหาภายใน ปี 2564
นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ (นายเฉลิมชัย ศรีอ่อน) เปิดเผยว่า ได้รับมอบหมายจากนายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ให้เป็นประธานการประชุมคณะกรรมการแก้ไขปัญหาโครงการฝายหัวนา ครั้งที่ 2 / 2564 ณ ห้องประชุม สำนักงานการปฏิรูปที่ดินเพื่อเกษตรกรรม (กรรมการในส่วนกลาง) และผ่านระบบวีดีโอคอนเฟอร์เรนซ์ไปยังห้องประชุมโครงการชลประทานศรีสะเกษ (กรรมการ  ในส่วนภูมิภาค และผู้แทนกลุ่มราษฎร) ว่า การสร้างฝายหัวนา จังหวัดศรีสะเกษ เป็นข้อพิพาทระหว่างรัฐและประชาชนมาเป็นระยะเวลานาน ดร.เฉลิมชัย มีความเป็นห่วงในความเดือดร้อนของพี่น้องประชาชน จึงได้สั่งการให้เร่งดำเนินการแก้ไขปัญหาโดยด่วน กระทรวงเกษตรฯ จึงได้มีการแต่งตั้งคณะอนุกรรมการแก้ไขปัญหาโครงการฝายหัวนาจังหวัดศรีสะเกษขึ้น และได้ดำเนินการอย่างต่อเนื่องมาโดยตลอด จนถึงการประชุมวันนี้ ได้ข้อสรุปสำคัญในการจ่ายเงินค่าทดแทนที่ดินให้กับราษฎรเจ้าของที่ดินทั้งในส่วนที่มีเอกสารสิทธิ์ และไม่มีเอกสารสิทธิ์ โดยจะเสนอให้คณะรัฐมนตรีพิจารณาโดยเร็วที่สุด
“สำหรับการประชุมในวันนี้ มีการพิจารณามติเห็นชอบเรื่องสำคัญ 3 เรื่อง ได้แก่ 1. การพิจารณาอนุมัติจ่ายเงินค่าชดเชย กรณีที่ดินมีเอกสารสิทธิ์ จำนวน 82 แปลง เนื้อที่ 422 – 1 – 15 ไร่ โดยจะจ่ายไร่ละ 125,000 บาท รวมเป็นเงิน 52,785,937.50 บาท 2. การพิจารณาอนุมัติจ่ายเงินค่าชดเชย กรณีที่ดินบริเวณหัวงาน (ไม่มีเอกสารสิทธิ์) จำนวน 22 แปลง เนื้อที่ 206 – 2 – 02 ไร่ โดยจะจ่ายไร่ละ 45,000 บาท รวมเป็นเงิน 9,292,725 บาท 3.การแต่งตั้งคณะกรรมการกำกับดูแลการจ่ายเงินค่าชดเชย โดยจะมีผู้แทนของกลุ่มต่าง ๆ ร่วมเป็นกรรมการ ให้มีอำนาจหน้าที่พิจารณาและควบคุมการโอนจ่ายเงินชดเชยให้ถูกต้องตามบัญชีรายชื่อผู้มีสิทธิ์ จำนวนเนื้อที่ และจำนวนเงินค่าชดเชย เพื่อเป็นการเยี่ยวยาประชาชนที่ได้รับผลกระทบจากข้อพิพาทมาอย่างยาวนาน กระทรวงเกษตรฯ จะนำมติการประชุมในวันนี้ เสนอเข้าสู่ที่ประชุมคณะรัฐมนตรี เพื่อพิจารณาโดยเร็วที่สุด” นายธนากล่าว
นอกจากนี้ คณะกรรมการแก้ไขปัญหาโครงการฝายหัวนา ยังได้มีมติเห็นชอบการพิจารณาวาระเพิ่มเติม ในส่วนของการยกเว้นค่าธรรมเนียม ภาษีที่ดิน ซึ่งเป็นรายละเอียดการดำเนินงานของกรมที่ดิน ให้กับราษฎรเจ้าของที่ดินทั้งในส่วนที่มีเอกสารสิทธิ์และไม่มีเอกสารสิทธิ์ โดยจะเสนอให้คณะรัฐมนตรีพิจารณาด้วย สำหรับกรณีที่ดินมีเอกสารสิทธิสมบูรณ์อยู่แล้ว เมื่อนำเสนอสู่คณะกรรมการฯ ต้องผ่านขั้นตอนของการคัดค้านความถูกต้องในบรรดาทายาทของเจ้าของที่ดินเองก็สามารถมีสิทธิคัดค้านภายในระยะเวลา 30 วัน

ที่มา : https://www.thaigov.go.th/news/contents/details/38465