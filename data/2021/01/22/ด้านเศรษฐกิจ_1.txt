รัฐบาลไทย-ข่าวทำเนียบรัฐบาล-บอร์ด สมอ. เข้มรับโควิด เห็นชอบหน้ากากอนามัย-ถุงมือสำหรับใช้ทางการแพทย์  เป็นสินค้าควบคุมต้องได้มาตรฐาน


วันพฤหัสบดีที่ 21 มกราคม 2564
พิมพ์
บอร์ด สมอ. เข้มรับโควิด เห็นชอบหน้ากากอนามัย-ถุงมือสำหรับใช้ทางการแพทย์  เป็นสินค้าควบคุมต้องได้มาตรฐาน
สุริยะฯ สั่งบอร์ด สมอ. คุมเข้มรับโควิด เร่งออกมาตรฐานป้องกัน หลังเห็นชอบ 7 มาตรฐาน หน้ากากอนามัย ถุงมือสำหรับใช้ทางการแพทย์ ตู้น้ำเย็น และเครื่องเล่นสนาม เป็นสินค้าควบคุมต้องได้มาตรฐาน เพื่อความปลอดภัยของประชาชน
นายสุริยะ  จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า ได้กำชับให้บอร์ด สมอ. เร่งออกมาตรฐานเพื่อป้องกันโควิด 19 หลังมีการแพร่ระบาดรอบ 2 ในหลายจังหวัดของไทย ล่าสุดวานนี้ (19 มกราคม 2564) บอร์ด สมอ. ได้มีมติเห็นชอบให้ สมอ. ควบคุมสินค้า 7 รายการ ได้แก่  หน้ากากอนามัย  ถุงมือสำหรับใช้ทางการแพทย์ ตู้น้ำเย็น เครื่องเล่นสนามสาธารณะ ทั้งชิงช้า กระดานลื่น ม้าหมุน และอุปกรณ์โยก เพื่อความปลอดภัยของประชาชน โดยเฉพาะหน้ากากอนามัยได้มีผู้ประกอบการหัวใสนำหน้ากากอนามัยไม่ได้มาตรฐานออกมาจำหน่ายปะปนอยู่ในท้องตลาดเป็นจำนวนมาก ตามที่มีข่าวการตรวจจับอยู่บ่อยครั้ง กระทรวงอุตสาหกรรมจึงเร่งรัดให้ สมอ. ดำเนินการควบคุมคุณภาพของสินค้าดังกล่าว โดยหน้ากากอนามัยที่ได้มาตรฐานจะมีการควบคุมประสิทธิภาพในการกรองแบคทีเรีย  กรองอนุภาคขนาดเล็ก และประสิทธิภาพในการป้องกันไม่ให้ของเหลวซึมผ่านได้ เพื่อลดความเสี่ยงการแพร่กระจายของเชื้อโรค และป้องกันการแพร่ระบาดของเชื้อไวรัสโควิด-19
ด้าน นายวันชัย  พนมชัย เลขาธิการสำนักงานมาตรฐานผลิตภัณฑ์อุตสาหกรรม กล่าวเพิ่มเติมว่า นอกจากบอร์ด สมอ. จะเห็นชอบให้ สมอ. ควบคุมหน้ากากอนามัย  และถุงมือสำหรับใช้ทางการแพทย์แล้ว ยังเห็นชอบให้ควบคุมตู้น้ำเย็น และเครื่องเล่นสนามสาธารณะ ทั้งชิงช้า กระดานลื่น ม้าหมุน และอุปกรณ์โยก เป็นสินค้าควบคุมด้วย เนื่องจากมีการนำไปใช้กันอย่างแพร่หลายในสถานศึกษา และศูนย์พัฒนาการเรียนรู้เด็กก่อนวัยเรียน มีการนำไปติดตั้งโดยไม่ได้คำนึงถึงความปลอดภัย อาทิ อยู่ในบริเวณที่ชื้นแฉะ มีฝนสาดถึงและอยู่ในบริเวณที่ถูกแสงแดดเป็นประจำ ไม่มีการเชื่อมต่อสายดิน และไม่มีการติดตั้งระบบป้องกันไฟรั่ว จึงเป็นเหตุให้เด็กนักเรียนถูกไฟดูดเสียชีวิต ตามที่เป็นข่าวอยู่บ่อยครั้ง สำหรับเครื่องเล่นสนามสาธารณะก็เช่นเดียวกัน สาเหตุหลักของการบาดเจ็บและเสียชีวิตมาจากเครื่องเล่นไม่ได้มาตรฐาน บอร์ด สมอ. จึงเห็นชอบให้ตู้น้ำเย็น และเครื่องเล่นสนามสาธารณะ ทั้งชิงช้า กระดานลื่น ม้าหมุน และอุปกรณ์โยก เป็นสินค้าควบคุม ซึ่งสอดคล้องกับมาตรฐานการจัดการด้านความปลอดภัยในโรงเรียน ที่ สมอ. ส่งเสริมและสนับสนุนให้โรงเรียนดำเนินการตามมาตรฐานดังกล่าว เพื่อควบคุมความเสี่ยงอันตรายที่อาจเกิดขึ้นจากการจัดซื้อจัดจ้างสินค้า/บริการ อุปกรณ์เครื่องเล่นสนามในโรงเรียนด้วย
ทั้งนี้ มาตรฐานตู้น้ำเย็น มีข้อกำหนดด้านความปลอดภัยที่สำคัญคือ การควบคุมระบบการป้องกัน ไฟรั่ว และส่วนที่สัมผัสกับน้ำดื่มต้องไม่มีสารตะกั่วปนเปื้อน สำหรับมาตรฐานเครื่องเล่นสนามสาธารณะมีข้อกำหนดด้านความปลอดภัยที่สำคัญในหลายๆ ด้าน เช่น  โครงสร้างต้องมีความแข็งแรงและมีความสมดุล ลักษณะของเครื่องเล่นแต่ละชนิดต้องมีพื้นผิวเรียบ ไม่มีส่วนยื่นล้ำออกมา และมีวัสดุป้องกันขอบคมที่อาจ ก่อให้เกิดอันตรายกับเด็กในระหว่างการเล่น ต้องไม่มีช่องว่างหรือรูที่อาจทำให้นิ้วเด็กติดได้ ความสูงของเครื่องเล่นจะต้องไม่เกินค่าที่กำหนด เพื่อป้องกันอันตรายที่เกิดจากการตกกระแทก มือจับและที่วางเท้าต้องมีความแน่นหนา ในส่วนของม้าหมุนจะต้องมีความเร็วในการหมุนเป็นไปตามมาตรฐาน เพื่อป้องกันการหมุนเร็วจนเกิดอันตราย เช่น ร่วงหล่นจากม้าหมุน รวมถึงวัสดุ หรือสีที่นำมาใช้จะต้องได้มาตรฐานไม่ก่อให้เกิดอันตรายแก่ผู้เล่น เป็นต้น โดยผู้ผลิตจะต้องจัดทำคำแนะนำขั้นตอนการติดตั้ง และรายการส่วนประกอบทั้งหมดอย่างชัดเจน และครอบคลุมความปลอดภัยอย่างถูกต้อง รวมทั้ง คู่มือการตรวจสอบ การบำรุงรักษา และคำแนะนำเรื่องการซ่อมแซม เพื่อลดความเสี่ยงในการใช้งาน หรือการติดตั้งผิดวิธีทำให้เกิดอันตรายจากการใช้งานได้
นอกจากนี้ บอร์ด สมอ. ยังได้เห็นชอบมาตรฐานอื่นๆ อีกรวม 76 มาตรฐาน อาทิ มาตรฐานอุปกรณ์ป้องกันดวงตาและใบหน้าสำหรับป้องกันหยดและละอองของเหลว หรือเฟสชิลด์  ผ้าป้องกันแบคทีเรีย  ยางล้อรถยนต์และยางล้อจักรยานยนต์  เสื้อชูชีพ  อาหารกระป๋อง หัวฝักบัวอาบน้ำ สายฝักบัวอาบน้ำ และเครื่องสำอางค์   เป็นต้น” เลขาธิการ สมอ. กล่าว

ที่มา : https://www.thaigov.go.th/news/contents/details/38478