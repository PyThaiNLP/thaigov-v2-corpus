รัฐบาลไทย-ข่าวทำเนียบรัฐบาล-พม. เตรียมเปิดตัว รถ พม. Mobile “ปันสุขสู่ชุมชน” ไม่ว่าคุณจะอยู่ที่ไหน เราจะตามไปเยี่ยม เร่งช่วยเหลือกลุ่มเปราะบางใน 28 จังหวัดพื้นที่สีแดงจากผลกระทบโรคโควิด-19


วันพฤหัสบดีที่ 21 มกราคม 2564
พม. เตรียมเปิดตัว รถ พม. Mobile “ปันสุขสู่ชุมชน” ไม่ว่าคุณจะอยู่ที่ไหน เราจะตามไปเยี่ยม เร่งช่วยเหลือกลุ่มเปราะบางใน 28 จังหวัดพื้นที่สีแดงจากผลกระทบโรคโควิด-19
พม. เตรียมเปิดตัว รถ พม. Mobile “ปันสุขสู่ชุมชน” ไม่ว่าคุณจะอยู่ที่ไหน เราจะตามไปเยี่ยม เร่งช่วยเหลือกลุ่มเปราะบางใน 28 จังหวัดพื้นที่สีแดงจากผลกระทบโรคโควิด-19
วันนี้ (21 ม.ค. 64) เวลา 15.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ระลอกใหม่ของประเทศไทย ได้ส่งผลกระทบต่อประชาชนในวงกว้างทั่วประเทศ รวมถึงกลุ่มเป้าหมายของกระทรวง พม. ตั้งแต่เด็ก เยาวชน สตรี ผู้สูงอายุ คนพิการ คนไร้บ้าน และผู้ด้อยโอกาส รวมทั้งผู้มีรายได้น้อย ซึ่งเป็นกลุ่มเปราะบางที่มีความเสี่ยงสูง ทั้งนี้ กระทรวง พม. จึงมีความห่วงใยผู้ที่ได้รับผลกระทบจากสถานการณ์ดังกล่าว โดยเฉพาะใน 28 จังหวัดพื้นที่สีแดงที่เป็นพื้นที่ควบคุมสูงสุด จึงได้เตรียมรถ พม. Mobile “ปันสุขสู่ชุมชน” ไม่ว่าคุณจะอยู่ที่ไหน เราจะตามไปเยี่ยม เพื่อเข้าไปให้ความช่วยเหลือกลุ่มเปราะบางของกระทรวง พม. ในชุมชนที่เป็นพื้นที่ปิดที่ไม่สะดวกในการเดินทางไปดำเนินชีวิตข้างนอกได้ โดยการนำเครื่องอุปโภคบริโภคที่จำเป็น หน้ากากอนามัย และเจลแอลกอฮอล์ล้างมือ มามอบให้ครอบครัวผู้มีรายได้น้อย และได้รับผลกระทบจากโรคโควิด-19 เป็นการสร้างขวัญกำลังใจในการดำรงชีพ นอกจากนี้ ยังได้มีการรับเรื่องร้องทุกข์ในชุมชน เพื่อให้การช่วยเหลือโดยตรงอย่างรวดเร็วต่อไป ขณะนี้ ได้กำหนดจุดบริการไว้ 54 จุด ในพื้นที่ 25 จังหวัด โดยในวันที่ 27 มกราคมนี้ จะมีกิจกรรม Kick Off เปิดตัวโครงการ พม. Mobile “ปันสุขสู่ชุมชน” ไม่ว่าคุณจะอยู่ที่ไหน เราจะตามไปเยี่ยม ด้วยการปล่อยขบวนรถ พม. Mobile จำนวน 15 คัน ออกไปลงพื้นที่ 5 จังหวัด ได้แก่ จังหวัดนนทบุรี ปทุมธานี สมุทรสาคร สมุทรปราการ และ กรุงเทพมหานคร โดยมีนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการปล่อยขบวนรถ พม. Mobile ที่บริเวณกระทรวง พม. สะพานขาว กรุงเทพฯ
นางพัชรี กล่าวเพิ่มเติมว่า นอกจากรถ พม. Mobile “ปันสุขสู่ชุมชน” แล้ว ยังมีการตั้งตู้ “พม. ปันสุข” และ ตู้ “พม. รับทุกข์” เพื่อช่วยบรรเทาทุกข์ด้านการดำรงชีวิตให้แก่ผู้ได้รับผลกระทบจากโรคโควิด-19 โดยเฉพาะเด็ก คนพิการ และผู้สูงอายุที่ต้องการความช่วยเหลือ ด้วยการนำสิ่งของที่ได้รับจากการบริจาค ผ่านศูนย์รับบริจาคกระทรวง พม. ซึ่งกระทรวง พม. จะเร่งนำไปมอบให้ถึงมือประชาชนกลุ่มเป้าหมายที่ประสบปัญหาความเดือดร้อนโดยตรงอย่างเร็วที่สุด ทั้งนี้ ประชาชนที่มีความเดือดร้อนมีความทุกข์ต้องการความช่วยเหลือ สามารถเขียนรายละเอียดที่ต้องการให้ พม. ช่วยเหลือผ่านตู้ “พม. รับทุกข์” โดยจะมีเจ้าหน้าที่เก็บรวบรวมเรื่องร้องทุกข์ เพื่อดำเนินการติดต่อและส่งเจ้าหน้าที่ไปเยี่ยมอย่างเร่งด่วน และขอเชิญชวนพี่น้องประชาชนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อนและอยู่ในภาวะยากลำบากจากการแพร่ระบาดของโรคโควิด-19 ได้ที่ ศูนย์รับบริจาคกระทรวง พม. โทร. 02-659-6476 หรือติดต่อ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/38495