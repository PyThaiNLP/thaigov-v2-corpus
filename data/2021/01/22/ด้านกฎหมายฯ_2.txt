รัฐบาลไทย-ข่าวทำเนียบรัฐบาล-รมว.ยุติธรรม รับเรื่องร้องเรียน มูลนิธิปวีณาหงสกุลเพื่อเด็กและสตรี จำนวน ๗ ราย เพื่อขอรับความช่วยเหลือจากกระทรวงยุติธรรม


วันพฤหัสบดีที่ 21 มกราคม 2564
รมว.ยุติธรรม รับเรื่องร้องเรียน มูลนิธิปวีณาหงสกุลเพื่อเด็กและสตรี จำนวน ๗ ราย เพื่อขอรับความช่วยเหลือจากกระทรวงยุติธรรม
นายสมศักดิ์ เทพสุทิน รัฐมนตรีว่าการกระทรวงยุติธรรม รับเรื่องร้องเรียน มูลนิธิปวีณาหงสกุลเพื่อเด็กและสตรี จำนวน ๗ ราย เพื่อขอรับความช่วยเหลือจากกระทรวงยุติธรรม
ในวันพฤหัสบดีที่ ๒๑ มกราคม ๒๕๖๔ เวลา ๑๓.๓๐ น. ณ ห้องสนฉัตร ๑ - ๒ ชั้น ๓ อาคารกระทรวงยุติธรรมแห่งใหม่ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ พร้อมด้วย นางทัศนีย์ เปาอินทร์ รองอธิบดีกรมคุ้มครองสิทธิและเสรีภาพ รับเรื่องร้องเรียนจาก นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ได้นำผู้เสียหาย จำนวน ๗ ราย เพื่อขอรับความช่วยเหลือจากกระทรวงยุติธรรม
นางปวีณา กล่าวว่า สำหรับผู้เสียหายทั้ง ๗ คน ประกอบด้วย ๑. เด็กหญิงนักเรียนมัธยมศึกษาปีที่ ๒ โดนเพื่อน ๕ คน กระทำชำเราในห้องเรียนคอมพิวเตอร์ เหตุเกิดในกรุงเทพฯ ๒. กรณีพี่เลี้ยงเด็กโหดทำร้ายเด็กหญิงสองพี่น้อง คนโตได้รับบาดเจ็บ คนเล็กอาการโคม่า เหตุเกิด จ.ปทุมธานี ๓.สาวบริษัทเงินกู้ถูกอดีตสามี ใช้ปืนขู่ ก่อนลักพาตัวไปทำร้ายร่างกาย เหตุเกิดในกรุงเทพฯ ๔.หญิงสาวถูกอดีตสามีทำร้ายใช้มีดคัตเตอร์กรีดที่แขนขา และใช้กรรไกรแทงที่หัว เย็บ ๓๐๐ เข็ม เหตุเกิดใน จ.นนทบุรี
นางปวีณา กล่าวว่า ๕. หญิงสาวถูกคัตเตอร์กรีดหน้า เย็บ ๙๑ เข็ม เนื่องจากสามีโมโหเหตุถูกขอหย่า ในพื้นที่ จ.ชลบุรี ๖. สาวถูกสามีหึงหวงทำร้ายร่างกาย และบังคับขายบริการ เหตุเกิด จ.นนทบุรี และ ๗. น้องสาวร้องขอความเป็นธรรมให้พี่สาวที่เสียชีวิต หลังถูกสามีติดยาเสพติดทำร้ายร่างกายอาการโคม่า เหตุเกิดในกรุงเทพฯ โดยส่วนใหญ่เกี่ยวข้องกับคดียาเสพติด
ด้าน นายสมศักดิ์ กล่าวว่า ได้รับเรื่องร้องเรียนดังกล่าวและมอบหมายให้กรมคุ้มครองสิทธิและเสรีภาพ ดำเนินการให้ความช่วยเหลือประชาชนที่ตกเป็นผู้เสียหายในคดีอาญา โดยที่ไม่มีส่วนเกี่ยวข้องกับการกระทำความผิดต่อไป ทั้งนี้ ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม (ฉบับที่ ๒) พ.ศ.๒๕๕๙ ผู้เสียหายมีสิทธิขอรับเงินเยียวยา อาทิ กรณีบาดเจ็บ แบ่งเป็น ค่าใช้จ่ายที่จำเป็นในการรักษาพยาบาลให้เท่าที่จ่ายจริง แต่ไม่เกิน ๔๐,๐๐๐ บาท ค่าฟื้นฟูสมรรถภาพทางร่างกายและจิตใจให้จ่ายเท่าที่จ่ายจริง แต่ไม่เกิน ๔๐,๐๐๐ บาท ค่าขาดประโยชน์ทำมาหาได้ตามอัตราค่าจ้างขั้นต่ำของจังหวัด ตามวันที่ไม่สามารถประกอบการงานได้ตามปกติ ค่าตอบแทนความเสียหายอื่นให้จ่ายเป็นเงินตามจำนวนที่คณะกรรมการเห็นสมควรแต่ไม่เกิน ๕๐,๐๐๐ บาท
ส่วนกรณีเสียชีวิตจะได้ค่าตอบแทนกรณีถึงแก่ความตาย จำนวน ๕๐,๐๐๐ บาท  ค่าจัดการศพ ๒๐,๐๐๐ บาท และค่าขาดอุปการะเลี้ยงดู ๔๐,๐๐๐ บาท ทั้งนี้ ขึ้นอยู่กับการพิจารณาของคณะอนุกรรมการฯ ประจำจังหวัดที่เกิดเหตุเป็นสำคัญ

ที่มา : https://www.thaigov.go.th/news/contents/details/38501