รัฐบาลไทย-ข่าวทำเนียบรัฐบาล-ศุกร์ 22 ม.ค.นี้ ธอส. ชวนมีบ้านง่ายๆ เพียงปลายนิ้วสัมผัส ขนบ้านมือสองทั่วประเทศ 990 รายการ มาเปิดประมูลออนไลน์  “บ้านถูกใจ หาได้ที่ ธอส ”


วันพฤหัสบดีที่ 21 มกราคม 2564
พิมพ์
ศุกร์ 22 ม.ค.นี้ ธอส. ชวนมีบ้านง่ายๆ เพียงปลายนิ้วสัมผัส ขนบ้านมือสองทั่วประเทศ 990 รายการ มาเปิดประมูลออนไลน์  “บ้านถูกใจ หาได้ที่ ธอส ”
ธอส.เอาใจคนอยากมีบ้าน ตั้งแต่ต้นปี 2564 คัดบ้านมือสอง สภาพดี คุ้มราคาทั่วประเทศรวม 990 รายการ มาเปิดประมูลออนไลน์ประจำเดือนมกราคม 2564 ผ่าน Application : G H Bank Smart NPA เลือกซื้อได้ง่าย ๆ เพียงปลายนิ้วสัมผัส
ธนาคารอาคารสงเคราะห์ เอาใจคนอยากมีบ้าน ตั้งแต่ต้นปี 2564 คัดบ้านมือสอง สภาพดี คุ้มราคาทั่วประเทศรวม 990 รายการ มาเปิดประมูลออนไลน์ประจำเดือนมกราคม 2564 ผ่าน Application : G H Bank Smart NPA เลือกซื้อได้ง่าย ๆ เพียงปลายนิ้วสัมผัส ราคาเริ่มต้นประมูลลดสูงสุดถึง 40% จากราคาปกติ ราคาเริ่มต้นประมูลต่ำสุดเพียง 45,000 บาทเท่านั้น พิเศษ!! มอบส่วนลดเพิ่มอีก 10% จากราคาที่ปิดประมูลหากทำสัญญาและทำนิติกรรมภายใน 31 มีนาคม 2564 ให้ผ่อนดาวน์หรือยื่นกู้อัตราดอกเบี้ย 0% เริ่มประมูลพร้อมกันวันศุกร์ที่ 22 มกราคม 2564 ระหว่างเวลา 12.00 -13.00 น.
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่ในปี 2563 ธอส. จัดให้มีการประมูลขายทรัพย์ NPA หรือบ้านมือสองออนไลน์ผ่าน Application : G H Bank Smart NPA เพื่ออำนวยความสะดวกให้กับประชาชนที่ต้องการมีที่อยู่อาศัยในราคาที่คุ้มค่าโดยไม่ต้องเดินทางไปประมูลซื้อที่ธนาคาร ลดความเสี่ยงของการติดเชื้อไวรัสโคโรนา 2019 (COVID-19) จากการเดินทางไปในพื้นที่สาธารณะซึ่งการจัดประมูลออนไลน์ทั้ง 7 ครั้งตั้งแต่เดือนกรกฎาคม 2563 เป็นต้นมา มีลูกค้าประชาชนให้ความสนใจเข้าร่วมประมูลทรัพย์ออนไลน์ของธนาคารเป็นจำนวนมาก โดยสามารถจำหน่ายทรัพย์ได้ทั้งสิ้น 701 รายการ คิดเป็นมูลค่าที่ปิดประมูลจำนวนถึง 735.18 ล้านบาท และจากความสำเร็จในปีที่ผ่านมาทำให้ในปี 2564 ธนาคารยังคงเดินหน้าจัดให้มีการประมูลบ้านมือสองออนไลน์เช่นเดิมเป็นประจำทุกเดือน ซึ่งการประมูลครั้งแรกของปี 2564 กำหนดจัดขึ้นในวันศุกร์ที่ 22 มกราคม 2564 เวลา 12.00 -13.00 น. โดยนำทรัพย์คัดทรัพย์ใหม่สภาพดีทั่วประเทศรวม 990 รายการ ทั้งประเภททาวน์เฮ้าส์ บ้านเดี่ยว บ้านแฝด ห้องชุด อาคารพาณิชย์ และที่ดินเปล่า มาเปิดประมูลให้กับลูกค้าที่ต้องการมีบ้านได้เลือกซื้อง่าย ๆ พร้อมกันทั่วประเทศผ่าน Application : G H Bank Smart NPA แบ่งเป็น
ทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 491 รายการ มีรายการที่น่าสนใจ อาทิ รายการที่ราคาเริ่มต้นประมูลต่ำสุดเพียง 45,000 บาท ได้แก่ ห้องชุด โครงการปลาทอง เนื้อที่ 26.25 ตารางเมตร อ.เมือง จ.ปทุมธานี รายการที่ให้ส่วนลดสูงสุด 40% จากราคาปกติ คือ ห้องชุด โครงการรุ่งเรืองคอนโดทาวน์ เนื้อที่ 83 ตารางเมตร อ.บางกะปิ กรุงเทพฯ ราคาเริ่มต้นประมูลเพียง 1,200,000 บาท ส่วนทรัพย์ประเภทบ้านเดี่ยว ในหมู่บ้านเศรษฐสิริ รามอินทรา เนื้อที่ 63.9 ตารางวา อ.คลองสามวา กรุงเทพฯ เป็นรายการทรัพย์ที่มีทำเลอยู่ใกล้สนามกอล์ฟ และห้างสรรพสินค้า โดยใช้เวลาเดินทางเพียง 12 นาทีเท่านั้น ราคาเริ่มต้นประมูล 4,480,000 บาท ขณะที่ทรัพย์ที่ตั้งอยู่ในส่วนในภูมิภาคนำออกประมูลจำนวน 499 รายการ โดยทรัพย์ที่มีราคาเริ่มต้นประมูลจำหน่ายต่ำสุด ได้แก่ ทรัพย์ประเภทที่ดินเปล่า เนื้อที่ 283 ตารางวา ในพื้นที่ อ.ศีขรภูมิ จ.สุรินทร์ ราคาเริ่มต้นประมูลเพียง 150,000 บาท และรายการทรัพย์ที่มีส่วนลดสูงสุด 35% มีจำนวน 5 รายการ อาทิ ทรัพย์ประเภททาวน์เฮ้าส์ เนื้อที่ 22 ตารางวา ในโครงการซิตี้แลนด์ อ.เมืองสุรินทร์ จ.สุรินทร์ ราคาเริ่มต้นประมูล 585,000 บาท ทรัพย์ประเภทบ้านเดี่ยว เนื้อที่ 37.50 ตารางวา โครงการณัฐชญา วิลล่า อ.บ้านโป่ง จ.ราชบุรี ราคาเริ่มต้นประมูลเพียง 715,000 บาท
สำหรับลูกค้าที่สนใจสามารถเข้าชมรายการทรัพย์ NPA ที่เปิดประมูลครั้งนี้ได้ด้วยตนเอง โดยผู้ชนะรับส่วนลดเพิ่มอีก 10% จากราคาที่ปิดประมูล เพียงทำสัญญาและทำนิติกรรมภายใน 31 มีนาคม 2564 นอกจากนี้ยังสามารถเลือกใช้โปรโมชั่นผ่อนดาวน์ดอกเบี้ย 0% ได้นานสูงสุด 24 เดือน หรือ เทดาวน์แล้วยื่นกู้ยังสามารถรับสินเชื่ออัตราดอกเบี้ย 0% ตามระยะเวลาที่ธนาคารกำหนดได้อีกด้วย ทั้งนี้ ผู้ที่สนใจเข้าร่วมประมูลสามารถดาวน์โหลด Application : G H Bank Smart NPA และลงทะเบียนเข้าร่วมประมูลออนไลน์ได้จนถึงวันที่ 22 มกราคม 2564 เวลา 12.40 น.(เฉพาะลูกค้าที่ยังไม่เคยลงทะเบียน) ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาค โทร.0-2202-1170 และ 0-2202-2036

ที่มา : https://www.thaigov.go.th/news/contents/details/38493