รัฐบาลไทย-ข่าวทำเนียบรัฐบาล-กระทรวงทรัพยากรฯ ฝ่าวิกฤตประชุม Video Conference มอบแนวทางปฏิบัติงานปี 2564 ให้แก่ ทสจ.และ สสภ. ย้ำ ป้องกันและแก้ไขปัญหาความเดือดร้อนของประชาชน


วันพุธที่ 6 มกราคม 2564
กระทรวงทรัพยากรฯ ฝ่าวิกฤตประชุม Video Conference มอบแนวทางปฏิบัติงานปี 2564 ให้แก่ ทสจ.และ สสภ. ย้ำ ป้องกันและแก้ไขปัญหาความเดือดร้อนของประชาชน
กระทรวงทรัพยากรฯ ฝ่าวิกฤตประชุม Video Conference มอบแนวทางปฏิบัติงานปี 2564 ให้แก่ ทสจ.และ สสภ. ย้ำ ป้องกันและแก้ไขปัญหาความเดือดร้อนของประชาชน
กระทรวงทรัพยากรฯ ฝ่าวิกฤตประชุม Video Conference มอบแนวทางปฏิบัติงานปี 2564 ให้แก่ ทสจ.และ สสภ. ย้ำ ป้องกันและแก้ไขปัญหาความเดือดร้อนของประชาชน
วันนี้ (6 มกราคม 2563) นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ประชุม Video Conference มอบแนวทางปฏิบัติงานปี 2564 ให้แก่สำนักงานทรัพยากรธรรมชาติและสิ่งแวดล้อมจังหวัด 76 จังหวัด และสำนักงานสิ่งแวดล้อมภาคที่ 1 – 16 โดยมีรองปลัดกระทรวงฯ และผู้ตรวจราชการกระทรวงฯ ร่วมประชุมฯ ณ ห้องประชุม ชั้น 17 อาคารกระทรวงทรัพยากรธรรมชาติและสิ่งแวดล้อม
โอกาสนี้ รมว.ทส. ได้กล่าวขอบคุณทุกท่านที่ร่วมกันขับเคลื่อน ให้การดำเนินงานของกระทรวงฯ ในปีที่ผ่านมาได้รับการยอมรับจากประชาชน และในปี 2564 ขอเป็นกำลังใจให้ทุกท่านเพิ่มความเข้มข้นในการปฏิบัติงานด้วยความซื่อสัตย์ สุจริต อดทน ขยันหมั่นเพียร ปฏิบัติงานในเชิงรุก ยกระดับการบริหารจัดการทรัพยากรธรรมชาติและสิ่งแวดล้อมในทุกระดับ ทุกมิติ และให้มีการประเมินคุณภาพการดำเนินงาน ภายใต้นโยบาย ทส. ยกกำลัง 2 บวก 4 ทั้งนี้ เพื่อปกป้อง และแก้ไขปัญหาความเดือดร้อนของประชาชน ในด้านทรัพยากรธรรมชาติและสิ่งแวดล้อม เป็นสำคัญ
พร้อมเน้นย้ำให้สำนักงานทรัพยากรธรรมชาติและสิ่งแวดล้อม และสำนักงานสิ่งแวดล้อมภาค ปฏิบัติตามมาตรการของศูนย์บริหารสถานการณ์โควิด-19 (ศบค.) ของแต่ละจังหวัด รวมถึงประกาศของกระทรวงทรัพยากรธรรมชาติและสิ่งแวดล้อม โดยเคร่งครัด และขอให้กำหนดแนวทางการปฏิบัติงานที่บ้าน (Work from Home) หรือการเหลื่อมเวลาการปฏิบัติงานให้ชัดเจน เพื่อรักษาสมรรถนะและเป้าหมายการทำงานให้ได้ตามแผนงานอย่างมีประสิทธิภาพเช่นเดิม
สำหรับการขับเคลื่อนงานของกระทรวงทรัพยากรธรรมชาติและสิ่งแวดล้อม ภายใต้นโยบาย ทส. ยกกำลัง 2 บวก 4 รมว.ทส. ได้มอบนโยบายให้สำนักงานทรัพยากรธรรมชาติและสิ่งแวดล้อมจังหวัด 76 จังหวัด และสำนักงานสิ่งแวดล้อมภาคที่ 1 – 16 เป็นหน่วยงานหลักในการประสานงานกับทุกภาคส่วนโดยเฉพาะในระดับพื้นที่ เพื่อให้การทำงานมีประสิทธิภาพสูงสุด อีกทั้งให้จัดทำแผนการปฏิบัติงานโดยมีเป้าหมายการดำเนินงานที่ชัดเจน ตลอดจนสร้างการรับรู้ไปสู่ประชาชนให้เกิดความเข้าใจที่ถูกต้อง ซึ่งงานสำคัญที่ต้องเร่งดำเนินการในปี 2564 มีดังนี้
1. การจัดที่ดินทำกินให้กับชุมชน เป้าหมาย 53 พื้นที่ 31 จังหวัด 374,047 ไร่
2. การปลูกป่า เป้าหมาย 4 แสนไร่ การสร้างฝาย เป้าหมาย 9,699 แห่ง การจัดการระบบกระจายน้ำ : พื้นที่ป่าต้นน้ำ เป้าหมาย 10 โครงการ
3. การแก้ไขปัญหาไฟป่า หมอกควัน และ PM 2.5 เป้าหมายลดการเกิดลงร้อยละ 20
4. การจัดการน้ำเสีย และขยะในภาวการณ์ระบาด COVID – 19 ให้ทำความเข้าใจกับประชาชน
และลดความเสี่ยงของประชาชน
5. สถานการณ์ภัยแล้ง ให้ติดตามสถานการณ์และประสานความพร้อม/การช่วยเหลือกับหน่วยงานต่าง ๆ ในสังกัดกระทรวงฯ และหน่วยงานภายนอก ทุกวัน
6. ด้านงบประมาณ ให้เร่งรัดการดำเนินการ ปี 2564 ให้ทันท่วงที พร้อมจัดลำดับความสำคัญของงานในการเตรียมเสนอของบประมาณ ปี 2565

ที่มา : https://www.thaigov.go.th/news/contents/details/38112