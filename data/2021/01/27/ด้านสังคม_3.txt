รัฐบาลไทย-ข่าวทำเนียบรัฐบาล-สธ.รุกควบคุมโควิด 19 สมุทรสาคร ลดการติดเชื้อในโรงงาน เรียกคืนพื้นที่สีเขียว


วันอังคารที่ 26 มกราคม 2564
สธ.รุกควบคุมโควิด 19 สมุทรสาคร ลดการติดเชื้อในโรงงาน เรียกคืนพื้นที่สีเขียว
ปลัดกระทรวงสาธารณสุขติดตามสถานการณ์โรคโควิด 19 จ.สมุทรสาคร รุกเปลี่ยนพื้นที่สีเหลืองตรวจพบโรงงานมีอัตราติดเชื้อน้อยกว่า 10% ให้กลับมาเป็นพื้นที่สีเขียว โดยเฉพาะอ้อมน้อย กระทุ่มแบน พบติดเชื้อรวมเพียง 3 โรงงาน โดยออกมาตรการเพิ่มประสิทธิภาพการควบคุมโรค
ปลัดกระทรวงสาธารณสุขติดตามสถานการณ์โรคโควิด 19 จ.สมุทรสาคร รุกเปลี่ยนพื้นที่สีเหลืองตรวจพบโรงงานมีอัตราติดเชื้อน้อยกว่า 10% ให้กลับมาเป็นพื้นที่สีเขียว โดยเฉพาะอ้อมน้อย กระทุ่มแบน พบติดเชื้อรวมเพียง 3 โรงงาน โดยออกมาตรการเพิ่มประสิทธิภาพการควบคุมโรค เพื่อลดการติดเชื้อในโรงงาน
วันนี้ (26 มกราคม 2564) ที่สำนักงานสาธารณสุขจังหวัดสมุทรสาคร  นพ.เกียรติภูมิ วงศ์รจิต ปลัดกระทรวงสาธารณสุข ลงพื้นที่ประชุมติดตามความคืบหน้าสถานการณ์โรคโควิด 19 ใน จ.สมุทรสาคร และให้สัมภาษณ์ว่า ขณะนี้ได้ระดมทีมปูพรมตรวจคัดกรองเชิงรุกโรงงานใน จ.สมุทรสาคร เพื่อค้นหาและแยกผู้ติดเชื้อเข้าสู่ระบบการรักษา พบ 70 กว่าโรงงานที่มีการติดเชื้อ ส่วนใหญ่เป็นโรงงานขนาดกลางและขนาดเล็กที่มีอัตราการติดเชื้อน้อยกว่าร้อยละ 10 ถือเป็นพื้นที่สีเหลือง ส่วนโรงงานขนาดใหญ่มักมีการติดเชื้อมากกว่าร้อยละ 10 ถือเป็นพื้นที่สีแดง พบประมาณเกือบ 10 โรงงาน อยู่ในพื้นที่ อ.เมืองเป็นหลัก แนวทางการดำเนินงานควบคุมโรคคือ พยายามให้ทุกพื้นที่มีผู้ติดเชื้อน้อยลง เป็นพื้นที่สีเขียวคือโรงงานไม่มีการติดเชื้อกลับมาให้มากที่สุด โดยเฉพาะพื้นที่สีเหลืองที่มีอัตราการติดเชื้อน้อย ซึ่งบางพื้นที่มีโรงงานติดเชื้อเพียงไม่กี่แห่ง เช่น อ.อ้อมน้อย มีโรงงานติดเชื้อ 2 แห่ง หรือ อ.กระทุ่มแบนที่มีโรงงานติดเชื้อ 1 แห่ง เป็นต้น
ทั้งนี้ ปัจจัยหลักที่ทำให้เกิดการติดเชื้อภายในโรงงาน เนื่องจากมีการอยู่อย่างแออัด และรูปแบบการทำงานที่เอื้อให้เกิดการสัมผัสอย่างใกล้ชิด ทำให้ผู้สัมผัสเสี่ยงสูงเมื่อติดเชื้อจึงมีโอกาสแพร่เชื้อต่อได้ ในที่ประชุมจึงได้นำเสนอข้อมูลต่างๆ เพื่อนำไปประชุมหารือในการกำหนดมาตรการให้การควบคุมป้องกันโรคมีประสิทธิภาพยิ่งขึ้นต่อไป
นพ.เกียรติภูมิกล่าวต่อว่า สำหรับการบริหารจัดการวัคซีนโควิด 19 ที่จะนำเข้ามาล็อตแรกนั้น จังหวัดสมุทรสาครถือเป็นพื้นที่เสี่ยงที่จะมีการให้วัคซีนในกลุ่มเสี่ยงก่อน ทั้งบุคลากรทางการแพทย์และสาธารณสุข ผู้ปฏิบัติงานด่านหน้า ผู้สูงอายุ และผู้มีโรคประจำตัว เพื่อลดอาการรุนแรงและการเสียชีวิต
******************************* 26 มกราคม 2564
****************************

ที่มา : https://www.thaigov.go.th/news/contents/details/38629