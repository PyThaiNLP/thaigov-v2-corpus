รัฐบาลไทย-ข่าวทำเนียบรัฐบาล-เชิญชวนร่วม พม. “ปันสุข สู่ชุมชน” 28 จังหวัด พื้นที่ควบคุมสูงสุด 


วันอังคารที่ 26 มกราคม 2564
เชิญชวนร่วม พม. “ปันสุข สู่ชุมชน” 28 จังหวัด พื้นที่ควบคุมสูงสุด
เชิญชวนร่วม พม. “ปันสุข สู่ชุมชน” 28 จังหวัด พื้นที่ควบคุมสูงสุด
วันนี้ (26 ม.ค. 64) เวลา 11.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ ได้ส่งผลกระทบต่อประชาชนในวงกว้างทั่วประเทศรวมถึงกลุ่มเปราะบางของกระทรวง พม. ได้แก่ เด็ก เยาวชน ผู้สูงอายุ คนพิการ คนไร้บ้าน และผู้ด้อยโอกาส รวมทั้ง ผู้มีรายได้น้อย โดยเฉพาะในพื้นที่ควบคุมสูงสุด 28 จังหวัด ตามคำสั่งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ทำให้มีความยากลำบากอย่างยิ่งในการดำเนินชีวิต ซึ่งจำเป็นต้องให้การช่วยเหลืออย่างเข้าถึง ทั้งนี้ กระทรวง พม. จึงได้ดำเนินโครงการ พม. Mobile “ปันสุข สู่ชุมชน” ไม่ว่าคุณจะอยู่ที่ไหน พม. จะตามไปเยี่ยม  ด้วยการจัดรถ Mobile นำเครื่องอุปโภคบริโภคที่จำเป็น รวมทั้งหน้ากากอนามัยและเจลแอลกอฮอล์ล้างมือป้องกันโรคโควิด-19 ลงพื้นที่เข้าไปให้กับชุมชนที่มีกลุ่มเปราะบางของกระทรวง พม.
นางพัชรี กล่าวเพิ่มเติมว่า ทั้งนี้ ขอเชิญชวนร่วมบริจาคเงินและสิ่งของ เพื่อช่วยเหลือกลุ่มเปราะบางที่ประสบปัญหา
ความเดือดร้อนและอยู่ในภาวะยากลำบากจากโรคโควิด-19 ที่ศูนย์รับบริจาคกระทรวง พม. โทร. 0 2659 6476 หรือติดต่อศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/38619