รัฐบาลไทย-ข่าวทำเนียบรัฐบาล-‘รมว.สุชาติ’ มอบ ‘ที่ปรึกษาฯ’ ลงเพชรบุรี เร่งติดตามตรวจโควิดเชิงรุกในสถานประกอบการ


วันอังคารที่ 26 มกราคม 2564
‘รมว.สุชาติ’ มอบ ‘ที่ปรึกษาฯ’ ลงเพชรบุรี เร่งติดตามตรวจโควิดเชิงรุกในสถานประกอบการ
รัฐมนตรีว่าการกระทรวงแรงงาน มอบหมายให้ ที่ปรึกษารัฐมนตรีว่าการกระทรวงแรงงาน ลงพื้นที่จังหวัดเพชรบุรี ติดตามความคืบหน้าการดำเนินการตรวจคัดกรองค้นหาเชื้อโควิด –19 เชิงรุกในสถานประกอบการ เข้าสู่กระบวนการรักษาตามขั้นตอนของกระทรวงสาธารณสุข
เมื่อวันที่ 26 มกราคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่จังหวัดเพชรบุรีติดตามความคืบหน้าการดำเนินการตรวจคัดกรองโควิด -19 แก่แรงงานเชิงรุกในสถานประกอบการจังหวัดเพชรบุรี ตามนโยบายของรัฐมนตรีว่าการกระทรวงแรงงาน ณ โรงพยาบาลพระจอมเกล้า จังหวัดเพชรบุรี โดยที่ปรึกษารัฐมนตรีว่าการกระทรวงแรงงาน กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องแรงงานและประชาชนทุกกลุ่ม และได้ดำเนินการตามมาตรการของรัฐบาลมาอย่างต่อเนื่อง ในส่วนของกระทรวงแรงงานท่านสุชาติ ชมกลิ่น ท่านรัฐมนตรีว่าการกระทรวงแรงงานได้มีนโยบายในการบูรณาการกับภาคส่วนที่เกี่ยวข้องในพื้นที่เพื่อทำงานเชิงรุกกับหน่วยงานที่เกี่ยวข้องทั้งทีมแพทย์และเจ้าหน้าที่สาธารณสุข โรงพยาบาลในเครือข่ายสำนักงานประกันสังคมในการเข้าไปยังสถานประกอบการ เพื่อตรวจคัดกรองให้ลูกจ้างที่เข้าข่ายกลุ่มเสี่ยงต่อการสัมผัสเชื้อได้เข้ารับการตรวจหาเชื้อโควิด-19 ให้แก่แรงงานในสถานประกอบการ โดยลูกจ้างที่เข้ารับการตรวจจะทราบผลภายใน 6-8 ชั่วโมง ซึ่งหากพบเชื้อจะต้องเข้าสู่กระบวนการดูแลรักษาตามที่กระทรวงสาธารณสุขกำหนดต่อไป
นางธิวัลรัตน์ กล่าวต่อว่า ในวันนี้ดิฉันได้รับมอบหมายจากท่านสุชาติ ชมกลิ่น ท่านรัฐมนตรีว่าการกระทรวงแรงงาน ให้ลงพื้นที่จังหวัดเพชรบุรีมาติดตามความคืบหน้าการดำเนินการตรวจคัดกรองโควิด -19 แก่แรงงานเชิงรุกในสถานประกอบการ ณ โรงพยาบาลพระจอมเกล้า จังหวัดเพชรบุรี โดยได้รับความร่วมมือเป็นอย่างดีจากผู้ประกอบการและแรงงานในสถานประกอบการ ซึ่งถือเป็นการบูรณาการทำงานร่วมกันระหว่างสำนักงานประกันสังคมจังหวัดเพชรบุรี และโรงพยาบาลในเครือข่าย ทั้งนี้ มาตรการต่างๆ ที่เจ้าหน้าที่ปฏิบัติสอดรับกับมาตรการของ ศบค. กระทรวงสาธารณสุข และคณะกรรมการโรคติดต่อจังหวัดกำหนด ซึ่งหากควบคุมสถานการณ์ในจังหวัดได้เร็วก็จะสามารถควบคุมการแพร่ระบาดได้ดียิ่งขึ้น

ที่มา : https://www.thaigov.go.th/news/contents/details/38616