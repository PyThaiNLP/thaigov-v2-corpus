รัฐบาลไทย-ข่าวทำเนียบรัฐบาล-กรุงไทยไขคำตอบ “จองซื้อหุ้น OR”  ย้ำทุกคนมีสิทธิได้รับจัดสรรหุ้น รู้ผลภายใน 6 ก.พ.นี้


วันจันทร์ที่ 25 มกราคม 2564
พิมพ์
กรุงไทยไขคำตอบ “จองซื้อหุ้น OR”  ย้ำทุกคนมีสิทธิได้รับจัดสรรหุ้น รู้ผลภายใน 6 ก.พ.นี้
ธนาคารกรุงไทย ช่วยตอบ  “4 คำถาม” นักลงทุน สำหรับจองซื้อหุ้น OR  ย้ำลำดับการจอง “ไม่มีผล” ต่อการจัดสรร  ทุกคนมีสิทธิได้รับจัดสรรหุ้นเท่ากัน  รู้ผลภายใน 6 ก.พ.นี้
ธนาคารกรุงไทย เปิดเผยว่า เนื่องจากมีประชาชนและนักลงทุนให้ความสนใจจองซื้อหุ้น OR จำนวนมาก ทั้งผ่านระบบ Money Connect by Krungthai และสาขาธนาคาร  ซึ่งจะเปิดให้จองซื้อหุ้น OR ได้จนถึงเวลา 12.00 น.ของวันที่ 2 กุมภาพันธ์ 2564  นั้น  ธนาคารจึงได้รวบรวม 4 ประเด็นคำถามเกี่ยวกับการจองซื้อหุ้น OR เพื่อช่วยสร้างความเข้าใจให้กับประชาชนและนักลงทุนมากขึ้น  ดังนี้
1. การจองซื้อหุ้น OR ได้คนละเท่าใด?
เริ่มจองซื้อขั้นต่ำได้ที่ 300 หุ้น ทวีคูณหรือเพิ่มขึ้นทีละ 100 หุ้น  โดยไม่จำกัดจำนวนหุ้นและไม่จำกัดจำนวนครั้งในการจองซื้อ เช่น  หากนักลงทุนต้องการจองซื้อหุ้น OR ต้องจองซื้อขั้นต่ำ 300 หุ้น แต่ถ้าหากต้องการมากกว่านั้น นักลงทุนสามารถจองซื้อได้ 400, 500 หรือ 600 หรือมากกว่านั้น เช่น 2,000 หุ้น 30,000 หุ้น ก็ได้
2. ถ้าทำการจองซื้อไปแล้ว ต้องการจองซื้อเพิ่มอีก สามารถทำอย่างไร?
หากต้องการจองซื้อเพิ่มครั้งต่อไป ต้องเริ่มที่ขั้นต่ำ 300 หุ้น และสามารถจองซื้อกี่ครั้งก็ได้  ซึ่งลำดับในการจองซื้อไม่มีผลต่อการจัดสรรหุ้น
3. นักลงทุนจะได้จำนวนหุ้นตามที่ขอจองซื้อไว้หรือไม่?
การจัดสรรหุ้น OR จะใช้วิธีการจัดสรรแบบ Small Lot First คือ จัดสรรให้ครบทุกคนก่อน โดยนำยอดจองซื้อจากทุกใบมารวมกัน ด้วยเลขที่บัตรประชาชน และจัดสรรให้คนละ 300 หุ้น หลังจากนั้นจะกระจายให้คนละ 100 หุ้น วนไปเรื่อยๆ จนครบจำนวนหุ้นที่ทาง OR เสนอขาย ด้วยระบบคอมพิวเตอร์ของ Settrade ซึ่งลำดับการจองซื้อก่อนหลังนั้น ไม่มีผลต่อการจัดสรร และจะประกาศผลการจัดสรรหุ้น  ภายในวันที่ 6 กุมภาพันธ์ 2564
4. หากไม่ได้หุ้นตามจำนวนที่ขอจองซื้อไป จะได้รับเงินคืนเมื่อใด อย่างไร?
การคืนเงินที่ไม่ได้รับการจัดสรร สามารถรับคืนได้ 2 ช่องทาง คือ   โอนเข้าบัญชีธนาคาร ภายในวันที่ 17 กุมภาพันธ์ 2564 และ รับคืนเป็นเช็คเงินสด ภายในวันที่ 22 กุมภาพันธ์ 2564
ทั้งนี้ การจองซื้อหุ้น OR ผ่านธนาคารกรุงไทย ทำได้ 2 ช่องทาง ได้แก่ จองซื้อผ่านสาขาทั่วประเทศ หรือ จองซื้อผ่าน ระบบออนไลน์ Money Connect by Krungthai โดยสามารถเข้าผ่าน Krungthai  NEXT หรือ https://moneyconnect.krungthai.com/moneyConnect/#/landing ได้ตลอด 24 ชั่วโมง ตั้งแต่วันนี้จนถึงวันที่     2 กุมภาพันธ์ 2564 เวลา 12.00 น. (เที่ยงวัน) โดยผู้ลงทุนควรทำความเข้าใจลักษณะสินค้า เงื่อนไขผลตอบแทนและความเสี่ยงก่อนตัดสินใจลงทุน
ทีม Marketing Strategy / โทร 0-2208-4174-8

ที่มา : https://www.thaigov.go.th/news/contents/details/38602