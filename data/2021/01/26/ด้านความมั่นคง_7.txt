รัฐบาลไทย-ข่าวทำเนียบรัฐบาล-"วราวุธ" รมว.ทส. ลงพื้นที่ฟื้นฟูหนองปลาหมอ เพิ่มน้ำต้นทุนอีก 3.5 ล้าน ลบ.ม. บรรเทาปัญหาอุทกภัยและน้ำแล้งในพื้นที่


วันจันทร์ที่ 25 มกราคม 2564
"วราวุธ" รมว.ทส. ลงพื้นที่ฟื้นฟูหนองปลาหมอ เพิ่มน้ำต้นทุนอีก 3.5 ล้าน ลบ.ม. บรรเทาปัญหาอุทกภัยและน้ำแล้งในพื้นที่
"วราวุธ" รมว.ทส. ลงพื้นที่ฟื้นฟูหนองปลาหมอ เพิ่มน้ำต้นทุนอีก 3.5 ล้าน ลบ.ม. บรรเทาปัญหาอุทกภัยและน้ำแล้งในพื้นที่
วันนี้ (22 มกราคม 2564)​ เวลาประมาณ 10.30 น.นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.)​ พร้อมด้วยนายจตุพร  บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหารระดับสูงในสังกัด
ลงพื้นที่ติดตามการดำเนินงานโครงการปรับปรุงฟื้นฟูหนองปลาหมอ ตำบลย่านยาว อำเภอสวรรคโลก จังหวัดสุโขทัย ซึ่งได้ดำเนินการแล้วเสร็จเพื่อเป็นแหล่งน้ำต้นทุนสำหรับการอุปโภค บริโภค และการเกษตร ช่วยรักษาระบบนิเวศของแหล่งน้ำ เป็นแหล่งเพาะพันธุ์ปลาน้ำจืดและเป็นแหล่งน้ำแก้มลิงบรรเทาปัญหาอุทกภัยและน้ำแล้งในพื้นที่ อีกทั้งยังเป็นแหล่งพักผ่อนหย่อนใจเป็นสถานที่ออกกำลังกายของชุมชนอีกด้วย  โดยโอกาสนี้เกษตรกรและประชาชนในพื้นที่โดยรอบ ได้ขอบคุณรัฐบาลและกระทรวงทรัพยากรธรรมชาติและสิ่งแวดล้อม ที่ให้ความสำคัญเและสนับสนุนงบประมาณในการดำเนินงาน  ทำให้ประชาชนใช้ประโยชน์จากแหล่งน้ำแห่งนี้เพื่อการเกษตรและต่อยอดผลผลิตแปรรูปเป็นผลิตภัณฑ์รักษ์โลก ช่วยลดปริมาณขยะ อีกด้วย
หนองปลาหมอ เป็นแหล่งน้ำธรรมชาติของตำบลย่านยาว มีพื้นที่ประมาณ 380 ไร่ เดิมมีสภาพตื้นเขิน ในฤดูฝนเกิดปัญหาน้ำท่วมพื้นที่บริเวณโดยรอบหนองปลาหมอ ในฤดูแล้งปริมาณน้ำที่ใช้ในการเพาะปลูกไม่เพียงพอ กระทรวงฯ จึงได้มอบหมายให้ กรมทรัพยากรน้ำ บูรณาการร่วมกับกรมชลประทาน เข้าดำเนินการปรับปรุงฟื้นฟูเพื่อเพิ่มความจุกักเก็บจนสามารถเก็บกักน้ำได้รวมทั้งหมด 3.5 ล้าน ลบ.ม. จนเป็นแหล่งน้ำแก้มลิงที่สำคัญรองรับน้ำจากแม่น้ำยมสายเก่า ลดปัญหาอุทกภัย และเป็นแหล่งน้ำต้นทุนสำหรับการเพาะปลูกในฤดูแล้ง สร้างประโยชน์ให้ประชาชนกว่า 197 ครัวเรือน ครอบคลุมพื้นที่การเพาะปลูกและการเกษตรกว่า 2,000 ไร่  ทั่งยัง ได้วางแผนโครงการระบบกระจายน้ำด้วยพลังงานแสงอาทิตย์ในอนาคตเพื่อให้ประชาชนสามารถเข้าถึงและใช้ประโยชน์จากแหล่งน้ำได้มากยิ่งขึ้น

ที่มา : https://www.thaigov.go.th/news/contents/details/38586