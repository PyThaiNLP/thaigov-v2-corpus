รัฐบาลไทย-ข่าวทำเนียบรัฐบาล-​"วราวุธ" ตรวจเยี่ยมและให้กำลังใจเจ้าหน้าที่พิพิธภัณฑ์ซากดึกดำบรรพ์ ธรณีวิทยา และธรรมชาติวิทยา จ.ลำปาง 1 เดียวในภาคเหนือ


วันจันทร์ที่ 25 มกราคม 2564
​"วราวุธ" ตรวจเยี่ยมและให้กำลังใจเจ้าหน้าที่พิพิธภัณฑ์ซากดึกดำบรรพ์ ธรณีวิทยา และธรรมชาติวิทยา จ.ลำปาง 1 เดียวในภาคเหนือ
​"วราวุธ" ตรวจเยี่ยมและให้กำลังใจเจ้าหน้าที่พิพิธภัณฑ์ซากดึกดำบรรพ์ ธรณีวิทยา และธรรมชาติวิทยา จ.ลำปาง 1 เดียวในภาคเหนือ
วันนี้ (22 มกราคม 2564)​ เวลาประมาณ 17.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.)​ พร้อมด้วยนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหารระดับสูงในสังกัด เดินทางไปยังพิพิธภัณฑ์ซากดึกดำบรรพ์ ธรณีวิทยา และธรรมชาติวิทยา จังหวัดลำปาง โดยตรวจเยี่ยมและให้กำลังใจเจ้าหน้าที่พิพิธภัณฑ์ฯ
พิพิธภัณฑ์ฯ แห่งนี้ จัดตั้งขึ้นโดยรวบรวมความรู้และตัวอย่างด้านธรณีวิทยา ซากดึกดำบรรพ์ และธรรมชาติวิทยาซึ่งเก็บไว้ให้บริการแก่ประชาชน และเป็นศูนย์กลางการบริหารจัดการ การศึกษาวิจัยที่ถ่ายทอดความรู้ที่เกี่ยวข้องกับแหล่งซากดึกดำบรรพ์ และแหล่งธรณีวิทยาที่สำคัญในพื้นที่ 17 จังหวัดภาคเหนือของประเทศ โดยภายในพิพิธภัณฑ์ แบ่งการจัดแสดงเป็น 3 โซน ประกอบด้วย
โซนชั้น 1 กิจกรรมการเรียนรู้ด้านธรณีวิทยา ธรณีพิบัติภัย และซากดึกดำบรรพ์
โซนชั้น 2 บอกเล่าเรื่องราวในมหายุคมีโซโซอิก พร้อมจัดแสดงหุ่นไดโนเสาร์เคลื่อนไหวได้ และมีห้องจำลองการสูญพันธุ์ของไดโนเสาร์หลังสิ้นสุดมหายุคมีโซโซอิก เมื่อไดโนเสาร์สูญพันธุ์ได้กำเนิดมหายุคที่ 3 คือมหายุคซีโนโซอิก บอกเล่าเรื่องราวสัตว์เลี้ยงลูกด้วยน้ำนม
โซนชั้น 3 บอกเล่าเรื่องราวการกำเนิดโลกและสิ่งมีชีวิตในมหายุคพาลีโอโซอิก ผ่านหุ่นจำลองเคลื่อนไหวได้
พิพิธภัณฑ์ซากดึกดำบรรพ์ ธรณีวิทยา และธรรมชาติวิทยา จังหวัดลำปาง เป็นหนึ่งในกลุ่มอาคารที่ตั้งอยู่ในพื้นที่พัฒนาโดยรอบบริเวณพระบรมราชานุสาวรีย์สมเด็จพระนเรศวรมหาราช จังหวัดลำปาง มีลักษณะเป็นอาคาร 4 ชั้น ที่มีเนื้อที่ใช้สอยประมาณ 7,800 ตารางเมตร บนเนื้อที่ 10 ไร่ แต่เนื่องด้วยในปัจจุบันสถานการณ์การแพร่ระบาดของเชื้อไวรัสโคโรนา (COVID-19)
พิพิธภัณฑ์ซากดึกดำบรรพ์ ธรณีวิทยา และธรรมชาติวิทยา จังหวัดลำปาง จึงได้ปิดให้บริการ ตามมาตรการป้องกันและแพร่ระบาดโรคติดต่อตั้งแต่วันเสาร์ที่ 26 ธันวาคม 2563 เป็นต้นไปจนกว่าจะมีคำสั่งประกาศเปลี่ยนแปลง

ที่มา : https://www.thaigov.go.th/news/contents/details/38589