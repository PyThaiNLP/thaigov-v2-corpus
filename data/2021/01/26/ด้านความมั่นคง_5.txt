รัฐบาลไทย-ข่าวทำเนียบรัฐบาล-"วราวุธ" ลงพื้นที่ตรวจเยี่ยมและให้ขวัญกำลังใจเจ้าหน้าที่ อช.สักใหญ่่ พร้อมย้ำ ดึงเครือข่ายชุมชนร่วมดูแลป่า


วันจันทร์ที่ 25 มกราคม 2564
"วราวุธ" ลงพื้นที่ตรวจเยี่ยมและให้ขวัญกำลังใจเจ้าหน้าที่ อช.สักใหญ่่ พร้อมย้ำ ดึงเครือข่ายชุมชนร่วมดูแลป่า
"วราวุธ" ลงพื้นที่ตรวจเยี่ยมและให้ขวัญกำลังใจเจ้าหน้าที่ อช.สักใหญ่่ พร้อมย้ำ ดึงเครือข่ายชุมชนร่วมดูแลป่า
วันนี้ (21 มกราคม 2564) เวลาประมาณ  17.30 น. นายวราวุธ  ศิลปอาชา รัฐมนตรีว่าการกระทรัพยากรธรรมชาติและสิ่งแวดล้อม (รมว.ทส.)​ พร้อมด้วยนายจตุพร  บุรุษพัฒน์  ปลัดกระทรวงทรัพยากรธรรมชาติและสิ่งแวดล้อม  และคณะผู้บริหารระดับสูงกระทรวงฯ ลงพื้นที่ตรวจเยี่ยมและให้ขวัญกำลังใจเจ้าหน้าที่ในการปฏิบัิติงาน
พร้อมรับฟังปัญหา อุปสรรคการดำเนินงานทั้งในเรื่องการปราบปราม การพิทักษ์ป่า  การดับไฟป่า การดูแลความเรียบร้อยของอุทยานฯ  รวมถึงการให้ความสำคัญถึงความเป็นอยู่และสวัสดิการของเจ้าหน้าทุกระดับ โดยโอกาสนี้ได้ให้แนวทางการดำเนินงานแก่อุทยานแห่งชาติต้นสักใหญ่  เพื่อนำไปปรับปรุงและพัฒนาอุทยานฯ  อีกทั้งได้เน้นย้ำให้เจ้าหน้าที่ทุกท่านมีวินัย มีความอดทน มีความซื่อสัตย์  ในการปฏิบัติงาน และทำงานร่วมกันกับเครือข่ายชุมชน ซึ่งเป็นส่วนสำคัญในการดูแลป่า
ทั้งนี้ นอกจากจะเพื่อสร้างความประทับใจ ความปลอดภัย ให้แก่นักท่องเที่ยวแล้ว สิ่งที่สำคัญที่สุดคือ เจ้าหน้าที่  เครือข่ายชุมชนในพื้นที่ และนักท่องเที่ยวได้ร่วมกันดูแลรักษาทรัพยากรธรรมชาติให้คงความสมบูรณ์สืบไป
โอกาสเดียวกันนี้  รมว.ทส. พร้อมคณะ ได้ตรวจติดตามสถานการณ์ทรัพยากรธรรมชาติและสิ่งแวดล้อม พร้อมทั้งเยี่ยมชมต้นสัก มเหสักข์ ซึ่งเป็นสักที่ใหญ่ที่สุดในโลก และมอบของที่ระลึกให้แก่กลุ่มเครือข่ายการมีส่วนร่วมในการอนุรักษ์ทรัพยากรป่าไม้และสัตว์ป่าในจังหวัด พิษณุโลกและอุตรดิตถ์ จำนวน 4 เครือข่าย ได้แก่ เครือข่ายกลุ่มปลูกต๋าว บ้านท่าเรือ เครือข่ายการแก้ปัญหาไฟป่าและหมอกควัน เครือข่ายหมู่บ้าน บ้านงอมสัก และเครือข่ายเพื่อการอนุรักษ์อุทยานแห่งชาติต้นสักใหญ่ อีกทั้งมอบเสบียงอาหาร แก่ตัวแทนเจ้าหน้าที่ฯ ที่ปฏิบัติงานในพื้นที่จังหวัดอุตรดิตถ์ ตลอดจนเยี่ยมชมการสาธิตการบริหารจัดการเชื้อเพลิงในรูปแบบ การชิงเก็บ  ตามนโยบายของ รมว.ทส. โดยการเก็บเศษใบไม้นำมาบดอัดเป็นเชื้อเพลิงอัดแท่ง เพื่อนำไปเป็นปุ๋ย และแจกจ่ายประชาชนในบริเวณพื้นที่ ได้นำไปใช้ในการบำรุงรักษาต้นไม้ และปลูกต้นรวงผึ้ง เพิ่มพื้นที่สีเขียว  ณ  บริเวณอุทยานแห่งขาติต้นสักใหญ่ อ. น้ำปาด  จ.อุตรดิตถ์  อีกด้วย

ที่มา : https://www.thaigov.go.th/news/contents/details/38580