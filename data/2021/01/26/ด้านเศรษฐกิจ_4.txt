รัฐบาลไทย-ข่าวทำเนียบรัฐบาล-“สุริยะ” รับลูก ครม. มอบ SME D Bank ลุยเต็มสูบเติมทุนสินเชื่อยกระดับเศรษฐกิจชุมชน พร้อมลดค่าวิเคราะห์โครงการ 0.5% หนุนเอสเอ็มอีไทยเพิ่มสภาพคล่องฝ่าโควิด-19


วันจันทร์ที่ 25 มกราคม 2564
พิมพ์
“สุริยะ” รับลูก ครม. มอบ SME D Bank ลุยเต็มสูบเติมทุนสินเชื่อยกระดับเศรษฐกิจชุมชน พร้อมลดค่าวิเคราะห์โครงการ 0.5% หนุนเอสเอ็มอีไทยเพิ่มสภาพคล่องฝ่าโควิด-19
ก.อุตฯ เร่งช่วยเหลือเอสเอ็มอีฝ่าวิกฤตโควิด-19 เต็มสูบ ตามนโยบายรัฐบาล มอบหมาย SME D Bank  เติมทุนเสริมสภาพคล่อง  ผ่าน “สินเชื่อเพื่อยกระดับเศรษฐกิจชุมชน” วงเงิน 9,500 ล้านบาท  พร้อมลดค่าธรรมเนียมวิเคราะห์โครงการลง 0.5%
กระทรวงอุตสาหกรรม เร่งช่วยเหลือเอสเอ็มอีฝ่าวิกฤตโควิด-19 เต็มสูบ ตามนโยบายรัฐบาล มอบหมาย SME D Bank  เติมทุนเสริมสภาพคล่อง  ผ่าน “สินเชื่อเพื่อยกระดับเศรษฐกิจชุมชน” วงเงิน 9,500 ล้านบาท  พร้อมลดค่าธรรมเนียมวิเคราะห์โครงการลง 0.5% หากยื่นคำขอกู้ภายใน 28 ก.พ. นี้  คาดพาผู้ประกอบการเข้าถึงแหล่งทุน 5,760 ราย รักษาการจ้างงานได้ไม่น้อยกว่า 28,800 ราย
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า ด้วยสถานการณ์การแพร่ระบาดของไวรัสโคโรนา 2019 หรือ โควิด-19 ระลอกใหม่ ส่งผลกระทบต่อผู้ประกอบการเอสเอ็มอีอย่างรุนแรง  กระทรวงอุตสาหกรรมจึงเร่งดำเนินการตามมติคณะรัฐมนตรี (ครม.) ในการให้ความช่วยเหลือผู้ประกอบการเอสเอ็มอีอย่างเร่งด่วน โดยมอบหมายให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank ซึ่งเป็นหน่วยงานภายใต้สังกัด เดินหน้าเติมทุนเสริมสภาพคล่องให้ผู้ประกอบการเอสเอ็มอีทันทีผ่านโครงการสินเชื่อเพื่อยกระดับเศรษฐกิจชุมชน (Local Economy Loan) วงเงิน 9,500 ล้านบาท  ซึ่งกระทรวงอุตสาหกรรม เสนอที่ประชุมคณะรัฐมนตรี (ครม.) เมื่อวันที่ 19 มกราคม 2564 ที่ผ่านมา ให้เห็นชอบขยายเวลาโครงการไปถึงวันที่ 18 ธันวาคม 2564    โดยคาดว่าสินเชื่อดังกล่าวจะช่วยให้ผู้ประกอบการเอสเอ็มอีเข้าถึงแหล่งเงินทุนได้ประมาณ 5,760 ราย รักษาการจ้างงานได้ไม่น้อยกว่า 28,800 ราย และสร้างเงินทุนหมุนเวียนในระบบเศรษฐกิจได้ประมาณ 43,510 ล้านบาท
นอกจากนั้น SME D Bank ยังดำเนินตามนโยบายรัฐบาลในการช่วยเหลือผู้ประกอบการเอสเอ็มอีเพิ่มเติม   ด้วยการลดค่าธรรมเนียมวิเคราะห์โครงการ (Front End Fee) ลง 0.5% หากยื่นกู้ก่อนวันที่ 28 กุมภาพันธ์ 2564  นี้  เพื่อช่วยให้ผู้ประกอบการลดต้นทุนธุรกิจ และมีสภาพคล่องเพิ่มขึ้น
“รัฐบาลให้ความสำคัญต่อการช่วยเหลือเอสเอ็มอีอย่างยิ่ง จึงเห็นชอบต่อระยะเวลาโครงการสินเชื่อเพื่อยกระดับเศรษฐกิจชุมชน อีก 1 ปี ตามที่กระทรวงอุตสาหกรรมนำเสนอ   ทั้งนี้ กระทรวงอุตสาหกรรม ได้มอบหมายให้ SME D Bank เร่งเติมทุนกระจายสู่ผู้ประกอบการเอสเอ็มอี เพื่อให้มีเงินทุนต้นทุนต่ำไปใช้หมุนเวียน เสริมสภาพคล่อง  สามารถประคองธุรกิจ ก้าวผ่านวิกฤตครั้งนี้ไปได้” นายสุริยะ กล่าว
นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการ SME D Bank กล่าวว่า โครงการสินเชื่อเพื่อยกระดับเศรษฐกิจชุมชน ที่ประชุม ครม.ให้ความเห็นชอบขยายระยะเวลานั้น  ได้ปรับเงื่อนไข เปิดโอกาสให้ผู้ประกอบการเอสเอ็มอีที่เคยได้รับวงเงินจากโครงการสินเชื่อดอกเบี้ยต่ำ (Policy Loan) และโครงการสินเชื่อ SMEs Transformation Loan ไปแล้ว รวมถึง มีวงเงินสินเชื่อรวมทุกสถาบันการเงินต่อราย เกิน 50 ล้านบาท ณ วันยื่นกู้ สามารถขอเข้าใช้บริการได้ด้วย สร้างประโยชน์ให้ผู้ประกอบการเอสเอ็มอีที่ได้รับผลกระทบจากโควิด-19 ทั้งลูกค้าเดิม SME D Bank และทั่วไป เข้าถึงแหล่งทุนได้กว้างขวางยิ่งขึ้น
ทั้งนี้ สินเชื่อเพื่อยกระดับเศรษฐกิจชุมชน  เปิดกว้างทั้งบุคคลธรรมดา และนิติบุคคล คิดอัตราดอกเบี้ยต่ำ นิติบุคคล  2.875% ต่อปี นาน 3 ปีแรก วงเงินกู้สูงสุด 5 ล้านบาท และบุคคลธรรมดา 4.875% ต่อปี นาน 3 ปีแรก วงเงินกู้สูงสุด 2 ล้านบาท ผ่อนนานสูงสุด 7 ปี
นางสาวนารถนารี รัฐปัตย์ กรรมการผู้จัดการ SME D Bank กล่าวเสริมว่า  ธนาคารขานรับนโยบายกระทรวงอุตสาหกรรม  โดยให้เจ้าหน้าที่ติดต่อสอบถาม และตรวจเยี่ยมกิจการลูกค้าทั่วประเทศ  เพื่อสำรวจผลกระทบ พร้อมแนะนำพาเข้าสู่ความช่วยเหลือของ SME D Bank ครบวงจร ไม่ว่าจะเป็นพาเข้าถึงแหล่งเงินทุนดอกเบี้ยแล้ว รวมถึง ลูกค้าเดิมสามารถขอพักชำระหนี้เงินต้น 6 เดือน ไม่เกิน 31 ธันวาคม 2564   ซึ่งเป็นมาตรการที่ SME D Bank ออกมาช่วยเหลือลูกค้าตั้งแต่ต้นปี 2564 ที่ผ่านมา
สำหรับผู้ประกอบการเอสเอ็มอีที่ต้องการใช้บริการต่าง ๆ ของ SME D Bank   สามารถแจ้งความประสงค์ได้ผ่านช่องทางต่าง ๆ เช่น  LINE Official Account : SME Development Bank , เว็บไซต์ของ  ธพว. (www .smebank. co.th) และผ่านแอปพลิเคชัน “SME D Bank” ดาวน์โหลดได้ทั้งระบบ IOS และ Android และ สาขาของ SME D Bank ทั่วประเทศ

ที่มา : https://www.thaigov.go.th/news/contents/details/38559