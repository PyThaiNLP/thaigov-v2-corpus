รัฐบาลไทย-ข่าวทำเนียบรัฐบาล-บิ๊กป้อม หนุน ประกาศเขตพื้นที่เมืองเก่า "อุทัยธานี ตรัง ฉะเชิงเทรา" อนุรักษ์วัฒนธรรม ดึงภาคประชาชนมีส่วนร่วม


วันจันทร์ที่ 25 มกราคม 2564
บิ๊กป้อม หนุน ประกาศเขตพื้นที่เมืองเก่า "อุทัยธานี ตรัง ฉะเชิงเทรา" อนุรักษ์วัฒนธรรม ดึงภาคประชาชนมีส่วนร่วม
บิ๊กป้อม หนุน ประกาศเขตพื้นที่เมืองเก่า "อุทัยธานี ตรัง ฉะเชิงเทรา" อนุรักษ์วัฒนธรรม ดึงภาคประชาชนมีส่วนร่วม
วันนี้ (18 ม.ค. 64) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอนุรักษ์และพัฒนากรุงรัตนโกสินทร์ และเมืองเก่า ครั้งที่ 1/2564 โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ดร.รวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ในฐานะฝ่ายเลขานุการ เข้าร่วม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล และประชุมผ่านระบบ Video Conference ร่วมกับกรรมการจากหน่วยงานที่เกี่ยวข้อง
พลเอก ประวิตร ได้กล่าวขอบคุณ คณะกรรมการทุกท่านที่สละเวลามาเข้าร่วมประชุม ให้ข้อเสนอแนะ และข้อคิดเห็นที่เป็นประโยชน์ โดยวันนี้ที่ประชุมได้มีการพิจารณาและเห็นชอบให้ประกาศเขตพื้นที่เมืองเก่าเพิ่ม 3 เมือง ได้แก่ เมืองเก่าอุทัยธานี เมืองเก่าตรัง และเมืองเก่าฉะเชิงเทรา รวมประกาศเขตพื้นที่เมืองเก่าแล้ว 36 เมือง โดยมีพื้นที่ครอบคลุมบริเวณสำคัญของเมืองเก่าแต่ละเมือง ดังนี้
เมืองเก่าอุทัยธานี : วัดอุโปสถาราม (วัดโบสถ์) เขาสะแกกรัง ย่านชุมชนตรอกยาจีน และชุนชนชาวแพแม่น้ำสะแกกรัง
เมืองเก่าตรัง : บ้านพักผู้ว่าราชการจังหวัดตรัง วิหารคริสตจักรตรัง อาคารสโมสรข้าราชการ หอนาฬิกาจังหวัดตรัง สถานีรถไฟตรัง และตึกแถวย่านประวัติศาสตร์ทับเที่ยง
เมืองเก่าฉะเชิงเทรา : ป้อมและกำแพงเมืองฉะเชิงเทราบริเวณริมฝั่งแม่น้ำบางปะกง วัดโสธรวรารามวรวิหาร ศาลหลักเมืองฉะเชิงเทรา ตำหนักกรมหมื่นมรุพงษ์ศิริพัฒน์ อนุสาวรีย์พระยาศรีสุนทรโวหาร อาคารไม้สัก 100 ปี และย่านการค้าตลาดสดทรัพย์สินพระมหากษัตริย์ จังหวัดฉะเชิงเทรา
นอกจากนี้ ยังได้เห็นชอบแผนแม่บทและผังแม่บทการอนุรักษ์และพัฒนาบริเวณเมืองเก่า 5 เมือง ได้แก่ เมืองเก่าสกลนคร เมืองเก่าระนอง เมืองเก่าราชบุรี เมืองเก่าตาก และเมืองเก่าแพร่ ทั้งนี้ การประกาศเขตพื้นที่เมืองเก่า กรอบแนวทางการอนุรักษ์และพัฒนาเมืองเก่า และแผนแม่บทฯ เป็นกลไกในการบริหารจัดการที่สำคัญ เพื่อให้มรดกทางวัฒนธรรมเมืองเก่า คงคุณค่าความสำคัญทางประวัติศาสตร์ รวมทั้ง ให้ภาคส่วนที่เกี่ยวข้อง และประชาชนในพื้นที่เมืองเก่า นำแผนแม่บทฯ ไปขับเคลื่อนงานอนุรักษ์และพัฒนาเมืองเก่า ให้มีความสอดคล้องกับบริบทพื้นที่โดยการมีส่วนร่วมต่อไป

ที่มา : https://www.thaigov.go.th/news/contents/details/38574