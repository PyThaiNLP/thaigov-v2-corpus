รัฐบาลไทย-ข่าวทำเนียบรัฐบาล-ทส. ร่วมประชุม กก.วล  ที่ประชุมเห็นชอบรายงาน EIA 4 โครงการ พร้อมเห็นชอบการปรับปรุงมาตรฐานควบคุมการระบายน้ำทิ้งจากท่าเทียบเรือบางประเภท


วันจันทร์ที่ 25 มกราคม 2564
ทส. ร่วมประชุม กก.วล  ที่ประชุมเห็นชอบรายงาน EIA 4 โครงการ พร้อมเห็นชอบการปรับปรุงมาตรฐานควบคุมการระบายน้ำทิ้งจากท่าเทียบเรือบางประเภท
ทส. ร่วมประชุม กก.วล  ที่ประชุมเห็นชอบรายงาน EIA 4 โครงการ พร้อมเห็นชอบการปรับปรุงมาตรฐานควบคุมการระบายน้ำทิ้งจากท่าเทียบเรือบางประเภท
วันนี้ (25 ม.ค. 64) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายจตุพร  บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมคณะผู้บริหารในสังกัดกระทรวงฯ ที่เกี่ยวข้อง ร่วมประชุมคณะกรรมการสิ่งแวดล้อมแห่งชาติ (กก.วล.) ครั้งที่ 1/2564 ผ่านระบบ VDO conference โดยมี พลเอก ประวิตร วงษ์สุวรรณ รองนายกรัฐมนตรี เป็นประธานการประชุมฯ  ผ่านระบบ VDO Conference ณ ห้องประชุม 301 ตึกบัญชาการ 1 ทำเนียบรัฐบาล โดยโอกาสนี้ รองนายกรัฐมนตรี ได้กล่าวถึงเจ้าของโครงการ ต้องดำเนินตามมาตรการฯ ที่กำหนดในรายงานฯ อย่างเคร่งครัด พร้อมทั้งรับความเห็นของคณะกรรมการฯ ไปดำเนินการ และให้นำเสนอคณะรัฐมนตรีในขั้นตอนต่อไป
สำหรับการประชุมในครั้งนี้ ที่ประชุมได้เห็นชอบรายงานการประเมินผลกระทบสิ่งแวดล้อม (EIA) จำนวน 4 โครงการ ได้แก่ (1) โครงการรถไฟฟ้าสายสีเหลือง ส่วนต่อขยาย ช่วงแยกรัชดา - ลาดพร้าว ถึงแยกรัชโยธิน ของการรถไฟฟ้าแห่งประเทศไทย เพื่อช่วยประหยัดระยะเวลาในการเชื่อมต่อระบบการเดินทางจากเดิมที่ต้องเชื่อมต่อ 2 ครั้ง (สายสีเหลือง - สายสีน้ำเงิน - สายสีเขียว) อีกทั้งยังสามารถเพิ่มศักยภาพการเดินทางของประชาชนในพื้นที่ฝั่งตะวันออกของกรุงเทพมหานคร ให้สามารถเข้าถึงโครงข่ายรถไฟฟ้าและการเดินทางภายในพื้นที่ของกรุงเทพมหานครได้อย่างสะดวก รวดเร็ว และปลอดภัยยิ่งขึ้น (2) โครงการถนนเลี่ยงเมืองสตูลฝั่งตะวันออก ตำบลคลองขุด ตำบลพิมาน อำเภอเมือง จังหวัดสตูล ขององค์การบริหารส่วนจังหวัดสตูล เพื่อให้เกิดความสะดวกปลอดภัยในการเดินทาง สร้างศักยภาพการพัฒนาให้กับจังหวัดทั้งด้านเศรษฐกิจและการท่องเที่ยว ลดปัญหาการจราจรติดขัดและลดอุบัติเหตุ (3) โครงการศึกษาออกแบบระบบขนส่งมวลชนโดยระบบราง อำเภอหาดใหญ่ จังหวัดสงขลา ขององค์การบริหารส่วนจังหวัดสงขลา เพื่อพัฒนาระบบขนส่งสาธารณะที่มีคุณภาพสูง รองรับการเติบโตของเมือง รวมทั้งเป็นการอำนวยความสะดวกในการเดินทางให้กับประชาชนและนักท่องเที่ยว ในเมืองหาดใหญ่ และแก้ไขปัญหาจราจรซึ่งเป็นปัญหาหลักของเมืองอย่างยั่งยืน และ (4) โครงการทางหลวงหมายเลข 203 (หล่มสัก - หล่มเก่า - เลย) ของกรมทางหลวง โดยมีแผนงานในการขยายช่องจราจรบนทางหลวงสายดังกล่าวให้เป็น 4 ช่องจราจร เพื่อลดอุบัติเหตุและเพิ่มความปลอดภัยในการเดินทาง รวมถึงสนับสนุนแผนการพัฒนาโครงข่ายต่าง ๆ ในพื้นที่ เพิ่มประสิทธิภาพในการเดินทาง ส่งเสริมการท่องเที่ยวในจังหวัดและพื้นที่ใกล้เคียง

ที่มา : https://www.thaigov.go.th/news/contents/details/38592