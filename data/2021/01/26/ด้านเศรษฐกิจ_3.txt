รัฐบาลไทย-ข่าวทำเนียบรัฐบาล-“กอช. เผยผลการดำเนินงานปี 2563 สร้างผลตอบแทนให้สมาชิกได้ถึง 2.48% ท่ามกลางวิกฤตโควิด-19”


วันจันทร์ที่ 25 มกราคม 2564
พิมพ์
“กอช. เผยผลการดำเนินงานปี 2563 สร้างผลตอบแทนให้สมาชิกได้ถึง 2.48% ท่ามกลางวิกฤตโควิด-19”
กอช. เผยผลการดำเนินงานปี 2563 สร้างผลตอบแทนการลงทุนให้สมาชิกได้ถึง 2.48% พร้อมเผยแผนการลงทุนในสภาวะที่เศรษฐกิจรอการฟื้นตัวจากสถานการณ์การระบาดของโควิด-19 ทั่วโลก โดยสัดส่วนการลงทุนส่วนใหญ่ประกอบไปด้วยหลักทรัพย์ที่มีความมั่นคงสูง
กองทุนการออมแห่งชาติ หรือ กอช. เผยผลการดำเนินงานปี 2563 สร้างผลตอบแทนการลงทุนให้สมาชิกได้ถึง 2.48% พร้อมเผยแผนการลงทุนในสภาวะที่เศรษฐกิจรอการฟื้นตัวจากสถานการณ์การระบาดของโควิด-19 ทั่วโลก โดยสัดส่วนการลงทุนส่วนใหญ่ประกอบไปด้วยหลักทรัพย์ที่มีความมั่นคงสูง
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยถึงผลการดำเนินงานปี 2563 (ณ วันที่ 31 ธันวาคม พ.ศ. 2563) กอช. สร้างผลตอบแทนการลงทุนให้สมาชิกได้ถึง 2.48% ท่ามกลางการผันผวนของสถานการณ์โรคระบาดโควิด - 19 ซึ่งยังสูงกว่าอัตราดอกเบี้ยเงินฝากประจำกับธนาคาร
อย่างไรก็ตาม การบริหารเงินลงทุนท่ามกลางสถานการณ์โรคระบาดโควิด - 19 การลงทุนของ กอช. ต้องระมัดระวังเน้นไปที่สินทรัพย์ที่มีความมั่นคงสูง ณ ปัจจุบัน ได้แก่ พันธบัตรรัฐบาล เงินฝาก และหุ้นกู้ภาคเอกชนที่มีความน่าเชื่อถือด้านเครดิตสูง  ถึงแม้สภาวะเศรษฐกิจปัจจุบันที่ยังมีความไม่แน่นอนอยู่ แต่ทาง กอช. เริ่มเห็นสัญญาณที่ดีขึ้นหลายประการ อันบ่งบอกถึงการฟื้นตัวทางเศรษฐกิจ รวมทั้งนโยบายทางการคลังของรัฐบาลที่พยายามจะกระตุ้นและประคับประคองเศรษฐกิจ ดังนั้น สินทรัพย์ที่มีการเติบโตสูงและให้รายได้ที่สม่ำเสมอ อาทิ ตราสารทุน และกองทุนรวมอสังหาริมทรัพย์ จะมีความน่าสนใจ และเป็นโอกาสที่ กอช. น่าจะลงทุนต่อไป
ทั้งนี้ สมาชิกมั่นใจได้ว่า จะได้รับเงินบำนาญรายเดือนจาก กอช. เมื่ออายุครบ 60 ปีบริบูรณ์ ซึ่งจะได้รับเงินคืนทั้งส่วนที่เป็นเงินออมสะสมของสมาชิก และเงินสมทบเพิ่มจากรัฐบาล พร้อมผลตอบแทนการลงทุนของทั้งเงินทั้งหมดได้รับการค้ำประกัน ไม่ต่ำกว่าดอกเบี้ยเงินฝากประจำของธนาคาร วันที่สมาชิกครบอายุ 60 ปี
“คุณออม  รัฐช่วยออม  คุณได้บำนาญ”

ที่มา : https://www.thaigov.go.th/news/contents/details/38558