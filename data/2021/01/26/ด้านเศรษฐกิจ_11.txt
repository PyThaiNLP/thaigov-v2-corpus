รัฐบาลไทย-ข่าวทำเนียบรัฐบาล-กรุงไทยพร้อมขายพันธบัตร ดอกเบี้ยสูงสุด 3% ซื้อง่าย ขายง่าย ผ่าน “เป๋าตัง” 1 ก.พ. นี้


วันจันทร์ที่ 25 มกราคม 2564
พิมพ์
กรุงไทยพร้อมขายพันธบัตร ดอกเบี้ยสูงสุด 3% ซื้อง่าย ขายง่าย ผ่าน “เป๋าตัง” 1 ก.พ. นี้
กลับมาอีกครั้ง พันธบัตรออมทรัพย์วอลเล็ต สบม. ครั้งที่ 3  รุ่น “เราชนะ” ลงทุนง่าย ใช้เงินน้อย แค่ 100 บาทก็ซื้อได้ ผ่านแอปฯเป๋าตังของกรุงไทย ดีเดย์เปิดขาย 1-19 กุุมภาพันธ์นี้ วงเงิน 5,000 ล้านบาท อายุ 5 ปี อัตราดอกเบี้ยสูงสุด 3.00% ต่อปี
กลับมาอีกครั้ง พันธบัตรออมทรัพย์วอลเล็ต สบม. ครั้งที่ 3  รุ่น “เราชนะ”  ลงทุนง่าย ใช้เงินน้อย แค่ 100 บาทก็ซื้อได้ ผ่านแอปฯเป๋าตังของกรุงไทย ดีเดย์เปิดขาย 1-19 กุุมภาพันธ์นี้ วงเงิน 5,000 ล้านบาท อายุ 5 ปี อัตราดอกเบี้ยสูงสุด 3.00% ต่อปี  หนุนประชาชนเข้าถึงการลงทุนพันธบัตรอย่างเท่าเทียมผ่านช่องทางดิจิทัล เป็นทางเลือกในการออมของนักลงทุนรุ่นใหม่
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารได้รับความไว้วางใจจากกระทรวงการคลัง โดยสำนักงานบริหารหนี้สาธารณะ (สบน.) ให้ดำเนินการจำหน่ายพันธบัตรออมทรัพย์รุ่น “เราชนะ” บนวอลเล็ต สบม. วงเงิน 5,000 ล้านบาท อายุ 5 ปี อัตราดอกเบี้ยสูงสุด 3.00% ต่อปี จ่ายอัตราดอกเบี้ยแบบขั้นบันได ปีที่ 1-2 อัตราดอกเบี้ย 1.50% ต่อปี ปีที่ 3-4 อัตราดอกเบี้ย 2% ต่อปี และปีที่ 5 อัตราดอกเบี้ย 3% ต่อปี คิดเป็นอัตราดอกเบี้ยเฉลี่ย 2.00% ต่อปี เริ่มจำหน่ายตั้งแต่วันที่ 1 กุมภาพันธ์ 2564 เวลา 8.30 น. ถึง 19 กุมภาพันธ์  2564 เวลา 15.00 น. โดยลงทุนขั้นต่ำเพียง 100 บาท และลงทุนเพิ่มขึ้นครั้งละ 100 บาท แต่ไม่เกิน 5,000,000 บาท จำหน่ายให้แก่บุคคลธรรมดาสัญชาติไทยที่มีอายุ 15 ปีขึ้นไป เป็นอีกหนึ่งทางเลือกในการออมสำหรับนักลงทุนรุ่นใหม่ หลังประสบความสำเร็จ สร้างประวัติศาสตร์ขายพันธบัตรออมทรัพย์รุ่นวอลเล็ต สบม.รุ่นแรก 200 ล้านบาท หมดภายใน 99 วินาที  นำมาสู่การเปิดขายพันธบัตรออมทรัพย์วอลเล็ต สบม.ครั้งที่ 2  วงเงิน 5,000 ล้านบาท เมื่อปี 2563 ที่ผ่านมา
ทั้งนี้ การซื้อขายพันธบัตรผ่านวอลเล็ต สบม. สามารถ ซื้อ-ขายได้ง่าย ผ่านแอปฯเป๋าตังตลอด 24 ชั่วโมงและหลังรับดอกเบี้ยงวดแรกสามารถขายต่อในตลาดรอง (Secondary Market) รับเงินได้ทันที ถือว่าเป็นการพลิกโฉมสู่การชื้อขายพันธบัตรผ่านช่องทางดิจิทัลครั้งแรกของประเทศ ช่วยให้ประชาชนทุกกลุ่มสามารถเข้าถึงการลงทุนในพันธบัตรได้อย่างเท่าเทียม นอกจากนี้ยังมีความคล่องตัวสูง โดยผู้ที่ซื้อพันธบัตรในตลาดแรกและถือมาไม่ต่ำกว่า 6 เดือนสามารถขายต่อในตลาดรองได้ผ่านแอปฯ เป๋าตัง โดยเมื่อขายพันธบัตรแล้วจะได้รับเงินได้ทันทีโดยไม่ต้องรอวันทำการถัดไป อีกทั้งยังเป็นการเปิดโอกาสให้ผู้สนใจทั่วไปสามารถเข้าไปซื้อพันธบัตรฯ ในตลาดรองได้อีกทางหนึ่งด้วย
นอกจากนี้ ธนาคารยังเปิดจำหน่ายพันธบัตรออมทรัพย์รุ่น “เราชนะ” วงเงิน 55,000 ล้านบาท จำนวน 2 รุ่นย่อย คือ รุ่นอายุ 5 ปี อัตราดอกเบี้ยเฉลี่ย 2.00% ต่อปี จ่ายอัตราดอกเบี้ยแบบขั้นบันได ปีที่ 1-2 อัตราดอกเบี้ย 1.50% ต่อปี ปีที่ 3-4 อัตราดอกเบี้ย 2% ต่อปี และปีที่ 5 อัตราดอกเบี้ย 3% ต่อปี และ รุ่นอายุ 10 ปี อัตราดอกเบี้ยเฉลี่ย 2.50% ต่อปี จ่ายอัตราดอกเบี้ยแบบขั้นบันได ปีที่ 1 อัตราดอกเบี้ย 1.50% ต่อปี ปีที่ 2-3 อัตราดอกเบี้ย 2% ต่อปี ปีที่ 4-6 อัตราดอกเบี้ย 2.50% ต่อปี และปีที่ 7-10 อัตราดอกเบี้ย 3% ต่อปี จำหน่ายให้กับบุคคลธรรมดา ผ่านช่องทางสาขา อินเทอร์เน็ตแบงกิ้ง และแอปฯ โมบายแบงกิ้งของธนาคาร เปิดจำหน่ายพร้อมกันในวันที่ 5 กุมภาพันธ์ 2564 เวลา 8.30 น. ถึง 15 กุมภาพันธ์ 2564 เวลา 15.00 น.
ทั้งนี้ ธนาคารกรุงไทยได้เตรียมความพร้อมอย่างรอบด้าน เพื่อรองรับการซื้อขายพันธบัตรด้วยวอลเล็ต สบม. บนแอปพลิเคชันเป๋าตัง ซึ่งเป็นระบบการเงินแบบเปิดที่ได้นำเทคโนโลยี  Blokchain มายกระดับและเพิ่มประสิทธิภาพ พัฒนาการชื้อขายพันธบัตรผ่านช่องทางดิจิทัล โดยออกแบบการซื้อขายพันธบัตรให้เป็นแบบรวมศูนย์ ทำให้การจำหน่ายมีประสิทธิภาพสูงสุด สามารถซื้อขายได้แบบ Real Time ซึ่งผู้ขายจะมีข้อมูลผลลัพธ์การขายเป็นรายนาที ขณะที่ผู้ซื้อเห็นข้อมูลเงินและพันธบัตรในวอลเล็ตเดียวกัน และเมื่อมีการซื้อขายพันธบัตรแล้ว ข้อมูลการถือครองจะแสดงให้เห็นในวอลเล็ตทันที ไม่ต้องรอ 15 วันเหมือนที่ผ่านมา
“ขอเชิญชวนผู้สนใจซื้อพันธบัตรออมทรัพย์พิเศษ รุ่นเราชนะ ดาวน์โหลดแอปฯ เป๋าตัง ผ่านแอปสโตร์และกูเกิ้ลสโตร์ เลือกสมัครวอลเล็ต สบม. ยืนยันตัวตนด้วยการสแกนใบหน้า แล้วกรอกข้อมูลส่วนบุคคล จากนั้นใช้งานวอลเล็ต สบม.ได้ทันที กรณีที่มีแอปฯ เป๋าตังอยู่แล้ว เพียงโอนเงินเข้าวอลเล็ต สบม. ด้วย Wallet ID หรือ QR PromptPay ผ่าน  Mobile Banking ของทุกธนาคาร ตามวงเงินที่แต่ละธนาคารกำหนด จากนั้นเลือกพันธบัตรที่ต้องการซื้อ ระบุจำนวนเงิน และกดยืนยันการชำระเงิน ด้วย PIN จะได้รับหลักฐานการชำระเงินเป็น E-Slip Payment ที่จัดเก็บในมือถือโดยอัตโนมัติ  สำหรับลูกค้า Krungthai NEXT ที่ต้องการปรับวงเงินเพื่อโอนเข้าวอลเล็ต สบม. เพื่อซื้อพันธบัตร สามารถทำได้ผ่าน Krungthai NEXT โดยไม่ต้องไปสาขา ทั้งนี้ ลูกค้าที่มีบัญชีออมทรัพย์ธนาคารกรุงไทย สามารถผูกบัญชีกับวอลเล็ต สบม.  โดยระบบจะตัดยอดเงินบัญชีอัตโนมัติ เพื่อซื้อพันธบัตรโดยที่ไม่ต้องเติมเงินเข้าวอลเล็ต” ดูรายละเอียดเพิ่มเติมที่ https://krungthai.com/th/krungthai-update/promotion-detail/587
ทีม Marketing Strategy
โทร.0-2208-4174-8

ที่มา : https://www.thaigov.go.th/news/contents/details/38596