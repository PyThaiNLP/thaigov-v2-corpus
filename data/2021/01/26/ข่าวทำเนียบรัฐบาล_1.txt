รัฐบาลไทย-ข่าวทำเนียบรัฐบาล-กก.วล เห็นชอบรายงาน EIA 4 โครงการ พร้อมเห็นชอบการปรับปรุงมาตรฐานควบคุมการระบายน้ำทิ้งจากท่าเทียบเรือบางประเภท


วันจันทร์ที่ 25 มกราคม 2564
พิมพ์
กก.วล เห็นชอบรายงาน EIA 4 โครงการ พร้อมเห็นชอบการปรับปรุงมาตรฐานควบคุมการระบายน้ำทิ้งจากท่าเทียบเรือบางประเภท
กก.วล เห็นชอบรายงาน EIA 4 โครงการ พร้อมเห็นชอบการปรับปรุงมาตรฐานควบคุมการระบายน้ำทิ้งจากท่าเทียบเรือบางประเภท
วันนี้ (25 ม.ค. 64) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรีเป็นประธานการประชุมคณะกรรมการสิ่งแวดล้อมแห่งชาติ (กก.วล.) ครั้งที่ 1/2564 ผ่านระบบ VDO conference โดยมีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อมเข้าร่วมด้วย
ที่ประชุมได้เห็นชอบรายงานการประเมินผลกระทบสิ่งแวดล้อม (EIA) จำนวน 4 โครงการ ได้แก่ (1) โครงการรถไฟฟ้าสายสีเหลือง ส่วนต่อขยาย ช่วงแยกรัชดา - ลาดพร้าว ถึงแยกรัชโยธิน ของการรถไฟฟ้าแห่งประเทศไทย เพื่อช่วยประหยัดระยะเวลาในการเชื่อมต่อระบบการเดินทางจากเดิมที่ต้องเชื่อมต่อ 2 ครั้ง (สายสีเหลือง - สายสีน้ำเงิน - สายสีเขียว) อีกทั้งยังสามารถเพิ่มศักยภาพการเดินทางของประชาชนในพื้นที่ฝั่งตะวันออกของกรุงเทพมหานคร ให้สามารถเข้าถึงโครงข่ายรถไฟฟ้าและการเดินทางภายในพื้นที่ของกรุงเทพมหานครได้อย่างสะดวก รวดเร็ว และปลอดภัยยิ่งขึ้น (2) โครงการถนนเลี่ยงเมืองสตูลฝั่งตะวันออก ตำบลคลองขุด ตำบลพิมาน อำเภอเมือง จังหวัดสตูล ขององค์การบริหารส่วนจังหวัดสตูล เพื่อให้เกิดความสะดวกปลอดภัยในการเดินทาง สร้างศักยภาพการพัฒนาให้กับจังหวัดทั้งด้านเศรษฐกิจและการท่องเที่ยว ลดปัญหาการจราจรติดขัดและลดอุบัติเหตุ (3) โครงการศึกษาออกแบบระบบขนส่งมวลชนโดยระบบราง อำเภอหาดใหญ่ จังหวัดสงขลา ขององค์การบริหารส่วนจังหวัดสงขลา เพื่อพัฒนาระบบขนส่งสาธารณะที่มีคุณภาพสูง รองรับการเติบโตของเมือง รวมทั้งเป็นการอำนวยความสะดวกในการเดินทางให้กับประชาชนและนักท่องเที่ยว ในเมืองหาดใหญ่ และแก้ไขปัญหาจราจรซึ่งเป็นปัญหาหลักของเมืองอย่างยั่งยืน และ (4) โครงการทางหลวงหมายเลข 203 (หล่มสัก - หล่มเก่า - เลย) ของกรมทางหลวง โดยมีแผนงานในการขยายช่องจราจรบนทางหลวงสายดังกล่าวให้เป็น 4 ช่องจราจร เพื่อลดอุบัติเหตุและเพิ่มความปลอดภัยในการเดินทาง รวมถึงสนับสนุนแผนการพัฒนาโครงข่ายต่าง ๆ ในพื้นที่ เพิ่มประสิทธิภาะในการเดินทาง ส่งเสริมการท่องเที่ยวในจังหวัดและพื้นที่ใกล้เคียง โดย รองนายกรัฐมนตรี ได้กล่าวเจ้าของโครงการต้องดำเนินตามมาตรการฯ ที่กำหนดในรายงานฯ อย่างเคร่งครัด พร้อมทั้งรับความเห็นของคณะกรรมการฯ ไปดำเนินการ และให้นำเสนอคณะรัฐมนตรีในขั้นตอนต่อไป
นอกจากนี้ ที่ประชุมยังได้เห็นชอบการปรับปรุงมาตรฐานควบคุมการระบายน้ำทิ้งจากท่าเทียบเรือประมงบางประเภท โดยปรับปรุงชื่อประกาศ คำนิยาม ชื่อพารามิเตอร์ รวมทั้งปรับปรุงวิธีการวิเคราะห์ วิธีการตรวจสอบ เพื่อให้เป็นไปตามมาตรฐานสากลและสอดคล้องกับมาตรฐานอื่น โดยการปรับปรุงนิยามตามกฎหมายว่าด้วยการประมง ซึ่งไม่รวมท่าเทียบเรือประมงพื้นบ้าน หรือท่าหลังบ้าน
-------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38573