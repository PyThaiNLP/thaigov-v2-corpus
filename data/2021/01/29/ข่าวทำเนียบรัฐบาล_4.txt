รัฐบาลไทย-ข่าวทำเนียบรัฐบาล-“อนุชา” ย้ำ นายก กำชับติดตามกรณีพระสงฆ์ถูกฆาตกรรมอย่างใกล้ชิด มั่นใจฝีมือตำรวจไทยหาตัวคนร้ายได้แน่นอน


วันพฤหัสบดีที่ 28 มกราคม 2564
พิมพ์
“อนุชา” ย้ำ นายก กำชับติดตามกรณีพระสงฆ์ถูกฆาตกรรมอย่างใกล้ชิด มั่นใจฝีมือตำรวจไทยหาตัวคนร้ายได้แน่นอน
“อนุชา” ย้ำ นายก กำชับติดตามกรณีพระสงฆ์ถูกฆาตกรรมอย่างใกล้ชิด มั่นใจฝีมือตำรวจไทยหาตัวคนร้ายได้แน่นอน
(28 มกราคม 2564) นายอนุชา นาคาศัย รัฐมนตรีประจำสำนักนายกรัฐมนตรี ตอบกระทู้ถามสดด้วยวาจาที่ประชุมสภาผู้แทนราษฎร ครั้งที่  16 (สมัยสามัญประจำปีครั้งที่สอง)  นายนิยม เวชกามา สมาชิกสภาผู้แทนราษฎร พรรคเพื่อไทย  ต่อ กรณีที่พระสงฆ์ถูกทำร้ายถึงแก่มรณภาพ ในพื้นที่ ต.ห้วยยาง อ.คอนสาร จ.ชัยภูมิ ซึ่งเป็นเหตุสะเทือนใจที่เกิดขึ้นในวงการสงฆ์ และยังไม่สามารถจับคนร้ายได้  โดยที่ผ่านมาพบว่ามีเหตุการณ์เช่นนี้เกิดขึ้นหลายพื้นที่ แต่พระสงฆ์ไม่เคยได้รับความเป็นธรรม จึงสอบถามไปยังหน่วยงานที่เกี่ยวข้อง โดยเฉพาะสำนักงานตำรวจแห่งชาติ ว่ามีการดำเนินงานอย่างไร
โดย นายอนุชา นาคาศัย รัฐมนตรีประจำสำนักนายกรัฐมนตรี ในฐานะรัฐมนตรีที่กำกับดูแลสำนักงานพระพุทธศาสนาแห่งชาติ ชี้แจงว่า จากกรณีที่เกิดเหตุกับพระสงฆ์จนถึงแก่มรณภาพ พลเอก ประยุทธ์ จันทร์โอชา นายกรัฐมนตรี ได้กำชับให้เจ้าหน้าที่และผู้ที่เกี่ยวข้องติดตามอย่างใกล้ชิด ซึ่งที่ผ่านมาภาครัฐเองก็มิได้นิ่งนอนใจ มีการติดตามทุกคดีอย่างต่อเนื่อง ซึ่งบางคดียังอยู่ในระหว่างการสอบสวน
สำหรับ กรณีที่เกิดเหตุในพื้นที่ จ.ชัยภูมิ รัฐมนตรีประจำสำนักนายกรัฐมนตรี ได้ประสานไปยังสำนักงานพระพุทธศาสนาจังหวัดชัยภูมิเพื่อตรวจสอบข้อเท็จจริง พบว่าเหตุเกิดขึ้นที่บริเวณที่พักสงฆ์ป่าว่าน ต.ห้วยยาง อ.คอนสาร จ.ชัยภูมิ พระภิกษุสงฆ์ที่ประสบเหตุ  คือ พระสุริยา อุทาโณ อายุ 44 ปี พรรษา 7 ไม่ทราบสังกัดวัด เนื่องจากไม่พบเอกสารหนังสือสุทธิ บัตรประจำตัวประชาชน และไม่พบย่ามของพระภิกษุสงฆ์ในที่เกิดเหตุ ซึ่งขณะนี้อยู่ระหว่างการติดตามตัวคนร้ายมาดำเนินคดี โดยพบผู้ต้องหา จำนวน 6 คน อยู่ระหว่างการตรวจสอบ DNA
รัฐมนตรีประจำสำนักนายกรัฐมนตรี กล่าวเพิ่มเติมว่า ตนมีความเชื่อมั่นว่าเจ้าหน้าที่ทุกฝ่ายติดตามเรื่องนี้อย่างจริงจัง และมั่นใจในฝีมือตำรวจไทยว่าสามารถจับตัวคนร้ายมาดำเนินคดีได้ ส่วนกรณีที่พระสงฆ์ในพื้นที่อื่นโดนทำร้ายจนเป็นเหตุให้ถึงแก่มรณภาพ เช่น ในพื้นที่ จ.สกลนคร และ จ.สุราษฎร์ธานี ภาครัฐมิได้นิ่งนอนใจ ซึ่งคดีดังกล่าวอยู่ในกระบวนการชั้นศาล ในส่วนของคดีฆาตกรรมพระ ในพื้นที่ 3 จังหวัดชายแดนภาคใต้นั้นมีหลายฝ่ายที่เกี่ยวข้อง ซึ่งต้องมีการหารือกันอีกครั้ง
.........................

ที่มา : https://www.thaigov.go.th/news/contents/details/38679