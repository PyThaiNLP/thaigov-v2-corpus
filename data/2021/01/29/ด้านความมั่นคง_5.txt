รัฐบาลไทย-ข่าวทำเนียบรัฐบาล-มท.1 ขอบคุณ อช. และผู้นำ อช. ทั่วประเทศ เนื่องในวาระครบ 52 ปี โครงการพัฒนาผู้นำอาสาพัฒนาชุมชน พร้อมเน้นย้ำ น้อมนำหลักปรัชญาของเศรษฐกิจพอเพียงเสริมสร้างความเข้มแข็งให้แก่ชุมชน/หมู่บ


วันพฤหัสบดีที่ 28 มกราคม 2564
พิมพ์
มท.1 ขอบคุณ อช. และผู้นำ อช. ทั่วประเทศ เนื่องในวาระครบ 52 ปี โครงการพัฒนาผู้นำอาสาพัฒนาชุมชน พร้อมเน้นย้ำ น้อมนำหลักปรัชญาของเศรษฐกิจพอเพียงเสริมสร้างความเข้มแข็งให้แก่ชุมชน/หมู่บ
มท.1 ขอบคุณ อช. และผู้นำ อช. ทั่วประเทศ เนื่องในวาระครบ 52 ปี โครงการพัฒนาผู้นำอาสาพัฒนาชุมชน พร้อมเน้นย้ำ น้อมนำหลักปรัชญาของเศรษฐกิจพอเพียงเสริมสร้างความเข้มแข็งให้แก่ชุมชน/หมู่บ้าน
วันนี้ (28 ม.ค. 64) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า คณะรัฐมนตรีได้มีมติเมื่อวันที่ 28 มกราคม 2512 รับหลักการให้กระทรวงมหาดไทยดำเนินงานโครงการพัฒนาผู้นำอาสาพัฒนาชุมชน ซึ่งได้ดำเนินการมาอย่างต่อเนื่องจนถึงปัจจุบัน ด้วยการคัดเลือกบุคคลในหมู่บ้านที่มีลักษณะเป็นผู้นำ จิตใจเสียสละ เข้ามาเป็นอาสาพัฒนาชุมชน (อช.) หมู่บ้านละไม่น้อยกว่า 4 คน และผู้นำอาสาพัฒนาชุมชน (ผู้นำ อช.) ตำบลละ 2 คน เพื่อเป็นแกนนำดำเนินกิจกรรม/โครงการพัฒนาด้านต่าง ๆ ครบทุกหมู่บ้าน ตำบลทั่วประเทศ โดยมีวาระการปฏิบัติงานคราวละ 4 ปี ซึ่งในปัจจุบันมี อช. จำนวน 289,580 คน และผู้นำ อช. จำนวน 13,500 คน มีภารกิจสำคัญในการกระตุ้นให้ประชาชนเข้ามามีส่วนร่วมในการแก้ไข พัฒนาหมู่บ้านของตนเอง ช่วยเหลือ สนับสนุนการดำเนินงานตามแผนงาน/โครงการ หรือกิจกรรมพัฒนาหมู่บ้าน รวมทั้งเป็นผู้ประสานงานระหว่างประชาชน หน่วยงานภาครัฐ และเอกชนต่าง ๆ เป็นกลไกสำคัญในการขับเคลื่อนงานพัฒนาชุมชนตามนโยบายสำคัญของรัฐบาล กระทรวงมหาดไทย
พลเอก อนุพงษ์ เผ่าจินดา กล่าวว่า ในวันนี้เป็นวันครบรอบปีที่ 52 ของการดำเนินงานโครงการพัฒนาผู้นำอาสาพัฒนาชุมชน จึงขอขอบคุณอาสาพัฒนาชุมชนและผู้นำอาสาพัฒนาชุมชนทุกท่าน ที่ปฏิบัติหน้าที่ด้วยความมานะ อดทน เสียสละ และดำรงตนเป็นแบบอย่างให้กับพี่น้องประชาชนในพื้นที่มาโดยตลอด และขอให้ผู้นำ อช. ได้ร่วมกันน้อมนำหลักปรัชญาของเศรษฐกิจพอเพียงซึ่งเป็นศาสตร์พระราชามาประยุกต์ใช้ในการดำเนินงานการแก้ไขปัญหาและเสริมสร้างความเข้มแข็งให้แก่ชุมชน/หมู่บ้าน ภายใต้แนวคิด "รวมพลัง อช. สานต่อศาสตร์พระราชา พัฒนาชุมชนสู่ความยั่งยืน" โดยเป็นการร่วมสร้างสังคมพัฒนาชุมชนใหม่ ด้วยการเติมความรู้ให้คนในชุมชนร่วมพัฒนาบ้านเกิด 3 เรื่อง ประกอบด้วย ภูมิปัญญาท้องถิ่น ศาสตร์พระราชา และนวัตกรรมที่เหมาะสม มีการฟื้นฟูดิน น้ำ ป่า วิถีวัฒนธรรม และร่วมเป็นส่วนหนึ่งของกลไกสร้างความสามัคคี มีจิตอาสา พัฒนาชุมชน เพื่อให้ครอบครัว ชุมชน ประเทศชาติ ก่อเกิดความพอมีพอกิน ในขั้นพื้นฐาน รวมกลุ่มยกระดับเศรษฐกิจฐานราก และพัฒนาความเข้มแข็งในขั้นกลางและขั้นก้าวหน้า เพื่อพัฒนาคุณภาพชีวิตให้ครอบครัวมีความสุข ชุมชนและประเทศชาติมีความเข้มแข็งอย่างยั่งยืนตลอดไป”
โดยในวันนี้ ทุกจังหวัดได้มีการจัดกิจกรรม ภายใต้แนวคิด “รวมพลัง อช. สานต่อศาสตร์พระราชา พัฒนาชุมชนสู่ความยั่งยืน” ได้แก่ กิจกรรมทางศาสนา การแสดงพลังอาสาพัฒนาชุมชน การจัดเวทีแลกเปลี่ยนเรียนรู้ อภิปราย สัมมนาทางวิชาการ การบรรยายให้ความรู้เกี่ยวกับโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่ “โคก หนอง นา โมเดล” กิจกรรมสาธารณประโยชน์ เป็นต้น โดยดำเนินการตามมาตรการควบคุมและป้องกันการแพร่ระบาดของโรคติดเชื้อไวรัสโคโรนา 2019 (COVID - 19) ตามแนวปฏิบัติของกรมควบคุมโรค กระทรวงสาธารณสุข

ที่มา : https://www.thaigov.go.th/news/contents/details/38684