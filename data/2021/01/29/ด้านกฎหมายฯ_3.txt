รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๔


วันพฤหัสบดีที่ 28 มกราคม 2564
กระทรวงยุติธรรม ประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๔
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๔
ในวันพฤหัสบดีที่ ๒๘ มกราคม ๒๕๖๔ เวลา ๑๐.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๔ โดยมี นายวัลลภ นาคบัว รองปลัดกระทรวงยุติธรรม คณะอนุกรรมการผู้ทรงคุณวุฒิและเจ้าหน้าที่ที่เกี่ยวข้องเข้าร่วมฯ ณ ห้องประชุม ๑๐-๐๑ ชั้น ๑๐ อาคารที่ทำการกระทรวงยุติธรรมแห่งใหม่
โดยที่ประชุมได้รับทราบการติดตามความคืบหน้าแผนแม่บทการบริหารงานยุติธรรมแห่งชาติ ฉบับที่ ๓ (พ.ศ.๒๕๖๒-๒๕๖๕) และได้พิจารณาแนวทางการแก้ไขเพิ่มเติมกฎกระทรวงการกำหนดสถานที่อื่นที่ใช้ในการขัง จำคุก หรือควบคุมผู้ต้องหา จำเลย หรือผู้ซึ่งต้องจำคุกตามคำพิพากษาถึงที่สุด พ.ศ. ๒๕๕๒ ซึ่งออกตามความในประมวลกฎหมายวิธีพิจารณาความอาญา มาตรา ๘๙/๑ มาตรา ๘๙/๒ และมาตรา ๒๔๖ เพื่อให้มีความเหมาะสมกับการกำหนดสถานที่อื่นนอกเหนือจากเรือนจำสำหรับควบคุมตัวจำเลยที่ต้องดูแลเป็นพิเศษใน ๔ ประเภท ที่ศาลสั่งให้ทุเลาโทษจำคุก ได้แก่ จำเลยวิกลจริต จำเลยที่จะถึงแก่อันตรายแก่ชีวิตถ้าต้องจำคุก จำเลยมีครรภ์ และจำเลยที่ยังคลอดบุตรไม่เกิน ๓ ปี และต้องเลี้ยงดูบุตร ทั้งนี้ ที่ประชุมได้หารือในการกำหนดมาตรการการควบคุมผู้ต้องขัง และจัดหาหน่วยงานที่เหมาะสมกับการควบคุมดูแลผู้ต้องขังต่อไป

ที่มา : https://www.thaigov.go.th/news/contents/details/38694