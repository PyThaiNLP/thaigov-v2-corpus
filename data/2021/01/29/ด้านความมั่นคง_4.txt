รัฐบาลไทย-ข่าวทำเนียบรัฐบาล-กระทรวงแรงงาน ตั้งเป้าจัดส่งแรงงานทำงานต่างประเทศ 1 แสนคน ในปี 64 


วันพฤหัสบดีที่ 28 มกราคม 2564
พิมพ์
กระทรวงแรงงาน ตั้งเป้าจัดส่งแรงงานทำงานต่างประเทศ 1 แสนคน ในปี 64
รมว.แรงงาน เผยเป้าหมายจัดส่งแรงงานทำงานต่างประเทศ จำนวน 100,000 ราย โดยภาคเอกชน ประมาณ 89,000 คน ภาครัฐ และประมาณ 11,000 คน กำหนดส่งแรงงานไทยชุดแรก 210 คน เดินทางไปทำงานประเทศอิสราเอล 28 มกรานี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงานมีเป้าหมายจัดส่งแรงงานไทยไปทำงานต่างประเทศ ในปีงบประมาณ พ.ศ. 2564 จำนวน 100,000 คน ซึ่งแบ่งเป็นการดำเนินการโดยภาคเอกชน ได้แก่ บริษัทจัดหางานจัดส่ง นายจ้างพาลูกจ้างไปทำงาน/ฝึกงาน คนงานแจ้งการเดินทางด้วยตนเอง และคนงานที่กลับมาพักและเดินทางกลับไปทำงาน (Re-entry) ประมาณ 89,000 คน  และการจัดส่งโดยรัฐ ที่กระทรวงแรงงานได้รับโควตาจัดส่งจากประเทศคู่ภาคีที่มี MOU กับกรมการจัดหางานให้จัดส่งแรงงานไทยไปทำงาน และนายจ้างต่างประเทศมอบหมายให้กรมการจัดหางานเป็นผู้จัดส่ง อีกประมาณ 11,000 คน ได้แก่ ประเทศสาธารณรัฐเกาหลี จำนวน 5,000 คน  ญี่ปุ่น (ผ่านองค์กร IM Japan) จำนวน 400 คน  อิสราเอล จำนวน 5,400 คน  และไต้หวัน จำนวน 200 คน
“จากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่เกิดขึ้นในประเทศต่าง ๆ ทั่วโลก ส่งผลให้การจัดส่งแรงงานไทยไปทำงานในต่างประเทศมีจำนวนลดลงตั้งแต่เดือนมีนาคม 2563 เป็นต้นมา เมื่อเปรียบเทียบช่วงเดือนเดียวกันของปีก่อน พบว่า เดือนมีนาคม – ธันวาคม 2562 มีแรงงานไทยเดินทางไปทำงานต่างประเทศ จำนวน 94,994 คน แต่ในเดือนมีนาคม – ธันวาคม 2563 ลดลงเหลือเพียง 26,903 คน ลดลงร้อยละ 71.68 ซึ่งขณะนี้กระทรวงแรงงาน โดยกรมการจัดหางานได้เตรียมหาตำแหน่งงาน เพื่อการจัดส่งแรงงานไทยไปทำงาน โดยเฉพาะแรงงานภาคเกษตรที่แรงงานไทยมีความถนัดเพิ่มมากขึ้น เช่น งานภาคเกษตร ในประเทศ ญี่ปุ่น ไต้หวัน ตามนโยบาย “รวมไทยสร้างชาติ” ของ พล.อ.ประยุทธ์ จันทร์โอชา นายกรัฐมนตรี ที่จะผนึกกำลังจากทุกภาคส่วน ทุกระดับในสังคม เข้ามามีส่วนร่วม และมีบทบาทเพื่อร่วมกันวางแผน ในการช่วยกันเร่งเยียวยาให้ภาคประชาชนที่ได้รับผลกระทบจากโควิด – 19 กลับมาฟื้นตัวโดยเร็ว” รมว. แรงงาน กล่าว
ด้านนายสุชาติ พรชัยวิเศษกุล อธิบดีกรมการจัดหางาน เปิดเผยว่า กรมการจัดหางานได้กำหนดเป้าหมายจัดส่งแรงงานไทยไปทำงานต่างประเทศในปี 2564 จากค่าเฉลี่ยผลการจัดส่งแรงงานไทยไปทำงานต่างประเทศในรอบ 5 ปี ที่ผ่านมา ของทุกประเภทการเดินทางทั้งการจัดส่งโดยภาครัฐและเอกชน โดยในปีงบประมาณ พ.ศ. 2559 มีแรงงานไทยเดินทางไปทำงานต่างประเทศ 114,003 คน ปีงบประมาณ พ.ศ. 2560 จำนวน 114,958 คน ปีงบประมาณ พ.ศ. 2561 จำนวน 115,554 คน ปีงบประมาณ พ.ศ. 2562 จำนวน 114,656 คน และปีงบประมาณ พ.ศ. 2563 จำนวน 58,673 คน ซึ่งปีงบประมาณ พ.ศ. 2564 ที่ผ่านมา 3 เดือน (ต.ค. – ธ.ค. 63) ได้มีการจัดส่งไปแล้ว จำนวน 9,920 คน
“สำหรับปีนี้แรงงานไทยชุดแรกที่มีกำหนดเดินทางไปทำงานต่างประเทศ เป็นแรงงานไทยที่จะเดินทางไปทำงานภาคเกษตรในรัฐอิสราเอล ภายใต้โครงการ “ความร่วมมือไทย-อิสราเอล เพื่อการจัดหางาน (Thailand-Israel Cooperation on the Placement of Workers : TIC)” ในวันที่ 28 มกราคม 2564 จำนวน 210 คน ด้วยเที่ยวบินเช่าเหมาลำพิเศษ สายการบิน El Al Israel Airlines เที่ยวบินที่ LY 082 ณ ท่าอากาศยานสุวรรณภูมิ ออกเดินทางจากประเทศไทยเวลา 09.20 น. และมีกำหนดถึงปลายทางกรุงเทลอาวีฟ เวลา 15.00 น. ตามเวลาท้องถิ่น” อธิบดีกรมการจัดหางาน กล่าว
ทั้งนี้ ผู้สนใจเดินทางไปทำงานต่างประเทศสามารถติดตามข่าวสารได้ที่เว็บไซต์ www.doe.go.th/overseas และสอบถามรายละเอียดเพิ่มเติมเกี่ยวกับการเดินทางไปทำงานในต่างประเทศที่ สำนักงานจัดหางานจังหวัดทุกจังหวัด หรือสำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/38683