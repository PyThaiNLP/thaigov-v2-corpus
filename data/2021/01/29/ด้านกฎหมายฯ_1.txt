รัฐบาลไทย-ข่าวทำเนียบรัฐบาล-กระทรวงยุติธรรม ให้ข้อมูลเกี่ยวกับ “โครงการราชทัณฑ์ปันสุข”


วันพฤหัสบดีที่ 28 มกราคม 2564
กระทรวงยุติธรรม ให้ข้อมูลเกี่ยวกับ “โครงการราชทัณฑ์ปันสุข”
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม แถลงข่าวเพื่อให้ข้อมูลเกี่ยวกับโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ หลังจากมีการตั้งคำถามหลายประการเกี่ยวกับการดำเนินงานตาม “โครงการราชทัณฑ์ปันสุขฯ”
ในวันพุธที่ ๒๗ มกราคม ๒๕๖๔ เวลา ๑๔.๐๐ น. ณ ห้องแถลงข่าว ชั้น ๒ อาคารที่ทำการกระทรวงยุติธรรม ถนนแจ้งวัฒนะ เขตหลักสี่ กรุงเทพมหานคร ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม แถลงข่าวเพื่อให้ข้อมูลเกี่ยวกับโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ หลังจากมีการตั้งคำถามหลายประการเกี่ยวกับการดำเนินงานตาม “โครงการราชทัณฑ์ปันสุขฯ” จนทำให้สังคมเกิดความสับสนและอาจนำไปสู่ความเข้าใจที่คลาดเคลื่อนของประชาชนได้
ในการนี้ ปลัดกระทรวงยุติธรรม กล่าวข้อเท็จจริงเพื่อความเข้าใจที่ถูกต้อง ว่า โครงการ “ราชทัณฑ์ปันสุข ทำความ ดี เพื่อชาติ ศาสน์ กษัตริย์” เป็นโครงการที่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงมีพระราชดำริว่า โรงพยาบาลราชทัณฑ์เป็นโรงพยาบาลแห่งเดียวในสังกัดกระทรวงยุติธรรม ต้องให้บริการแก่ผู้ต้องขัง ในกรณีเจ็บไข้ได้ป่วยเป็นจำนวนมาก ยังขาดแคลนบุคลากร เครื่องมือแพทย์ และเวชภัณฑ์ การดูแลสุขภาพของผู้ต้องขังถือเป็นหน้าที่สำคัญของกรมราชทัณฑ์ ในการที่จะให้ผู้ป่วยเข้าถึงการรับการรักษาพยาบาลอย่างเท่าเทียมตามหลักมนุษยธรรม ทั้งนี้ เมื่อพ้นโทษจะได้มีสุขภาพสมบูรณ์ทั้งกายและใจ ออกมาสู่สังคมภายนอก และประกอบอาชีพสุจริตได้อย่างมีคุณภาพ โดยจะพระราชทานความช่วยเหลือในเรื่องการจัดหาอุปกรณ์และเครื่องมือทางการแพทย์ ตลอดจนการให้จิตอาสาพระราชทาน “เราทำความ ดี เพื่อชาติ ศาสน์ กษัตริย์” ได้เข้าไปมีบทบาทในการช่วยเหลือทั้งด้านการแพทย์ การพยาบาล การอบรมให้ความรู้ในเรื่องต่าง ๆ
นอกจากนี้ ผู้ต้องขังที่กรมราชทัณฑ์ต้องดูแลในปัจจุบันมีจำนวนมาก ประกอบกับข้อจำกัดด้านงบประมาณ บุคลากร เครื่องมือแพทย์ และเวชภัณฑ์ที่ไม่สอดคล้องกับจำนวนผู้ต้องขังที่แออัด ย่อมส่งผลกระทบโดยตรงต่อการดูแลสุขภาพอนามัยทั้งร่างกายและจิตใจของผู้ต้องขังและส่งผลต่อประชาชนภายนอกด้วย โครงการ “ราชทัณฑ์ปันสุข ทำความ ดี เพื่อชาติ ศาสน์ กษัตริย์” จึงเป็นโครงการที่ทรงพระราชทานความช่วยเหลือในด้านต่าง ๆ ทั้งนี้ได้ทรงพระราชทานทรัพย์ส่วนพระองค์สำหรับจัดซื้อครุภัณฑ์ทางการแพทย์ ไว้ใช้ทั้งในเรือนจำและโรงพยาบาลภายนอก ซึ่งได้พระราชทานมาตั้งแต่ปี ๒๕๖๓ จำนวน ๑๙๐,๐๗๒,๘๖๓ บาท และในปี ๒๕๖๔ จำนวน ๑๑๘,๕๔๗,๒๐๐ บาท ซึ่งครุภัณฑ์ที่โรงพยาบาลภายนอกได้รับจะเป็นประโยชน์กับประชาชนทั่วไปด้วย และกระทรวงยุติธรรมขอเรียนว่าการดำเนินการตามโครงการพระราชทานนี้ สอดคล้องตามหลักสากล หลักสิทธิมนุษยชน หลักมนุษยธรรม และมาตรฐานขั้นต่ำขององค์การสหประชาชาติในการปฏิบัติต่อผู้ต้องขังหลายฉบับ ไม่ว่าจะเป็นปฏิญญากรุงเทพ และข้อกำหนดแมนเดลา และไม่ได้ใช้งบประมาณของทางราชการแต่อย่างใด

ที่มา : https://www.thaigov.go.th/news/contents/details/38691