รัฐบาลไทย-ข่าวทำเนียบรัฐบาล-รองนายกรัฐมนตรีพลเอก ประวิตรฯ เร่งรัดดำเนินแผนงานบริหาร พัฒนา อนุรักษ์ ฟื้นฟู คลองแสนแสบ ระยะเร่งด่วน เพื่อการสัญจรทางน้ำอย่างปลอดภัยของประชาชน


วันพฤหัสบดีที่ 28 มกราคม 2564
พิมพ์
รองนายกรัฐมนตรีพลเอก ประวิตรฯ เร่งรัดดำเนินแผนงานบริหาร พัฒนา อนุรักษ์ ฟื้นฟู คลองแสนแสบ ระยะเร่งด่วน เพื่อการสัญจรทางน้ำอย่างปลอดภัยของประชาชน
รองนายกรัฐมนตรีพลเอก ประวิตรฯ เร่งรัดดำเนินแผนงานบริหาร พัฒนา อนุรักษ์ ฟื้นฟู คลองแสนแสบ ระยะเร่งด่วน เพื่อการสัญจรทางน้ำอย่างปลอดภัยของประชาชน
วันนี้ (28 ม.ค. 64) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะอนุกรรมการ บริหาร พัฒนา อนุรักษ์ ฟื้นฟู คลองแสนแสบ ครั้งที่ 1/2564 โดยมีหน่วยงานที่เกี่ยวข้องเข้าร่วมประชุม อาทิ สำนักงานทรัพยากรน้ำแห่งชาติ (สทนช.) กรุงเทพมหานคร กรมชลประทาน กรมควบคุมมลพิษ และหน่วยงานอื่น ๆ ผ่านระบบการประชุมทางไกล VDO Conference โดยรองนายกรัฐมนตรีย้ำให้ทุกหน่วยงานเร่งรัดปฏิบัติตามแผนงานทั้งแผนงานระยะเร่งด่วน แผนงานระยะกลาง – ระยะยาว ให้เสร็จทันตามเวลาที่กำหนด พร้อมให้รายงานความก้าวหน้าในการปฏิบัติงาน อาทิ การใช้เรือไฟฟ้าแทนเรือยนต์ การติดตั้งกล้องวงจรปิดตามท่าเรือ เพื่อพัฒนา อนุรักษ์และฟื้นฟูสภาพแวดล้อมคลองแสนแสบ เพื่ออำนวยความสะดวกให้ประชาชนได้สัญจรทางน้ำอย่างปลอดภัยมากยิ่งขึ้น
สำหรับมติที่ ประชุมรับทราบการดำเนินงานบริหาร พัฒนา อนุรักษ์ และฟื้นฟูคลองแสนแสบ ที่ผ่านมา จำแนกเป็น แผนงานระยะเร่งด่วน ปี 2564 ประกอบไปด้วย การเสริมสร้างความปลอดภัยในการสัญจรทางน้ำของประชาชน การปรับปรุงสภาพภูมิทัศน์บริเวณคลองแสนแสบ การแก้ไขปัญหามลภาวะและคุณภาพน้ำในคลองแสนแสบ การป้องกันการบุกรุกทรัพยากรในคลองแสนแสบ และการบริหารจัดการทรัพยากรน้ำในคลองแสนแสบ และแผนงานระยะกลาง – ระยะยาว ตั้งแต่ปี 2565 เป็นต้นไป อาทิ โครงการก่อสร้างโรงบำบัดน้ำเสียโครงการก่อสร้างเขื่อนคอนกรีตเสริมเหล็ก เป็นต้น พร้อมกันนี้ ยังมีมติเห็นชอบกรอบแนวทางการดำเนินงานเพื่อเสริมสร้างความปลอดภัยการสัญจรทางน้ำ การปรับปรุงสภาพภูมิทัศน์ แก้ไขปัญหามลภาวะและคุณภาพน้ำในคลองแสนแสบ เพื่อให้คลองแสนแสบกลับมามีระบบนิเวศน์อยู่ในเกณฑ์ที่ดี โดยบูรณาการแก้ไขปัญหาน้ำเสียและการระบายน้ำอย่างยั่งยืน ส่งเสริมให้ประชาชนมีคุณภาพชีวิตที่ดีขึ้น ทั้งนี้ ที่ประชุมมีมติเห็นชอบปฏิทินการดำเนินงานของคณะอนุกรรมการบริหาร พัฒนา อนุรักษ์และฟื้นฟูคลองแสนแสบ ปี 2564 ด้วย
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38673