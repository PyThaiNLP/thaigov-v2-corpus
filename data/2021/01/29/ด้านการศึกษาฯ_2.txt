รัฐบาลไทย-ข่าวทำเนียบรัฐบาล-ประชุมรายงานผลการดำเนินงานในการนำเทคโนโลยีดิจิทัล เข้ามาช่วยในการบริหารงานและจัดการศึกษารองรับความเป็นรัฐบาลดิจิทัล


วันพฤหัสบดีที่ 28 มกราคม 2564
ประชุมรายงานผลการดำเนินงานในการนำเทคโนโลยีดิจิทัล เข้ามาช่วยในการบริหารงานและจัดการศึกษารองรับความเป็นรัฐบาลดิจิทัล
นายณัฏฐพล ทีปสุวรรณ ร​ัฐมนตรีว่า​การ​กระทรวง​ศึกษาธิการ​ เป็นประธานการประชุมรายงานผลการดำเนินงานในการนำเทคโนโลยีดิจิทัล เข้ามาช่วยในการบริหารงานและจัดการศึกษารองรับความเป็นรัฐบาลดิจิทัล
นายณัฏฐพล ทีปสุวรรณ ร​ัฐมนตรีว่า​การ​กระทรวง​ศึกษาธิการ​ เป็นประธานการประชุมรายงานผลการดำเนินงานในการนำเทคโนโลยีดิจิทัล เข้ามาช่วยในการบริหารงานและจัดการศึกษารองรับความเป็นรัฐบาลดิจิทัล โดยมี นายสุภัทร จำปาทอง ปลัดกระทรวงศึกษาธิการ​ พร้อมด้วยผู้บริหารกระทรวง​ศึกษาธิการ​ และเจ้าหน้าที่ที่เกี่ยวข้อง เข้าร่วมประชุม ณ ห้องประชุมราชวัลลภ กระทรวงศึกษาธิการ​ เมื่อเร็ว ๆ นี้
รมว.ศึกษาธิการ​ กล่าวว่า การประชุมในครั้งนี้ ได้รับทราบแผนการจัดเก็บฐานข้อมูล (Big Data) ของหน่วยงานในสังกัดกระทรวงศึกษาธิการ​อย่างเป็นระบบ เพื่อลดความซ้ำซ้อนในขั้นตอนการเก็บข้อมูล และบริหารฐานข้อมูลให้เป็นหนึ่งเดียว นำไปสู่การใช้ข้อมูลในการบริหารงาน และจัดสรรงบประมาณที่มีประสิทธิภาพ ซึ่งระบบการจัดทำข้อมูลที่ดี ถือเป็นกระดุมเม็ดแรกของการจัดสรรงบประมาณ จึงได้หารือกับหน่วยงานที่มีการเก็บข้อมูลของครู นักเรียน และบุคลากรทางการศึกษา ทั้ง 7 หน่วยงาน ประกอบด้วย สำนักงานคณะกรรมการการศึกษาขั้นพื้นฐาน (สพฐ.) สำนักงานคณะกรรมการการอาชีวศึกษา (สอศ.) สำนักงานส่งเสริมการศึกษานอกระบบและการศึกษาตามอัธยาศัย (กศน.) สำนักงานเลขาธิการสภาการศึกษา (สกศ.) สำนักงานคณะกรรมการส่งเสริมการศึกษาเอกชน (สช.) สำนักงานคณะกรรมการข้าราชการครูและบุคลากรทางการศึกษา (กคศ.) และคุรุสภา
อีกทั้ง ได้มอบหมายให้คณะทำงานที่มีความเชี่ยวชาญในการจัดทำฐานข้อมูล เพื่อปฏิบัติงานในรายละเอียดเชิงลึก พร้อมทั้งเชื่อมต่อข้อมูลระหว่างหน่วยงาน อันจะเป็นประโยชน์ในการตัดสินใจด้านต่าง ๆ รวมถึงการเชื่อมโยงฐานข้อมูลกับการมีสมุดพกดิจิทัลของนักเรียน ที่จะติดตามความก้าวหน้าของเด็กไปตลอดระยะเวลาที่ศึกษาอยู่จนกระทั่งจบการศึกษา สำหรับข้อมูลของครูและบุคลากรทางการศึกษานั้น มีแผนที่จะรวบรวมข้อมูลเพื่อจัดทำสมุดพกของครู ทั้งในเรื่องความก้าวหน้าในวิชาชีพ และการพัฒนาตนเอง โดยไม่ต้องทำวิทยฐานะเพิ่มเติม ซึ่งจะทำให้การทำงานหลายอย่างง่ายขึ้น
นอกจากนี้ การจัดการระบบฐานข้อมูลจะช่วยลดภาระการบันทึกข้อมูลเข้าระบบ เพื่อไม่ให้เกิดการกรอกข้อมูลเดิมซ้ำ ๆ กันหลายครั้ง เช่น ความสูงและน้ำหนักของนักเรียน เป็นต้น ซึ่งหน่วยงานต่าง ๆ สามารถนำข้อมูลเหล่านี้ไปใช้ประโยชน์ได้ โดยไม่เป็นการเพิ่มภาระให้กับครู ทำให้ครูมีเวลาทุ่มเทกับการจัดการเรียนการสอนมากขึ้น ทั้งนี้ คาดว่าในช่วงกลางเดือนกุมภาพันธ์นี้ จะมีการประชุมเพื่อสรุปความก้าวหน้า ภายหลังจากได้มอบหมายให้คณะทำงาน ร่วมหารือกับหน่วยงานต่าง ๆ เพื่อตรวจสอบความต้องการ และความครบถ้วนของข้อมูลอีกครั้ง
อรพรรณ​ ฤทธิ์​มั่น​: สรุป
นวรัตน์​ ราม​สูต​: เรียบเรียง
ยุทธ​พงศ์​ เลือก​กลั่น​ดี​: ถ่ายภาพ
กลุ่ม​ประชา​สัมพันธ์​ สร.: รายงาน

ที่มา : https://www.thaigov.go.th/news/contents/details/38686