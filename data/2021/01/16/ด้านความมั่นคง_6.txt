รัฐบาลไทย-ข่าวทำเนียบรัฐบาล- รมว.วราวุธ ตรวจราชการครบจังหวัดที่60 มอบระบบกระจายน้ำด้วยพลังงานแสงอาทิตย์ จ.หนองบัวลำภู


วันศุกร์ที่ 15 มกราคม 2564
รมว.วราวุธ ตรวจราชการครบจังหวัดที่60 มอบระบบกระจายน้ำด้วยพลังงานแสงอาทิตย์ จ.หนองบัวลำภู
รมว.วราวุธ ตรวจราชการครบจังหวัดที่60 มอบระบบกระจายน้ำด้วยพลังงานแสงอาทิตย์ จ.หนองบัวลำภู
วันนี้ (15 ม.ค. 64) เวลา 10.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ลงพื้นที่ติดตามการดำเนินงานและมอบโครงการก่อสร้างระบบกระจายน้ำด้วยพลังงานแสงอาทิตย์ศูนย์ฝึกอาชีพเรือนจำชั่วคราวบ้านห้วยเตย พร้อมรับฟังการบรรยายสรุปและมอบแนวทางการดำเนินงาน รวมถึงมอบถุงยังชีพ เพื่อเป็นขวัญและกำลังใจแก่ผู้ต้องราชทัณฑ์ชั้นเยี่ยม โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหาร ทส. เข้าร่วม และมีนางศิวพร ฉั่วสวัสดิ์ ผู้ว่าราชการจังหวัดหนองบัวลำภู ให้การต้อนรับ ณ ศูนย์ฝึกอาชีพเรือนจำชั่วคราวบ้านห้วยเตย (วัดพัชรกิติยาภาราม) จังหวัดหนองบัวลำภู ซึ่งได้เยี่ยมชมฟาร์มห้วยเตย เรือนจำท่องเที่ยวเชิงเกษตร และปลูกต้นรวงผึ้งในโอกาสนี้ด้วย
นายวราวุธ ศิลปอาชา กล่าวว่า น้ำเป็นหัวใจสำคัญในการดำเนินการหลายอย่าง ซึ่งโครงการก่อสร้างระบบกระจายน้ำด้วยพลังงานแสงอาทิตย์แห่งนี้เป็นหนึ่งในโครงการตามนโยบายของรัฐบาลที่ต้องการให้ประชาชนเข้าถึงทรัพยากรน้ำอย่างทั่วถึง โดยการพัฒนาระบบกระจายน้ำเพื่อนำน้ำเข้าพื้นที่การเกษตร เพิ่มประสิทธิภาพการใช้น้ำจากแหล่งน้ำที่มีอยู่ในพื้นที่ ให้เป็นแหล่งน้ำต้นทุนของชุมชน ทั้งนี้ ขอขอบคุณความร่วมมือจากทุกภาคส่วนในพื้นที่ ทั้งภาครัฐ ชุมชน วัดพัชรกิติยาภาราม เรือนจำชั่วคราวบ้านห้วยเตย กรมราชทัณฑ์ ในการดูแลบำรุงรักษาเพื่อให้โครงการมีความยั่งยืน และได้กล่าวทิ้งท้ายให้กำลังใจแก่ผู้ต้องราชทัณฑ์ ขอให้ดำเนินชีวิตอย่างมีวินัย มีความอดทน และมีความซื่อสัตย์ในการทำงาน เพื่อให้เป็นกำลังสำคัญในการพัฒนาสังคมไทยต่อไป

ที่มา : https://www.thaigov.go.th/news/contents/details/38347