รัฐบาลไทย-ข่าวทำเนียบรัฐบาล-รมว.พม. หารือสำนักงบประมาณ ล็อคเป้า ปีงบ 65 พลิกฟื้นครอบครัวเปราะบางหลังโควิด	 


วันศุกร์ที่ 15 มกราคม 2564
รมว.พม. หารือสำนักงบประมาณ ล็อคเป้า ปีงบ 65 พลิกฟื้นครอบครัวเปราะบางหลังโควิด
รมว.พม. หารือสำนักงบประมาณ ล็อคเป้า ปีงบ 65 พลิกฟื้นครอบครัวเปราะบางหลังโควิด
วันนี้ (15 ม.ค. 64) เวลา 10.00 น.  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมหารือแนวทางการจัดทำงบประมาณรายจ่ายประจำปีงบประมาณ พ.ศ.2565 โดยมีผู้แทนจากสำนักงบประมาณ นำโดย นายอนันต์ แก้วกำเนิด รองผู้อำนวยการสำนักงบประมาณ และคณะ พร้อมด้วยคณะผู้บริหารกระทรวง พม. เข้าร่วมประชุม ณ ห้องประชุม กระทรวง พม. สะพานขาว ถนนกรุงเกษม กรุงเทพฯ
นายจุติ กล่าวว่า การประชุมครั้งนี้ เพื่อรับข้อเสนอแนะทิศทางการจัดทำงบประมาณของประเทศ และเพื่อให้สอดคล้องกับนโยบายของนายกรัฐมนตรี ที่ได้เน้นย้ำว่า ให้ทุกหน่วยงานจัดทำงบประมาณให้สอดคล้องกับยุทธศาสตร์ชาติ และแผนแม่บทเฉพาะกิจฯ อันเป็นผลมาจากสถานการณ์ โควิด-19 และให้เกิดการบริหารงบประมาณที่คุ้มค่า มีประสิทธิภาพ ตรงกับปัญหา และความต้องการของประชาชน เน้นนำเทคโนโลยีสารสนเทศมาใช้การทำงานให้มากขึ้น และให้ความสำคัญกับกลุ่มเปราะบาง
นายจุติ กล่าวเพิ่มเติมว่า จากนโยบายดังกล่าว กระทรวง พม. มั่นใจ พร้อมขานรับนโยบายมาขับเคลื่อนปรับเปลี่ยนวิธีการทำงานเชิงลึก เพื่อดูแลคนกลุ่มเปราะบางแก้ไขปัญหาความยากจนของครัวเรือน จึงได้จัดทำโครงการพัฒนาคุณภาพชีวิตกลุ่มเปราะบางรายครัวเรือน ที่สะท้อนให้เห็นกระบวนการส่งต่อความช่วยเหลือ เสริมพลังกลุ่มเปราะบางอย่างบูรณาการที่มีประสิทธิภาพ โดยให้ข้าราชการ พม. และอาสาสมัครพัฒนาสังคมและความมั่นคงของมนุษย์ (อพม.) ขับเคลื่อนการทำงานในลักษณะการวิเคราะห์สาเหตุปัญหารายครัวเรือน (Case Management) และจัดทำเป็นแผนพัฒนาคุณภาพชีวิตรายครัวเรือน ร่วมกับเจ้าของปัญหาเพื่อแก้ไขปัญหาความยากจนที่ตรงจุด ครบคลุมทุกมิติ ช่วยเหลือกลุ่มเปราะบางให้มีที่อยู่อาศัย มีอาชีพ-รายได้ และสามารถดูแลครอบครัวได้ ทั้งนี้ ให้ข้าราชการ พม. ทุกคน ตั้งแต่ปลัดกระทรวง จนถึงระดับปฏิบัติงาน รับผิดชอบครัวเรือนเปราะบางโดยข้าราชการ 1 คน สนับสนุนการทำงานของ อพม. 25 คน และ อพม. 1 คน ดูแล 10 ครัวเรือน โดยเชื่อมโยงการทำงานระดับพื้นที่ ร่วมกับหน่วยงานที่เกี่ยวข้อง ได้แก่ กระทรวงมหาดไทย กระทรวงสาธารณสุข กระทรวงศึกษาธิการ กระทรวงแรงงาน กระทรวงการอุดมศึกษา วิทยาศาสตร์ วิจัยและนวัตกรรม และภาคส่วนที่เกี่ยวข้อง ซึ่งใช้ระยะเวลา 6 เดือน 1 ปี หรือมากกว่านั้น ขึ้นอยู่กับสภาพปัญหารายครัวเรือนที่ผ่านกระบวนการวิเคราะห์ และสังเคราะห์ โดยนักสังคมสงเคราะห์ร่วมกับทีมสหวิชาชีพ มุ่งเป้าพัฒนาคุณภาพชีวิตกลุ่มเปราะบางให้ทุกครอบครัวมั่นคงมีความสุข เพื่อให้เป็นไปตามวิสัยทัศน์กระทรวงที่ว่า สร้างสังคมดี คนมีคุณภาพ

ที่มา : https://www.thaigov.go.th/news/contents/details/38353