รัฐบาลไทย-ข่าวทำเนียบรัฐบาล-วราวุธ ลงพื้นที่ป่าชุมชนหนองวัวซอ ย้ำชุมชนมีความสำคัญดูแลรักษาป่าและน้ำ


วันศุกร์ที่ 15 มกราคม 2564
วราวุธ ลงพื้นที่ป่าชุมชนหนองวัวซอ ย้ำชุมชนมีความสำคัญดูแลรักษาป่าและน้ำ
วราวุธ ลงพื้นที่ป่าชุมชนหนองวัวซอ ย้ำชุมชนมีความสำคัญดูแลรักษาป่าและน้ำ
วันนี้ (15 ม.ค. 64) เวลา 9.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ลงพื้นที่มอบนโยบายและแนวทางการบริหารจัดการป่าชุมชน และพบปะเครือข่ายป่าชุมชนหนองวัวซอ พร้อมมอบหนังสือแสดงโครงการป่าชุมชนจำนวน 11 ชุมชน โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหาร ทส. เข้าร่วม และมีนายวันชัย จันทร์พร รองผู้ว่าราชการจังหวัดอุดรธานี ให้การต้อนรับ ณ โครงการปิดทองหลังพระ สืบสานแนวพระราชดำริ อ่างเก็บน้ำห้วยตาดข่า จังหวัดอุดรธานี ซึ่งรมว.ทส. ได้ปลูกต้นพะยูง ในโอกาสนี้ด้วย
นายวราวุธ ศิลปอาชา ได้กล่าวขอบคุณพี่น้องประชาชนชุมชนหนองวัวซอ ที่ร่วมมือกันดูแลพื้นที่ป่าชุมชน ทำให้พื้นที่โดยรอบมีความอุดมสมบูรณ์ และมีน้ำใช้สำหรับอุปโภคบริโภคและใช้ในการเกษตรตลอดปี ซึ่งเป็นไปตามพระราชปณิธานของในหลวงรัชกาลที่ 9 ในการให้ประชาชนเข้ามามีส่วนร่วมในการอนุรักษ์ จัดการ ฟื้นฟูให้ป่ามีความสมบูรณ์เพิ่มขึ้น และมีการใช้ทรัพยากรและผลผลิตจากป่าได้อย่างมีประสิทธิภาพ เพื่อความมั่นคงของคนในชุมชน ได้เรียนรู้การอยู่อย่างสมดุลกับธรรมชาติและดำรงชีพอยู่ได้อย่างมีความสุข และให้ทรัพยากรป่าไม้อยู่ร่วมกับคนไทยต่อไปตราบนานเท่านาน

ที่มา : https://www.thaigov.go.th/news/contents/details/38344