รัฐบาลไทย-ข่าวทำเนียบรัฐบาล-นายกฯ ประชุม VDO Conference กับ ผวจ. บุคลากรทางการแพทย์ และหน่วยงานความมั่นคง จ.ตาก ที่ รพ.แม่สอด แนะแนวทางทำงานแก้ไขปัญหาโควิด-19 ในพื้นที่ พร้อมให้กำลังใจผู้ปฏิบัติงานด่านหน้า 


วันศุกร์ที่ 15 มกราคม 2564
พิมพ์
นายกฯ ประชุม VDO Conference กับ ผวจ. บุคลากรทางการแพทย์ และหน่วยงานความมั่นคง จ.ตาก ที่ รพ.แม่สอด แนะแนวทางทำงานแก้ไขปัญหาโควิด-19 ในพื้นที่ พร้อมให้กำลังใจผู้ปฏิบัติงานด่านหน้า
นายกฯ ประชุม VDO Conference กับ ผวจ. บุคลากรทางการแพทย์ และหน่วยงานความมั่นคง จังหวัดตาก ที่ รพ.แม่สอด แนะแนวทางทำงานแก้ไขปัญหาโควิด-19 ในพื้นที่ พร้อมให้กำลังใจผู้ปฏิบัติงานด่านหน้า ย้ำรัฐบาลเร่งรัดจัดหาวัคซีนป้องกันโควิด-19 ตามแผน
วันนี้ (15 ม.ค. 64) เวลา 10.30 น. ณ ห้องศูนย์ปฏิบัติการนายกรัฐมนตรี (PMOC) ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมทางไกลผ่านระบบ VDO Conference กับโรงพยาบาลแม่สอด จังหวัดตาก เพื่อหารือแนวทางการแก้ไขปัญหา และรับทราบสถานการณ์การแพร่ระบาดของเชื้อไวรัสโควิด-19 ในพื้นที่ โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมตรีว่าการกระทรวงมหาดไทย นายดิสทัต โหตระกิตย์ เลขาธิการนายกรัฐมนตรี นายพงศ์รัตน์ ภิรมย์รัตน์ ผู้ว่าราชการจังหวัดตาก นายแพทย์สาธารณสุขจังหวัดตาก ผู้อำนวยการโรงพยาบาลแม่สอด ผู้บังคับการตำรวจภูธรจังหวัดตาก ผู้แทนหน่วยเฉพาะกิจกรมทหารราบที่ 4 และเจ้าหน้าที่ที่เกี่ยวข้อง ร่วมการประชุม นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญของการประชุม ดังนี้
นายกรัฐมนตรีขอบคุณเจ้าหน้าที่ด่านหน้าที่ร่วมกันทำงานอย่างหนักในการแก้ไขปัญหาสถานการณ์การแพร่ระบาดโควิด-19 ซึ่งจังหวัดและอำเภอจะเป็นหน่วยงานจัดทำแนวทางปฏิบัติ บูรณาการกับหน่วยงานที่เกี่ยวข้องให้การทำงานในพื้นที่มีความสอดคล้องเป็นมาตรฐานเดียวกัน เพื่อให้เกิดความปลอดภัยจากการแพร่ระบาดของโควิด-19 โดยรัฐบาลได้พยายามอย่างเต็มที่ ในการเร่งรัดจัดหาวัคซีนป้องกันโควิด-19 สำหรับประชาชนให้ได้ตามแผนที่วางไว้ เพื่อแบ่งเบาภาระของบุคลากรทางการแพทย์และเจ้าหน้าที่ที่ปฏิบัติงานด่านหน้า
จากนั้น นายกรัฐมนตรีรับทราบรายงานสถานการณ์การแพร่ระบาดของเชื้อไวรัสโควิด-19 ในอำเภอแม่สอด จังหวัดตาก ว่า ปัจจุบันมีจำนวนผู้ป่วยติดเชื้อสะสม 100 ราย ติดเชื้อภายในจังหวัด 19 ราย ติดเชื้อจากต่างประเทศ 81 ราย จำนวนผู้ป่วยที่รักษาหายแล้ว 32 ราย จำนวนผู้ป่วยที่อยู่ระหว่างการรักษาในโรงพยาบาลแม่สอด 67 ราย ทั้งนี้ โรงพยาบาลแม่สอดมีศักยภาพและความพร้อมด้านสาธารณสุข โดยแผนระยะที่ 1 โรงพยาบาลแม่สอด โรงพยาบาลพบพระ และโรงพยาบาลแม่ระมาด จัดเตรียมเตียงเพื่อรองรับผู้ป่วยติดเชื้อโควิด-19 จำนวน 108 เตียง ซึ่งปัจจุบันมีการใช้รักษาผู้ป่วยประมาณ 50 เตียง ควบคู่กับการจัดเตรียมสถานพักฟื้น (Hospitel) 1 แห่ง จำนวน 60 เตียง แผนระยะที่ 2 หากสถานการณ์มีความรุนแรงมากขึ้น จะมีการยกระดับโดยได้รับความร่วมมือจากบุคลากรทางแพทย์ กระทรวงสาธารณสุข และเพิ่มจำนวนเตียงรักษาผู้ป่วยเป็น 302 เตียง แผนระยะที่ 3 จัดเตรียมโรงพยาบาลสนาม โดยทางจังหวัดเริ่มดำเนินการจัดหาพื้นที่ที่เหมาะสม พร้อมสร้างความเข้าใจแก่พี่น้องประชาชนในพื้นที่บริเวณใกล้เคียงถึงความจำเป็นในการจัดตั้งโรงพยาบาลสนาม ซึ่งคาดว่าโรงพยาบาลสนามจะสามารถรับผู้ป่วยได้ 200 เตียง สำหรับการจัดเตรียม Local Quarantine ได้มีการจัดเตรียมโรงแรมไว้ 2 แห่ง จำนวน 244 ห้อง ปัจจุบันมีผู้อยู่ใน Local Quarantine จำนวน 101 ห้อง และอยู่ระหว่างการจัดหาสถานที่เพิ่มเติม
โอกาสนี้ ผู้ว่าราชการจังหวัดตาก ยังได้เผยถึงการแก้ไขปัญหาการลักลอบข้ามชายแดนอย่างผิดกฎหมายในเชิงรุก ซึ่งมักพบคนไทยที่ทำงานอย่างผิดกฎหมายในประเทศเมียนมาลักลอบกลับเข้าประเทศไทย เนื่องจากมีการล็อกดาวน์ในประเทศเมียนมา และสถานการณ์ผู้ป่วยติดเชื้อโควิด-19 ในเมียนมามีความรุนแรงมากยิ่งขึ้น ดังนั้น จังหวัดตากร่วมกับฝ่ายความมั่นคง ฝ่ายปกครอง ฝ่ายสาธารณสุข และฝ่ายตุลาการ ได้ประสานงานไปยังคนไทยที่ทำงานอยู่ในประเทศเมียนมาให้ทราบถึงความผิด หากลักลอบเข้าประเทศไทยอย่างผิดกฎหมาย พร้อมขอความร่วมมือให้แจ้งทางการหากต้องการเดินทางกลับประเทศไทย ซึ่งจะดำเนินการควบคุมตัวตามจุดต่าง ๆ เพื่อเข้าสู่กระบวนการตรวจสอบคัดกรองโรค หากพบผู้ป่วยติดเชื้อก็จะนำส่งโรงพยาบาล หากไม่มีป่วยติดเชื้อจะต้องเข้าสู่ Local Quarantine เพื่อสังเกตอาการ 14 วัน ระหว่างนั้นจะต้องถูกดำเนินคดีตามกฎหมายและแจ้งข้อกล่าวหา โดยที่ผ่านมาจังหวัดตากได้นำคนไทยกลับมา 152 ราย พบผู้ป่วยติดเชื้อโควิด-19 จำนวน 65 รายซึ่งเข้ารับการรักษาในโรงพยาบาลแม่สอด ทั้งนี้ การคัดกรองเชิงรุกในพื้นที่ถือเป็นมาตรการสำคัญในการตรวจหาเชื้อเพื่อสกัดการแพร่ระบาดไวรัสโควิด – 19 ตั้งแต่เดือนตุลาคมถึงปัจจุบันตรวจหาเชื้อเชิงรุกไปแล้ว 20,096 ราย พบผู้ติดเชื้อ 3 ราย การค้นหาผู้ติดเชื้อเชิงรุกในด่านพรมแดนมิตรภาพไทย - เมียนมา 7,600 ราย พบผู้ติดเชื้อชาวเมียนมา 29 ราย และได้ประสานไปยังสาธารณสุขเมียนมาเพื่อดำเนินการรักษาผู้ติดเชื้อต่อไป ขณะเดียวกันได้ดำเนินการเฝ้าระวังและค้นหาผู้ติดเชื้อกลุ่มแรงงานต่างด้าวในพื้นที่อำเภอแม่สอด โดยมีเป้าหมาย 400 คนต่อสัปดาห์
สำหรับมาตรการการลักลอบข้ามแดน มีหน่วยเฉพาะกิจกรมทหารราบที่ 4 กองร้อยทหารพรานและกองร้อยตำรวจตระเวนชายแดน พร้อมชุดลาดตระเวน กระจายตรึงกำลังระยะทาง 500 กิโลเมตรตลอดแนวชายแดน 5 อำเภอ จังหวัดตาก พร้อมชุดลาดตระเวนเพิ่มเติม จุดตรวจสกัดของฝ่ายปกครอง กำนัน ผู้ใหญ่บ้าน ตั้งด่านตรวจในพื้นที่ชุมชน 175 จุดด้วย
โอกาสนี้ นายกรัฐมนตรีได้แนะถึงมาตรการป้องกันโควิด-19 ในโรงงาน รวมถึงโรงพยาบาลสนาม ต้องเลือกพื้นที่เหมาะสม ไม่แออัด สิ่งสำคัญต้องได้รับความร่วมมือจากคนในชุมชนเป็นอาสาสมัครแจ้งเหตุ เมื่อพบผู้ต้องสงสัยในพื้นที่ โดยกำนัน ผู้ใหญ่บ้าน อบต. อบจ. ต้องทำความเข้าใจกับประชาชน เพื่อป้องกันการลักลอบเข้าเมืองอย่างผิดกฎหมาย พร้อมย้ำ ฝ่ายความมั่นคงโดยเฉพาะทหาร ตำรวจตระเวนชายแดน ให้เตรียมพื้นที่ชายแดนเป็นพื้นที่ควบคุมพิเศษ ช่วยดูแลบุคคลที่เดินทางเข้ามา และส่งตรวจคัดกรองต่อไป ปัญหาเหล่านี้สามารถแก้ไขได้ด้วยความร่วมมือของคนในพื้นที่ด้วย
ในช่วงท้าย  นายกรัฐมนตรีกล่าวว่า รัฐบาลได้มีการประชุมหารือเกี่ยวกับมาตรการต่าง ๆ ในการดูแลประชาชนให้พ้นวิกฤตินี้ไปให้ได้ โดยนายกรัฐมนตรีได้ฝากให้จังหวัดตากช่วยคิดว่าสิ่งใดที่ทางจังหวัดสามารถทำได้เอง หรือมีสิ่งใดที่ต้องการให้รัฐสนับสนุน เช่น อุปกรณ์ทางการแพทย์ในโรงพยาบาลต่าง ๆ ฝากให้ทุกคนรักษาสุขภาพของตนเองให้ดี ใส่หน้ากากให้ถูกวิธี รอบคอบและระมัดระวังตนเองไม่ให้ติดโรค และที่สำคัญที่สุด เป็นพระมหากรุณาธิคุณของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่ได้พระราชทานเครื่องมือต่าง ๆ ให้แก่ประชาชนคนไทยทั่วประเทศ
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38346