รัฐบาลไทย-ข่าวทำเนียบรัฐบาล-​วราวุธ ย้ำ ไม่ว่าแล้งแค่ไหน พี่น้องประชาชนต้องมีน้ำกินน้ำใช้ พร้อมส่งมอบน้ำบาดาลเกษตรแปลงใหญ่ ให้บ้านหนองอุมลัว จ.เลย


วันศุกร์ที่ 15 มกราคม 2564
​วราวุธ ย้ำ ไม่ว่าแล้งแค่ไหน พี่น้องประชาชนต้องมีน้ำกินน้ำใช้ พร้อมส่งมอบน้ำบาดาลเกษตรแปลงใหญ่ ให้บ้านหนองอุมลัว จ.เลย
​วราวุธ ย้ำ ไม่ว่าแล้งแค่ไหน พี่น้องประชาชนต้องมีน้ำกินน้ำใช้ พร้อมส่งมอบน้ำบาดาลเกษตรแปลงใหญ่ ให้บ้านหนองอุมลัว จ.เลย
วันนี้ (15 ม.ค. 64) เวลา 15.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ลงพื้นที่ตรวจติดตามความก้าวหน้าโครงการศึกษาพัฒนาน้ำบาดาลเพื่อการเกษตรแปลงใหญ่ (โครงการต่อยอด) ที่บ้านหนองอุมลัว อำเภอด่านซ้าย จังหวัดเลย ซึ่งเป็นพื้นที่ 1 ใน 17 แห่ง ที่กรมทรัพยากรน้ำบาดาลดำเนินการต่อเนื่องในระยะที่ 2 ต่อจากโครงการนำร่องการพัฒนาน้ำบาดาลเพื่อการเกษตรแปลงใหญ่ 6 พื้นที่ต้นแบบ โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหาร ทส. เข้าร่วม และมีนายชัยธวัช เนียมศิริ ผู้ว่าราชการจังหวัดเลย ให้การต้อนรับ ณ บ้านหนองอุมลัว อำเภอด่านซ้าย จังหวัดเลย
นายวราวุธ ศิลปอาชา กล่าวว่า โครงการศึกษาพัฒนาน้ำบาดาลเพื่อการเกษตรแปลงใหญ่แห่งนี้ ประกอบด้วย บ่อน้ำบาดาลที่มีระดับความลึกตั้งแต่ 100-120 เมตร พร้อมติดตั้งเครื่องสูบน้ำขนาด 5.5 แรงม้า จำนวน 4 บ่อ มีระบบพลังงานแสงอาทิตย์ขนาดไม่น้อยกว่า 5,120 วัตต์ จำนวน 4 ชุด เครื่องผลิตไฟฟ้าขนาด 10 กิโลวัตต์ ถังเหล็กเก็บน้ำ ขนาดความจุ 120 ลูกบาศก์เมตร จำนวน 2 ถัง พร้อมท่อกระจายน้ำ ซึ่งเป็นนวัตกรรมด้านการพัฒนาน้ำบาดาลของประเทศไทย ที่จะเป็นต้นแบบให้นำไปใช้ในการแก้ไขปัญหาภัยแล้ง และการขาดแคลนน้ำกับพื้นที่อื่นๆ โดยกลุ่มเกษตรกร ที่มีอยู่เดิมจะได้ขยายกลุ่มและขยายพื้นที่ทำกินได้มากขึ้น มีน้ำบาดาลใช้ในการเกษตรได้อย่างเพียงพอ
ทั้งนี้ รมว.ทส. ได้กำชับให้ผู้นำท้องถิ่นทำความเข้าใจกับพี่น้องประชาชนและกลุ่มเกษตรกรว่า การใช้น้ำบาดาลเพื่อการเกษตรแปลงใหญ่จะต้องช่วยกันดูแลรักษา และเน้นปลูกพืชใช้น้ำน้อย แต่ให้ผลผลิตที่สามารถจำหน่ายได้ราคาสูง เพราะเมื่อเกษตรกรมีรายได้มากขึ้น ก็จะสามารถเลี้ยงดูครอบครัว และช่วยยกระดับคุณภาพชีวิตในชุมชนได้อย่างทั่วถึง รวมถึงกล่าวทิ้งท้ายว่าจังหวัดเลยเป็นอีกหนึ่งจังหวัดที่มีความอุดมสมบูรณ์ ขอให้พี่น้องประชาชนทุกคนช่วยกันปลูกต้นไม้ ดูแลป่า เพื่อจะได้มีน้ำกินน้ำใช้ และรักษาสิ่งแวดล้อมให้คงอยู่ต่อไป

ที่มา : https://www.thaigov.go.th/news/contents/details/38349