รัฐบาลไทย-ข่าวทำเนียบรัฐบาล-จุรินทร์ นำทีม ปชป.ลงใต้ มอบถุงยังชีพช่วยน้ำท่วม ปัตตานี ยะลา นราธิวาส 10,000 ชุด พร้อมกำชับ พณ.จว. ดูแลสินค้าอย่าให้ขาดแคลนและฉวยโอกาสขึ้นราคาเด็ดขาด


วันศุกร์ที่ 15 มกราคม 2564
จุรินทร์ นำทีม ปชป.ลงใต้ มอบถุงยังชีพช่วยน้ำท่วม ปัตตานี ยะลา นราธิวาส 10,000 ชุด พร้อมกำชับ พณ.จว. ดูแลสินค้าอย่าให้ขาดแคลนและฉวยโอกาสขึ้นราคาเด็ดขาด
จุรินทร์ นำทีม ปชป.ลงใต้ มอบถุงยังชีพช่วยน้ำท่วม ปัตตานี ยะลา นราธิวาส 10,000 ชุด พร้อมกำชับ พณ.จว. ดูแลสินค้าอย่าให้ขาดแคลนและฉวยโอกาสขึ้นราคาเด็ดขาด
วันที่ 14 มกราคม 2564 เวลา 13.30  นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์และคณะลงพื้นที่มอบสิ่งของบรรเทาทุกข์ให้แก่พี่น้องประชาชนผู้ประสบอุทกภัยภาคใต้ โดยเวลา 13.30 น.ที่โรงเรียนวัดโคกหญ้าคา ตำบลคลองใหม่ อำเภอยะรัง จังหวัดปัตตานี 14.25 น. มอบสิ่งของบรรเทาทุกข์ให้แก่พี่น้องประชาชนผู้ประสบอุทกภัย ณ โรงเรียนบ้านบินยา หมู่ 2 ตำบลคลองใหม่ อำเภอยะรัง จังหวัดปัตตานี 15.50 น. มอบสิ่งของบรรเทาทุกข์ให้แก่พี่น้องประชาชนผู้ประสบอุทกภัย ณ อบต.มะนังดาลำ อำเภอสายบุรี จังหวัดปัตตานี จากนั้น 16.45 น. ตรวจเยี่ยมโครงการพาณิชย์ลดราคา! เพื่อประชาชน New Year Grand Sale 2021 ณ ร้านอีฟ แอนด์ อาร์ม มินิมาร์ท อำเภอสายบุรี จังหวัดปัตตานี 17.20 น. มอบสิ่งของบรรเทาทุกข์ให้แก่พี่น้องประชาชนผู้ประสบอุทกภัย ณ โรงเรียนบ้านกลาพอ ตำบลเตราะบอน อำเภอสายบุรี จังหวัดปัตตานี
โดยนายจุรินทร์ กล่าวว่า นำคณะพรรคประชาธิปัตย์และถุงยังชีพทั้งหมดรวมแล้ว 2,000 ชุด 4 จุด โดยมูลนิธิ ม.ร.ว. เสนีย์ ปราโมช ที่มีตนเป็นประธาน ได้มีการจัดถุงยังชีพสำหรับลงไปช่วยเหลือพี่น้องจังหวัดชายแดนภาคใต้ผู้ประสบภัยน้ำท่วมรวมทั้งสิ้น 10,000 ชุด โดย 2,000 ชุดนี้อยู่ในจำนวนนั้นด้วย จะมาช่วยเป็นส่วนหนึ่งในการบรรเทาความเดือดร้อนให้กับพี่น้องประชาชนในฐานะของมูลนิธิ ม.ร.ว.เสนีย์ ปราโมช นอกจากที่ส่วนราชการต่างๆ ที่มีหน้าที่ดำเนินการตามภารกิจของแต่ละหน่วยงานอยู่แล้ว
นายจุรินทร์ บอกด้วยว่า ครั้งนี้จะไปตรวจโครงการพาณิชย์ลดราคา! ช่วยประชาชน ล็อตที่ 8 ที่อำเภอสายบุรีด้วย ซึ่ง ล็อต 8 ลดราคามาตั้งแต่กลางเดือนธันวาคมและจะสิ้นสุดในวันที่ 31 มกราคม 2564 มีสินค้าที่เข้าร่วมรายการ ถึง 22,000 รายการ ลดสูงสุดถึงร้อยละ 85 ส่วน ภาคบริการมีมากกว่า 500 บริการ ที่ร่วมลดราคาลดสูงสุดถึงร้อยละ 87
" นอกจากนั้นยังได้กำชับให้พาณิชย์จังหวัดที่อยู่ในพื้นที่ประสบภัยน้ำท่วมไปตรวจตราเรื่องสินค้าอย่าให้เกิดการขาดแคลนเพราะพื้นที่น้ำท่วมหลายครั้งจะพบปัญหาการขาดแคลนสินค้าตามมา รวมทั้งเข้าไปตรวจตราอย่าให้มีการฉวยโอกาสขึ้นราคาสินค้าซ้ำเติมผู้ประสบอุทกภัยเกิดขึ้นเด็ดขาด" หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์กล่าว

ที่มา : https://www.thaigov.go.th/news/contents/details/38329