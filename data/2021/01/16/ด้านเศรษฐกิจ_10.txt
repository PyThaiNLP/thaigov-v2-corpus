รัฐบาลไทย-ข่าวทำเนียบรัฐบาล-กรมธนารักษ์เพิ่มประสิทธิภาพช่องทางการชำระค่าเช่าทางอิเล็กทรอนิกส์ (e-Payment) ด้วยแอปพลิเคชัน (Application) ด้านที่ราชพัสดุ TRD Smart Pay


วันศุกร์ที่ 15 มกราคม 2564
พิมพ์
กรมธนารักษ์เพิ่มประสิทธิภาพช่องทางการชำระค่าเช่าทางอิเล็กทรอนิกส์ (e-Payment) ด้วยแอปพลิเคชัน (Application) ด้านที่ราชพัสดุ TRD Smart Pay
กรมธนารักษ์เพิ่มช่องทางการรับชำระค่าเช่าและเงินอื่นๆ เกี่ยวกับที่ราชพัสดุ ผ่านแอปพลิเคชัน (Application) ด้านที่ราชพัสดุ ซึ่งได้รับความร่วมมือจากธนาคาร 7 แห่ง
วันนี้ (15 มกราคม 2564)  ณ กระทรวงการคลัง นายยุทธนา หยิมการุณ อธิบดีกรมธนารักษ์ เปิดเผยว่า จากการที่กรมธนารักษ์ได้ดำเนินโครงการเพิ่มประสิทธิภาพช่องทางการชำระค่าเช่าทางอิเล็กทรอนิกส์ (e-Payment) มาอย่างต่อเนื่อง โดยปัจจุบันมีช่องทางการชำระค่าเช่าและเงินอื่นๆ เกี่ยวกับที่ราชพัสดุผ่านช่องทางอิเล็กทรอนิกส์ (e-Payment) ทั้งสิ้น จำนวน 15 ช่องทาง โดยในปี 2564 ได้เพิ่มช่องทางการรับชำระค่าเช่าและเงินอื่นๆ เกี่ยวกับที่ราชพัสดุ ผ่านแอปพลิเคชัน (Application) ด้านที่ราชพัสดุ ซึ่งได้รับความร่วมมือจากธนาคาร 7 แห่ง ได้แก่ ธนาคารกรุงไทย จำกัด (มหาชน) ธนาคารออมสิน ธนาคารกรุงศรีอยุธยา จำกัด (มหาชน) ธนาคารไทยพาณิชย์ จำกัด (มหาชน) ธนาคารทหารไทย จำกัด (มหาชน) ธนาคารกสิกรไทย จำกัด (มหาชน) และธนาคารกรุงเทพ จำกัด (มหาชน) และสามารถเปิดให้บริการได้ตั้งแต่เดือนกุมภาพันธ์ 2564 เป็นต้นไป
อธิบดีกรมธนารักษ์กล่าวต่อว่า ปัจจุบันกรมธนารักษ์มีผู้เช่าที่ราชพัสดุทั่วประเทศ ประมาณ 182,000 ราย แบ่งเป็นผู้เช่าที่ดินราชพัสดุ ประมาณ 160,000 ราย และผู้เช่าอาคารราชพัสดุ ประมาณ 22,000 ราย มีผลการจัดเก็บรายได้เฉลี่ยย้อนหลัง 3 ปี ประมาณ 10,000 ล้านบาท เป็นรายได้จากการบริหารจัดการด้านที่ราชพัสดุ ประมาณ 9,000 ล้านบาท โดยการให้บริการรับชำระค่าเช่าผ่านแอปพลิเคชัน (Application) จะเป็นทางเลือกที่อำนวยความสะดวกให้กับผู้เช่าที่ราชพัสดุในยุคปัจจุบันมากยิ่งขึ้น สามารถลดภาระค่าใช้จ่ายและระยะเวลาในการเดินทางไปชำระค่าเช่า อีกทั้ง ยังเป็นทางเลือกใหม่ของผู้เช่าที่ราชพัสดุ ที่ต้องปรับพฤติกรรมเข้าสู่การใช้ชีวิตวิถีใหม่ (New Normal) โดยการสร้างระยะห่างทางสังคม (Social Distancing) เพื่อลดการแพร่ระบาดของเชื้อไวรัสโคโรนา (COVID-19) อีกทางหนึ่งด้วย
สำหรับการให้บริการรับชำระเงินผ่านแอปพลิเคชัน (Application) ภายใต้ชื่อ “TRD Smart Pay” สามารถดาวน์โหลดไว้บนโทรศัพท์เคลื่อนที่หรือแท็บเล็ต โดยมีช่องทางให้เลือกชำระ 2 ช่องทาง ประกอบด้วย การชำระเงินออนไลน์ผ่านบัญชีธนาคารต่างๆ (Page to Page) และการชำระเงินออนไลน์ผ่านบัตรเครดิต/เดบิต (Payment Gateway) ซึ่งไม่มีค่าใช้จ่ายในการใช้บริการแต่อย่างใด
นอกจากนี้ กรมธนารักษ์อยู่ระหว่างจัดทำใบเสร็จรับเงินอิเล็กทรอนิกส์ (e-Receipt) รองรับการให้บริการชำระเงินค่าเช่าผ่านแอปพลิเคชัน (Application) และบริการทางอิเล็กทรอนิกส์ (e-Service) ด้านที่ราชพัสดุ ของกรมธนารักษ์ เพื่อลดปัญหาการจัดการข้อมูลหรือเอกสารที่อยู่ในรูปของกระดาษ ประหยัดเวลาและค่าใช้จ่ายในการจัดส่งเอกสาร สร้างความมั่นใจในการชำระเงินผ่านช่องทางอิเล็กทรอนิกส์ (e-Payment) ให้กับผู้เช่าที่ราชพัสดุ เกิดประสิทธิภาพและประสิทธิผลสูงสุด ซึ่งเป็นการสนับสนุนนโยบาย National e-Payment ของรัฐบาลอย่างต่อเนื่องอีกด้วย อธิบดีกรมธนารักษ์กล่าวในตอนท้าย

ที่มา : https://www.thaigov.go.th/news/contents/details/38350