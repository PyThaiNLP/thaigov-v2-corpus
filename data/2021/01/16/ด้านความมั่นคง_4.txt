รัฐบาลไทย-ข่าวทำเนียบรัฐบาล-รมว.แรงงาน มอบ กสร. เดินหน้าตรวจค้ามนุษย์ พบเมืองสองแควใช้แรงงานเด็กผิดกฎหมาย สั่งลงดาบทันที 


วันศุกร์ที่ 15 มกราคม 2564
รมว.แรงงาน มอบ กสร. เดินหน้าตรวจค้ามนุษย์ พบเมืองสองแควใช้แรงงานเด็กผิดกฎหมาย สั่งลงดาบทันที
สุชาติ ชมกลิ่น รมว.แรงงาน มอบกรมสวัสดิการและคุ้มครองแรงงาน เดินหน้าตรวจการค้ามนุษย์ด้านแรงงานในสถานประกอบกิจการ พบนายจ้างเมืองสองแควใช้แรงงานเด็กผิดกฎหมาย สั่งแจ้งความดำเนินคดีทันที พร้อมย้ำนายจ้างมีโทษหนักปรับขั้นต่ำ 4 แสน ต่อลูกจ้างหนึ่งคน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พล.อ.ประวิตร วงษ์สุวรรณ รองนายกรัฐมนตรี ในฐานะกำกับกระทรวงแรงงาน ได้กำชับให้ทุกหน่วยงานเร่งสร้างความตระหนักรู้ถึงปัญหาการค้ามนุษย์ จับกุม ดำเนินคดีกับผู้กระทำความผิด คุ้มครองผู้เสียหาย ให้เป็นไปตามนโยบายของรัฐบาลอย่างต่อเนื่องและจริงจัง ตนจึงได้สั่งการไปยังกรมสวัสดิการและคุ้มครองแรงงานให้ดำเนินการเชิงรุกในทุกพื้นที่ เพิ่มการประสานความร่วมมือระหว่างทีมสหวิชาชีพ และภาคประชาสังคม เดินหน้าตรวจการค้ามนุษย์ด้านแรงงานในสถานประกอบกิจการ และต้องบูรณาการงานอย่างต่อเนื่อง
ด้าน นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า  จากการดำเนินงานเชิงรุกตามนโยบายของท่านรัฐมนตรีว่าการกระทรวงแรงงาน โดยการผนึกกำลังร่วมกับ  ฝ่ายปกครอง และทีมสหวิชาชีพของจังหวัดพิษณุโลกเข้าตรวจสถานประกอบกิจกลุ่มเสี่ยงพบนายจ้างปฏิบัติไม่ถูกต้องในเรื่องการจ้างแรงงานเด็กเข้าทำงาน 1 แห่ง ซึ่งมีพนักงานเป็นเด็กเสริฟอายุต่ำกว่า 18 ปี 5 คน ทั้งนี้ สำนักงานสวัสดิการและคุ้มครองแรงงานจังหวัดพิษณุโลก ได้แจ้งข้อกล่าวหาการกระทำความผิดตาม พ.ร.บ.คุ้มครองแรงงาน พ.ศ.2541 ในเรื่อง การใช้แรงงานเด็กในสถานบริการ การใช้แรงงานเด็กระหว่างเวลา 22.00 - 06:00 น. และการจ่ายค่าจ้างต่ำกว่าอัตราค่าจ้างขั้นต่ำ และแจ้งความดำเนินการคดีกับนายจ้างเรียบร้อยแล้ว จึงขอย้ำเตือนนายจ้าง เจ้าของประกอบการให้ปฏิบัติให้ถูกต้องตามกฎหมาย เพราะหากฝ่าฝืนจะมีโทษสำหรับความผิดเกี่ยวกับการใช้แรงงานเด็ก โดยมีโทษต่ำสุดปรับตั้งแต่ 400,000 บาท ถึง 2,000,000 บาท จำคุกไม่เกิน 2 ปี ถึง 4 ปี ต่อลูกจ้างหนึ่งคน หรือทั้งปรับทั้งจำ หากมีข้อสงสัยสอบถามได้ที่ สำนักงานสวัสดิการและคุ้มครองแรงงานจังหวัดทุกจังหวัด สำนักงานสวัสดิการและคุ้มครองแรงงานกรุงเทพมหานครพื้นที่ทั้ง 10 พื้นที่หรือที่ กองคุ้มครองแรงงาน กรมสวัสดิการและคุ้มครองแรงงาน โทรศัพท์ 0 2245 7170, 0 2246 6389 หรือสายด่วน 1506 กด 3

ที่มา : https://www.thaigov.go.th/news/contents/details/38343