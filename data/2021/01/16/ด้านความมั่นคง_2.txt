รัฐบาลไทย-ข่าวทำเนียบรัฐบาล-ก.แรงงาน แจ้งข่าวดี ฝึกฟรี มีให้ทุนอบรม “การดูแลผู้สูงอายุ” การันตีมีงานทำ


วันศุกร์ที่ 15 มกราคม 2564
พิมพ์
ก.แรงงาน แจ้งข่าวดี ฝึกฟรี มีให้ทุนอบรม “การดูแลผู้สูงอายุ” การันตีมีงานทำ
รมช.แรงงาน เผย โรงพยาบาลกล้วยน้ำไทและกล้วยน้ำไทมูลนิธิ จัดโครงการอบบรมออนไลน์  หลักสูตรการดูแลผู้สูงอายุ ฝึกฟรี! จบแล้วมีงานทำ ส่งมอบโอกาสแก่ผู้ด้อยโอกาส ขาดทุนทรัพย์ หรือว่างงาน
วันที่ 15 มกราคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า กระทรวงแรงงานมีข้อตกลงความร่วมมือ ว่าด้วยการพัฒนาฝีมือแรงงาน สาขาการดูแลผู้สูงอายุร่วมกับบริษัทในเครือโรงพยาบาลกล้วยน้ำไทและกล้วยน้ำไทมูลนิธิ เพื่อการบูรณาการภารกิจร่วมกัน ระหว่าง กรมพัฒนาฝีมือแรงงานกับโรงพยาบาลกล้วยน้ำไท ในการพัฒนาแรงงานเพื่อพัฒนาบุคลากรหรือแรงงานที่ให้บริการด้านการดูแลผู้สูงอายุ ซึ่งปัจจุบันยังขาดแคลนและไม่เพียงพอต่อความต้องการ รวมถึงสนับสนุนส่งเสริมการสร้างทักษะฝีมือแรงงานให้ได้มาตรฐาน เพื่อการประกอบอาชีพทั้งในและต่างประเทศ
ศาสตราจารย์ นฤมล กล่าวเพิ่มเติมว่า ขณะนี้โรงเรียนฝึกพนักงาน โรงพยาบาลกล้วยน้ำไท จัดโครงการเรียนออนไลน์หลักสูตรการดูแลผู้สูงอายุ ซึ่งเป็นหลักสูตรที่มอบทุนการศึกษาให้ผู้ที่ด้อยโอกาส ขาดแคลนทุนทรัพย์ โดยขณะที่เรียนจะไม่มีค่าใช้จ่ายใด ๆ รวมถึงมีที่พัก อาหาร และมีชุดยูนิฟอร์มให้ระหว่างที่เข้ารับการฝึกภาคปฏิบัติ ซึ่งเมื่อจบการศึกษาหลักสูตรนี้แล้วจะได้ทำงานดูแลผู้ป่วย ผู้สูงอายุ กับบริษัท จูเนียร์ และซีเนียร์ โฮมเฮลท์แคร์ จำกัด ซึ่งเป็นหนึ่งบริษัทในเครือโรงพยาบาลกล้วยน้ำไท เป็นระยะเวลา 2 ปี โดยไม่ต้องคืนทุน แถมมีรายได้ 13,000-15,000 บาท รวมถึงค่าทำงานล่วงเวลาหรือโอที วันละ 800 บาท หลังจากที่ทำงานครบ 2 ปี ก็สามารถไปทำงานที่อื่นได้ตามต้องการ
สำหรับคุณสมบัติของผู้ที่สนใจสมัครเพื่อขอรับทุนเข้าศึกษาหลักสูตรดังกล่าว จะต้องเป็นเพศหญิง อายุ 18-35 ปี เป็นผู้ด้อยโอกาส ขาดแคนทุนทรัพย์ ว่างงาน ตกงาน วุฒิการศึกษา ม.3 ขึ้นไป มีสุขภาพแข็งแรง ไม่เป็นโรคที่เป็นอุปสรรคต่อการเรียน มีความประพฤติดี รักการบริการและช่วยเหลือผู้อื่น น้ำหนักไม่ต่ำกว่า 40 ไม่มากกว่า 75 กิโลกรัม และส่วนสูงไม่ต่ำกว่า 155 เซนติเมตร สนใจรับทุนเรียน ติดต่อได้ที่ 098-983-0414 Line@ : https://lin.ee/ioaDGJW เว็บไซต์ : www.kluaynamthaischool.com หรือ Facebook : โรงเรียนฝึกพนักงาน โรงพยาบาลกล้วยน้ำไท
“ในขณะที่การแพร่ระบาดของโรคโควิด-19 ส่งผลกระทบต่อทุกชีวิตบนโลก ทั้งทางตรงและทางอ้อม และทุกคนกำลังพยายามป้องกันตนเองจากการติดเชื้อ และกังวลกับโอกาสในการหางานทำกับสถานการณ์ที่ยังไม่แน่นอน  หลักสูตรนี้จึงเป็นโอกาสที่ดีในการทำงาน สร้างรายได้ให้ตัวเองและครอบครัวท่ามกลางวิกฤตที่เกิดขึ้น เพราะเมื่อฝึกจบมีงานทำทันที” รมช.แรงงาน กล่าวในท้ายสุด

ที่มา : https://www.thaigov.go.th/news/contents/details/38331