รัฐบาลไทย-ข่าวทำเนียบรัฐบาล-คลังมั่นใจ กบข. โชว์ผลงานปี 63 สร้างผลตอบแทนกองสมาชิก 4.79% แผนหลัก 4.93% ท่ามกลางเศรษฐกิจโลกที่ผันผวนจากวิกฤตโควิด-19


วันศุกร์ที่ 15 มกราคม 2564
พิมพ์
คลังมั่นใจ กบข. โชว์ผลงานปี 63 สร้างผลตอบแทนกองสมาชิก 4.79% แผนหลัก 4.93% ท่ามกลางเศรษฐกิจโลกที่ผันผวนจากวิกฤตโควิด-19
กบข.เผยผลดำเนินงานปี 2563 สามารถสร้างผลตอบแทนกองทุนส่วนสมาชิกสูงถึง 4.79% ผลตอบแทนแผนหลัก 4.93% ท่ามกลางความผันผวนสืบเนื่องจากวิกฤติโควิด-19 ตอกย้ำความสำเร็จจากกลยุทธ์กระจายการลงทุนไปหลากหลายสินทรัพย์ทั้งในและต่างประเทศ และประสิทธิภาพของ 8 โมเดลลงทุน
กบข. เผยผลการดำเนินงานปี 2563 สามารถสร้างผลตอบแทนกองทุนส่วนสมาชิกสูงถึง 4.79% ผลตอบแทนแผนหลัก 4.93% ท่ามกลางความผันผวนสืบเนื่องจากวิกฤติโควิด-19 ตอกย้ำความสำเร็จจากกลยุทธ์กระจายการลงทุนไปหลากหลายสินทรัพย์ทั้งในและต่างประเทศ และประสิทธิภาพของ 8 โมเดลลงทุน
นายอาคม เติมพิทยาไพสิฐ รัฐมนตรีว่าการกระทรวงการคลัง กล่าวว่า ผลตอบแทนการลงทุนของ กบข. ในปี 2563 ที่ผ่านมาถือว่าน่าชื่นชม กบข. สามารถทำผลตอบแทนให้กองทุนส่วนสมาชิกสูงถึง 4.79% และ 4.93% สำหรับแผนหลัก ซึ่งสมาชิกกว่า 90% อยู่ในแผนนี้
“ส่วนตัวผมมั่นใจใน กบข. อยู่แล้ว ผมเป็นสมาชิกตั้งแต่ทำงานอยู่สภาพัฒน์ฯ เกษียณแล้วผมก็ยังใช้บริการออมต่อกับ กบข. ยอดเงินของผมใน กบข. ก็เพิ่มขึ้นต่อเนื่องทั้ง ๆ ที่ผมไม่ได้ส่งเงินสะสมเพิ่มเพราะเกษียณแล้ว ในส่วนการกำกับดูแล ผมมั่นใจในคณะกรรมการ กบข. ที่มีปลัดกระทรวงการคลังเป็นประธานกรรมการ ผมเชื่อว่าทุกท่านดูแล กบข. อย่างมืออาชีพ” นายอาคมฯ กล่าว
ด้านนายกฤษฎา จีนะวิจารณะ ปลัดกระทรวงการคลัง กล่าวเพิ่มเติมว่า การดำเนินงานของ กบข. ในปี 2563 ชนะทุกกลุ่มตัวชี้วัดที่คณะกรรมการกำหนด ไม่ว่าจะเป็นตัวชี้วัดด้านสมาชิก ด้านองค์กร และที่สำคัญที่สุดคือด้านการลงทุน ขณะที่กระทรวงการคลังให้การสนับสนุนการบริหารกองทุน กบข. ต่อเนื่อง เพื่อเพิ่มโอกาสกระจายการลงทุนให้ กบข.
“อยากให้สมาชิก กบข. ใช้บริการออมเพิ่มและเลือกแผนลงทุนกับ กบข. ตามหลักการลงทุนที่ดี อายุน้อยก็อาจจะเลือกแผนที่มีความเสี่ยงได้มากกว่าคนที่อายุมาก เพราะอีกหลายปีกว่าจะเกษียณ สามารถรับความเสี่ยงได้มากกว่า แต่ที่สำคัญคือควรออมเพิ่มด้วย เพราะนอกจากจะได้ประโยชน์ทวีค่าเงินออมแล้วยังลดหย่อนภาษีได้อีกด้วย ผมเองออมเพิ่มเต็มอัตรากับ กบข. มานานแล้ว” นายกฤษฎาฯ กล่าว
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ หรือ กบข. เปิดเผยว่า ปี 2563 เป็นปีที่ท้าทาย กบข. เป็นอย่างมาก วิกฤติโควิด-19 ทำให้เกิดภาวะเศรษฐกิจถดถอยรุนแรง หน่วยงานภาครัฐและธนาคารกลางเกือบทุกประเทศออกมาตรการการคลังและการเงินเพื่อเยียวยาและลดผลกระทบ ส่งผลให้เกิดสภาพคล่องล้นระบบ ขณะที่มาตรการล็อคดาวน์ทำให้เศรษฐกิจหยุดชะงัก ถือเป็นปรากฏการณ์ใหม่ที่โลกลงทุนไม่เคยสัมผัสมาก่อน เพื่อให้การตัดสินใจลงทุนมีความแม่นยำ นำข้อมูลจากทุกมิติมาประกอบการตัดสินใจ กบข. จึงพัฒนา 8 โมเดลลงทุนนำมาใช้งานร่วมกับประสบการณ์ของทีมลงทุน ทำให้เกิดความมั่นใจในการทำ Tactical ด้านการลงทุนในหลายจังหวะที่มีโอกาส ผลตอบแทนการลงทุนที่ดีในปีที่ผ่านมาคือการย้ำให้เห็นว่าการบริหารการลงทุนของ กบข. ดำเนินมาอย่างมีประสิทธิภาพ
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.1 ล้านคน มีมูลค่าสินทรัพย์สุทธิประมาณ 1.04 ล้านล้านบาท (ข้อมูล ณ 31 ธ.ค. 2563)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/38340