รัฐบาลไทย-ข่าวทำเนียบรัฐบาล-รัฐบาลดูแลกลุ่มเปราะบาง พม.เข้าเป็นพี่เลี้ยงลงทะเบียน “เราชนะ” เตรียมเงินกู้ปลอดดอกเบี้ยช่วยผู้สูงอายุ/ผู้พิการประกอบอาชีพ


วันเสาร์ที่ 30 มกราคม 2564
พิมพ์
รัฐบาลดูแลกลุ่มเปราะบาง พม.เข้าเป็นพี่เลี้ยงลงทะเบียน “เราชนะ” เตรียมเงินกู้ปลอดดอกเบี้ยช่วยผู้สูงอายุ/ผู้พิการประกอบอาชีพ
รัฐบาลดูแลกลุ่มเปราะบาง พม.เข้าเป็นพี่เลี้ยงลงทะเบียน “เราชนะ” เตรียมเงินกู้ปลอดดอกเบี้ยช่วยผู้สูงอายุ/ผู้พิการประกอบอาชีพ
นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า การระบาดของโควิดระลอกใหม่ส่งผลกระทบต่อความเป็นอยู่ของคนทุกกลุ่ม ซึ่งรัฐบาลได้ออกมาตรการเยียวยาเป็นระยะๆเพื่อบรรเทาความเดือนร้อนแก่ประชาชน ล่าสุดได้มีการเปิดให้ลงทะเบียนร่วมโครงการเราชนะไปแล้วเมื่อวานนี้เป็นวันแรก มีประชาชนมาลงทะเบียนผ่านระบบออนไลน์หลายล้านคน อย่างไรก็ตาม ต่อข้อกังวลถึงกลุ่มที่ไม่มีสมาร์ทโฟนว่าจะลงทะเบียนอย่างไร ทางกระทรวงการคลังแจ้งว่าจะเปิดให้ประชาชนกลุ่มนี้ไปลงทะเบียนได้ที่ธนาคารของรัฐได้ทุกสาขา คือ ธนาคารออมสิน ธนาคารเพื่อการเกษตรและสหกรณ์ ธนาคารอาคารสงเคราะห์ และ ธนาคารกรุงไทย ในวันที่ 15 ก.พ. เป็นต้นไป ส่วนรูปแบบการใช้เงินอยู่ในขั้นตอนการพิจารณา และสำหรับกลุ่มเปราะบาง อาทิ ผู้สูงอายุและผู้พิการ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (พม.) ได้สั่งการให้เจ้าหน้าที่และประสานเครือข่ายอาสาสมัครร่วมลงพื้นที่ปูพรมระดับหมู่บ้านทำการประชาสัมพันธ์และอำนวยความสะดวกให้คนกลุ่มนี้เข้าถึงสิทธิโครงการเราชนะ อีกทั้ง ทางกระทรวงฯได้เตรียมมาตรการช่วยเหลือรองรับกรณีไม่ได้รับสิทธิไว้ด้วย และเริ่มโครงการ “พม. รถปันสุข สู่ชุมชน” ซึ่งเป็นรถที่จะกระจายของใช้ที่จำเป็นสู่ชุมชนที่เดือดร้อนอย่างมากจากโควิด19 ในพื้นที่ควบคุมสูงสุด 28 จังหวัดที่ ศบค. ได้กำหนดไว้ก่อนหน้า พร้อมไปกับรถปันสุข เจ้าหน้าที่จะลงพื้นที่ทำการประเมินสภาพครอบครัวกลุ่มเปราะบาง เพื่อให้คำแนะนำช่องทางการหารายได้และการช่วยเหลือด้านสวัสดิการตามภารกิจ ของกระทรวงฯ อาทิ เงินสงเคราะห์ เงินทุนประกอบอาชีพ
นางสาวรัชดา กล่าวเพิ่มเติมว่า สำหรับผู้สูงอายุและผู้พิการที่ประสบปัญหาในการประกอบอาชีพเนื่องจากผลกระทบจากโควิด19 ทางกระทรวงพัฒนาสังคมฯ ได้เตรียมสินเชื่อปลอดดอกเบี้ยไว้เพื่อช่วยเหลือด้านสภาพคล่อง ผ่านกองทุนผู้สูงอายุและกองทุนส่งเสริมและพัฒนาคุณภาพชีวิตผู้พิการ โดยผู้สูงอายุสามารถขอกู้เพื่อประกอบอาชีพ รายละไม่เกิน 30,000 บาท  3 ปีแรกไม่คิดดอกเบี้ย ต้องมีผู้คำ้ประกัน ส่วนผู้พิการขอกู้ฉุกเฉินเพื่อประกอบอาชีพ รายละไม่เกิน 10,000 บาท ไม่มีดอกเบี้ย ไม่ต้องมีผู้ค้ำประกัน    ยังมีการปล่อยสินเชื่อเงื่อนไขอื่นๆ ซึ่งประชาชนสามารถสอบถามข้อมูลได้ที่พัฒนาสังคมจังหวัด หรือโทร 1300
...................

ที่มา : https://www.thaigov.go.th/news/contents/details/38752