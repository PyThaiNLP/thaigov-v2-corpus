รัฐบาลไทย-ข่าวทำเนียบรัฐบาล-เปิดกิจกรรมวันเด็กทำเนียบรัฐบาลแบบ New Normal “ลุงตู่” นำตัวแทนเด็กเยี่ยมชมห้องทำงาน พร้อมพูดคุยกับเยาวชน เสาร์ 9  ม.ค. นี้


วันศุกร์ที่ 8 มกราคม 2564
พิมพ์
เปิดกิจกรรมวันเด็กทำเนียบรัฐบาลแบบ New Normal “ลุงตู่” นำตัวแทนเด็กเยี่ยมชมห้องทำงาน พร้อมพูดคุยกับเยาวชน เสาร์ 9  ม.ค. นี้
เปิดกิจกรรมวันเด็กทำเนียบรัฐบาลแบบ New Normal “ลุงตู่” นำตัวแทนเด็กเยี่ยมชมห้องทำงาน พร้อมพูดคุยกับเยาวชน เสาร์ 9  มกราคม นี้
นายอนุชา บูรพชัยศรี โฆษกประจำสำนักนายกรัฐมนตรี เผยการจัดงานวันเด็กแห่งชาติประจำปี 2564   ณ ทำเนียบรัฐบาล ในปีนี้ จัดรูปแบบ “New Normal”  เนื่องจากสถานการณ์การแพร่ระบาดของโรคติดเชื้อไวรัสโควิด-19  และให้สอดคล้องกับมาตรการของศูนย์บริหารสถานการณ์โควิด-19 (ศบค. ) โดยพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเปิดห้องทำงานพร้อมนำ “หลานๆ”  ซึ่งเป็นตัวแทนเด็กเยี่ยมชมห้องทำงาน พร้อมพานั่ง “เก้าอี้นายกฯ”  ด้วยตนเอง   ณ ตึกไทยคู่ฟ้า ทำเนียบรัฐบาล จากนั้นจะร่วมสนทนากับตัวแทนเยาวชน แลกเปลี่ยนความคิดเห็นเกี่ยวกับนโยบายส่งเสริมและพัฒนาเยาวชนของรัฐบาล รวมทั้งประเด็นอื่นๆ ที่อยู่ในความสนใจด้วย โดยเผยแพร่ผ่านสถานีวิทยุโทรทัศน์แห่งประเทศไทย (NBT) และสื่อออนไลน์ของกรมประชาสัมพันธ์ ในวันเสาร์ที่ 9 มกราคม 2564 ระหว่างเวลา 10.00-11.30 น.
โฆษกประจำสำนักนายกรัฐมนตรีเปิดเผยอีกว่า นอกจากช่วงเวลา “นายกรัฐมนตรีพูดคุยกับเยาวชน” แล้ว ยังมีสาระเกี่ยวกับงานวันเด็กที่น่าสนใจ อาทิ การนำเสนอคลิปแสดงศักยภาพและความสามารถของเยาวชนที่หลากหลาย ภายใต้ แนวคิด “The Future is You”  และ “From all walks of life”  การบรรเลงเพลงโดยวง Thai Youth Orchestra  สารคดีเฉลิมพระเกียรติพระบาทสมเด็จพระเจ้าอยู่หัว (รัชกาลที่ 10)  ภาพยนตร์สั้นเฉลิมพระเกียรติเกี่ยวกับโครงการพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร นิทานคุณธรรม  การ์ตูนชุดสังวรธรรม  รวมทั้งผลงานของกระทรวงและหน่วยงานต่างๆ   สำหรับของขวัญวันเด็ก สำนักเลขาธิการนายกรัฐมนตรีจะได้กระจายส่งมอบให้กับเด็กและเยาวชนทั้งในพื้นที่กรุงเทพมหานครและต่างๆจังหวัด  ในนามของขวัญวันเด็กจากนายกรัฐมนตรีด้วย
“ท่านนายกรัฐมนตรีมีความตั้งใจที่จะร่วมในรายการ  “นายกรัฐมนตรีพูดคุยกับเยาวชน” ซึ่งจะเป็นพื้นที่เปิดและเวทีสำหรับน้องๆ ผู้แทนเยาวชน ที่จะร่วมแลกเปลี่ยนความคิดเห็นกับในประเด็นที่อยู่ในความสนใจของสังคม เพราะนายกรัฐมนตรีเชื่อในพลังของเยาวชนที่เป็นกำลังสำคัญในการขับเคลื่อนยุทธศาสตร์ชาติและการปฏิรูปประเทศ รวมทั้งจะเผยถึงแนวคิดสำคัญของคำขวัญวันเด็กปี 2564 “เด็กไทยวิถีใหม่ รวมไทยสร้างชาติ ด้วยภักดี มีคุณธรรม” โฆษกรัฐบาลกล่าว
.....................

ที่มา : https://www.thaigov.go.th/news/contents/details/38168