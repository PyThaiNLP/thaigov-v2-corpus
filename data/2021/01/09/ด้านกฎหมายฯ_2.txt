รัฐบาลไทย-ข่าวทำเนียบรัฐบาล-รมว.ยุติธรรม เชื่อกฎหมายปลดล็อกกระท่อมผ่านสภาเดือน ก.พ. มั่นใจ ส.ส.รัฐบาล - ฝ่ายค้านเห็นด้วย ยันต้องมีกฎหมายรองป้องกันเด็กและเยาวชน -คนต้มน้ำท่อมทำ ๔ คูณ ๑๐๐ ควบคุมคนปลูกเพื่ออุตสา


วันศุกร์ที่ 8 มกราคม 2564
รมว.ยุติธรรม เชื่อกฎหมายปลดล็อกกระท่อมผ่านสภาเดือน ก.พ. มั่นใจ ส.ส.รัฐบาล - ฝ่ายค้านเห็นด้วย ยันต้องมีกฎหมายรองป้องกันเด็กและเยาวชน -คนต้มน้ำท่อมทำ ๔ คูณ ๑๐๐ ควบคุมคนปลูกเพื่ออุตสา
นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายวิชัย ไชยมงคล เลขาธิการ ป.ป.ส. และ พ.ต.ท.ไพศิษฎ์ สังคหะพงศ์ รองเลขาธิการ ป.ป.ส.​ ร่วมแถลงข่าวความคืบหน้าการถอดพืชกระท่อมออกจากยาเสพติให้โทษ
ในวันศุกร์ที่ ๘ มกราคม ๒๕๖๔ เวลา ๑๔.๐๐ น. ณ ห้องประชุมชิดชัย วรรณสถิตย์ สำนักงานคณะกรรมการป้องกันและปราบปรามยาเสพติด (ป.ป.ส.) นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายวิชัย ไชยมงคล เลขาธิการ ป.ป.ส. และ พ.ต.ท.ไพศิษฎ์ สังคหะพงศ์ รองเลขาธิการ ป.ป.ส.​ ร่วมแถลงข่าวความคืบหน้าการถอดพืชกระท่อมออกจากยาเสพติให้โทษ โดยมีการวีดีโอคอนเฟอร์เรนซ์กับผู้นำชุมชนจาก ๓ จังหวัด คือ จังหวัดสุราษฎร์ธานี พัทลุง และตรัง
นายสมศักดิ์ กล่าวว่า วันนี้ คณะกรรมาธิการพิจารณาร่าง พ.ร.บ.ยาเสพติดให้โทษ (ฉบับที่..) พ.ศ.... ได้พิจารณาเสร็จแล้วทั้ง ๘ มาตรา โดยตัดบทลงโทษที่เกี่ยวกับพืชกระท่อมออกทั้งหมด และได้พิจารณาลดเวลาการบังคับใช้กฎหมายจากเดิม ๑๘๐ วันเหลือ ๙๐ วัน และต้องมีการออกกฎหมายรอง คือ พ.ร.บ.พืชกระท่อม เพื่อป้องกันไม่ให้เด็กและเยาวชนนำไปใช้ รวมทั้งการกำหนดไม่ให้คนนำไปใช้ผลิตเป็นลักษณะอื่น เช่น ๔ คูณ ๑๐๐ เพราะหากไม่มีกฎหมายควบคุมจะดูเป็นว่าประมาทเกินไป แต่หากทำกฎหมายรองไม่ทัน ประชาชนจะสามารถดำเนินการได้โดยไม่มีอะไรควบคุม ซึ่งทางส่วนที่เกี่ยวข้องต้องเร่งทำให้เสร็จตามระยะเวลาที่กำหนด โดยหลังจากที่ กมธ.ชุดนี้ ตรวจร่างอีกครั้งในวันที่ 15 ม.ค.นี้ จะส่งร่าง พ.ร.บ. เข้าสู่การพิจารณาของสภาผู้แทนราษฎรในวาระที่สองและสาม โดยสมัยการประชุมสภาจะปิดสิ้นเดือน ก.พ. ซึ่งตนเชื่อว่าการพิจารณาของสภาฯ จะเสร็จภายในสมัยประชุมนี้ จากนั้นจะส่งให้กับทางวุฒิสภาพิจารณาต่อไป ส่วนกฎหมายรองนั้นอยู่ในชั้นการพิจารณาของคณะกรรมการกฤษฎีกาแล้ว
นายสมศักดิ์ กล่าวว่า ตนขอชี้แจงกับประชาชนว่า พ.ร.บ.พืชกระท่อม ที่เป็นกฎหมายรองจะเขียนเรื่องการขออนุญาตสำหรับการปลูก แต่สำหรับชาวบ้านที่ปลูกไม่กี่ต้นจะใช้คำว่าขึ้นทะเบียน หรือรายงานให้ ป.ป.ส. ในพื้นที่ทราบ แต่การปลูกเพื่ออุตสาหกรรมต้องขออนุญาตให้ถูกต้อง ส่วนการดูแลเด็กและเยาวชนน่าจะใช้กฎหมายลักษณะเดียวกับเหล้าและบุหรี่ ทั้งนี้มีคนถามตนว่าทำไมไม่ปลดล็อก ๑๐๐% ตนขอชี้แจงว่า พืชกระท่อมถูกห้ามมาเป็นเวลานานกว่า ๗๗ ปี หากปลดล็อกทีเดียวบางครั้งคนที่เขาไม่เห็นด้วยจะท้วงติง แม้ว่าจะมีจำนวนน้อยก็ตาม แต่หากเราไม่ฟังก็อาจจะพ่ายแพ้ได้
"กระทรวงยุติธรรม โดยสำนักงาน ป.ป.ส. เริ่มยกร่าง พ.ร.บ. ฉบับนี้ ตั้งแต่ ๒ มกราคม ๒๕๖๓ ถึงวันนี้ ๑ ปีแล้ว ที่เราดำเนินการมา เหลือแค่อีก ๓ ขั้นตอน ร่างนี้จะเป็นกฎหมายอย่างสมบูรณ์ ซึ่ง กมธ.ได้ให้คำมั่นสัญญาจะทำให้สำเร็จ และตนก็เชื่อว่า ส.ส.ทั้งฝ่ายรัฐบาล และฝ่ายค้าน รวมทั้ง ส.ว. ส่วนใหญ่เห็นด้วยกับร่างกฎหมายนี้ ทำให้เชื่อว่าจะทำกฎหมายนี้สำเร็จอย่างแน่นอน ทั้งนี้ หากสถานการณ์โควิด-19 เบาบางลง ตนจะลงพื้นที่ไปเยี่ยมในพื้นที่ " นายสมศักดิ์ กล่าว

ที่มา : https://www.thaigov.go.th/news/contents/details/38177