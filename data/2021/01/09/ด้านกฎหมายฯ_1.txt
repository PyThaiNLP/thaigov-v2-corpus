รัฐบาลไทย-ข่าวทำเนียบรัฐบาล-รมว.ยุติธรรม ร่วมประชุม "กมธ.ปลดล็อกกระท่อม" ถกครบ ๘ มาตรา ลดระยะเวลาบังคับใช้เหลือ ๙๐ วัน นัดประชุมทบทวนอีกครั้ง ๑๕ ม.ค.นี้ ก่อนเสนอเข้าที่ประชุมสภาให้ทันสมัยนี้ 


วันศุกร์ที่ 8 มกราคม 2564
รมว.ยุติธรรม ร่วมประชุม "กมธ.ปลดล็อกกระท่อม" ถกครบ ๘ มาตรา ลดระยะเวลาบังคับใช้เหลือ ๙๐ วัน นัดประชุมทบทวนอีกครั้ง ๑๕ ม.ค.นี้ ก่อนเสนอเข้าที่ประชุมสภาให้ทันสมัยนี้
รมว.ยุติธรรม ร่วมประชุม "กมธ.ปลดล็อกกระท่อม" ถกครบ ๘ มาตรา ลดระยะเวลาบังคับใช้เหลือ ๙๐ วัน นัดประชุมทบทวนอีกครั้ง ๑๕ ม.ค.นี้ ก่อนเสนอเข้าที่ประชุมสภาให้ทันสมัยนี้
ในวันศุกร์ที่ ๘ มกราคม ๒๕๖๔ เวลา ๐๙.๓๐ น. ณ รัฐสภา มีการประชุมคณะกรรมาธิการพิจารณาร่าง พ.ร.บ.ยาเสพติดให้โทษ (ฉบับที่...) พ.ศ.... โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม และประธาน กมธ. เป็นประธานในการประชุม โดยมีวาระการพิจารณา ร่าง พ.ร.บ.ฯ เป็นรายมาตรา ซึ่งมีทั้งหมด ๘ มาตรา
นายสมศักดิ์ กล่าวว่า ต้องเร่งทำร่าง พ.ร.บ.ฉบับนี้ เพราะเคยมีการทำกฎหมายเมื่อ ๔๐ ปีก่อน แต่ยังไม่สำเร็จ แต่ในขณะนี้ตนมั่นใจว่า กมธ. เห็นความสำคัญของพี่น้องประชาชนที่เกี่ยวข้องในพื้นที่ของทุกท่าน สังคมเรียกร้อง และที่ตนได้ไปพบผู้เกี่ยวข้องในกระบวนการ ซึ่งไม่มีใครขัดในการปลดล็อกกระท่อม เป็นแนวทางที่เราต้องพิจารณาร่วมกัน กระทรวงยุติธรรม โดยคณะกรรมการป้องกันและปราบปรามยาเสพติด (ป.ป.ส.) ได้ยกร่าง พ.ร.บ.ฉบับนี้ และเสนอเข้าสู่ที่ประชุมคณะรัฐมนตรี (ครม.) ซึ่งเราได้กำหนดระยะเวลาไว้อยู่แล้ว แต่อาจจะมีติดขัดบ้างเพราะสถานการณ์ไวรัสโควิด-19 ตนยืนยันว่าอะไรที่เป็นประโยชน์กับประชาชนต้องลงมือทำทันที
โดยในมาตรา ๒ การกำหนดให้ พ.ร.บ.นี้บังคับใช้เมื่อพ้นกำหนด ๑๘๐ วัน นับตั้งแต่วันประกาศในราชกิจจานุเบกษาเป็นต้นไป ที่ประชุมได้อภิปรายหารือถึงการกำหนดวันบังคับให้สั้นลงกว่าเดิม โดยนายวิชัย ไชยมงคล เลขาธิการ ป.ป.ส. ในฐานะเลขานุการ กมธ. ชี้แจงว่า ตอนแรกที่สำนักงาน ป.ป.ส. เสนอไม่ได้กำหนดระยะเวลา แต่เมื่อเข้าสู่การพิจารณาของคณะกรรมการกฤษฎีกา ทางกฤษฎีการมีความเป็นห่วง จึงเสนอให้กำหนดระยะเวลาดังกล่าว เพื่อให้มีเวลาเตรียมตัวและเพื่อให้มีระยะเวลาในการร่าง พ.ร.บ.พืชกระท่อม ซึ่งอยู่ในขั้นการพิจารณาของคณะกรรมการกฤษฎีกาแล้ว จากนั้นที่ประชุมได้ลงมติ โดยเสียงข้างมากในที่ประชุมเห็นด้วยกับการปรับแก้ระยะเวลา
นายกนก วงษ์ตระหง่าน ส.ส.บัญชีรายชื่อ พรรคประชาธิปัตย์ ในฐานะประธานที่ปรึกษา กมธ. ได้เสนอให้ พ.ร.บ.ฉบับนี้มีผลบังคับใช้ทันทีหลังการประกาศใช้ เพราะสารสกัดต่างๆ หรือการนำไปใช้ในอุตสาหกรรมต่างๆมีกฎหมาย และระเบียบควบคุมอยู่แล้ว เช่น องค์การอาหารและยา (อ.ย.) และระเบียบของกระทรวงอุตสาหกรรม ส่วนเจตนารมณ์ของการแก้ปัญหาเรื่องนี้เกี่ยวกับปัญหาของชาวบ้านที่ใช้ตามวิถีชีวิตจะได้ไม่ตกเป็นจำเลยสังคม ตนมองว่าพืชกระท่อมเป็นสมุนไพร เป็นพืชที่มีศักยภาพทางเศรษฐกิจเยอะมาก แต่มีการอคติทางวิชาการหรืออะไรก็ตาม ตนอยากให้ใช้ความหลากหลายทางชีวะภาพพัฒนาประเทศในอนาคต และไม่อยากให้บล็อกพืชกระท่อม ตั้งเงื่อนไขในการปลูกเพื่ออุตสาหกรรม อาจจะทำให้ชาวบ้านปลูกไม่ได้ เราต้องไม่คิดว่ากระท่อมเป็นยาเสพติดแต่เป็นสมุนไพรและทำอย่างไรให้เราใช้ได้ร่วมกันไม่ให้กลุ่มใดกลุ่มหนึ่งได้ประโยชน์
นายพิเชษฐ์ เชื้อเมืองพาน ส.ส.เชียงราย พรรคเพื่อไทย ในฐานะรองประธาน กมธ. กล่าวว่า ตนสนับสนุนกับการให้บังคับใช้ทันที หรือเต็มที่ตนคิดว่าไม่น่าจะเกิน ๖๐ วัน เพราะทางคณะกรรมการกฤษฎีการมีงานด้านกฎหมายเป็นร้อยๆ ฉบับ ตนคิดว่า ๖๐ วันน่าจะเหมาะสม
นายมารุต มัสยวาณิช ส.ส.บัญชีรายชื่อ พรรคภูมิใจไทย ในฐานะรองประธาน กมธ. กล่าวว่า ตนคิดว่าอะไรทำได้ก็ควรทำ ประกาศใช้ทันทีหรือ ๓๐ วันก็ได้
นายสมศักดิ์ กล่าวว่า ตนอยากให้เวลาการทำงานกับหน่วยงานที่จะต้องออกกฎหมายรองสักเล็กน้อย การทำเร็วถือว่าดีแต่ว่าต้องทำให้ทัน หากเราผลีผลามไปประชาชนส่วนใหญ่อาจจะไม่เข้าใจ อาจจะหาว่าเราใจร้อนไป ตนคิดว่าเราพบกันครึ่งทาง ๙๐ วัน แล้วไปบริหารเวลาโดยบูรณาการร่วมกันได้หรือไม่ ที่ผ่านมาตนทำอะไรต้องเร็วอยู่แล้ว ไม่เคยไปกีดกันใคร อะไรที่ทำได้ตนทำหมด แต่อยากให้เป็นธรรมกับทุกฝ่าย การที่มาตัดลดระยะเวลาปกติไม่ค่อยมีใครทำกันอยู่แล้ว แต่ตนให้เกียรติ กมธ. ทุกท่านในการอภิปรายเสนอความเห็น
นายเทพไท เสนพงศ์ ส.ส.นครศรีธรรมราช พรรคประชาธิปัตย์ ในฐานะรองประธาน กมธ. อภิปรายว่า ทำอย่างไรจะทำให้กฎหมายที่ส่งเสริมพืชกระท่อมให้เป็นพืชเศรษฐกิจ และคนที่ตั้งใจจะทำให้เป็นพืชเศรษฐกิจจะได้คิดล่วงหน้าว่าจะทำผลิตภัณฑ์อะไรบ้าง และต้องเตรียมการเพาะปลูกอย่างไร สำนักงาน ป.ป.ส. สามารถออกระเบียบควบคุมได้ทันเวลาหรือไม่
จากนั้นเสียงที่ประชุมส่วนใหญ่เห็นด้วยกับระยะเวลาการบังคับใช้ ๙๐ วัน และที่ประชุมได้พิจารณาร่างพ.ร.บ. ฉบับนี้ครบทั้ง ๘ มาตรา ซึ่งส่วนใหญ่จะเกี่ยวกับการยกเลิกบทลงโทษเกี่ยวกับพืชกระท่อม และกมธ. ได้นัดประชุมอีกครั้งในวันที่ ๑๕ ม.ค.นี้ เพื่อทบทวน ก่อนเตรียมเสนอเข้าสู่การพิจารณาของสภาผู้แทนราษฎร อภิปรายและลงมติในวาระที่สองและสามต่อไป

ที่มา : https://www.thaigov.go.th/news/contents/details/38176