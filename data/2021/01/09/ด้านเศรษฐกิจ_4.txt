รัฐบาลไทย-ข่าวทำเนียบรัฐบาล-ธพส. ขานรับนโยบายรัฐบาลป้องกันโควิด-19 ระบาด ออกมาตรการทำงานที่บ้าน ลั่นไม่กระทบภารกิจ


วันศุกร์ที่ 8 มกราคม 2564
พิมพ์
ธพส. ขานรับนโยบายรัฐบาลป้องกันโควิด-19 ระบาด ออกมาตรการทำงานที่บ้าน ลั่นไม่กระทบภารกิจ
ธพส. ผู้บริหารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ขานรับนโยบายรัฐบาล ออกมาตรการและแนวทางปฏิบัติให้พนักงาน และลูกจ้างในสังกัดปฏิบัติงานในสถานที่พักอาศัย เพื่อลดการแพร่ระบาดของโรคติดเชื้อไวรัสโคโรนา 2019 ระลอกใหม่
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด เปิดเผยว่า หลังจากเริ่มมีการแพร่ระบาดของโรคติดเชื้อไวรัสโคโรนา 2019 ระลอกใหม่ ตั้งแต่ช่วงปลายปีที่ผ่านมา และรัฐบาลได้มีข้อกำหนดและมาตรการต่าง ๆ เพื่อแก้ไขสถานการณ์ โดย ธพส. ได้คำนึงถึงความปลอดภัยในการปฏิบัติงานของพนักงานและลูกจ้างในสังกัด รวมถึงลดความแออัดในที่ทำงาน จึงขานรับนโยบายของรัฐบาล ออกมาตรการและแนวทางปฏิบัติให้แก่พนักงาน และลูกจ้างในสังกัดที่มีความใกล้ชิดกับผู้ที่มีความเสี่ยงในการติดเชื้อโควิด-19 ผู้ที่ใช้ระบบขนส่งสาธารณะในการเดินทางมาทำงาน และผู้ที่ไม่จำเป็นต้องปฏิบัติงานที่สำนักงานของ ธพส. สามารถปฏิบัติงานในสถานที่พักอาศัย หรือ Work From Home ได้เท่าที่จำเป็น โดยไม่ส่งผลกระทบต่องาน ตั้งแต่วันที่ 7 มกราคม 2564 ที่ผ่านมา
ส่วนพื้นที่บริเวณศูนย์ราชการเฉลิมพระเกียรติฯ แจ้งวัฒนะ ที่ ธพส. เป็นผู้ดูแลอยู่นั้น ยังคงมีการใช้มาตรการต่าง ๆ ทั้ง 4 ด้านคือ ด้านการคัดกรองการเข้า-ออกอาคาร ด้านการทำความสะอาดและฆ่าเชื้อ ด้านการขนย้ายผู้มีความเสี่ยง และด้านการประชาสัมพันธ์ เพื่อป้องกันการแพร่ระบาดอย่างเข้มข้น
สำหรับประชาชนทั่วไป หรือผู้ที่ต้องการเข้ามาติดต่อกับ ธพส. สามารถสอบถามข้อมูลเพิ่มเติมได้ที่ โทรศัพท์ 0 2142 2222 และ 0 2142 2203
ฝ่ายสื่อสารองค์กร ธพส.
โทร.0 2142 2264

ที่มา : https://www.thaigov.go.th/news/contents/details/38170