รัฐบาลไทย-ข่าวทำเนียบรัฐบาล-นายกรัฐมนตรีชม ส.ค.ส. จากเยาวชน ที่ส่งถึงนายกรัฐมนตรีในโอกาสปีใหม่ 2564 และวันเด็กแห่งชาติ อวย พรให้เด็กทุกคนมีความสุขในวันเด็กและตลอดไป ให้ประสบความสำเร็จทุกอย่าง


วันศุกร์ที่ 8 มกราคม 2564
พิมพ์
นายกรัฐมนตรีชม ส.ค.ส. จากเยาวชน ที่ส่งถึงนายกรัฐมนตรีในโอกาสปีใหม่ 2564 และวันเด็กแห่งชาติ อวย พรให้เด็กทุกคนมีความสุขในวันเด็กและตลอดไป ให้ประสบความสำเร็จทุกอย่าง
พลเอก ประยุทธ์ จันทร์โอชา นายกรัฐมนตรี ชม ส.ค.ส. จากเยาวชน ที่ส่งถึงนายกรัฐมนตรีในโอกาสปีใหม่ 2564 และวันเด็กแห่งชาติ อวยพรให้เด็กทุกคนมีความสุขในวันเด็กและตลอดไป ให้ประสบความสำเร็จทุกอย่าง
วันนี้ (8 ม.ค.64) ณ ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม ชม ส.ค.ส. ของเด็กและเยาวชนจากทั่วประเทศที่ส่งถึงนายกรัฐมนตรี เนื่องในโอกาสปีใหม่ 2564 และวันเด็กแห่งชาติ โดยเด็กและเยาวชนได้เขียนข้อความอวยพรและให้กำลังใจนายกรัฐมนตรีในการทำงานด้วย เช่น “สู้ ๆ นะคะ ลุงตู่” และมีการเขียนความในใจถึงนายกรัฐมนตรี เช่น “นายกเป็นคนดี และนายกดูแลประชาชนได้ดีมากค่ะ หนูประทับใจในตัวลุงตู่มาก หนูรักนายก” เป็นต้น
พร้อมกันนี้ นายกรัฐมนตรี กล่าวรู้สึกเสียดายที่ปีนี้จัดงานวันเด็กไม่ได้ ซึ่ง ส.ค.ส.ที่เด็ก ๆ ส่งมา น่าชื่นใจ นายกฯ ก็ได้ส่งกลับไปให้เด็ก ๆ ด้วยเหมือนกัน โดยวันพรุ่งนี้จะมีการถ่ายทอดงานวันเด็กที่นายกรัฐมนตรีได้พูดคุยกับเด็ก ๆ ผ่านสถานีโทรทัศน์ช่องต่าง ๆ ซึ่งเด็กทุกคนคืออนาคตของชาติ ในวันหน้าจะเป็นเยาวชน แล้วเข้าสู่วัยแรงงาน เมื่อจบการศึกษาก็จะมีงานทำ จะเป็นอนาคตที่ดูแลพ่อแม่ พี่น้อง และครอบครัวต่อไป โอกาสนี้ นายกรัฐมนตรีกล่าวอวยพรให้เด็ก ๆ ทุกคนมีความสุขในวันเด็กและตลอดไป ให้ประสบความสำเร็จทุกอย่าง
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38171