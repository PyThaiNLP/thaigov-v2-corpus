รัฐบาลไทย-ข่าวทำเนียบรัฐบาล-รมว.สุชาติ ห่วงแรงงาน เผย บอร์ดแพทย์ สปส.เห็นชอบแนวทางคัดกรองโควิด-19 เชิงรุกพื้นที่ควบคุมสูงสุด


วันศุกร์ที่ 8 มกราคม 2564
รมว.สุชาติ ห่วงแรงงาน เผย บอร์ดแพทย์ สปส.เห็นชอบแนวทางคัดกรองโควิด-19 เชิงรุกพื้นที่ควบคุมสูงสุด
นายสุชาติ ชมกลิ่น รัฐมนตรีว่าการกระทรวงแรงงาน เผย คณะกรรมการการแพทย์ สำนักงานประกันสังคม มีมติเห็นชอบ แนวทางการคัดกรองการติดเชื้อโควิด -19 ให้แก่แรงงานในสถานประกอบการได้รับบริการทางการแพทย์เชิงรุก ค้นหาผู้ประกันตนที่เป็นกลุ่มเสี่ยงในสถานประกอบการ
เมื่อวันที่ 8 มกราคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากสถานการณ์การแพร่ระบาดของโควิด-19 ที่มีการระบาดใหม่อย่างรวดเร็วในขณะนี้ รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรี และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องแรงงานและประชาชนทุกกลุ่มได้มีการสั่งการและดำเนินการตามมาตรการมาอย่างต่อเนื่อง จึงได้มอบหมายให้รัฐมนตรีว่าการกระทรวงแรงงานบูรณาการกับภาคส่วนที่เกี่ยวข้องในพื้นที่ทำงานเชิงรุก เพื่อเป็นการป้องกันและควบคุมการแพร่ระบาดของโรคดังกล่าวให้มีการจำกัดอยู่ในพื้นที่ไม่ให้เกิดการแพร่ระบาดในวงกว้าง ซึ่งจะส่งผลกระทบต่อเศรษฐกิจของประเทศทั้งทางตรงและทางอ้อม ตลอดจนสุขภาวะของประชาชนทั่วประเทศ คณะกรรมการการแพทย์ ตามพระราชบัญญัติประกันสังคมจึงได้มีการประกาศกำหนดหลักเกณฑ์ และอัตราค่าบริการทางการแพทย์กรณีคัดกรองการติดเชื้อโควิด – 19 ให้ผู้ประกันตนได้รับบริการทางการแพทย์เชิงรุก เพื่อการค้นหาผู้ประกันตนที่เป็นกลุ่มเสี่ยงในสถานประกอบการ สำหรับจังหวัดที่เป็นพื้นที่ควบคุมสูงสุดตามระดับความรุนแรงที่ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด -19) มีคำสั่ง
นายสุชาติ ยังกล่าวต่อว่า การดำเนินการในเรื่องนี้ขึ้นอยู่กับดุลยพินิจของคณะกรรมการโรคติดต่อแต่ละจังหวัดที่มีพื้นที่ควบคุมสูงสุด และคณะกรรมการโรคติดต่อกรุงเทพมหานคร ซึ่งจะเป็นการทำงานเชิงรุกร่วมกันในการเข้าไปยังสถานประกอบการเพื่อตรวจคัดกรองให้ลูกจ้างที่เข้าข่ายกลุ่มเสี่ยงต่อการสัมผัสเชื้อได้เข้ารับการตรวจหาเชื้อโควิด – 19 เพื่อให้ทราบผลภายใน 3-4 ชั่วโมง ซึ่งหากตรวจพบเชื้อก็จะต้องเข้าสู่กระบวนการควบคุมดูแลรักษาตามที่กระทรวงสาธารณสุขกำหนด ซึ่งจะเริ่มดำเนินการในพื้นที่ควบคุมสูงสุดในวันที่ 9 มกราคมนี้เป็นต้นไป

ที่มา : https://www.thaigov.go.th/news/contents/details/38173