รัฐบาลไทย-ข่าวทำเนียบรัฐบาล-นายกฯ ไม่สบายใจคนบางกลุ่มยังละเลยมาตรการเข้มโควิด เป็นห่วงประชาชนเดินทางช่วงวันหยุดปีใหม่ ดื่มแล้วขับก่ออุบัติเหตุสูง


วันเสาร์ที่ 2 มกราคม 2564
พิมพ์
นายกฯ ไม่สบายใจคนบางกลุ่มยังละเลยมาตรการเข้มโควิด เป็นห่วงประชาชนเดินทางช่วงวันหยุดปีใหม่ ดื่มแล้วขับก่ออุบัติเหตุสูง
นายกฯ ไม่สบายใจคนบางกลุ่มยังละเลยมาตรการเข้มโควิด เป็นห่วงประชาชนเดินทางช่วงวันหยุดปีใหม่ ดื่มแล้วขับก่ออุบัติเหตุสูง
วันที่ 2 ม.ค.64 นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์การแพร่ระบาดครั้งใหม่ของไวรัสโควิด-19 อย่างใกล้ชิด  และมีความไม่สบายใจที่ยังมีประชาชนหลายคนบางกลุ่ม ที่ยังไม่ระมัดระวังเท่าที่ควร ในการป้องกันตนเองจากการติดเชื้อ หรือป้องกันการแพร่เชื้อไปสู่ผู้อื่น ทำให้เกิดความเสี่ยงต่อการแพร่ระบาดของเชื้อโควิด-19 เพิ่มมากขึ้นได้ ซึ่งนายกรัฐมนตรีขอความร่วมมือจากทุกภาคส่วน ช่วยกันร่วมมือแก้ปัญหาโควิด-19 และขอให้ทุกคนมีความรับผิดชอบต่อกันและกัน เพื่อให้ครอบครัวและชุมชนปลอดภัย
ทั้งนี้ การแพร่ระบาดของผู้ติดเชื้อไวรัสโควิด-19 ยังมีจำนวนเพิ่มขึ้นอย่างต่อเนื่องในหลายจังหวัด ทั้งเป็นการติดเชื้อจากบุคคลสู่บุคคลจากการเข้าไปในพื้นที่เสี่ยง หรือเข้าร่วมกิจกรรมที่เสี่ยง และการติดเชื้อแบบกลุ่มก้อน ดังนั้น นายกฯ จึงขอให้ประชาชนปฏิบัติตามคำแนะนำของเจ้าหน้าที่อย่างเคร่งครัด ซึ่งจะแตกต่างกันไปตามแต่ละพื้นที่ในแต่ละจังหวัด อย่างไรก็ตาม ในช่วงนี้ นายกฯ ขอให้หลีกเลี่ยงการทำกิจกรรมที่มีการรวมคน และขอให้ประชาชนสวมหน้ากากอนามัย/หน้ากากผ้าเสมอ เว้นระยะห่าง หลีกเลี่ยงการสัมผัสกับผู้อื่น ล้างมือบ่อย ๆ ให้ความร่วมมือในการตรวจวัดอุณหภูมิร่างกายตามสถานที่ต่าง ๆ ติดตั้งแอปพลิเคชัน “หมอชนะ” และสแกน “ไทยชนะ” เวลาเช็คอินและเช็คเอ้าท์สถานที่ต่าง ๆ และหากมีอาการที่สงสัยว่าจะติดเชื้อขอให้รีบไปพบแพทย์โดยเร็ว อย่าปล่อยให้อาการรุนแรง
โดยที่ นายกฯ ขอให้คนไทยทุกคนรวมพลังกันอีกครั้งเพื่อเอาชนะโควิดให้ได้ ถ้าทุกคนร่วมมือกันปฏิบัติตามระเบียบที่ทางเจ้าหน้าที่ประกาศ ปัญหาการแพร่ระบาดของเชื้อโควิด-19 จะสามารถควบคุมได้โดยเร็ว
นอกจากนี้ นายกรัฐมนตรี ยังมีความเป็นห่วงเรื่องของการเกิดอุบัติเหตุในช่วงวันหยุดเทศกาลปีใหม่ ซึ่งได้รับรายงานว่า อุบัติทางถนนในช่วงวันหยุดนี้ พบว่าพฤติกรรมเสี่ยงดื่มแล้วขับยังเป็นสาเหตุของการเกิดอุบัติเหตุสูงสุด จึงได้กำชับให้หน่วยงานที่เกี่ยวข้อง เพิ่มความเข้มข้นในการดำเนินมาตรการป้องกันและลดอุบัติเหตุทางถนน ควบคู่กับการเฝ้าระวังและป้องกันการแพร่ระบาดของโรคติดเชื้อไวรัสโคโรนา 2019 (COVID-19) และกำชับให้ด่านตรวจเรียกตรวจยานพาหนะและความพร้อมของผู้ขับขี่ รวมถึงคัดกรองวัดไข้ประชาชนก่อนเข้าพื้นที่ เน้นการบังคับใช้กฎหมายอย่างต่อเนื่องกับผู้ขับขี่ที่ใช้ความเร็วเกินกำหนด ดื่มแล้วขับ และกลุ่มผู้ใช้รถจักรยานยนต์ที่ไม่สวมหมวกนิรภัย พร้อมคุมเข้มการจำหน่ายเครื่องดื่มแอลกอฮอล์อย่างเคร่งครัด เพื่อสร้างความปลอดภัยสูงสุดแก่ประชาชน
ทั้งนี้ นายกฯ ขอให้ประชาชนทุกคนช่วยกันลดอุบัติเหตุด้วยการป้องกัน อย่าเห็นแก่ความสนุกสนานมากเกินไปในช่วงนี้ การขับรถควรต้องใช้ความระมัดระวังเป็นพิเศษ ไม่ดื่มสุรา และขอให้นึกถึงครอบครัวให้มากๆ และนึกถึงคนอื่นที่ต้องเดือดร้อนจากการกระทำที่ประมาทเลินเล่อ ซึ่งอาจก่อให้เกิดความสูญเสียในชีวิตและความเสียหายต่อทรัพย์สินได้

ที่มา : https://www.thaigov.go.th/news/contents/details/38042