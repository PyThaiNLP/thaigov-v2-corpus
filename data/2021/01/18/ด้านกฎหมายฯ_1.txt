รัฐบาลไทย-ข่าวทำเนียบรัฐบาล-เลขานุการ รมว.ยุติธรรม ร่วมแถลงจับกุม "อภิรักษ์ โกฎธิ" CEO  คดีแชร์ Forex-๓D - และการจับกุมสินค้าวิทยุสื่อสารละเมิดลิขสิทธิ์ยี่ห้อดัง มูลค่ากว่า ๕๐ ล้านบาท


วันจันทร์ที่ 18 มกราคม 2564
เลขานุการ รมว.ยุติธรรม ร่วมแถลงจับกุม "อภิรักษ์ โกฎธิ" CEO  คดีแชร์ Forex-๓D - และการจับกุมสินค้าวิทยุสื่อสารละเมิดลิขสิทธิ์ยี่ห้อดัง มูลค่ากว่า ๕๐ ล้านบาท
เลขานุการ รมว.ยุติธรรม ร่วมแถลงจับกุม "อภิรักษ์ โกฎธิ" CEO  คดีแชร์ Forex-๓D - และการจับกุมสินค้าวิทยุสื่อสารละเมิดลิขสิทธิ์ยี่ห้อดัง มูลค่ากว่า ๕๐ ล้านบาท
ในวันศุกร์ที่ ๑๕ มกราคม ๒๕๖๔ เวลา ๑๔.๐๐ น.  ณ กรมสอบสวนคดีพิเศษ ถนนแจ้งวัฒนะ ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วย พันตำรวจโท กรวัชร์  ปานประภากร อธิบดีกรมสอบสวนคดีพิเศษ  พันตำรวจโท สุภัทธ์ ธรรมธนารักษ์ รองอธิบดีกรมสอบสวนคดีพิเศษ พันตำรวจเอก อัครพล บุณโยปัษฏัมภ์ รองอธิบดีกรมสอบสวนคดีพิเศษ พันตำรวจโท สมบูรณ์  สาระสิทธิ์  รองอธิบดีกรมสอบสวนคดีพิเศษ พันตำรวจโท พเยาว์ ทองเสน  ผู้อำนวยการกองคดีทรัพย์สินทางปัญญา และนายปิยะศิริ วัฒนวรางกูร  ผู้อำนวยการกองคดีธุรกิจการเงินนอกระบบ ร่วมแถลงข่าวกรณีการเข้าค้นและจับตัวผู้ต้องหาตามหมายจับ การหลอกลวงให้ร่วมลงทุนใน Forex-๓D  และกรณีเข้าค้นร้านค้าที่จำหน่ายสินค้าละเมิดเครื่องหมายการค้าประเภทวิทยุสื่อสาร ย่านการค้าบ้านหม้อพลาซ่า
สืบเนื่องจาก พันตำรวจโท กรวัชร์ฯ มอบหมายให้ นายปิยะศิริ วัฒนวรางกูร ผู้อำนวยการกองคดีธุรกิจการเงินนอกระบบ และคณะพนักงานสอบสวนคดีพิเศษ ที่ ๑๕๓/๒๕๖๒ ทำการสืบสวนสอบสวนอย่างต่อเนื่อง จนพิสูจน์ทราบแหล่งที่หลบซ่อนตัวของ นายอภิรักษ์ โกฎธิ ผู้ต้องหาตามหมายจับศาลอาญาที่ ๓๙๓/๒๕๖๓ ลงวันที่ ๑๙ มีนาคม ๒๕๖๓ จึงได้จัดกำลังลงพื้นที่ เพื่อตรวจค้นจับกุมผู้ต้องหารายดังกล่าว ผลการตรวจค้นจับกุมที่คอนโดมิเนียมย่านทองหล่อ แขวงคลองตันเหนือ เขตวัฒนา กรุงเทพมหานคร พบนายอภิรักษ์ โกฎธิ ผู้ต้องหา จึงได้จับกุมนายอภิรักษ์ฯ พร้อมยึดของกลางได้เป็นจำนวนมาก อาทิ รถลัมโบร์กินี่ สมุดบัญชีเงินฝาก โทรศัพท์มือถือ นาฬิกาหรู เครื่องประดับ คอมพิวเตอร์โน๊ตบุ๊ค กระเป๋าแบรนด์เนม เป็นต้น
นอกจากนี้ พันตำรวจโท กรวัชร์ฯ และพันตำรวจเอก อัครพลฯ ได้สั่งการให้ พันตำรวจโท พเยาว์ ทองเสน ผู้อำนวยการกองคดีทรัพย์สินทางปัญญา พนักงานสอบสวนคดีพิเศษ และเจ้าหน้าที่กรมสอบสวนคดีพิเศษ ร่วมกันนำหมายศาลทรัพย์สินทางปัญญาและการค้าระหว่างประเทศกลาง เข้าทำการตรวจค้นร้านค้าเป้าหมายย่านการค้าตลาดบ้านหม้อ ซึ่งเป็นสถานที่เก็บและจำหน่ายสินค้าประเภทวิทยุสื่อสาร เครื่องรับ - ส่งวิทยุคมนาคม แบตเตอรี่ เสาอากาศ และอุปกรณ์เสริม ซึ่งปลอมเครื่องหมายการค้าได้เป็นจำนวนมาก
สืบเนื่องจากกองคดีทรัพย์สินทางปัญญา ได้รับแจ้งจากบริษัทมาซูวัลเลย์ แอนด์ พาร์ทเนอร์ส จํากัด ตัวแทนผู้เสียหาย ผู้รับมอบอำนาจจาก บริษัทไอคอม อินคอร์ปอเรเต็ด (นิติบุคคลประเทศญี่ปุ่น) เจ้าของเครื่องหมายการค้า ICOM (ไอคอม) และโมโตโรล่า อิงค์ (นิติบุคคลประเทศสหรัฐอเมริกา) เจ้าของเครื่องหมายการค้า (MOTOROLA) ขอให้ทำการสืบสวนดำเนินคดีกับร้านค้าในแหล่งจำหน่าย หรือย่านการค้าตลาดบ้านหม้อ แขวงวังบูรพาภิรมย์ เขตพระนคร กรุงเทพมหานคร ที่จำหน่ายสินค้าปลอมเครื่องหมายการค้าของผู้เสียหาย เป็นเหตุให้เจ้าของเครื่องหมายการค้าได้รับความเสียหายเป็นอย่างมาก กองคดีทรัพย์สินทางปัญญาได้สืบสวน เฝ้าติดตามจนพบหลักฐานในการกระทำความผิด จึงได้เข้าทำการตรวจค้นร้านค้าเป้าหมายและสถานที่เก็บสินค้ารวม ๔ จุด ได้แก่ ๑. ร้านโยเทเลคอม ๒. ร้านนานาวิทยุสื่อสาร ๓. อาคารพาณิชย์ในซอยเจ้าคุณเทเวศร์ แขวงวังบูรพาภิรมย์ เขตพระนคร กรุงเทพฯ และ ๔. บ้านเลขที่ ๒๕๐/๖๐๘ หมู่บ้านกรีนวิลล์ ถนนพุทธมณฑลสาย ๒ ผลการตรวจค้นพบและยึดสินค้าละเมิดลิขสิทธิ์ จำนวนทั้งสิ้น ๓๗,๖๙๔ ชิ้น มูลค่าความเสียหายกว่า ๕๐ ล้านบาท
------------------------------------------------------

ที่มา : https://www.thaigov.go.th/news/contents/details/38377