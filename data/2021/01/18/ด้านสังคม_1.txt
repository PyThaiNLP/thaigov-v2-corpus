รัฐบาลไทย-ข่าวทำเนียบรัฐบาล-สธ. ยืนยันใช้ประโยชน์จากแอป “หมอชนะ” ในการควบคุมป้องกันโรคโควิด 19


วันอาทิตย์ที่ 17 มกราคม 2564
สธ. ยืนยันใช้ประโยชน์จากแอป “หมอชนะ” ในการควบคุมป้องกันโรคโควิด 19
กระทรวงสาธารณสุขยืนยันใช้ประโยชน์จากแอปพลิเคชันหมอชนะ ในการควบคุมป้องกันโรคโควิด 19  วันที่ 16 ม.ค.64 วันเดียวแจ้งเตือนไปยังกลุ่มเสี่ยงแล้ว 3,283 ราย เตรียมหารือทำความเข้าใจกับกลุ่มผู้พัฒนาซอฟท์แวร์และผู้ใช้งาน เพื่อประโยชน์สูงสุดแก่ประชาชน
กระทรวงสาธารณสุขยืนยันใช้ประโยชน์จากแอปพลิเคชันหมอชนะ ในการควบคุมป้องกันโรคโควิด 19 วันที่ 16 ม.ค.64 วันเดียวแจ้งเตือนไปยังกลุ่มเสี่ยงแล้ว 3,283 ราย เตรียมหารือทำความเข้าใจกับกลุ่มผู้พัฒนาซอฟท์แวร์และผู้ใช้งาน เพื่อประโยชน์สูงสุดแก่ประชาชน
วันนี้ (17 มกราคม 2564) ที่กระทรวงสาธารณสุข จ.นนทบุรี นายแพทย์โอภาส การย์กวินพงศ์ อธิบดีกรมควบคุมโรค กล่าวว่าแอปพลิเคชัน “หมอชนะ” เป็นความร่วมมือของกระทรวงสาธารณสุขโดยกรมควบคุมโรค ร่วมกับสำนักงานพัฒนารัฐบาลดิจิทัล กระทรวงดิจิทัลเพื่อเศรษฐกิจและสังคม ซึ่งได้ลงนามความร่วมมือที่จะบริหารจัดการแพลทฟอร์ม เพื่อติดตามและประเมิน ผู้ที่มีความเสี่ยงต่อโรคโควิด 19 เนื่องจาก
อยู่ในระหว่างการพัฒนาร่วมกัน ระหว่างกลุ่มผู้พัฒนาซอฟท์แวร์กับผู้ใช้งานในส่วนของกระทรวงสาธารณสุข อาจมีบางประเด็นที่มีความเข้าใจคลาดเคลื่อนต้องมีการหารือและทำความเข้าใจเพิ่มเติมต่อไป โดยเฉพาะประเด็นที่ผู้พัฒนาซอฟท์แวร์กังวลเกี่ยวกับสถานะของผู้ติดเชื้อ จะได้นำไปทำความเข้าใจกับผู้ที่เกี่ยวข้องทั้งหมด เพื่อให้แอปพลิเคชันหมอชนะ มีประโยชน์สูงสุดสำหรับประชาชนในการป้องกันควบคุมโรค
นายแพทย์โอภาส กล่าวว่า ช่วงที่มีการระบาดของโควิด 19 ระลอกใหม่นี้ รัฐบาลได้ส่งเสริมให้มีการนำแอปพลิเคชันหมอชนะ มาช่วยในการติดตามสอบสวนโรคได้เป็นอย่างดีและเป็นเครื่องมือเพื่อสื่อสารถึงประชาชนกลุ่มเสี่ยง เพิ่มเติมจากการใช้ไทยชนะตามสถานที่ต่างๆ เนื่องจากแอปพลิเคชันหมอชนะสามารถติดตามการเดินทางผู้ที่มีความเสี่ยงใกล้ชิดกับผู้ป่วยได้ โดยในวันที่ 16 มกราคม 2564 ได้มีการแจ้งเตือนไปยังผู้ที่ใช้แอปพลิเคชั่น จำนวน 3,283 เครื่อง โดยส่งข้อความไปยัง 2 กลุ่ม ได้แก่ กลุ่มที่ 1 ผู้มีความเสี่ยงต่ำที่ไปในสถานที่เดียวกับผู้ติดเชื้อ ให้รายงานตัวกับเจ้าหน้าที่สาธารณสุขเพื่อประเมินความเสี่ยงและให้สังเกตอาการ 14 วัน หากมีอาการป่วย ให้สวมหน้ากากอนามัย หลีกเลี่ยงการเดินทางโดยรถสาธารณะ และพบแพทย์ใกล้บ้านทันที หรือสอบถามที่สถานพยาบาลใกล้บ้าน หรือสายด่วน 1422 และกลุ่มที่ 2 ผู้มีความเสี่ยงสูงที่สัมผัสใกล้ชิดกับผู้ติดเชื้อ ให้สวมหน้ากากอนามัย หลีกเลี่ยงการเดินทางโดยรถสาธารณะ และพบแพทย์ใกล้บ้านทันที หรือสอบถามที่สถานพยาบาลใกล้บ้าน หรือสายด่วน 1422
ทั้งนี้ มีการใช้ประโยชน์จากแอปพลิเคชันหมอชนะ 2 รูปแบบดังนี้คือ แบบที่ 1 เมื่อทีมสอบสวนพบผู้ป่วยยืนยันโควิด 19 จะถ่ายภาพ QR code และ ส่งมาที่กรมควบคุมโรค เพื่อสืบค้นหาเครื่องใกล้เคียง ที่ลงแอปพลิเคชั่นในช่วงเวลาที่คาดว่าจะมีโอกาสเสี่ยงต่อการติดเชื้อ เพื่อส่งข้อความให้เฝ้าอาการระวังตนเองและการปฏิบัติตัว พร้อมสถานที่หรือเบอร์ติดต่อสอบถามกลับ  แบบที่ 2 การสืบค้นหาเครื่องใกล้เคียงที่ลงแอปพลิเคชัน จากสถานที่ที่ผู้ป่วยยืนยันเดินทางไปในช่วงเวลาที่คาดว่ามีโอกาสในการแพร่กระจายเชื้อได้ และดำเนินการส่งข้อความไปเช่นเดียวกับแบบที่หนึ่ง
อย่างไรก็ตาม ยังพบการระบาดของโควิด 19 อยู่ในบางพื้นที่ ขอให้ประชาชนหลีกเลี่ยงสถานที่แออัด สวมหน้ากาก เว้นระยะห่างระหว่างบุคคล ล้างมือบ่อยๆ และหากมีอาการไข้ ไอ เจ็บคอ น้ำมูก จมูกไม่ได้กลิ่น ลิ้นไม่รับรส ให้รีบปรึกษาแพทย์ หรือ สอบถามโทร 1422
****************************** 17 มกราคม 2564

ที่มา : https://www.thaigov.go.th/news/contents/details/38373