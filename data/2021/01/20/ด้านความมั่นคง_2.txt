รัฐบาลไทย-ข่าวทำเนียบรัฐบาล-ศอ.ปส.มท.แจ้งทุกจังหวัด-อำเภอทั่วประเทศ เฝ้าระวังการแพร่ระบาดยาเสพติด “เคนมผง”


วันอังคารที่ 19 มกราคม 2564
พิมพ์
ศอ.ปส.มท.แจ้งทุกจังหวัด-อำเภอทั่วประเทศ เฝ้าระวังการแพร่ระบาดยาเสพติด “เคนมผง”
ศอ.ปส.มท.แจ้งทุกจังหวัด-อำเภอทั่วประเทศ เฝ้าระวังการแพร่ระบาดยาเสพติด “เคนมผง”
วันนี้ (19 ม.ค. 64) นายสมคิด จันทมฤก รองปลัดกระทรวงมหาดไทยในฐานะโฆษกกระทรวงมหาดไทย เปิดเผยว่า ด้วยปรากฏข่าวสารการแพร่ระบาดของยาเสพติด“เคนมผง” ซึ่งมีส่วนผสมของคีตามีนและสารเสพติดชนิดต่าง ๆ เช่น ไดอาซีแพม (Diazepam) ไอซ์ เฮโรอีน ยาอีโคเคน เป็นต้น ทำให้ออกฤทธิ์รุนแรงเป็นอันตรายอย่างร้ายแรงต่อร่างกายผู้เสพและเพิ่มความเสี่ยงในการเสียชีวิต ซึ่งในเบื้องต้นพบการแพร่ระบาดของเคนมผงในพื้นที่กรุงเทพมหานคร เพื่อเป็นการเฝ้าระวังและป้องกันปราบปรามการแพร่ระบาดของยาเสพติดชนิดดังกล่าว กระทรวงมหาดไทยโดยศูนย์อำนวยการป้องกันและปราบปรามยาเสพติดกระทรวงมหาดไทย (ศอ.ปส.มท.) ได้แจ้งให้ศูนย์อำนวยการป้องกันและปราบปรามยาเสพติดจังหวัดและศูนย์ปฏิบัติการป้องกันและปราบปรามยาเสพติดอำเภอทั่วประเทศ กำชับเจ้าหน้าที่ผู้ปฏิบัติงานติดตามข่าวสารและเฝ้าระวังการแพร่ระบาดของเคนมผงอย่างใกล้ชิด
นายสมคิด จันทมฤก กล่าวเพิ่มเติมว่า กระทรวงมหาดไทยให้ความสำคัญและบูรณาการขับเคลื่อนการดำเนินงานป้องกันและปราบปรามยาเสพติดอย่างเข้มข้นต่อเนื่องในทุกพื้นที่ ทั้งนี้ หากพี่น้องประชาชนมีเบาะแสเกี่ยวกับเคนมผงและยาเสพติดอื่นในพื้นที่ สามารถแจ้งสายด่วนศูนย์ดำรงธรรม โทร. 1567 หรือสายด่วน ป.ป.ส. 1386 ตลอด 24 ชั่วโมง

ที่มา : https://www.thaigov.go.th/news/contents/details/38425