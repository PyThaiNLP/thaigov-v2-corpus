รัฐบาลไทย-ข่าวทำเนียบรัฐบาล-สธ.เผยผู้ติดเชื้อโควิด 19 ที่มารับบริการในโรงพยาบาลเริ่มลดลง พบมากจากการค้นหาเชิงรุก


วันอังคารที่ 19 มกราคม 2564
สธ.เผยผู้ติดเชื้อโควิด 19 ที่มารับบริการในโรงพยาบาลเริ่มลดลง พบมากจากการค้นหาเชิงรุก
กระทรวงสาธารณสุข เผยสถานการณ์โรคโควิด 19 ผู้ติดเชื้อที่มารับบริการในโรงพยาบาลเริ่มคงตัว แต่ยังพบจำนวนมากจากการคัดกรองเชิงรุก ให้ทุกจังหวัดเร่งค้นหาเชิงรุกในสถานประกอบการและชุมชนที่มีแรงงานต่างด้าว แนะสถานประกอบการใช้แนวทางป้องกันโรคในที่ทำงานตรง
กระทรวงสาธารณสุข เผยสถานการณ์โรคโควิด 19 ผู้ติดเชื้อที่มารับบริการในโรงพยาบาลเริ่มคงตัว แต่ยังพบจำนวนมากจากการคัดกรองเชิงรุก ให้ทุกจังหวัดเร่งค้นหาเชิงรุกในสถานประกอบการและชุมชนที่มีแรงงานต่างด้าว แนะสถานประกอบการใช้แนวทางป้องกันโรคในที่ทำงานตรงกับระดับความเสี่ยงเพื่อป้องกันการแพร่ระบาดโรค
บ่ายวันนี้ (19 มกราคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นพ.เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ในประเทศไทย ว่า วันนี้มีผู้ติดเชื้อรายใหม่ 171 ราย การระบาดระลอกใหม่ตั้งแต่กลางเดือนธันวาคม 2563 มีผู้ติดเชื้อสะสม 8,357 ราย หายป่วย 5,416 ราย เสียชีวิตสะสม 10 ราย อัตราการเสียชีวิต 0.12% ภาพรวมตัวเลขสะสมเพิ่มขึ้นในระดับคงตัว สัปดาห์นี้ยังพบการติดเชื้อใน 17 จังหวัด หากแนวโน้มลดลงเรื่อยๆอาจมีการผ่อนปรนมาตรการให้ประชาชนดำรงชีวิตใกล้เคียงปกติ แต่ยังคงมาตรการสวมหน้ากาก ล้างมือ เว้นระยะห่าง เพื่อป้องกันโรค
นพ.เฉวตสรรกล่าวต่อว่า สถานการณ์ใน จ.สมุทรสาคร แม้ตัวเลขผู้ติดเชื้อลดลงมา 2 วัน อยู่ในหลักร้อยราย ยังคงเข้มการตรวจเชิงรุกในโรงงานต่างๆ ต่อเนื่อง สำหรับกรุงเทพมหานครแนวโน้มผู้ติดเชื้อรายใหม่ลดลงเช่นกัน ถือเป็นสัญญาณที่ดี ยังคงต้องเฝ้าระวังพื้นที่เสี่ยง และคัดกรองเชิงรุก โดยพื้นที่ที่รายงานผู้ติดเชื้อสะสมสูงสุด 5 อันดับ คือ เขตบางขุนเทียน 106 ราย  เขตบางแค 27 ราย เขตบางพลัด 27 ราย  เขตจอมทอง 25 ราย และเขตธนบุรี 21 ราย ส่วนเขตที่ยังไม่มีรายงานผู้ป่วยยืนยันมี 2 เขต คือ เขตสัมพันธวงศ์ และเขตสะพานสูง
สำหรับสถานการณ์ของผู้ติดเชื้อที่มารับบริการในโรงพยาบาลภาพรวมยังคงตัว มีแนวโน้มลดลง โดยวันนี้พบ 33 ราย ยังพบผู้ติดเชื้อจำนวนมากจากการคัดกรองเชิงรุก ส่วนใหญ่มาจาก จ.สมุทรสาคร ต้องเข้มข้นมาตรการป้องกันโรคในองค์กรและคัดแยกผู้ติดเชื้อจากที่พัก การเฝ้าระวังการลักลอบข้ามแดนไทย-มาเลเซีย เพิ่มการรองรับคนไทยกลับประเทศ รวมทั้งให้ทุกจังหวัดเร่งค้นหาเชิงรุกในสถานประกอบการและชุมชนที่มีแรงงานต่างด้าว พร้อมจัดให้มีมาตรการรองรับการกักตัวผู้ติดเชื้อไม่มีอาการและผู้สัมผัสเสี่ยงสูง  ส่วนจังหวัดที่ยังพบผู้ติดเชื้อในระบบบริการและพื้นที่ควบคุมสูงสุดต้องยกระดับการค้นหาเชิงรุกในชุมชน และเข้มงวดในการกำกับติดตามการกักตัวของผู้สัมผัสเสี่ยงสูงต่อเนื่อง
ทั้งนี้ กองโรคจากการประกอบอาชีพและสิ่งแวดล้อม ได้จัดทำแนวทางสำหรับมาตรการเฝ้าระวัง ป้องกันสถานที่ทำงานต้านโควิด ในฐานชีวิตใหม่ : New Normal โดยสถานประกอบการสามารถนำไปประโยชน์ ในเรื่องของการประเมินความเสี่ยง สามารถดาวน์โหลดเอกสารได้ที่ http://envocc.ddc.moph.go.th/contents/view/959  ขณะนี้มีหน่วยงานขนาดใหญ่ ขนาดกลาง และขนาดเล็กนำไปปฏิบัติ ทำให้การเว้นระยะห่างในที่ทำงานได้มาตรฐาน สามารถจัดการป้องกันควบคุมโรคได้ตรงกับระดับความเสี่ยงและป้องกันการแพร่ระบาดได้
*********************************** 19 มกราคม 2564

ที่มา : https://www.thaigov.go.th/news/contents/details/38441