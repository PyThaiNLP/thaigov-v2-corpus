รัฐบาลไทย-ข่าวทำเนียบรัฐบาล-รมว.สุชาติ มอบ เลขาฯ ติดตาม Job expo ปลื้ม!! ยอดบรรจุงานกระเตื้องขึ้นต่อเนื่อง มั่นใจ นโยบายจ้างงานเชิงรุกช่วยเศรษฐกิจฟื้นตัวจากโควิดโดยเร็ว


วันอังคารที่ 19 มกราคม 2564
รมว.สุชาติ มอบ เลขาฯ ติดตาม Job expo ปลื้ม!! ยอดบรรจุงานกระเตื้องขึ้นต่อเนื่อง มั่นใจ นโยบายจ้างงานเชิงรุกช่วยเศรษฐกิจฟื้นตัวจากโควิดโดยเร็ว
รัฐมนตรีว่าการกระทรวงแรงงาน มอบหมาย เลขานุการรัฐมนตรีว่าการกระทรวงแรงงาน ประชุมทางไกลผ่านระบบคอนเฟอเรนซ์เพื่อติดตามความคืบหน้าผลการบรรจุงาน Job expo Thailand 2020 ปลื้ม!! ยอดบรรจุงานเพิ่มขึ้นอย่างต่อเนื่อง มั่นใจ นโยบายจ้างงานเชิงรุกจะช่วยเหลือ
เมื่อวันที่ 19 มกราคม 2564 เวลา 13.30 น. นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน เป็นประธานการประชุมผ่านระบบทางไกล (Video Conference) ติดตามความคืบหน้าผลการบรรจุงาน Job Expo Thailand 2020 ณ ห้องประชุมตรีเทพ 2 ชั้น 14 กรมการจัดหางาน โดยมี นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ร่วมเป็นประธานการประชุม พร้อมผู้บริหารระดับสูงกระทรวงแรงงาน เข้าร่วมประชุมด้วย โดยนายสุเทพกล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ให้ความสำคัญกับปัญหาการว่างงานเป็นอย่างยิ่ง โดยเฉพาะในช่วงสถานการณ์การแพร่ระบาดของโรคโควิด-19 ทำให้มีผู้ได้รับผลกระทบเป็นจำนวนมาก ซึ่งภายหลังจากการที่คณะรัฐมนตรี (ครม.) ได้อนุมัติเห็นชอบการปรับแก้คุณสมบัติและเงื่อนไขการเข้าร่วมโครงการส่งเสริมการจ้างงานใหม่สำหรับผู้จบการศึกษาใหม่ โดยภาครัฐและเอกชน (Co – payment) เพื่อให้นักศึกษาจบใหม่มีโอกาสได้งานทำ และนายจ้าง/สถานประกอบการเกิดสภาพคล่องในการดำเนินธุรกิจ รวมทั้งได้รับประโยชน์สูงสุด เสมอภาคกัน และเกิดการบรรจุงานโดยเร็วที่สุด ทั้งนี้จากข้อมูลกรมการจัดหางาน ณ วันที่ 18 ม.ค.64 พบว่า สามารถบรรจุงานในภาพรวมได้แล้วจำนวน 857,888 คน จากเป้าหมาย 1 ล้านคน ก่อให้เกิดรายได้มีเงินหมุนเวียนในระบบเศรษฐกิจกว่า 28,000 ล้านบาท ซึ่งหากคำนวณตามหลักเศรษฐศาสตร์เม็ดเงินนี้จะสามารถหมุนเวียนในระบบเศรษฐกิจประมาณ 5 รอบ คิดเป็นเม็ดเงินสูงถึง 141,009,721,350 บาท
นายสุเทพ ยังกล่าวเพิ่มเติมว่า ท่านสุชาติ ชมกลิ่น ท่านรัฐมนตรีว่าการกระทรวงแรงงาน ได้เล็งเห็นว่าในปี 2564 จะต้องกำหนดนโยบายแบบเชิงรุก ได้แก่ ประการแรก ต้องรักษาการจ้างงานในอุตสาหกรรมที่ยังสร้างรายได้ให้กับประเทศเพื่อพยุงสภาพเศรษฐกิจของประเทศให้เดินต่อไปได้ จึงเน้นไปที่อุตสาหกรรมการผลิตสินค้าส่งออกเพื่อไม่ให้เกิดปัญหาต้องหยุดกิจการเพราะการติดเชื้อโควิด -19 ของแรงงานในสายการผลิต เป็นที่มาของการออกนโยบายตรวจเชื้อโควิด-19 เชิงรุกในสถานประกอบการ โดยมุ่งเป้าไปที่จังหวัดสมุทรสาคร เนื่องจากมีโรงงานอุตสาหกรรมส่งออกเป็นจำนวนมาก เพื่อให้โรงงานเหล่านี้สามารถเดินหน้าผลิตสินค้าได้ และเป็นที่เชื่อมั่นต่อลูกค้าชาวต่างประเทศว่า สินค้าที่ส่งออกไปมาจากโรงงานที่แรงงานปลอดเชื้อโควิด 100 เปอร์เซนต์ ประการที่สอง มุ่งหารายได้เข้าประเทศโดยการหาตลาดแรงงานในต่างประเทศเพิ่ม เพราะแรงงานไทยเราเป็นที่ยอมรับและต้องการของต่างประเทศ เนื่องจากมีความเชื่อมั่นในระบบสาธารณสุขไทยที่สามารถควบคุมและป้องกันโควิด-19 ได้เป็นอย่างดี ซึ่งที่ผ่านมาเราส่งออกแรงงานไทยมาอย่างต่อเนื่องทั้งประเทศอิสราเอล สวีเดน ไต้หวัน ญี่ปุ่น เป็นต้น ซึ่งสร้างเม็ดเงินเข้าประเทศมหาศาลเป็นแสนล้านบาทต่อปี และประการสุดท้าย ส่งเสริมการจ้างงานในประเทศอย่างต่อเนื่องส่งเสริมการจ้างงานในประเทศอย่างต่อเนื่องโดยจะจัดงาน Job Expo Thailand ปีละหนึ่งครั้ง เพื่อให้ภาคแรงงานมีงานทำอย่างยั่งยืนและมีคุณภาพชีวิตที่ดีต่อไป

ที่มา : https://www.thaigov.go.th/news/contents/details/38442