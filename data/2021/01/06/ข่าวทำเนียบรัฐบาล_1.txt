รัฐบาลไทย-ข่าวทำเนียบรัฐบาล-นายกรัฐมนตรีตั้งคณะกรรมการตรวจสอบ ดำเนินคดีบ่อนการพนันและกิจกรรมผิดกฎหมายทุกประเภท  พร้อมยืนยันไม่ล็อกดาวน์ 5 จังหวัด  


วันอังคารที่ 5 มกราคม 2564
พิมพ์
นายกรัฐมนตรีตั้งคณะกรรมการตรวจสอบ ดำเนินคดีบ่อนการพนันและกิจกรรมผิดกฎหมายทุกประเภท  พร้อมยืนยันไม่ล็อกดาวน์ 5 จังหวัด
นายกรัฐมนตรีตั้งคณะกรรมการตรวจสอบ ดำเนินคดีบ่อนการพนันและกิจกรรมผิดกฎหมายทุกประเภท  พร้อมยืนยันไม่ล็อกดาวน์ 5 จังหวัด
วันนี้ (5 ม.ค. 64) เวลา 12.00 น. ณ โถงตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยการประชุมคณะรัฐมนตรีวันนี้ เป็นการประชุมในระบบ Video Conference เพื่อป้องกันการแพร่ระบาดของเชื้อไวรัสโควิด-19 ตามมาตรการสาธารณสุข  นายกรัฐมนตรีเตือนให้ทุกคนตระหนักถึงการเว้นระยะห่าง การสวมใส่หน้ากากอนามัยเมื่ออยู่ในพื้นที่ที่มีคนหมู่มาก
นายกรัฐมนตรียังกล่าวถึงการขจัดกระบวนการผิดกฎหมาย โดยเฉพาะบ่อนการพนันต่าง ๆ ทั้งบ่อนขนาดใหญ่ บ่อนวิ่ง สั่งการให้หน่วยงานฝ่ายความมั่นคง เจ้าหน้าที่ตำรวจ สอบสวนถึงผู้ให้การสนับสนุนเป็นนายทุนเบื้องหลัง ผู้ที่อำนวยความสะดวก และผู้ที่ละเว้น ปล่อยปะละเลยการกระทำความผิด ด้วยให้มีคณะกรรมการ ประกอบด้วย สำนักงานตำรวจแห่งชาติ กรมสอบสวนคดีพิเศษ (DSI) สำนักงานป้องกันและปราบปรามการฟอกเงิน สำนักงานคณะกรรมการป้องกันและปราบปรามการทุจริตในภาครัฐ ตรวจสอบขบวนการดังกล่าว เพื่อดำเนินคดีกับผู้กระทำความผิดตามมาตรการทางกฎหมายทุกฉบับที่มีอยู่  พร้อมทั้งมอบหมายให้ด่านตรวจคนเข้าเมืองตามแนวชายแดนต่าง ๆ เข้มงวดตรวจสอบ ระวังบุคคลที่เดินทางออกไปเล่นการพนันในบ่อนประเทศเพื่อนบ้านด้วย
นายกรัฐมนตรียังยืนยันมาตรการต่าง ๆ จาก ศบค. นั้น ได้ผ่านการปรึกษาร่วมกับทุกหน่วยงาน ทุกกระทรวงที่เกี่ยวข้อง พร้อมรับฟังข้อเสนอจากฝ่ายเศรษฐกิจด้วยเช่นกัน อาทิ สมาคมหอการค้าแห่งประเทศไทย สภาอุตสาหกรรมแห่งประเทศไทย สมาคมภัตตาคารไทย สมาคมโรงแรมไทย เพื่อประมวลข้อมูลจากทุกหน่วยงาน เพื่อหามาตรการและแนวทางปฏิบัติที่เหมาะสมเพื่อดำเนินการทั้งป้องกันการแพร่ระบาดและลดผลกระทบทางเศรษฐกิจ เพราะรัฐบาลต้องดูแลคนหมู่มาก
นายกรัฐมนตรียังชี้แจงเพิ่มเติมว่า ขณะนี้ได้มีการแบ่งพื้นที่ควบคุม แต่ทุกพื้นที่ต้องยึดหลักสาธารณสุข เว้นระยะห่าง หมั่นล้างมือ สวมหน้ากากอนามัย ตรวจอุณหภูมิร่างกาย ใช้แอปพลิเคชันไทยชนะเมื่อเข้าใช้ สถานประกอบการต่าง ๆ ขณะที่แอปพลิเคชันหมอชนะนั้นเพื่อควบคุมดูแล ติดตามการเดินทาง ซึ่งยังมีรายละเอียดแต่ละพื้นที่ที่ผู้ว่าราชการจังหวัดมีอำนาจ ที่สำคัญที่สุดคือทุกคนต้องระมัดระวังตัวเอง สังเกตอาการหลังจากเดินทางไปยังพื้นที่ควบคุมสูงสุด และต้องปฏิบัติตามมาตรการในพื้นที่ต่าง ๆ ด้วย
นายกรัฐมนตรีย้ำถึงมาตรการสำหรับพื้นที่ควบคุมสูงสุด 28 จังหวัด ที่ต้องปฏิบัติ อาทิ การงดใช้อาคารเรียน และให้เรียนออนไลน์ สำหรับโรงเรียนที่ไม่สามารถจัดการเรียนการสอนแบบออนไลน์ได้มอบหมายให้กระทรวงศึกษาธารและกระทรวงสาธารณสุขจัดหามาตรการเพิ่มเติม การห้ามจัดกิจกรรมที่มีความเสี่ยงต่อการแพร่ระบาดของโรค เว้นแต่ได้รับอนุญาตโดยการตรวจสอบจากเจ้าหน้าที่ มีมาตรการป้องกัน การปิดสถานบริการลักษณะผับ/บาร์/คาราโอเกะ การอนุญาตให้สามารถนั่งรับประทานอาหารที่ร้านได้เวลา 06.00 – 21.00 น. หลังจากนั้นจะต้องซื้อกลับไปทานที่บ้าน ห้างสรรพสินค้า/ศูนย์จัดแสดงสินค้าสามารถเปิดให้บริการได้แต่ต้องมีมาตรการป้องที่เคร่งครัด ทั้งนี้ เพื่อไม่ให้เกิดผลกระทบต่อเศรษฐกิจ ขอให้งดหรือชะลอการเดินทางข้ามจังหวัด เว้นแต่มีเหตุจำเป็นโดยต้องแสดงเหตุผลและหลักฐานแก่เจ้าหน้าที่ตามด่านตรวจระหว่างทางและในพื้นที่แต่ละจังหวัด ลงทะเบียนแอปพลิเคชันไทยชนะอยู่เสมอ รวมถึงการงดดื่มสุรา เพราะเป็นอาจทำให้บาดเจ็บสูญเสียจากการใช้ยานพาหนะ  จากสถิติในช่วงเทศกาลปีนี้ที่กลับเพิ่มสูงขึ้น โดยการสูญเสียส่วนใหญ่อยู่ในพื้นที่ถนนสายรอง ได้กำชับเจ้าหน้าที่ตั้งด่านตรวจตามจุดต่าง ๆ ให้มากขึ้น รวมทั้งมอบอำนาจให้ผู้ว่าราชการจังหวัดสามารถพิจารณาปิดการสถานที่บริการเพิ่มเติมได้ตามสถานการณ์แต่ต้องคำนึงไม่ให้มีผลกระทบต่อเศรษฐกิจด้วย
ในตอนท้าย นายกรัฐมนตรียืนยันไม่มีการล็อกดาวน์ 5 จังหวัด ได้แก่ สมุทรสาคร ชลบุรี ระยอง จันทบุรี และตราด นั้น เน้นใช้มาตรการพื้นที่ที่เข้มงวดแทน
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38094