รัฐบาลไทย-ข่าวทำเนียบรัฐบาล-จับกัง1′ แจงชัด ‘หมอบูรณ์’ กรณีขอเงินชราภาพ คืน ยัน สปส.กำลังดำเนินการตามกรอบ กม.รู้ทุกเรื่อง เพราะเป็นคณะอนุ ด้วย วอนช่วยสื่อสารเรื่องจริง คนในกลุ่ม


วันเสาร์ที่ 23 มกราคม 2564
จับกัง1′ แจงชัด ‘หมอบูรณ์’ กรณีขอเงินชราภาพ คืน ยัน สปส.กำลังดำเนินการตามกรอบ กม.รู้ทุกเรื่อง เพราะเป็นคณะอนุ ด้วย วอนช่วยสื่อสารเรื่องจริง คนในกลุ่ม
รัฐมนตรีว่าการกระทรวงแรงงาน เผย กรณี ‘หมอบูรณ์’ แกนนำกลุ่มขอคืนไม่ได้ขอทาน เรียกร้องให้คืนเงินสมทบชราภาพเพื่อบรรเทาผลกระทบจากโควิด-19 ยืนยัน ‘หมอบูรณ์’ นั้น มีชื่อร่วมเป็นอนุกรรมการฯ วอนขอให้ช่วยสื่อสารให้คนในกลุ่มให้เข้าใจความคืบหน้าในข้อมูล
เมื่อวันที่ 22 มกราคม 2564 ที่ห้องประชุมกลุ่มงานคณะกรรมการแรงงานสัมพันธ์ ชั้นล่าง อาคารกระทรวงแรงงาน นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ น.สพ.บูรณ์ อารยพล แกนนำกลุ่มขอคืนไม่ได้ขอทาน นำตัวแทนกลุ่มเข้าพบ ยื่นข้อเรียกร้องให้คืนเงินสมทบชราภาพเพื่อบรรเทาความเดือดร้อนของผู้ประกันตนจากผลกระทบโควิด-19 ว่า ก่อนหน้านี้กลุ่มผู้ใช้แรงงานและผู้ประกันตน ได้ยื่นข้อเรียกร้องต่อนายกรัฐมนตรี เพื่อขอให้พิจารณาแก้ไขเพิ่มเติมพระราชบัญญัติประกันสังคม พ.ศ. 2533 ให้สามารถนำเงินกองทุนประกันสังคมออกมาใช้ได้บางส่วน ในเรื่องนี้ ผมจะขอกล่าวว่า ในเรื่องที่จะนำเงินชราภาพออกมาช่วยเหลือ ผู้ประกันตนบางส่วนก่อนนั้น นโยบายรัฐบาล โดย ท่าน พลเอก ประยุทธ์ จันทร์โอชา ได้สั่งการกำชับมาที่ผมตั้งแต่รับตำแหน่งแรกๆแล้ว และผมในฐานะรัฐมนตรีว่าการกระทรวงแรงงาน ก็ไม่ได้นิ่งนอนใจ ได้มีการสั่งการให้ สำนักงานประกันสังคม รีบไปดำเนินการพิจารณาศึกษาแนวทางการแก้ไขปัญหาที่เกิดจากข้อเรียกร้องกรณีผู้ประกันตนเรียกร้องให้สามารถนำเงินกองทุนประกันสังคม (กองทุนชราภาพ) ออกมาใช้บางส่วน และเพื่อให้เป็นไปตามนโยบายรัฐบาล การแก้ไขปัญหาตามข้อเรียกร้องของกลุ่มผู้ประกันตนดังกล่าวข้างต้น ความคืบหน้าล่าสุดขณะนี้ สำนักงานประกันสังคมได้ดำเนินการตามอำนาจหน้าที่เป็นเรื่องเร่งด่วนทันที เพื่อหาแนวทางดำเนินการตามนโยบายรัฐบาล เพื่อแก้ไขปัญหาความเดือดร้อนของผู้ประกันตน โดยคณะกรรมการประกันสังคมได้แต่งตั้งคณะอนุกรรมการศึกษาข้อเรียกร้องของกลุ่มแรงงานในการขอใช้เงินกองทุนประกันสังคมกรณีชราภาพก่อนกำหนด (เฉพาะกิจ) โดยแต่งตั้งให้ น.สพ.บูรณ์ อารยพล หรือ ‘หมอบูรณ์’ ร่วมเป็นอนุกรรมการด้วย และมีการประชุมติดตามรายงานความคืบหน้าการดำเนินการตามขั้นตอนของกรอบกฎหมายมาโดยตลอด ทั้งนี้ที่ผ่านมามีการประชุมหลายครั้งและได้พิจารณาศึกษาแนวทางการช่วยเหลือใน 2 ระยะ ได้แก่ ระยะสั้น จะส่งเรื่องให้สำนักงานคณะกรรมการกฤษฎีกาตีความ ส่วนในระยะยาว สำนักงานประกันสังคมจะต้องดำเนินการแก้ไขกฎหมายที่เกี่ยวข้องเพื่อให้สามารถนำเงินกองทุนชราภาพของผู้ประกันตนมาใช้บางส่วนก่อนกำหนดได้ ภายใต้กรอบขั้นตอนของกฎหมาย ทั้งในขั้นตอนของสำนักงานประกันสังคม ขั้นตอนของกระทรวงแรงงาน และขั้นตอนของคณะรัฐมนตรีและรัฐสภา ซึ่งแต่ละขั้นตอนมีระยะเวลาที่ชัดเจน
นายสุชาติ กล่าวต่อว่า ความคืบหน้าขณะนี้สำนักงานประกันสังคมได้ประชุมคณะทำงานดำเนินการจัดให้มีการรับฟังความคิดเห็นแนวทางในการขอใช้เงินกองทุนประกันสังคมกรณีชราภาพก่อนกำหนด ครั้งที่ 1/2564 เมื่อวันที่  7 มกราคม 2564 ที่ผ่านมา และจะดำเนินการรับฟังความคิดเห็นในเรื่องดังกล่าวในเดือนกุมภาพันธ์ที่จะถึงนี้ต่อไป
“ท่านนายกรัฐมนตรี พล.อ.ประยุทธ์ จันทร์โอชา และท่านรองนายกรัฐมนตรี พล.อ.ประวิตร วงษ์สุวรรณ ได้มีความห่วงใยพี่น้องผู้ใช้แรงงานทุกคนทุกกลุ่มที่ได้รับความเดือดร้อน โดยท่านได้กำชับให้ผมในฐานะรัฐมนตรีว่าการกระทรวงแรงงาน ลงมาติดตามปัญหาด้วยตนเอง เพื่อดูแลพี่น้องแรงงานให้เหมือนคนครอบครัว การที่หมอบูรณ์ แกนนำกลุ่มขอคืนไม่ได้ขอทาน ยื่นข้อเรียกร้องให้คืนเงินสมทบชราภาพเพื่อนำเงินบางส่วนมาใช้นั้น ยืนยัน ว่า ได้ติดตามเร่งรัดการดำเนินงานของสำนักงานประกันสังคมมาอย่างใกล้ชิด แต่ไม่เข้าใจว่า’หมอบูรณ์’ ซึ่งก็ร่วมเป็นอนุกรรมการศึกษาข้อเรียกร้องของกลุ่มแรงงานในการขอใช้เงินกองทุนประกันสังคมกรณีชราภาพก่อนกำหนด (เฉพาะกิจ) ด้วย เข้าร่วมประชุมทุกครั้ง รู้ขั้นตอนการดำเนินงานทุกอย่างแต่ทำไมไม่สื่อสารกับเพื่อนสมาชิก กลับเป็นแกนนำ นำเพื่อนสมาชิกไปเที่ยวเรียกร้องตามที่ต่างๆ จึงขอให้หมอบูรณ์ช่วยนำความคืบหน้าจากที่ประชุมที่ตนเป็นคณะทำงานอยู่ไปสื่อสารให้เพื่อนในกลุ่มได้รับรู้ถึงขั้นตอนการดำเนินการของสำนักงานประกันสังคมภายใต้กฎหมายซึ่งมีกรอบของระยะเวลาที่ชัดเจนอยู่แล้ว” นายสุชาติ กล่าวในท้ายสุด

ที่มา : https://www.thaigov.go.th/news/contents/details/38545