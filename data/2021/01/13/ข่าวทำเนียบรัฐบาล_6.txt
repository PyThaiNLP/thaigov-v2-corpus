รัฐบาลไทย-ข่าวทำเนียบรัฐบาล-นายกฯ ลั่น ปราบบ่อน สิ่งผิดกฎหมายแหล่งแพร่โควิด-19 ขอประชาชนแจ้งเบาะแส


วันอังคารที่ 12 มกราคม 2564
พิมพ์
นายกฯ ลั่น ปราบบ่อน สิ่งผิดกฎหมายแหล่งแพร่โควิด-19 ขอประชาชนแจ้งเบาะแส
นายกฯ ลั่น ปราบบ่อน สิ่งผิดกฎหมายแหล่งแพร่โควิด-19 ขอประชาชนแจ้งเบาะแส
วันนี้ 12 มกราคม 2564 นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า โดยที่ปรากฎว่า การระบาดของโรคโควิด-19 ระลอกใหม่ ส่วนใหญ่เกิดการแพร่เชื้อจากแหล่งผิดกฎหมาย เช่น บ่อน แรงงานเข้าเมืองผิดกฎหมาย และการลักลอบค้าประเวณี นายกรัฐมนตรีมีบัญชาให้ปราบปรามการกระทำผิดกฎหมายอย่างจริงจัง และต่อเนื่อง สั่งการให้ทุกส่วนราชการ ได้แก่ กระทรวงมหาดไทย สำนักงานตำรวจแห่งชาติ และกองบัญชาการทหารสูงสุด ร่วมสนธิกำลังกันอย่างเข้มข้น เพื่อปราบปรามการกระทำผิดกฎหมาย
โฆษกรัฐบาลระบุว่า นายกรัฐมนตรีให้ความสำคัญกับบทบาทของภาคประชาชน ที่สามารถร่วมเป็นกำลังสำคัญปราบปรามสิ่งผิดกฎหมายที่บั่นทอนความมั่นคงของชาติได้ ด้วยการแจ้งเบาะแสมาที่นายกรัฐมนตรีโดยตรงผ่านช่องทางที่หลากหลาย ดังนี้
1. สายด่วน 1111
2. ตู้ปณ. 1111 ปณ. ทำเนียบรัฐบาล
3. เว็บไซต์ www.1111.go.th
4. แอปพลิเคชัน PSC 1111 (Mobile App PSC 1111)
5. จุดบริการประชาชน 1111 ทำเนียบรัฐบาล
โฆษกรัฐบาลยังระบุเพิ่มเติมว่า นายกรัฐมนตรียืนยันว่าผู้ที่แจ้งเบาะแส จะได้รับความคุ้มครองและรักษาเป็นความลับราชการ ทั้งนี้ รัฐบาลให้ความสำคัญกับการปราบปรามการกระทำผิดกฎหมาย ไม่เคยนิ่งนอนใจแม้ไม่ใช่ช่วงเวลาที่มีการแพร่ระบาดของโควิด-19 แต่ขณะนี้เพิ่มความเข้มข้นขึ้นเพื่อควบคุมการแพร่ระบาดของโรคโควิด-19 ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) จึงได้ออกข้อกำหนดตามความในมาตรา 9 แห่งพระราชกำหนดการบริหารสถานการณ์ฉุกเฉิน พ.ศ. 2548 (ฉบับที่ 17) ทั้งนี้ ขอขอบคุณประชาชนทุกคนที่ร่วมมือกับรัฐบาลในการหยุดยั้งโควิด-19 และร่วมเป็นหูเป็นตา สอดส่องดูแลความเรียบร้อย ปราบปรามสิ่งผิดกฎหมายไปพร้อมกัน

ที่มา : https://www.thaigov.go.th/news/contents/details/38252