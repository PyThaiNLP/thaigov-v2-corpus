รัฐบาลไทย-ข่าวทำเนียบรัฐบาล-กระทรวงพาณิชย์ เตรียมจัดกิจกรรม บรรเทาความเดือดร้อนของประชาชนหลังสถานการณ์การระบาดของไวรัสโควิด-19


วันอังคารที่ 12 มกราคม 2564
พิมพ์
กระทรวงพาณิชย์ เตรียมจัดกิจกรรม บรรเทาความเดือดร้อนของประชาชนหลังสถานการณ์การระบาดของไวรัสโควิด-19
กระทรวงพาณิชย์ เตรียมจัดกิจกรรม บรรเทาความเดือดร้อนของประชาชนหลังสถานการณ์การระบาดของไวรัสโควิด-19
วันจันทร์ที่ 11 มกราคม พ.ศ. 2564  นายวัฒนศักย์ เสือเอี่ยม อธิบดีกรมการค้าภายใน กระทรวงพาณิชย์  เผยกระทรวงพาณิชย์ได้ดำเนินการมาตรการต่างๆ เพื่อบรรเทาความเดือดร้อนของประชาชนมาอย่างต่อเนื่อง โดยเฉพาะการช่วยเหลือลดภาระค่าครองชีพประชาชน ซึ่งกรมการค้าภายในได้มีมาตรการในการดำเนินโครงการ/กิจกรรม หลังสถานการณ์การระบาดของไวรัสโควิด-19 โดยจะมีกิจกรรมจัดงานจำหน่ายสินค้าอุปโภคบริโภคที่จำเป็นต่อการครองชีพในราคาที่ถูกกว่าท้องตลาด    ร้อยละ 20-40 และเพิ่มช่องทางการจำหน่ายสินค้าให้กับเกษตรกร และผู้ประกอบการรายย่อย กระตุ้นให้เกิดการจ้างงานสร้างรายได้ให้เกิดการหมุนเวียนในระบบเศรษฐกิจเพิ่มมากขึ้น ได้แก่  โครงการ “พาณิชย์ลดกระหน่ำ ข้ามปี ! New Year Grand Sale 2021” ระหว่างวันที่ 16 ธันวาคม 2563 – 31 มกราคม 2564 โดยกระทรวงพาณิชย์ร่วมกับภาคเอกชน 73 ราย ประกอบด้วย ห้างค้าปลีก-ค้าส่ง 17 ราย ผู้ผลิตและจำหน่าย 44 ราย ผู้ประกอบการธุรกิจขนส่ง 3 ราย กลุ่มโรงพยาบาล 2 ราย สายการบิน 3 สาย และกลุ่มแพลตฟอร์ม 4 แพลตฟอร์ม ลดราคาจำหน่ายสินค้าอุปโภคบริโภคกว่า 22,000 รายการ รวมถึงสินค้านมผงได้เข้าร่วมโครงการนี้ด้วย โดยสินค้าที่ร่วมรายการลดราคาสูงสุดร้อยละ 87 เพื่อช่วยบรรเทาภาระค่าครองชีพให้กับประชาชน ซึ่งคาดว่าจะช่วยลดภาระค่าครองชีพให้กับประชาชนไม่ต่ำกว่า 1,000 ล้านบาท
โครงการ “ธงฟ้าราคาประหยัด พัฒนาเศรษฐกิจท้องถิ่น” จำหน่ายสินค้าในราคาประหยัด ซึ่งปัจจุบันมีร้านค้าสมัครเข้าร่วมโครงการทั่วประเทศ จำนวน 131,876 ร้านค้า (ณ วันที่ 30 ธันวาคม 2563) และมีบริษัทผู้ผลิตที่ร่วมโครงการมากกว่า 100 ราย มีสินค้าที่เข้าร่วมโครงการประมาณ 140 สินค้าจำนวน 1,031 รายการ   รวมทั้งจัดจำหน่ายสินค้าเพื่อลดภาระค่าครองชีพให้กับประชาชนเพิ่มเติมในพื้นที่ชุมชนต่างๆ ทั้งในกรุงเทพ ปริมณฑล และทั่วประเทศ ภายใต้โครงการธงฟ้าราคาประหยัดลดค่าครองชีพประชาชน โดยแบ่งเป็น  จัดงานจำหน่ายสินค้าในระดับภาค 16 ครั้ง  จัดงานจำหน่ายสินค้าในระดับเขตในกทม. และเคหะชุมชน 30 ครั้ง  จัดงานจำหน่ายสินค้าระดับท้องถิ่นหรือชุมชน/อำเภอ/ตำบล ร่วมกับกิจกรรมส่วนภูมิภาคในแต่ละจังหวัด 76 จังหวัด
ทั้งนี้ รัฐบาลได้มีมาตรการกระตุ้นเศรษฐกิจ โครงการ “คนละครึ่ง” ซึ่งสามารถลดภาระค่าใช้จ่ายในการครองชีพของประชาชนได้อีกช่องทางหนึ่ง ซึ่งร้านธงฟ้าก็ได้เข้าร่วมโครงการดังกล่าวเช่นกัน โดยได้รับการตอบรับจากประชาชนเป็นอย่างดียิ่ง และส่งเสริมให้ผู้ประกอบการรายเล็กมีรายได้เพิ่มขึ้น อย่างไรก็ตาม กระทรวงพาณิชย์โดย กรมการค้าภายในก็จะได้จัดให้มีกิจกรรมธงฟ้าลดภาระค่าครองชีพให้กับพี่น้องประชาชน พร้อมกันนี้ก็จะได้ประสานผู้ผลิตผู้จำหน่ายในการจัดกิจกรรมพาณิชย์ลดราคาช่วยประชาชน ภายใต้โครงการพาณิชย์ลดราคาช่วยประชาชนในล็อตถัดไป โดยมุ่งเน้นสินค้าและบริการที่จำเป็นต่อการครองชีพของผู้บริโภค รวมทั้งจะได้ขอความร่วมมือแพลตฟอร์มต่างๆ มาร่วมลดราคาให้กับพี่น้องประชาชนด้วย
...........................

ที่มา : https://www.thaigov.go.th/news/contents/details/38240