รัฐบาลไทย-ข่าวทำเนียบรัฐบาล-กรมศิลปากรซ่อมแซมปูนปั้นบริเวณปากพญานาคทางขึ้นอุโบสถวัดภูมินทร์ จังหวัดน่าน แล้วเสร็จ


วันอังคารที่ 12 มกราคม 2564
กรมศิลปากรซ่อมแซมปูนปั้นบริเวณปากพญานาคทางขึ้นอุโบสถวัดภูมินทร์ จังหวัดน่าน แล้วเสร็จ
กรมศิลปากรซ่อมแซมปูนปั้นบริเวณปากพญานาคทางขึ้นอุโบสถวัดภูมินทร์ จังหวัดน่าน แล้วเสร็จ
นายประทีป เพ็งตะโก อธิบดีกรมศิลปากร เปิดเผยว่า จากกรณีที่ปูนปั้นบริเวณปากของพญานาค
ที่อยู่บริเวณทางขึ้นอุโบสถทรงจตุรมุขด้านทิศตะวันออกของวัดภูมินทร์ จังหวัดน่าน เกิดการชำรุดและแตกหักพัง
ลงมา เมื่อวันที่ ๒๓ ธันวาคม ๒๕๖๓ ได้สั่งการให้สำนักศิลปากรที่ ๗ เชียงใหม่  ดำเนินการบูรณะซ่อมแซมปูนปั้นบริเวณปากพญานาคที่ชำรุดเสียหาย และได้รับรายงานว่า ขณะนี้ดำเนินการแล้วเสร็จ กลับมาคงความสมบูรณ์
สง่างามดังเดิมแล้ว
นอกจากนี้ ปีงบประมาณ ๒๕๖๔ กรมศิลปากรได้รับงบประมาณในการอนุรักษ์จิตรกรรมฝาผนัง
ภายในพระอุโบสถวัดภูมินทร์ ซึ่งจากการสำรวจเมื่อปี ๒๕๖๓ พบว่ามีชั้นสี ชั้นรองพื้น และชั้นปูนฉาบชำรุดหลายตำแหน่ง ซึ่งยังมีความเสี่ยงที่จะเกิดความเสียหายลุกลามมากยิ่งขึ้น  จึงจัดทำแผนการอนุรักษ์อย่างเร่งด่วน โดยกลุ่มอนุรักษ์จิตรกรรมและประติมากรรม กองโบราณคดี พื้นที่ดำเนินการ ๑๔๐ ตารางเมตร เฉพาะพื้นที่ที่มีความชำรุดสาหัส บริเวณห้องภาพระหว่างหน้าต่างและประตู ความสูง ๔ เมตร จากระดับพื้นภายในพระอุโบสถ รวมถึงภาพ
ปู่ม่านย่าม่าน ซึ่งอยู่ข้างประตูของมุขทิศตะวันตกที่มีนักท่องเที่ยวเข้าแวะชมกันเป็นจำนวนมาก โดยการดำเนินงานทั้งหมดจะอยู่ภายใต้หลักการดูแลรักษาเพื่อคงคุณค่าความเป็นของแท้ดั้งเดิมไว้ ทั้งคุณค่าด้านศิลปกรรม ประวัติศาสตร์
และโบราณคดี ตลอดจนภูมิปัญญาของบรรพบุรุษ เพื่อเป็นแหล่งเรียนรู้ศึกษาวัฒนธรรม กำหนดเริ่มดำเนินการในเดือนกุมภาพันธ์ และคาดว่าจะแล้วเสร็จในเดือนสิงหาคม ๒๕๖๔
สำหรับปูนปั้นพญานาค​ ​วัดภูมินทร์ ​มีอายุเก่าแก่ ๔๐๐ กว่าปี​ สันนิษฐาน​ว่าสร้าง​ใน​ พ.ศ. ๒๑๓๙
โดยพระเจ้าเจตบุตร​พรหม​มินทร์ มีสถาปัตยกรรม​เป็นเอกลักษณ์​เฉพาะตัว​ ตัวนาค​ หรือ​พญานาค​ขนาดใหญ่แห่แหน
พระอุโบสถ​เทินไว้​กลางลำตัว เปรียบ​เสมือน​บูชาพระพุทธ​เจ้า​ ตามปกติ​วัดทั่วไป​ นาคราวบันได​โบสถ์​วิหาร​จะมีเฉพาะ​ส่วน​หัวเลื้อย​โผล่​ออกมา​ แต่พญานาคคู่ ที่วัดภูมินทร์​ ช่าง​โบราณ​สร้าง​ให้​มีทั้ง​ส่วน​หัวและส่วน​หาง เหมือน​เลื้อย​ทะลุออกมา​จาก​วิหาร​ ลักษณะ​พิเศษ​ของพญานาคทั้งคู่​ ส่วน​หน้าและส่วนหลัง​จะมีช่องไว้ให้​เดิน​ลอด​ มี​ความ​เชื่อว่า​ผู้​ใดได้ลอดท้อง​พญานาคแล้วจะได้กลับมาเยือนจังหวัด​น่าน​อีก​ บ้างก็ว่าใครได้ลอดท้องพญา​นาค​ก็จะประสบพบ​เนื้อคู่​ หรือ​ได้ลอดตัวพญา​นาค ทั้ง​ ๔ ช่อง​แล้ว จะเป็นทางรอดไปสู่หนทางหลุด​พ้น
วัดภูมินทร์ได้รับการบูรณะครั้งใหญ่ในสมัยเจ้าอนันตวรฤทธิเดช เจ้าผู้ครองนครน่าน เมื่อ พ.ศ.
๒๔๑๐ ใช้เวลาบูรณะรวม ๗ ปี สันนิษฐานว่าการบูรณะครั้งนั้นได้ทรงมีรับสั่งให้วาดภาพจิตรกรรมฝาผนัง ภายในพระอุโบสถจตุรมุข ซึ่งรวมถึงภาพปู่ม่านย่าม่าน ที่มีชื่อเสียงของจังหวัดน่าน
--------------------------------------------------

ที่มา : https://www.thaigov.go.th/news/contents/details/38239