รัฐบาลไทย-ข่าวทำเนียบรัฐบาล-มท.1 ลงพื้นที่ให้กำลังใจผู้ประสบอุทกภัยพื้นที่จังหวัดปัตตานี 


วันอังคารที่ 12 มกราคม 2564
พิมพ์
มท.1 ลงพื้นที่ให้กำลังใจผู้ประสบอุทกภัยพื้นที่จังหวัดปัตตานี
มท.1 ลงพื้นที่ให้กำลังใจผู้ประสบอุทกภัยพื้นที่จังหวัดปัตตานี
วันนี้ (12 ม.ค.64) เวลา 14.40 น ที่บ้านคูระ หมู่ที่ 2 ต.ม่วงเตี้ย อ.แม่ลาน จ.ปัตตานี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ลงพื้นที่ตรวจเยี่ยมประชาชนผู้ประสบอุทกภัย พร้อมด้วย นายฉัตรชัย พรหมเลิศ ปลัดกระทรวงมหาดไทย พลเรือตรี สมเกียรติ ผลประยูร เลขาธิการศูนย์อำนวยการบริหารจังหวัดชายแดนภาคใต้ พลโท เกรียงไกร ศรีรักษ์ แม่ทัพภาคที่ 4 นายนิรัตน์ พงษ์สิทธิถาวร รองปลัดกระทรวงมหาดไทย นายธนาคม จงจิระ อธิบดีกรมการปกครอง นายประยูร รัตนเสนีย์ อธิบดีกรมส่งเสริมการปกครองท้องถิ่น นายนิสิต จันทร์สมวงศ์ อธิบดีกรมที่ดิน นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายพรพจน์ เพ็ญพาส อธิบดีกรมโยธาธิการและผังเมือง โดยมี นายราชิต สุดพุ่ม ผู้ว่าราชการจังหวัดปัตตานี กล่าวบรรยายสรุปและนำตรวจเยี่ยมประชาชนผู้ประสบอุทกภัย
พลเอก อนุพงษ์ เผ่าจินดา กล่าวว่า ในวันนี้ พลเอก ประยุทธ์ จันทร์โอชา นายกรัฐมนตรี ได้มอบหมายให้มาพบปะเยี่ยมเยียนพี่น้องประชาชนชาวจังหวัดปัตตานีที่กำลังประสบอุทกภัยในขณะนี้ ในปีนี้ปริมาณน้ำมีมากกว่าทุกปี ทำให้มวลน้ำเพิ่มมากขึ้น ทำให้พี่น้องประชาชนได้รับผลกระทบมากกว่าทุกปี รัฐบาลจึงได้มอบหมายกระทรวงมหาดไทยให้มาดูแล ทั้งในเรื่องการดำรงชีพในขณะเกิดสถานการณ์ขึ้น การเร่งสำรวจความเสียหายและเยียวยาฟื้นฟูหลังน้ำลด สำหรับการแก้ปัญหาระยะยาว จะมีโครงการต่าง ๆ เช่น การสร้างเขื่อนป้องกันตลิ่งไม่ให้เกิดปัญหาท่วมซ้ำซากในพื้นที่อีก ขอเป็นกำลังใจให้กับพี่น้องประชาชนทุกคน และจะได้รับข้อเสนอของทางจังหวัดและพี่น้องประชาชนไปหารือร่วมกับหน่วยงานที่เกี่ยวข้องเพื่อแก้ไขปัญหาให้เกิดความยั่งยืน เราจะเข้มแข็งไปด้วยกัน
นายราชิต สุดพุ่ม กล่าวว่า จังหวัดปัตตานี ได้เกิดสถานการณ์น้ำท่วมขัง น้ำล้นตลิ่ง รวมพื้นที่ที่ได้รับผลกระทบจากสถานการณ์ฯ ตั้งแต่ช่วงวันที่ 4 - 11 มกราคม 2564 จำนวน 8 อำเภอ 43 ตำบล 167 หมู่บ้าน 20 ชุมชน 18,337 ครัวเรือน 72,383 คน พื้นที่เกษตรได้รับความเสียหาย 2,682 ไร่ พื้นที่ประมง 26 บ่อ และปศุสัตว์ 860 ตัว โดยสถานการณ์ปัจจุบันมีฝนตกเล็กน้อยในพื้นที่ ระดับแม่น้ำสายบุรีลดระดับลง แต่ยังคงท่วมขังบางพื้นที่บริเวณที่ลุ่ม สำหรับระดับน้ำแม่น้ำปัตตานียังคงที่และล้นตลิ่งเข้าท่วมพื้นที่ลุ่ม โดยเฉพาะในเขตเทศบาลเมืองปัตตานีและตำบลรูสะมิแล ซึ่งเป็นพื้นที่ปลายน้ำก่อนออกสู่อ่าวไทย ทั้งนี้ เขื่อนบางลางได้ปิดการระบายน้ำผ่านสปิลเวย์ ทำให้มวลน้ำที่ไหลลงสู่พื้นที่จังหวัดปัตตานีลดลง สถานการณ์ดีขึ้นตามลำดับ ในหลายพื้นที่ยังคงให้ความช่วยเหลือ เฝ้าระวัง และติดตามสถานการณ์อย่างต่อเนื่อง ซึ่งจังหวัดปัตตานีได้บูรณาการร่วมกับส่วนราชการ และทุกภาคส่วน สนับสนุนเรือไฟเบอร์ เรือท้องแบน เครื่องจักรกลสาธารณภัย โรงครัวพระราชทาน ตลอดจนอุปกรณ์ต่าง ๆ และถุงยังชีพเพื่อช่วยเหลือประชาชนในเบื้องต้น จำนวน 36,187 ชุด
โอกาสนี้ รัฐมนตรีว่าการกระทรวงมหาดไทยและผู้บริหารระดับสูงของกระทรวงมหาดไทย ร่วมพบปะเยี่ยมเยียนและให้กำลังใจพี่น้องประชาชนที่ประสบอุทกภัย จำนวน 300 คน พร้อมตรวจเยี่ยมเจ้าหน้าที่ผู้ปฏิบัติงานในการให้ความช่วยเหลือและบรรเทาความเดือดร้อนประชาชนอย่างเต็มกำลังความสามารถ

ที่มา : https://www.thaigov.go.th/news/contents/details/38261