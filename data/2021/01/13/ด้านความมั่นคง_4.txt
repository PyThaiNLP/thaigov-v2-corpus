รัฐบาลไทย-ข่าวทำเนียบรัฐบาล-รมว.มท. ลงพื้นที่ให้กำลังใจประชาชนผู้ประสบอุทกภัยพื้นที่สุไหงโก-ลก พร้อมเน้นย้ำ ต้องดูแลสุขภาพให้แข็งแรง ปฏิบัติตามมาตรการสาธารณสุขอย่างเคร่งครัด 


วันอังคารที่ 12 มกราคม 2564
พิมพ์
รมว.มท. ลงพื้นที่ให้กำลังใจประชาชนผู้ประสบอุทกภัยพื้นที่สุไหงโก-ลก พร้อมเน้นย้ำ ต้องดูแลสุขภาพให้แข็งแรง ปฏิบัติตามมาตรการสาธารณสุขอย่างเคร่งครัด
รมว.มท. ลงพื้นที่ให้กำลังใจประชาชนผู้ประสบอุทกภัยพื้นที่สุไหงโก-ลก พร้อมเน้นย้ำ ต้องดูแลสุขภาพให้แข็งแรง ปฏิบัติตามมาตรการสาธารณสุขอย่างเคร่งครัด
วันนี้ (12 ม.ค. 2564) เวลา 16.10 น. ที่สวนสิรินธร เทศบาลเมืองสุไหงโก-ลก อ.สุไหงโก-ลก จ.นราธิวาส พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย นายฉัตรชัย พรหมเลิศ ปลัดกระทรวงมหาดไทย พลเรือตรี สมเกียรติ ผลประยูร เลขาธิการศูนย์อำนวยการบริหารจังหวัดชายแดนภาคใต้ พลโท เกรียงไกร ศรีรักษ์ แม่ทัพภาคที่ 4 นายนิรัตน์ พงษ์สิทธิถาวร รองปลัดกระทรวงมหาดไทย นายธนาคม จงจิระ อธิบดีกรมการปกครอง นายประยูร รัตนเสนีย์ อธิบดีกรมส่งเสริมการปกครองท้องถิ่น นายนิสิต จันทร์สมวงศ์ อธิบดีกรมที่ดิน นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายพรพจน์ เพ็ญพาส อธิบดีกรมโยธาธิการและผังเมือง  ลงพื้นที่ตรวจเยี่ยมประชาชนผู้ประสบอุทกภัยพื้นที่อำเภอสุไหงโก-ลก จังหวัดนราธิวาส โดยมี นายเจษฎา จิตรัตน์ ผู้ว่าราชการจังหวัดนราธิวาส รองผู้ว่าราชการจังหวัด หัวหน้าส่วนราชการ สมาชิกสภาผู้แทนราษฎร ผู้บริหารองค์กรปกครองส่วนท้องถิ่น ให้การต้อนรับ พร้อมกล่าวบรรยายสรุป และนำตรวจเยี่ยมประชาชนผู้ประสบอุทกภัยในพื้นที่ จำนวนกว่า 500 คน
พลเอก อนุพงษ์ เผ่าจินดา กล่าวว่า พลเอก ประยุทธ์ จันทร์โอชา นายกรัฐมนตรี มีความห่วงใยพี่น้องประชาชนชาวสุไหงโก-ลกที่กำลังประสบปัญหาอุทกภัย จึงมอบหมายให้กระทรวงมหาดไทย มาติดตามเยี่ยมเยียนและให้กำลังใจพี่น้องประชาชนในเบื้องต้น โดยในการแก้ปัญหาระยะสั้น ขณะนี้ผู้ว่าราชการจังหวัดจะดูแลเรื่องอาหารการกิน น้ำดื่ม และทำให้ทุกคนปลอดภัย หลังจากนั้นจะเป็นเรื่องของการฟื้นฟู ซ่อมแซมบ้านเรือน ซึ่งหน่วยงานที่เกี่ยวข้องจะได้เร่งสำรวจความเสียหาย และในการแก้ปัญหาระยะยาว กรมโยธาธิการและผังเมืองได้ดำเนินโครงการก่อสร้างระบบป้องกันน้ำท่วมพื้นที่ชุมชนสุไหงโก-ลก จัดทำคันป้องกันน้ำท่วม ท่อระบายน้ำหลัก และอาคารชลศาสตร์ เพื่อแก้ปัญหาน้ำท่วมขังในพื้นที่ จึงขอให้กำลังใจทั้งพ่อแม่พี่น้องประชาชนทุกคน และเจ้าหน้าที่ทุกฝ่ายที่ช่วยกันดูแล  นอกจากนี้ ในขณะนี้เกิดการแพร่ระบาดของโรคโควิด-19 ซึ่งการป้องกันตนเองสำคัญที่สุด คือ 1. สวมหน้ากาก  2. ล้างมือบ่อย ๆ  3. อย่าอยู่ใกล้กัน และ 4. อย่ารวมกลุ่มทำกิจกรรมที่มีคนแออัด จึงขอให้ทุกคนปฏิบัติตามมาตรการสุขอนามัยอย่างเคร่งครัด ดูแลตนเองให้มีสุขภาพแข็งแรง รัฐบาลจะจัดหาวัคซีนจัดสรรให้กับพี่น้องประชาชนต่อไป และขอให้เชื่อมั่นว่าหมอ พยาบาล และบุคลากรทางสาธารณสุขของประเทศไทยมีศักยภาพที่จะดูแลพวกเราทุกคน ดังนั้น การจัดตั้งโรงพยาบาลสนามมีมาตรฐานทางสาธารณสุขและจะเป็นประโยชน์ในการหยุดยั้งการระบาดของโรคโควิด-19
นายเจษฎา  จิตรัตน์ ผู้ว่าราชการจังหวัดนราธิวาส กล่าวว่า จังหวัดนราธิวาสมีอำเภอได้รับผลกระทบจากสถานการณ์อุทกภัย จำนวน 13 อำเภอ 70 ตำบล 37 ชุมชน 450 หมู่บ้าน 25,211 ครัวเรือน 91,099 คน สถานศึกษา 34 แห่ง วัดและมัสยิด 13 แห่ง มีประชาชนผู้อพยพในพื้นที่อำเภอสุไหงโก-ลก จำนวน 69 ครัวเรือน 246 คน โดยขณะนี้พื้นที่อำเภอศรีสาคร บาเจาะ ระแงะ สุไหงปาดี รือเสาะ แว้ง สุคิริน เจาะไอร้อง จะแนะ เมืองนราธิวาส ยี่งอ และตากใบ สถานการณ์ได้คลี่คลายแล้ว ยังคงมีอำเภอสุไหงโก-ลกที่สถานการณ์ยังไม่คลี่คลาย ซึ่งจังหวัดนราธิวาสได้บูรณาการทุกภาคส่วนสนับสนุนเรือไฟเบอร์ เรือท้องแบน เครื่องจักรกลสาธารณภัย โรงครัวพระราชทาน ตลอดจนอุปกรณ์ต่าง ๆ และถุงยังชีพเพื่อช่วยเหลือประชาชนในเบื้องต้นอย่างต่อเนื่อง

ที่มา : https://www.thaigov.go.th/news/contents/details/38262