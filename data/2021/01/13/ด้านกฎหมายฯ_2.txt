รัฐบาลไทย-ข่าวทำเนียบรัฐบาล-รมว.ยุติธรรม พร้อมด้วย "วราเทพ รัตนากร" ประชุม คณะกรรมการขับเคลื่อนไทยฯ (กำแพงเพชร สุโขทัย ตาก) ย้ำนโยบายแก้จนหาวิธีสร้างงาน - เพิ่มรายได้ให้ชาวบ้าน แนะแต่ละจังหวัดทำความเข้าใจเกษต


วันอังคารที่ 12 มกราคม 2564
รมว.ยุติธรรม พร้อมด้วย "วราเทพ รัตนากร" ประชุม คณะกรรมการขับเคลื่อนไทยฯ (กำแพงเพชร สุโขทัย ตาก) ย้ำนโยบายแก้จนหาวิธีสร้างงาน - เพิ่มรายได้ให้ชาวบ้าน แนะแต่ละจังหวัดทำความเข้าใจเกษต
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมคณะกรรมการขับเคลื่อนไทยไปด้วยกันระดับพื้นที่ ๓ จังหวัด (กำแพงเพชร สุโขทัย ตาก)
ในวันจันทร์ที่ ๑๑ มกราคม ๒๕๖๔ เวลา ๑๓.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมคณะกรรมการขับเคลื่อนไทยไปด้วยกันระดับพื้นที่ ๓ จังหวัด (กำแพงเพชร สุโขทัย ตาก) โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายวราเทพ รัตนากร ที่ปรึกษาคณะกรรมการ นายเรืองศักดิ์ สุวารี อธิบดีกรมคุ้มครองสิทธิและเสรีภาพ ผู้แทนจากกรมต่างๆ และข้าราชการ เข้าร่วมประชุม โดยมีการวีดีโอคอนเฟอร์เรนซ์กับส่วนราชการทั้ง ๓ จังหวัดด้วย
โดยการประชุมช่วงแรกเป็นการรายงานความคืบหน้าของการขับเคลื่อนจากทั้ง ๓ จังหวัด ซึ่งทาง จ.ตาก ได้รายงานปัญหาและอุปสรรคเกี่ยวกับทางด้านการเกษตร คือ เกษตรกรบางส่วนยังไม่ปฏิบัติตามข้อกำหนดมาตรฐานสินค้าเกษตร และไม่ให้ความสำคัญในการขอรับรองแหล่งผลิต การปฏิบัติทางการเกษตรที่ดี (GAP) พืชเท่าที่ควร และมีปัญหาเกี่ยวกับที่ทำกิน ซึ่งทาง จ.สุโขทัย ก็มีปัญหาในลักษณะเดียวกัน ซึ่งในส่วนของด้านปศุสัตว์ เกษตรกรบางส่วนยังไม่มีเอกสารสิทธิในการรับรองมาตรฐาน GAP และเกษตกรยังไม่ให้ความสำคัญกับมาตรฐาน นอกจากนี้ ยังมีปัญหาด้านอุตสาหกรรมจากแรงงานในช่วงโควิด-19 สถานประกอบการบางแห่งมีความต้องการแรงงาน โดยพื้นที่ จ.ตาก แรงงานไทยหายาก ต้องจ้างแรงงานต่างด้าว ซึ่งขณะนี้ขาดแคลนมาก และจากสถานการณ์โควิด-19 ยังส่งผลกระทบต่อการท่องเที่ยวของทั้ง ๓ จังหวัดด้วย
นายสมศักดิ์ กล่าวว่า เราต้องดูว่าอะไรที่จะสามารถนำไปขับเคลื่อนแก้ปัญหาให้ประชาชนในพื้นที่ ปัญหาสำคัญในขณะนี้ที่นายกรัฐมนตรีให้ความสนใจอยู่คือ ปัญหาโควิด-19 ซึ่งทั้ง ๓ จังหวัดถือว่ามีมาตรการที่ดีมาก และขอฝากถึงภาคเกษตรของแต่ละจังหวัดไปดำเนินการเกี่ยวกับ GAP ให้ความรู้กับเกษตรกรถึงผลดี ผลเสีย เพื่อยกระดับมาตรฐานสินค้าเกษตรให้สูงขึ้น เพื่อเพิ่มรายได้ ส่วนการอำนวยการด้านความยุติธรรม ตรงนี้อาจจะต้องเพิ่มการขับเคลื่อน ซึ่งในอนาคตอาจจะต้องเจอปัญหาวิกฤตเศรษฐกิจจากโควิด ดังนั้นการไกล่เกลี่ยข้อพิพาทและหนี้สินต่างๆ อาจจะมีมากขึ้น ซึ่งทางกรมคุ้มครองสิทธิและเสรีภาพที่จะผลักดันให้มีศูนย์ไกล่เกลี่ยทุกจังหวัด และเงินช่วยเหลือเยียวยาผู้เสียหายเหยื่อในคดีอาญา ขอให้ผู้เกี่ยวข้องช่วยดูแลให้ถึงประชาชน รวมทั้งเงินจากกองทุนยุติธรรม เพื่อช่วยบรรเทาความเดือดร้อนให้แก่ประชาชน และหากพบประชาชนเดือดร้อนขอให้ช่วยแนะนำวิธีการการขอรับเงินเยียวยาอย่างถูกต้องด้วย
"ตนเน้นแนวทางแก้ปัญหาความยากจน เมื่อดูจากกองทุนหมู่บ้าน แต่ละหมู่บ้านมีอยู่ ๓.๕ ล้านบาท หากไม่ทำให้ประชาชนในหมู่บ้านมีโครงการ มีรายได้ จะไม่สามารถใช้หนี้หมดได้ ตนคิดว่ารัฐบาลอยากช่วยเหลือราคาสินค้าเกษตร ที่ผ่านมามีการประกันราคาสินค้า มีการจำนำ หากใช้ทรัพยากรต่างๆ ทั้งดิน และน้ำไม่ประหยัดจะผลิตสินค้าต่างๆออกมาไม่ทันใช้ ซึ่งกระทรวงยุติธรรม โดยกรมราชทัณฑ์ มีเรือนจำ ๑๔๓ แห่งทั่วประเทศ และได้ให้ทดลองปลูกผลไม้ เช่น ทุเรียน มังคุด หากที่ไหนปลูกแล้วมีผลผลิต เป็นพื้นที่ที่ไม่เคยปลูก จะถือเป็นการเปิดพื้นที่ปลูกใหม่ ประชาชนสามารถปลูกตามได้ และตนอยากให้ฝึกเทคนิคการปลูกพืชด้วย ทั้งนี้ ขอให้แต่ละจังหวัดนำเสนอแนวทางมา นอกจากการช่วยเหลือจากรัฐบาลแล้ว ควรคิดการช่วยเหลือเพิ่มตามงบประมาณตามทรัพยากร และเจ้าหน้าที่ ทำยังไงให้ประชาชนมีรายได้เพิ่มขึ้น มีอะไรทำได้บ้าง ต้องมองแบบนักบริหาร นำข้อมูลทั้งหมดมาเรียงลำดับกันแล้วช่วยกันคิด" นายสมศักดิ์ กล่าว
นายวราเทพ กล่าวว่า การทำโครงการต่างๆ ต้องจัดการให้ดีว่าเมื่อนำงบประมาณไปแล้วจะทำได้ต่อเนื่อง และคุ้มค่ากับการลงทุน ไม่ใช่ว่าเมื่อมีโครงการใหม่ขึ้นมาในวันข้างหน้าจะต้องมารื้อโครงการเดิมอีก ควรจะทำการสำรวจและจัดทำต่อเนื่องเพื่อให้โครงการสมบูรณ์ ส่วนการแก้ปัญหาความยากจนน่าจะมีหลายมิติต้องบูรณาการทั้งการเพิ่มรายได้และการลดหนี้สิน เช่น การลดภาระหนี้สินจากสถาบันการเงินต่างๆ การให้ความร่วมมือจากภาคส่วนต่างๆ ทั้งเอกชน ภาครัฐ และภาคสังคม ซึ่งการทำงานต้องมีการบูรณาการร่วมกันทั้งจังหวัด ไม่ใช่ดูที่งบประมาณเพียงอย่างเดียว อาจจะมีโครงการลักษณะอื่นๆ ด้วย การแก้ปัญหาความจนซึ่งพยายามแก้ไขมานานแล้ว จังหวัดมีศักยภาพในการคิดและวางแผนอยู่แล้วแต่อาจจะขาดงบประมาณ ดังนั้นต้องมีการบูรณาการและของบประมาณให้เป็น ซึ่งประเด็นหลักๆ ของ ๓ จังหวัด คือ ๑. ผลิตสินค้าเกษตรปลอดภัย สร้างแหล่งน้ำและพัฒนาดินให้เหมาะสมกับการปลูกพืช เพราะประชากรส่วนใหญ่เป็นเกษตรกร  ๒. ส่งเสริมการท่องเที่ยว และ ๓. การพัฒนาชีวิตและความมั่นคงของสังคม

ที่มา : https://www.thaigov.go.th/news/contents/details/38257