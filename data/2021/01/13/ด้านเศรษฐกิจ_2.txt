รัฐบาลไทย-ข่าวทำเนียบรัฐบาล-เกรซ-หมอก้อง นำทีม ช่วยนายกฯประยุทธ์-จุรินทร์ รณรงค์หน้ากากผ้า หน้ากากทางเลือก


วันอังคารที่ 12 มกราคม 2564
เกรซ-หมอก้อง นำทีม ช่วยนายกฯประยุทธ์-จุรินทร์ รณรงค์หน้ากากผ้า หน้ากากทางเลือก
เกรซ-หมอก้อง นำทีม ช่วยนายกฯประยุทธ์-จุรินทร์ รณรงค์หน้ากากผ้า หน้ากากทางเลือก
วันที่ 12 มกราคม 2564 เวลา 8.45 น. ที่ทำเนียบรัฐบาล พลเอกประยุทธ์ จันทร์โอชา นายกรัฐมนตรี นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ และผู้บริหารกระทรวงพาณิชย์ ร่วมกับศิลปินดารา เช่น เกรท วรินทร หมอก้อง สรวิชญ์  หมิง จิรกิติยา และ เบน สันติราษฏร์ ร่วมรณรงค์การใช้หน้ากากผ้าหน้ากากทางเลือกพร้อมด้วยผู้นำชุมชน จากหมู่บ้านที่ทำมาค้าขายและตลาดในความส่งเสริมของกรมการค้าภายใน ประชาสัมพันธ์ผู้บริโภคยุคใหม่ “ฉลาดซื้อ ประหยัดใช้” รณรงค์ใช้หน้ากากผ้าและหน้ากากทางเลือก ทดแทนหน้ากากอนามัยทางการแพทย์ให้เพียงพอต่อบุคลากรทางการแพทย์ กลุ่มเสี่ยง ผู้ป่วย ผู้ใกล้ชิดผู้ป่วย ได้ใช้เป็นลำดับแรก
ทั้งนี้ได้นำผลิตภัณฑ์หน้ากากผ้าฝีมือการตัดเย็บจากเครือข่ายกรมการค้าภายใน กลุ่มวิสาหกิจชุมชน หมู่บ้านทำมาค้าขาย กลุ่มโอทอปและผลิตภัณฑ์จากศูนย์ส่งเสริมศิลปาชีพระหว่างประเทศ(องค์การมหาชน) มาประชาสัมพันธ์แก่นายกรัฐมนตรีและคณะรัฐมนตรีอีกด้วย
“หน้ากากอนามัยทางการแพทย์ที่ผลิตโดยโรงงานในปัจจุบัน 30 กว่าโรงงานในประเทศไทยยังคุมราคาอยู่ที่ไม่เกินชิ้นละ 2.50 บาท จากการตรวจสอบที่ผ่านมาราคาเฉลี่ยยังไม่เกิน 2.50 บาท ถ้ามีกรณีที่ขายเกินราคาหรือไม่ติดป้ายก็จะมีการดำเนินคดีทันที และจะมีการจับกุมดำเนินคดีหากขายเกินสมควรหรือค้ากำไรเกินควร” รมว.พาณิชย์ กล่าว
นายจุรินทร์  กล่าวต่อว่า ส่วนหน้ากากผ้าสามารถขายได้ตามกลไกตลาด และรัฐบาลส่งเสริมให้มีการผลิตเพื่อประชาชนจะได้ใช้ได้ซึ่งกระทรวงสาธารณสุขได้ให้การรับรองแล้วว่าสามารถป้องกันได้และใช้สำหรับผู้ที่ไม่ป่วยและคนปกติ ส่วนบุคลากรทางการแพทย์ผู้ป่วยหรือกลุ่มเสี่ยงจึงใช้หน้ากากอนามัยทางการแพทย์
ผู้สื่อข่าวรายงานว่า กรมการค้าภายใน กระทรวงพาณิชย์ยังสนับสนุนให้ประชาชนหันมาใช้หน้ากากผ้าจากฝีมือคนไทย ซึ่งเป็นการนำเศษผ้าจากการตัดเย็บผลิตภัณฑ์ผ้าและเครื่องแต่งกาย อย่างผ้าฝ้ายพื้นบ้านย้อมสีธรรมชาติ ผ้าไหมพื้นบ้านย้อมสีธรรมชาติ หรือการใช้ผ้าพื้นถิ่นของชุมชนต่างๆมาออกแบบหน้ากากผ้า ซึ่งนอกจากจะใช้ทดแทนหน้ากากอนามัยเพื่อป้องกันโรคไวรัสโคโรนา2019 แล้วยังเป็นการส่งเสริมและสนับสนุนเศรษฐกิจชุมชน กระจายรายได้สู่ท้องถิ่น ให้มีความมั่นคงและเข้มแข็งเป็นโอกาสของชุมชนอีกทางหนึ่งด้วย
นอกจากนั้นในจุรินทร์ได้มอบหมายให้พาณิชย์ทุกจังหวัดออกตรวจตลาด-ร้านค้า ที่มีการจำหน่ายทั้งสินค้าหน้ากากและสินค้าอุปโภคบริโภคพร้อมรายงานความเคลื่อนไหวโดยให้ปลัดกระทรวงพาณิชย์ติคตามดูแลทั้งปริมาณและราคาทั้งนี้เพื่อช่วยประชาชนอย่างทั่วถึง และป้องกันการทำผิดกฎหมายขายเกินราคารวมทั้งการเข้มงวดกับทุกแพลตฟอร์มออนไลน์ที่มีการจัดจำหน่ายด้วยเช่นกัน และหากประชาชนพบเห็นการขายเกินราคาให้ประสานงานที่สายด่วน 1569 กรมการค้าภายใน

ที่มา : https://www.thaigov.go.th/news/contents/details/38241