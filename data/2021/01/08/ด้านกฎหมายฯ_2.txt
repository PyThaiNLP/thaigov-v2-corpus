รัฐบาลไทย-ข่าวทำเนียบรัฐบาล-รมว.ยุติธรรม เดินหน้านำร่อง ๔ เรือนจำ เปิดสอนโหราศาสตร์เดือนนี้ หลังได้คำแนะนำจากสมาคมฯ เชื่อการได้ฝึกสมาธิ อ่านหนังสือ ปรับพฤตินิสัย ขอเปิดใจให้โอกาสผู้ต้องขังมีที่ยืนในสังคม 


วันพฤหัสบดีที่ 7 มกราคม 2564
รมว.ยุติธรรม เดินหน้านำร่อง ๔ เรือนจำ เปิดสอนโหราศาสตร์เดือนนี้ หลังได้คำแนะนำจากสมาคมฯ เชื่อการได้ฝึกสมาธิ อ่านหนังสือ ปรับพฤตินิสัย ขอเปิดใจให้โอกาสผู้ต้องขังมีที่ยืนในสังคม
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรมประจำสัปดาห์
ในวันพุธที่ ๖ มกราคม ๒๕๖๔ เวลา ๑๐.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรมประจำสัปดาห์ โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม นายวิทยา สุริยะวงค์ รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายนิยม เติมศรีสุข รองปลัดกระทรวงยุติธรรม และผู้บริหารหน่วยงานในสังกัดกระทรวงยุติธรรม เข้าร่วมประชุม พร้อมทั้งวีดีโอคอนเฟอร์เรนซ์กับหน่วยงานต่างๆ ในสังกัดกระทรวงยุติธรรมด้วย
โดยรัฐมนตรีว่าการกระทรวงยุติธรรม ได้กำชับกรมราชทัณฑ์ ถึงมาตรการควบคุมโควิด -19 ในเรือนจำให้ปลอดภัย ซึ่งที่ผ่านมาถือว่าทำได้ดีแล้ว ขอให้รักษามาตรฐานเดิมเอาไว้ให้ได้ นอกจากนี้ ทางกรมราชทัณฑ์ได้รายงานถึงแนวคิดการฝึกวิชา โหราศาสตร์ โดยทางกรมฯ ได้ส่งเจ้าหน้าที่ไปพบนายกสมาคมโหราศาสตร์แห่งประเทศไทย เพื่อขอคำแนะนำเรื่องดังกล่าว โดยได้รับคำแนะนำว่าควรอบรมวิชาที่ไม่ยากและซับซ้อน เช่น ไพ่ยิปซี ไพ่ทาโร่ต์ การดู วัน เดือน ปีเกิด และการคัดเลือกผู้ต้องขังเข้าอบรม เป็นกลุ่มผู้ต้องขังชั้นดี มีความสนใจ และหากมีพื้นฐานบ้างจะดีมาก ซึ่งในเรื่องของอุปกรณ์การเรียนทางกรมราชทัณฑ์จะจัดหาอุปกรณ์ให้ และขณะนี้ได้กำหนดเรือนจำนำร่อง ๔ แห่ง คือ ทัณฑสถานหญิงธนบุรี เรือนจำพิเศษมีนบุรี เรือนจำพิเศษกรุงเทพมหานคร และทัณฑสถานหญิงปทุมธานี โดยจะจัดอบรม ๑ รุ่น รุ่นละ ๒๐ คน กำหนดการเริ่มโครงการเดือนมกราคมนี้ และหากสถานการณ์โควิด-19 ดีขึ้น จะขยายไปยังเรือนจำอื่นๆ ด้วย
"เจตนาของตนที่ยกตัวอย่างเรื่องหมูปิ้งลงทุนต่อวัน อาจจะวันละ ๑,๐๐๐ บาท แต่หากไม่มีที่ต้องเสียค่าเช่า หรือหากไม่มีทำเลที่ดีต้องซื้อรถเข็นราคาคันละ ๓,๐๐๐ - ๑๐,๐๐๐ บาท ผู้ต้องขังจะเอาทุนมาจากไหน เปิดใจให้กว้าง คนไม่เข้าใจอาจจะแสดงความเห็นไปต่างๆ นานา ตนในฐานะผู้บริหารกระทรวงยุติธรรมกำกับดูแลกรมราชทัณฑ์มีผู้ต้องขังกว่า ๓ แสนราย แม้คนกลุ่มนี้จะเคยกระทำผิดมาตนต้องคิดว่าจะทำอย่างให้เขาไม่กลับเข้าเรือนจำอีก การสร้างอาชีพจะเป็นทางเลือกหนึ่งที่จะสร้างโอกาสให้พวกเขาได้ ขอยืนยันว่าโหราศาสตร์ หรือหมอดู จะต้องคัดบุคคลที่เหมาะสม มีความพร้อม ไม่ใช่ให้ผู้ต้องขังจะต้องฝึกทุกคน และทุกคนที่ฝึกใช่ว่าจะประกอบวิชาชีพนี้ได้ คนที่จะเข้าฝึกจะได้ประโยชน์คือ ได้ฝึกนั่งสมาธิ ได้สวดมนต์ ได้ศึกษาด้วยการอ่านหนังสือถือเป็นกิจกรรมที่ดีในการปรับพฤตินิสัย และผมไม่อยากให้วิพากษ์วิจารณ์ว่าการดูหมอเป็นธุรกิจแห่งความเชื่อ หรืองมงาย หากินบนความทุกข์ผู้อื่น เพราะจะเป็นการดูแคลนและไปกระทบกับคนที่เขาทำอาชีพนี้อยู่ ดีหรือไม่ดีอยากให้แลกเปลี่ยนความเห็นกัน แต่อย่าไปเจาะจงว่าอาชีพไหนเป็นอย่างไร สังคมจะน่าอยู่ถ้ารู้จักเปิดใจ ตนขอยืนยันผลักดันการฝึกอาชีพ ที่ผ่านมามีการสอนเยอะแยะแต่ไม่เห็นมีใครออกมาแสดงความเห็น เวลานี้ต้องการให้ผู้ต้องขังมีที่ยืนในสังคม" นายสมศักดิ์ กล่าว
นอกจากนี้ ยังกำชับกรมคุมประพฤติเกี่ยวกับ ศูนย์เฉพาะกิจเพื่อเฝ้าระวังความปลอดภัยของประชาชน หรือ JSOC โดยฝากให้กรมคุมประพฤติเร่งทำความเข้าใจกับทุกคนภายในหน่วยงาน เพื่อให้สามารถทำงานได้อย่างมีประสิทธิภาพ รวมทั้งทำความเข้าใจกับประชาชนถึงประโยชน์ในการจัดตั้งศูนย์ดังกล่าว ต้องให้สังคมเข้าใจโดยเร็ว

ที่มา : https://www.thaigov.go.th/news/contents/details/38151