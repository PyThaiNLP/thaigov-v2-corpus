รัฐบาลไทย-ข่าวทำเนียบรัฐบาล-ปลัด พม. ห่วงใย พมจ. พื้นที่ 5 จังหวัดพื้นที่ควบคุมสูงสุดเข้มงวด ย้ำให้เจ้าหน้าที่ปฏิบัติงานด้วยความระมัดระวังและป้องกันตนเองให้ปลอดภัยจากโควิด-19


วันพฤหัสบดีที่ 7 มกราคม 2564
ปลัด พม. ห่วงใย พมจ. พื้นที่ 5 จังหวัดพื้นที่ควบคุมสูงสุดเข้มงวด ย้ำให้เจ้าหน้าที่ปฏิบัติงานด้วยความระมัดระวังและป้องกันตนเองให้ปลอดภัยจากโควิด-19
ปลัด พม. ห่วงใย พมจ. พื้นที่ 5 จังหวัดพื้นที่ควบคุมสูงสุดเข้มงวด ย้ำให้เจ้าหน้าที่ปฏิบัติงานด้วยความระมัดระวังและป้องกันตนเองให้ปลอดภัยจากโควิด-19
เมื่อวันที่ 6 ม.ค. 64 เวลา 16.30 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยภายหลังการประชุมทางไกลผ่านระบบดาวเทียม (VDO Conference) กับพัฒนาสังคมและความมั่นคงของมนุษย์จังหวัด (พมจ.) จังหวัด 5 จังหวัด ที่ประกาศเป็นพื้นที่ควบคุมสูงสุดเข้มงวด ประกอบด้วย จังหวัดสมุทรสาคร ชลบุรี ระยอง จันทบุรี และตราด เพื่อสร้างขวัญกำลังใจให้กับเจ้าหน้าที่ที่ปฏิบัติงานในสถานการณ์การแพร่ระบาดของโรคโควิด-19 ระลอกใหม่
นางพัชรี กล่าวต่อว่า ตนได้เน้นย้ำให้เจ้าหน้าที่ทุกคนที่ลงพื้นที่ปฏิบัติงานให้ระมัดระวังและป้องกันตนเอง ให้ปลอดภัยจากเชื้อดังกล่าว เนื่องจาก พมจ. เป็นที่พึ่งของประชาชน จึงต้องดูแลประชาชนให้ผ่านพ้นวิกฤตนี้ไปให้ได้ พร้อมเน้นย้ำในพื้นที่ที่มีผู้รับบริการในสถานสงเคราะห์ต่างๆ ห้ามบุคคลภายนอกเข้าเยี่ยมหรือจัดกิจกรรมภายในสถานสงเคราะห์เด็ดขาด เพื่อป้องกันไม่ให้บุคคลภายนอกนำเชื้อไปติดผู้รับบริการภายในสถานสงเคราะห์ รวมทั้งเจ้าหน้าที่ที่ออกไปปฏิบัติภารกิจนอกสถานที่ เมื่อกลับถึงที่พักให้รีบทำความสะอาดร่างกายตามมาตรการทางสาธารณสุขอย่างเคร่งครัด ก่อนเข้าปฏิบัติหน้าที่ในสำนักงาน นอกจากนี้ ยังมอบหมายให้ พมจ. ทุกพื้นที่ จัดทำ work from home เพื่อแบ่งชุดในการทำงาน กรณีที่อาจมีผู้ติดเชื้อจะได้มีเจ้าหน้าที่ชุดสำรองไปปฏิบัติหน้าที่แทนได้อย่างทันต่อสถานการณ์ อีกทั้ง ให้จัดสถานที่พักสำหรับเจ้าหน้าที่ที่ปฏิบัติงาน เพื่ออำนวยความสะดวกให้เจ้าหน้าที่ไม่ต้องพะวงในเรื่องการเดินทางและความปลอดภัยในการแพร่เชื้อกับครอบครัวตนเอง และพร้อมสนับสนุนบุคลากร อุปกรณ์ป้องกัน ให้แก่พื้นที่ที่ต้องการสนับสนุนอย่างเร่งด่วน
นางพัชรี กล่าวเพิ่มเติมว่า จากข้อมูลศูนย์ช่วยเหลือสังคม สายด่วน 1300 ที่มีการจัดตั้งในทุกจังหวัด โทรที่ไหนติดที่นั่น ได้รับข้อมูลว่า ในพื้นที่ 5 จังหวัด มีประชาชนติดต่อเพื่อขอรับถุงยังชีพเพื่อใช้ในการดำรงชีวิตเป็นจำนวนมาก แต่เนื่องจากตามภารกิจของกระทรวง พม. ไม่สามารถจัดซื้อถุงยังชีพให้กับประชาชนได้ จึงขอให้สนับสนุนเป็นเงินสงเคราะห์สำหรับผู้ประสบปัญหาทางสังคมตามสภาพความเดือดร้อนของประชาชนในแต่ละครอบครัว ประกอบกับที่ผ่านมามีภาคธุรกิจเอกชน ได้นำถุงยังชีพมาบริจาคให้กับศูนย์รับบริจาคกระทรวง พม. และทางกระทรวง พม. ได้นำถุงยังชีพส่งต่อไปยังผู้ที่ได้รับความเดือดร้อนอย่างต่อเนื่อง สำหรับบรรเทาความเดือดร้อนให้กับประชาชนได้อย่างจริงจัง และในโอกาสนี้ กระทรวง พม. ขอเชิญชวนภาคธุรกิจเอกชนที่มีกำลังพร้อม สามารถร่วมบริจาคผ่านศูนย์รับบริจาคกระทรวง พม. ถนนกรุงเกษม แขวงมหานาค เขตป้อมปราบศัตรูพ่าย กรุงเทพมหานคร 10100 โทรศัพท์ 0 2306 8874 หรือ donation.m-society.go.th และสำหรับผู้ที่ได้รับความเดือดร้อนสามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน 1300 ทั่วประเทศ

ที่มา : https://www.thaigov.go.th/news/contents/details/38123