รัฐบาลไทย-ข่าวทำเนียบรัฐบาล-โฆษกรัฐบาลยืนยันไม่มีความผิด หากไม่ดาวน์โหลดแอปพลิเคชัน “หมอชนะ” สำหรับประชาชน 5 จังหวัดพื้นที่ควบคุมสูงสุดและเข้มงวด สามารถขอใบอนุญาตการเดินทางจากกำนัน ผู้ใหญ่บ้านในพื้นที่ได้ 


วันพฤหัสบดีที่ 7 มกราคม 2564
พิมพ์
โฆษกรัฐบาลยืนยันไม่มีความผิด หากไม่ดาวน์โหลดแอปพลิเคชัน “หมอชนะ” สำหรับประชาชน 5 จังหวัดพื้นที่ควบคุมสูงสุดและเข้มงวด สามารถขอใบอนุญาตการเดินทางจากกำนัน ผู้ใหญ่บ้านในพื้นที่ได้
โฆษกรัฐบาลยืนยันไม่มีความผิด หากไม่ดาวน์โหลดแอปพลิเคชัน “หมอชนะ” สำหรับประชาชน 5 จังหวัดพื้นที่ควบคุมสูงสุดและเข้มงวด สามารถขอใบอนุญาตการเดินทางจากกำนัน ผู้ใหญ่บ้านในพื้นที่ได้
วันนี้ (7 ม.ค. 64) เวลา 14.00 น. ณ ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรีชี้แจงสื่อมวลชนเกี่ยวกับมาตรการควบคุมการเดินทางเข้า-ออกระหว่างพื้นที่จังหวัด โดยเฉพาะพื้นที่ควบคุมสูงสุด 28 จังหวัดและพื้นที่ควบคุมสูงสุดและเข้มงวด 5 จังหวัด ได้แก่ สมุทรสาคร ชลบุรี ระยอง จันทบุรี และตราด จะต้องแสดงหลักฐานการได้รับอนุญาตการเดินทางข้ามจังหวัดจากเจ้าหน้าที่ในท้องที่ภูมิลำเนาของผู้เดินทาง โดยสามารถขอหลักฐานใบอนุญาตการเดินทางได้จากพนักงานเจ้าหน้าที่ที่เกี่ยวข้องหรือเจ้าหน้าที่ฝ่ายปกครองในพื้นที่ตนเอง เช่น กำนัน ผู้ใหญ่บ้าน  ซึ่งไม่จำเป็นที่จะต้องเดินไปทางไปอำเภอหรือศาลากลางจังหวัด ทั้งนี้ เพื่ออำนวยความสะดวกแก่ประชาชนให้มากยิ่งขึ้น สำหรับพื้นที่อื่น ๆ คณะกรรมการโรคติดต่อประจำจังหวัดสามารถพิจารณากำหนดมาตรการเพิ่มเติมได้ตามความเหมาะสม ทั้งนี้ ขอความร่วมมือให้ประชาชนหลีกเลี่ยงการเดินทางข้ามจังหวัดหากไม่มีเหตุจำเป็น รวมทั้งขอความร่วมมือให้มีการ Work From Home ทั้งในหน่วยงานภาครัฐและภาคเอกชนด้วย
โฆษกประจำสำนักนายกรัฐมนตรียังชี้แจงถึงกรณีการติดตั้งแอปพลิเคชัน “หมอชนะ” เพื่ออำนวยความสะดวกให้ประชาชนในการตรวจสอบ ติดตาม ดูแล เมื่อมีการเดินทางไปยังที่ต่าง ๆ อย่างไรก็ตาม หากไม่สะดวกที่จะติดตั้งแอปพลิเคชัน “หมอชนะ” ก็สามารถจดบันทึกหรือชี้แจงแผนการเดินทางต่อเจ้าหน้าที่ตามด่านตรวจคัดกรองได้ อย่างไรก็ตาม หากพบว่ามีการปิดบังข้อมูลโดยเจตนาหรือหลีกเลี่ยงในการชี้แจงข้อเท็จจริง ที่อาจก่อให้เกิดการแพร่ระบาดของเชื้อไวรัสโควิด-19 จะถือว่าเป็นความผิด
โฆษกประจำสำนักนายกรัฐมนตรีกล่าวว่า การใช้เทคโนโลยีแอปพลิเคชัน “หมอชนะ” ทำให้ปัจจุบันการติดตาม Timeline การเดินทางของผู้ป่วยติดเชื้อไวรัสโควิด-19 มีความสะดวกรวดเร็วมากยิ่งขึ้น  ดังนั้น จึงอยากให้ประชาชนดาวน์โหลดแอปพลิเคชัน “หมอชนะ” เพื่อจะได้รับข้อมูลโดยตรงหากเดินทางไปยังพื้นที่เสี่ยง พร้อมยืนยันว่า หากไม่มีการดาวน์โหลดติดตั้งแอปพลิเคชัน ไม่มีความผิด แต่อาจเกิดความยากลำบากในการตรวจสอบประวัติเดินทาง รวมทั้ง ยังจะไม่มีการละเมิดข้อมูลสิทธิส่วนบุคคลเนื่องจากกระทรวงดิจิทัลเพื่อเศรษฐกิจและสังคมจะมีการลบข้อมูลภายในระยะเวลาที่กำหนดด้วย
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38141