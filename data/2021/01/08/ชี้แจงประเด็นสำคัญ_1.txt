รัฐบาลไทย-ข่าวทำเนียบรัฐบาล-ก.คลังชี้แจงความชัดเจนเรื่องมาตรการเยียวยาจากคำสั่งปิดสถานที่เสี่ยงต่างๆ ขอให้มั่นใจประเทศไทยมี พื้นฐานทางเศรษฐกิจที่เข้มแข็ง


วันพฤหัสบดีที่ 7 มกราคม 2564
พิมพ์
ก.คลังชี้แจงความชัดเจนเรื่องมาตรการเยียวยาจากคำสั่งปิดสถานที่เสี่ยงต่างๆ ขอให้มั่นใจประเทศไทยมี พื้นฐานทางเศรษฐกิจที่เข้มแข็ง
กระทรวงคลัง ชี้แจงความชัดเจนเรื่องมาตรการเยียวยาจากคำสั่งปิดสถานที่เสี่ยงต่างๆ ขอให้มั่นใจประเทศไทยมีพื้นฐานทางเศรษฐกิจที่เข้มแข็ง
เมื่อวันที่ 4 มกราคม 2564 นางสาวกุลยา ตันติเตมิท ผู้ตรวจราชการกระทรวงการคลัง รักษาราชการแทนผู้อำนวยการสำนักงานเศรษฐกิจการคลัง กระทรวงการคลัง กล่าวชี้แจงเกี่ยวกับความชัดเจนเรื่องมาตรการเยียวยาจากคำสั่งปิดสถานที่เสี่ยงต่าง ๆ เพื่อลดผลกระทบจากคำสั่งปิดกิจการชั่วคราว และไม่ให้กระทบกับเศรษฐกิจในวงกว้างของประเทศ ว่า ตามที่รัฐบาลได้ประกาศพื้นที่ควบคุมสูงสุด 28 จังหวัดนั้น เป็นการบริหารจัดการเพื่อควบคุมการระบาดของ COVID-19 ซึ่งเป็นแนวทางในการดูแลสาธารณสุขที่เพียงพอ และทำให้กิจกรรมทางเศรษฐกิจยังดำเนินต่อไปได้ โดยขอให้มั่นใจว่าประเทศไทยมีพื้นฐานทางเศรษฐกิจที่เข้มแข็ง มีนโยบายทางการเงินและนโยบายทางการคลังที่พร้อมจะดูแลและเยียวยาผู้ได้รับผลกระทบ รวมทั้งฟื้นฟูเศรษฐกิจไทยได้อย่างต่อเนื่อง ซึ่งกระทรวงการคลัง สำนักงบประมาณ สำนักงานสภาพัฒนาการเศรษฐกิจและสังคมแห่งชาติ และหน่วยงานที่เกี่ยวข้องได้ติดตามสถานการณ์ทางเศรษฐกิจและการระบาดอย่างใกล้ชิด และอยู่ระหว่างการพิจารณาจัดทำมาตรการเยียวยาผู้ได้รับผลกระทบจากการแพร่ระบาดของ COVID-19 ระลอกใหม่ ที่เหมาะสมต่อไป
ทั้งนี้ ภาครัฐมีแหล่งเงินทั้งในส่วนของเงินงบประมาณรายจ่ายประจำปี 2564 งบกลางรายการเงินสำรองจ่าย เพื่อกรณีฉุกเฉินหรือจำเป็นและรายการค่าใช้จ่ายในการบรรเทา แก้ไขปัญหา และเยียวยาผู้ได้รับผลกระทบจากการระบาดของโรคติดเชื้อไวรัสโคโรนา 2019 จำนวนกว่า 1.39 แสนล้านบาท และเงินกู้ตามพระราชกำหนดให้อำนาจกระทรวงการคลังกู้เงินเพื่อแก้ปัญหา เยียวยา และฟื้นฟูเศรษฐกิจและสังคม ที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. 2563 ในส่วนที่เหลือ จำนวน 4.7 แสนล้านบาท (ข้อมูล ณ วันที่ 25 ธันวาคม 2563) และงบลงทุนรัฐวิสาหกิจประจำปีงบประมาณ 2564 จำนวน 2.9 แสนล้านบาท ที่จะดูแลและขับเคลื่อนเศรษฐกิจไทยได้ต่อไป
ส่วนกรณีมีกระแสข่าวกระทรวงการคลังจะมีมาตรการเยียวยาแจกเงิน 4,000 บาทนั้น ไม่เป็นความจริงแต่อย่างใด
-----------------------

ที่มา : https://www.thaigov.go.th/news/contents/details/38122