รัฐบาลไทย-ข่าวทำเนียบรัฐบาล-อบรมออนไลน์ คึกคัก แรงงานสนใจเข้าฝึกแล้วกว่าสองพันคน


วันพุธที่ 13 มกราคม 2564
พิมพ์
อบรมออนไลน์ คึกคัก แรงงานสนใจเข้าฝึกแล้วกว่าสองพันคน
แรงงานสนใจเข้าฝึกอบรมออนไลน์คึกคัก สมัครแล้วกว่า 2,000 คน ด้านดิจิทัลติดอันดับยอดฮิต คนแห่สมัครเพียบ
วันที่ 13 มกราคม 2564  ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า การอบรมออนไลน์ช่วยให้แรงงานได้รับโอกาสเข้าฝึกอบรมได้เป็นจำนวนมาก สามารถเข้าอบรมพร้อมกันถึง 100 คนต่อรุ่น เพื่อช่วยเหลือแรงงานที่ได้รับผลกระทบจากสถานการณ์การแพร่ระบาดของไวรัสโควิด-19 รอบใหม่ กรมพัฒนาฝีมือแรงงาน (กพร.) กระทรวงแรงงาน จึงจัดหลักสูตรพิเศษ แบบออนไลน์ ผ่านระบบ Application Zoom Meeting โดยหน่วยงานในสังกัด กพร. ที่มีความพร้อมจำนวน 50 จังหวัด ปัจจุบัน ได้รับความสนใจจากผู้ใช้แรงงานสมัครเข้าฝึกอบรมแล้วกว่า 2,000 คน (ข้อมูล ณ วันที่ 13 มกราคม 2564) เหลืออีกเพียง 30 จังหวัดเท่านั้น ที่ผู้สมัครยังไม่เต็ม 100 คน หลักสูตรที่ได้รับความสนใจเป็นจำนวนมาก เช่น เทคนิคการสร้างร้านค้าและขายสินค้าออนไลน์ การผลิตสื่อโฆษณาและหนังสั้นด้วยสมาร์ทโฟน การสร้างอินโฟกราฟิกเพื่อธุรกิจท่องเที่ยวและบริการ การออกแบบและตกแต่งภาพด้วยโปรแกรม Photoshop และ Illustrator การใช้โปรแกรม Microsoft Excel Advance และภาษาพม่าเบื้องต้นเพื่อการทำงาน เป็นต้น สังเกตได้ว่า แรงงานให้ความสนใจเกี่ยวกับการเรียนรู้ด้านดิจิทัลมากขึ้น ดังนั้น หลักสูตรการฝึกจึงต้องปรับปรุงและพัฒนาอย่างต่อเนื่อง
ศาสตราจารย์ นฤมล กล่าวต่อว่า พลเอก ประยุทธ์ จันทร์โอชา นายกรัฐมนตรี และพลเอก ประวิตร วงษ์สุวรรณ รองนายกรัฐมนตรี แสดงความห่วงใยต่อแรงงานทั่วประเทศที่กำลังได้รับผลกระทบจากสถานการณ์ covid-19 โดยสั่งการให้กระทรวงแรงงานเร่งให้ความช่วยเหลือและเยียวยาแรงงานทุกประเภทรวมถึงผู้ที่มีบัตรสวัสดิการแห่งรัฐ ทั้งการจัดหางาน การพัฒนาทักษะฝีมือแรงงาน เพื่อส่งเสริมด้านอาชีพแก่แรงงานให้ตรงกับความต้องการของตลาดแรงงาน พร้อมทั้งบูรณาการทำงานร่วมกับหน่วยงานที่เกี่ยวข้องอย่างจริงจัง เพื่อร่วมกันขับเคลื่อนเศรษฐกิจและสังคมไทยภายใต้ชีวิตวิถีใหม่ ซึ่ง กพร. ได้ปรับรูปแบบการฝึกอบรม เป็นการฝึกอบรมออนไลน์ ผ่านระบบ Application Zoom Meeting ทั้งการฝึกตามโครงการปกติและโครงการพิเศษ
การพัฒนาทักษะฝีมือแรงงานตามโครงการปกตินั้น กพร. ปรับแผนการฝึกให้สอดคล้องกับสถานการณ์และปฏิบัติตามมาตรการป้องกันการแพร่ระบาด เช่น สาขาอาชีพที่ต้องมีการฝึกภาคปฏิบัติ ต้องจัดเว้นระยะห่าง จำกัดจำนวนคนเข้าฝึกภาคปฏิบัติ ส่วนภาคทฤษฎีจัดอบรมแบบออนไลน์ผ่านระบบ ZOOM เป็นต้น มาตรการอื่น ๆ ให้มีการตรวจคัดกรอง การจัดเจลแอลกอฮอล์ ไว้ประจำจุดฝึกอบรม/ทดสอบมาตรฐานฝีมือ และสวมหน้ากากอนามัยตลอดเวลา โดยให้ปฏิบัติตามมาตรการป้องกันอย่างเข้มข้น ผู้ว่างงานที่สนใจเข้าอบรมสามารถสมัครได้ที่ www.dsd.go.th เลือก สมัครฝึกอบรม และค้นหา “ของขวัญปีใหม่” (โครงการนี้รับ 100 คน/รุ่น) ส่วนการฝึกตามโครงการปกติรับ 20 คน/รุ่น ส่วนใหญ่เป็นหลักสูตรที่ต้องฝึกภาคปฏิบัติด้วย สามารถสมัครได้ที่ www.dsd.go.th เลือก สมัครฝึกอบรม
“ภารกิจต่างๆ ของ กพร. ยังคงต้องทำอย่างต่อเนื่อง แต่ทุกคนต้องร่วมมือกัน ดูแลตัวเองและคนรอบข้าง หลีกเลี่ยงและลดความเสี่ยง ไม่ไปในที่แออัด ปรับตัวรับวิถีชีวิตใหม่ เพื่อให้สามารถดำเนินชีวิตอย่างปกติสุข อย่างไรก็ตามขอย้ำว่า ต้องปฏิบัติตามมาตรการอย่างเคร่งครัดและเราจะผ่านพ้นวิกฤตนี้ไปได้” รมช.แรงงาน กล่าวในท้ายสุด

ที่มา : https://www.thaigov.go.th/news/contents/details/38275