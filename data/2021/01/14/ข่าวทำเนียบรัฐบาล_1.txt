รัฐบาลไทย-ข่าวทำเนียบรัฐบาล-นายกรัฐมนตรีย้ำปัญหายาเสพติด-ลักลอบการเล่นพนัน ต้องช่วยกันแก้ไข พร้อมเป็นห่วงประชาชนช่วงอากาศหนาวให้ระมัดระวังการจุดฟืนไฟในบ้าน


วันพุธที่ 13 มกราคม 2564
พิมพ์
นายกรัฐมนตรีย้ำปัญหายาเสพติด-ลักลอบการเล่นพนัน ต้องช่วยกันแก้ไข พร้อมเป็นห่วงประชาชนช่วงอากาศหนาวให้ระมัดระวังการจุดฟืนไฟในบ้าน
นายกรัฐมนตรีย้ำปัญหายาเสพติด-ลักลอบการเล่นพนัน ต้องช่วยกันแก้ไข พร้อมเป็นห่วงประชาชนช่วงอากาศหนาวให้ระมัดระวังการจุดฟืนไฟในบ้าน
วันนี้ (13 ม.ค. 64) เวลา 11.00 น. ณ ทางเชื่อมตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชนภายหลังการประชุมคณะกรรมการบริหารการพัฒนาเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว (Bio-Circular-Green Economy : BCG Model) ย้ำรัฐบาลทำงานอย่างเต็มที่เพื่อดูแลให้ประชาชนเข้าถึงโอกาส สร้างความเป็นธรรม เช่น วัคซีนโควิด-19  พร้อมเปิดโอกาสให้มีการนำเข้าวัคซีนโควิด-19 เอง หากท้องถิ่นต้องการจะจัดซื้อ จัดหา วัคซีนจากต่างประเทศ แต่ที่สำคัญต้องผ่านการตรวจสอบและรับรองมาตรฐานจากประเทศ และสำนักงานคณะกรรมการอาหารและยาให้การรับรอง ขอยืนยันว่าขณะนี้รัฐบาลมีงบประมาณเพียงพอ แต่ในช่วงเวลานี้จำเป็นต้องใช้งบประมาณอย่างเพราะรัฐบาลต้องการแก้ปัญหาด้านอื่น ๆ ด้วย
นายกรัฐมนตรียังกล่าวว่ารัฐบาลกำลังหารือกับหลายประเทศเพื่อเพิ่มช่องทางในการหาวัคซีนมากขึ้น แต่จะต้องระมัดระวังในเรื่องผลข้างเคียง ขณะที่วัคซีนที่ประเทศไทยนำเข้ามาผลิตโดยบริษัท สยามไบโอไซเอนซ์ เป็นวัคซีนอยู่ในเกณฑ์ที่ยอมรับได้ และจะมีการผลิตวัคซีนเพิ่มมากขึ้นในอนาคต ทั้งนี้ นายกรัฐมนตรียังกล่าวถึงจำนวนยอดผู้ป่วยติดเชื้อโควิด-19 ในประเทศไทยลดลงแสดงให้เห็นถึงความร่วมมือของประชาชนที่ปฏิบัติตามมาตรการของรัฐมากยิ่งขึ้น ทั้งการตรวจสอบคัดกรอง การลดการเดินทางโดยไม่จำเป็น  นอกจากนี้ รัฐบาลเองได้เตรียมตั้งคณะกรรมการเพื่อติดตามผลการปฏิบัติงานของเจ้าหน้าที่ ประกอบด้วยเจ้าหน้าที่ตำรวจ สำนักงานคณะกรรมการป้องกันและปราบปรามการทุจริตในภาครัฐ และดีเอสไอ เพื่อตรวจสอบเส้นทางการเงินเพื่อยึดทรัพย์ โดยได้กำชับทุกฝ่ายไม่ให้มีการยุ่งเกี่ยวกับยาเสพติด ขณะเดียวกันก็ต้องลดความต้องการยาเสพติด เพื่อป้องกันการลักลอบซื้อ-ขายยาเสพติด สิ่งสำคัญคือในชุมชนต้องช่วยกันเฝ้าระวัง ซึ่งตนเองได้เปิดช่องทางให้แจ้งเบาะแสโดยตรงถึงนายกรัฐมนตรีด้วย นายกรัฐมนตรีให้ข้อคิดถึงการเล่นพนันว่า ทั้งเสียหายและเสียเวลา ยิ่งกว่าไฟไหม้บ้านหรือโจรปล้นบ้าน เพราะเป็นปัญหาเรื้อรัง ส่งผลกระทบถึงครอบครัวและตนเอง ซึ่งปัจจุบันยังมีการจับกุมการแอบลักลอบเล่นการพนันกลุ่มย่อยตามโรงแรม รีสอร์ท วอนอย่าลักลอบเล่นการพนัน ในตอนท้าย นายกรัฐมนตรียังฝากความห่วงใยถึงพี่น้องประชาชนให้รักษาสุขภาพ เนื่องจากพบอากาศหนาวเย็นในหลายพื้นที่ ขอให้ทุกคนสวมใส่เสื้อกันหนาวและระมัดระวังเรื่องการจุดฟืนไฟในห้องนอนด้วย
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38277