รัฐบาลไทย-ข่าวทำเนียบรัฐบาล-กระทรวงมหาดไทยรับมอบน้ำยาฆ่าเชื้อ Anti – ViBac เพื่อสนับสนุนภารกิจในการบริหารสถานการณ์การแพร่ระบาดโควิด-19


วันจันทร์ที่ 18 มกราคม 2564
พิมพ์
กระทรวงมหาดไทยรับมอบน้ำยาฆ่าเชื้อ Anti – ViBac เพื่อสนับสนุนภารกิจในการบริหารสถานการณ์การแพร่ระบาดโควิด-19
กระทรวงมหาดไทยรับมอบน้ำยาฆ่าเชื้อ Anti – ViBac เพื่อสนับสนุนภารกิจในการบริหารสถานการณ์การแพร่ระบาดโควิด-19
เมื่อวันที่ 15 ม.ค.64 เวลา 13:00 น. ที่สำนักงานศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (สนง.ศบค.มท.) นายสมคิด จันทมฤก รองปลัดกระทรวงมหาดไทยในฐานะผู้อำนวยการ สนง.ศบค.มท. เป็นผู้แทนนายฉัตรชัย พรหมเลิศ ปลัดกระทรวงมหาดไทย รับมอบน้ำยาฆ่าเชื้อ Anti - ViBac จาก นางสาวธัญญพัฒน์ นิธิโชติธนกิจ ประธานกรรมการบริษัท ฐานดี เอสเตท จำกัด พร้อมด้วย นายรังสี ลิมปิโชติกุล ผู้ช่วยฝ่ายบริหาร และนายจักรกิจ ม่วงสาย เลขานุการฝ่ายบริหาร โดยมี นายชัชวาลย์ เบญจสิริวงศ์ รองผู้ว่าราชการจังหวัดเพชรบูรณ์ นางสาววริษฐา  สงวนเสริมศรี เลขานุการ สนง.ศบค.มท. นายเกนุชา บุญเกิด คณะทำงาน ศบค.มท. และนายศรัณย์ศักดิ์ ศรีเครือเนตร เลขานุการกรม กรมการปกครอง ร่วมรับมอบ
นางสาวธัญญพัฒน์  นิธิโชติธนกิจ  กล่าวว่า  ตามที่ได้เกิดสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ส่งผลให้ประชาชนได้รับความเดือดร้อนจากผลกระทบของการแพร่ระบาดเป็นจำนวนมาก บริษัท ฐานดี เอสเตท จำกัด ตระหนักถึงปัญหาของสถานการณ์ดังกล่าว จึงขอมอบน้ำยาฆ่าเชื้อโรค Anti - ViBac ขนาด 500 มิลลิลิตร จำนวน 100 ขวด ซึ่งมีคุณสมบัติในการฆ่าเชื้อแบคทีเรียและไวรัส เพื่อช่วยลดความเสี่ยงในการปนเปื้อนของเชื้อโรคบนพื้นผิวต่าง ๆ ให้กับกระทรวงมหาดไทยซึ่งเป็นหน่วยงานหลักในการขับเคลื่อนภารกิจการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) และเป็นการสนับสนุนภารกิจของสำนักงานศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย เพื่อใช้สำหรับป้องกันและควบคุมการแพร่ระบาดของโรคติดเชื้อไวรัสโคโรนา 2019 ต่อไป
นายสมคิด จันทมฤก กล่าวว่า ขอขอบคุณ บริษัท ฐานดี เอสเตท จำกัด ที่ได้ให้การสนับสนุนน้ำยาฆ่าเชื้อโรค Anti - ViBac เพื่อสนับสนุนภารกิจของกระทรวงมหาดไทยและสำนักงานศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) ซึ่งจะได้นำไปใช้ให้เกิดประโยชน์ตามวัตถุประสงค์ต่อไป

ที่มา : https://www.thaigov.go.th/news/contents/details/38389