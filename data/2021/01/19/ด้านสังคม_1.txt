รัฐบาลไทย-ข่าวทำเนียบรัฐบาล-ปลัด พม. ฝากพ่อ แม่ ผู้ปกครอง ดูแลบุตรหลานที่บ้านอย่างใกล้ชิด ในช่วงโควิด-19


วันจันทร์ที่ 18 มกราคม 2564
ปลัด พม. ฝากพ่อ แม่ ผู้ปกครอง ดูแลบุตรหลานที่บ้านอย่างใกล้ชิด ในช่วงโควิด-19
ปลัด พม. ฝากพ่อ แม่ ผู้ปกครอง ดูแลบุตรหลานที่บ้านอย่างใกล้ชิด ในช่วงโควิด-19
วันนี้ (18 ม.ค. 64) เวลา 14.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ขณะนี้ มีการนำเสนอข่าวจำนวนมากเกี่ยวกับการกระทำความรุนแรงและล่วงละเมิดทางเพศกับเด็กและเยาวชน โดยเฉพาะในสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ทำให้เด็กและเยาวชนต้องเรียนหนังสือออนไลน์และใช้ชีวิตในบ้านพักอาศัยตามมาตรการป้องกันการแพร่ระบาดของโรคโควิด-19 ซึ่งมีหลายครอบครัวที่พ่อ แม่ ผู้ปกครอง ต้องออกไปทำงานนอกบ้าน ทำให้ไม่มีคนคอยดูแลบุตรหลาน ทั้งนี้ ตนมีความห่วงใยสวัสดิภาพของเด็กและเยาวชนเหล่านี้ โดยกระทรวง พม. มีภารกิจสำคัญในการปกป้องและคุ้มครองสวัสดิภาพเด็กและเยาวชน จึงขอย้ำเตือนพ่อ แม่ ผู้ปกครอง รวมทั้งเพื่อนบ้านและคนในชุมชน ช่วยกันเฝ้าระวัง สอดส่อง ดูแลพฤติกรรมบุตรหลานอย่างใกล้ชิด เพื่อป้องกันการถูกกระทำความรุนแรงและล่วงละเมิดทางเพศ นอกจากนี้ ยังขอให้อาสาสมัครพัฒนาสังคมและความมั่นคงของมนุษย์ (อพม.) เป็นหูเป็นตาช่วยกันดูแลสอดส่องและแจ้งเหตุแก่เจ้าหน้าที่ทันทีเมื่อเกิดเหตุ เพื่อให้เกิดการช่วยเหลือทันท่วงที
นางพัชรี กล่าวเพิ่มเติมว่า ทั้งนี้ หากพ่อ แม่ ผู้ปกครอง ประสบปัญหาบุตรหลาน ถูกกระทำความรุนแรงและล่วงละเมิดทางเพศ หรือพบเห็นปัญหาดังกล่าว สามารถขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 ตลอด 24 ชั่วโมง ซึ่งปัจจุบันศูนย์ช่วยเหลือสังคม สายด่วน พม. โทร. 1300 ได้ขยายการให้บริการทั่วประเทศ โทรที่ไหนติดที่นั่น เพื่อการช่วยเหลือได้อย่างรวดเร็วยิ่งขึ้น หรือติดต่อด้วยตนเองได้ที่สำนักงานพัฒนาสังคมและความมั่นคงมนุษย์จังหวัดทุกจังหวัด

ที่มา : https://www.thaigov.go.th/news/contents/details/38400