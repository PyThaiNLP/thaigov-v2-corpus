รัฐบาลไทย-ข่าวทำเนียบรัฐบาล-ผู้เสียหายคดีแชร์ Forex-๓D เข้าขอบคุณ รมว.ยุติธรรม ไม่ทิ้งคดี ด้าน รมว.ยุติธรรม ขอให้ผู้เสียหายที่ตกหล่นรีบเข้ามาแจ้งความ ให้ข้อมูลภายใน ๓ สัปดาห์ เพราะหากคดีสิ้นสุดแล้วและมีการเฉล


วันจันทร์ที่ 18 มกราคม 2564
ผู้เสียหายคดีแชร์ Forex-๓D เข้าขอบคุณ รมว.ยุติธรรม ไม่ทิ้งคดี ด้าน รมว.ยุติธรรม ขอให้ผู้เสียหายที่ตกหล่นรีบเข้ามาแจ้งความ ให้ข้อมูลภายใน ๓ สัปดาห์ เพราะหากคดีสิ้นสุดแล้วและมีการเฉล
ผู้เสียหายคดีแชร์ Forex-๓D เข้าขอบคุณ รมว.ยุติธรรม ไม่ทิ้งคดี ด้าน รมว.ยุติธรรม ขอให้ผู้เสียหายที่ตกหล่นรีบเข้ามาแจ้งความ ให้ข้อมูลภายใน ๓ สัปดาห์ เพราะหากคดีสิ้นสุดแล้วและมีการเฉลี่ยทรัพย์คืน
ในวันจันทร์ที่ ๑๘ มกราคม ๒๕๖๔ เวลา ๑๐.๐๐ น. ณ ห้องแถลงข่าว ชั้น ๒ อาคารกระทรวงยุติธรรมแห่งใหม่ นายรณณรงค์ แก้วเพ็ชร ประธานเครือข่ายรณรงค์ทวงคืนความยุติธรรมในสังคม พร้อมตัวแทนผู้เสียหายจากการหลอกลวงให้ร่วมลงทุนแชร์ Forex-๓D นำดอกไม้เข้าขอบคุณ นายสมศักดิ์ เทพสุทิน รัฐมนตรีว่าการกระทรวงยุติธรรม ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และเจ้าหน้าที่กรมสอบสวนคดีพิเศษ ที่สามารถจับกุม นายอภิรักษ์ โกฎธิ ผู้บริหารบริษัท FOREX-๓D ผู้ต้องหาตามหมายจับคดีแชร์ลูกโซ่ FOREX หลังจากหลบหนีคดีเกือบ ๒ ปี พร้อมยื่นหนังสือขอให้ตรวจสอบบุคคลรอบข้างของนายอภิรักษ์ เพราะเกรงว่าจะมีการถ่ายโอนเงินไปยังบุคคลที่ ๓ เนื่องจากทรัพย์สินที่ถูกยึดมามีเพียง ๑,๑๐๐ ล้านบาท จากความเสียหายทั้งหมด กว่า ๒ พันล้านบาท
นายสมศักดิ์ เทพสุทิน รัฐมนตรีว่าการกระทรวงยุติธรรม ระบุว่า การจับกุมนายอภิรักษ์ ใช้เวลาในการติดตามตัวอยู่นาน เนื่องจากนายอภิรักษ์หลบหนีออกไปนอกประเทศ ก่อนที่จะลักลอบกลับเข้ามา จนสามารถจับกุมได้เมื่อ วันที่ ๑๕ มกราคม ที่ผ่านมา โดยขณะนี้มีผู้เสียหายกลุ่มแรก กว่า ๘ พันคน ทรัพย์สินกว่า ๒ พันล้านบาท เข้าสู่กระบวนการและให้ปากคำกับดีเอสไอเรียบร้อยแล้ว ซึ่งทราบว่ายังมีผู้เสียหายมากกว่านี้อีก จึงขอให้ผู้เสียหายที่ตกหล่นรีบเข้ามาแจ้งความ ให้ข้อมูลภายใน ๓ สัปดาห์  เพราะหากคดีสิ้นสุดแล้วและมีการเฉลี่ยทรัพย์คืนก็จะเกิดปัญหาไม่สามารถได้รับเงินคืนได้
ส่วนที่มีการยื่นให้เร่งรัดการตรวจสอบบุคคลรอบข้างของผู้ต้องหา จะเร่งดำเนินการ เพื่อให้เกิดความชัดเจนและโปร่งใส และขณะนี้ นายอภิรักษ์ ถูกคุมตัวที่เรือนจำพิเศษกรุงเทพมหานคร
นายปิยะศิริ วัฒนวรางกูล ผู้อำนวยการกองคดีธุรกิจการเงินนอกระบบ กรมสอบสวนคดีพิเศษ (ดีเอสไอ) กล่าวว่า สำนวนคดีแรกพนักงานอัยการได้ส่งสอบไปแล้วกว่า ๘ พันราย ซึ่งขณะนี้อัยการได้ส่งสำนวนกลับมาให้ดีเอสไอเป็นระยะเวลา ๓ สัปดาห์ เพื่อเปิดโอกาสให้ผู้เสียหายเข้ามาแจ้งความเพิ่มเติม พร้อมกันนี้จะใช้เวลาอีก ๔ เดือน ในการตรวจสอบเส้นทางการเงินและบัญชีทรัพย์สินของบุคคลที่เกี่ยวข้องทั้งหมด ที่ต้องใช้เวลานานเนื่องจากคาดว่าผู้ต้องหามีการโอนถ่ายทรัพย์สินไปในหลายรูปแบบ ซึ่งจะต้องสอบอย่างละเอียด หากบุคคลนั้นไม่สามารถตอบที่มาของทรัพย์สิน จะดำเนินการยึดทรัพย์ทันที ส่วนขณะนี้มีบุคคลสาธารณะ ดารา ที่มีชื่อเสียงอีก ๖ คน ที่ขณะนี้ยังอยู่ในฐานะผู้เสียหาย เข้ามาให้ปากคำเพิมเติ่ม
นายรณณรงค์ แก้วเพ็ชร ประธานเครือข่ายรณรงค์ทวงคืนความยุติธรรมในสังคม ระบุว่า เหลือเพียงอีก ๓ สัปดาห์ที่ดีเอสไอ เพิ่มเวลาในการให้ผู้เสียหายในคดีนี้เข้ามาแจ้งความเพิ่มเติม จึงอยากให้ ดารา บุคคลสาธารณะ หรือประชาชนทั่วไปที่ได้รับความเสียหายรีบเข้ามาแจ้งความ
ทั้งนี้ นายอภิรักษ์ ถูกแจ้งข้อกล่าวหา ใน ๓ คดี คือ คดีฉ้อโกงประชาชน  พรบ. คอมพิวเตอร์ และฟอกเงิน

ที่มา : https://www.thaigov.go.th/news/contents/details/38407