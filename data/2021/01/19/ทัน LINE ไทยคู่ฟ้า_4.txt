รัฐบาลไทย-ข่าวทำเนียบรัฐบาล-ไขข้อข้องใจ! ทีมพัฒนาแอปหมอชนะยุติบทบาท


วันจันทร์ที่ 18 มกราคม 2564
ไขข้อข้องใจ! ทีมพัฒนาแอปหมอชนะยุติบทบาท
...
เป็นที่วิพากษ์วิจารณ์กันมากกับกระแสข่าว
กลุ่มอาสาสมัครพัฒนาแอปพลิเคชัน “หมอชนะ”
ประกาศยุติบทบาท และส่งต่อให้ภาครัฐดูแลเต็มตัว
.
เรื่องนี้มีคำยืนยันจากกระทรวงดีอีเอส ว่า
ทุกฝ่ายทั้งดีอีเอส สำนักงานพัฒนารัฐบาลดิจิทัล
และกลุ่มผู้พัฒนาแอปฯ หมอชนะ “ยังทำงานร่วมกัน”
.
แต่การส่งต่อแอปฯ หมอชนะ ให้ภาครัฐกำกับอย่างเต็มตัว
เกิดขึ้นเมื่อเดือน ธ.ค. 63 หลังจากโรคโควิดระลอกใหม่ระบาด
มีความรุนแรงขึ้น โดยมีจำนวนผู้ติดเชื้อเพิ่มอย่างรวดเร็ว
ทำให้ปริมาณการใช้งานแอปฯ หมอชนะ สูงขึ้นตามไปด้วย
.
หน่วยงานที่เกี่ยวข้องคำนึงถึงการคุ้มครองข้อมูลส่วนบุคคล
จึงให้ผู้พัฒนาแอปฯ คือ กลุ่ม Code For Public และ
กลุ่มทีมงานอาสาหมอชนะ Mor Chana Volunteer Team
ดำเนินการปรับปรุงระบบ โดยยกเลิกการขอข้อมูลส่วนตัว
เช่น ชื่อสกุล เบอร์โทรศัพท์ ในการลงทะเบียน
ไม่ให้เก็บข้อมูลนั้นไว้ เพื่อให้ประชาชนเกิดความมั่นใจ
.
นอกจากนี้ ยังขอให้ผู้พัฒนาตัดฟังก์ชั่นการทำงานออกหลายจุด
เพื่อให้ใช้งานง่าย และไม่ลิดรอนสิทธิส่วนบุคคลของประชาชน
เหลือเพียงการตรวจสอบหาผู้ที่อยู่ในพื้นที่เดียวกับผู้ติดเชื้อ
เพื่อแจ้งเตือนประชาชนเท่านั้น
.
ไม่เพียงเท่านั้น เมื่อมีปริมาณผู้ใช้งานเพิ่มขึ้น
ทำให้คลาวด์เก็บข้อมูลเดิมเริ่มไม่เพียงพอ
จึงต้องใช้คลาวด์กลางภาครัฐ (GDCC) มารองรับการเก็บข้อมูล
ซึ่งดูแลโดย บริษัท โทรคมนาคมแห่งชาติ จำกัด (มหาชน)
.
ดังนั้น ข้อมูลที่กลุ่มผู้พัฒนาแอปฯ หมอชนะเผยแพร่ออกมา
จึงเป็นคำชี้แจงให้ทุกคนทราบว่า ได้มอบแอปฯ นี้ให้กับภาครัฐ
และไม่ได้อยู่ในความดูแลของกลุ่มแล้ว
โดยทางกลุ่มยังสนับสนุนการใช้งานของภาครัฐต่อไป
.
จากข้อมูลยืนยันได้ว่า ขณะนี้ทุกฝ่ายยังร่วมกันทำงาน
เพื่อให้การใช้งานเป็นไปอย่างราบรื่น
สามารถรองรับจำนวนผู้ใช้งานที่เพิ่มขึ้นอย่างมีประสิทธิภาพ
.
ยึดหลัก “การไม่ละเมิดข้อมูลและสิทธิส่วนบุคคล”
และคำนึงถึงประโยชน์ของประชาชนเป็นสำคัญ
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/38396