รัฐบาลไทย-ข่าวทำเนียบรัฐบาล-รมว. พม. ชื่นชมและให้กำลังใจคุณไยไหม หญิงไทยสู้ชีวิตในฝรั่งเศส 


วันจันทร์ที่ 18 มกราคม 2564
รมว. พม. ชื่นชมและให้กำลังใจคุณไยไหม หญิงไทยสู้ชีวิตในฝรั่งเศส
รมว. พม. ชื่นชมและให้กำลังใจคุณไยไหม หญิงไทยสู้ชีวิตในฝรั่งเศส
วันนี้ (18 ม.ค. 64) เวลา 13.00 น. ที่ห้องประชุมชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ไลน์วีดีโอพูดคุยและให้กำลังใจกับคุณพิสมัย อ็องเจอลินี (ไยไหม) หญิงไทยสู้ชีวิตวัย 42 ปี จากอำเภอบ้านแฮด จังหวัดขอนแก่น ที่ได้ไปใช้ชีวิตในต่างประเทศที่เมือง Digne les bains  ประเทศฝรั่งเศส อยู่ห่างจากกรุงปารีสกว่า 800 กิโลเมตร  ซึ่งคุณไยไหมได้ทำแฟนเพจ Facebook และ ช่อง YouTube ชื่อ "ไหมไทยในฝรั่งเศส"  โดยมียอดผู้ติดตามหลายแสนคน
นายจุติ กล่าวต่อไปว่า เมื่อ 14 ปีที่แล้ว คุณไยไหมได้พบรักและแต่งงานกับสามีชาวฝรั่งเศส  จากนั้นได้ย้ายไปอาศัยอยู่ที่ประเทศฝรั่งเศส ขณะนี้ มีลูกสาวด้วยกัน วัย 10 ขวบ คุณไยไหมได้ทำงานมาหลากหลายรูปแบบ โดยไม่เลือกงาน ทั้งงานในโรงงานร้านสะดวกซื้อ พนักงานเสริฟ  ซักอบรีด และนวดแผนไทย ซึ่งปัจจุบัน ได้เปิดร้านขายอาหารทอดแบบไทยๆ ในเมืองเล็กๆของฝรั่งเศส  ท่ามกลางความหนาวเย็นติดลบ 2 องศาเซลเซียส และสถานการณ์การแพร่ระบาดของโรคโควิด-19 แต่ด้วยอัธยาศัยการขายของคุณไยไหมที่มีความเป็นไทย เน้นการทักทายด้วยความเป็นกันเอง การไหว้กล่าวขอบคุณทั้งภาษาฝรั่งเศสและภาษาไทยและการจดจำลูกค้าได้ดี จึงสร้างความประทับใจให้กับลูกค้าเป็นอย่างมาก ซึ่งส่วนใหญ่เป็นผู้สูงอายุ อีกทั้งยังชอบใส่ชุดไทย       เล่าเรื่องเมืองไทย และมีน้ำใจแบบไทยๆ ต่อทุกคน จนทำให้สื่อท้องถิ่นของฝรั่งเศสเข้ามาติดตามทำข่าว
นายจุติ กล่าวเพิ่มเติมว่า ตนขอชื่นชมและเป็นกำลังใจในการสู้ชีวิตของคุณไยไหม และได้แสดงออกซึ่งความเป็นไทยทั้งการพูดจา กิริยา มารยาท และการแต่งกาย เพื่อให้คนต่างชาติได้รับรู้และเข้าใจถึงความเป็นไทยในต่างแดน และขอเป็นกำลังใจในการสู้ชีวิตสำหรับคนไทยทุกคนในต่างประเทศ

ที่มา : https://www.thaigov.go.th/news/contents/details/38404