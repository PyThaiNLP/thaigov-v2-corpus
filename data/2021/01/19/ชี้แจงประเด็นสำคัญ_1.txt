รัฐบาลไทย-ข่าวทำเนียบรัฐบาล-สธ. ดส.  DGA จับมือเคลียส์ข้อสงสัยแอปพลิเคชัน “หมอชนะ” 


วันจันทร์ที่ 18 มกราคม 2564
พิมพ์
สธ. ดส.  DGA จับมือเคลียส์ข้อสงสัยแอปพลิเคชัน “หมอชนะ”
สธ. ดส.  DGA จับมือเคลียส์ข้อสงสัยแอปพลิเคชัน “หมอชนะ”
วันอาทิตย์ที่ 17 มกราคม พ.ศ. 2564  นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข  ยืนยันใช้แอปพลิเคชันหมอชนะ ช่วยการควบคุมป้องกันโรคโควิด 19  เฉพาะวันที่ 16 มกราคม 2564 วันเดียวแจ้งเตือนไปยังกลุ่มเสี่ยงแล้ว 3,283 ราย เตรียมหารือทำความเข้าใจกับกลุ่มผู้พัฒนาซอฟท์แวร์และผู้ใช้งาน เพื่อประโยชน์สูงสุดแก่ประชาชน  แอปพลิเคชัน “หมอชนะ” เป็นความร่วมมือของ กรมควบคุมโรค กระทรวงสาธารณสุข ร่วมกับสำนักงานพัฒนารัฐบาลดิจิทัล กระทรวงดิจิทัล เพื่อเศรษฐกิจและสังคม ได้ลงนามความร่วมมือที่จะบริหารจัดการแพลทฟอร์ม เพื่อติดตามและประเมินผู้ที่มีความเสี่ยงต่อโรคโควิด 19  รัฐบาลส่งเสริมให้ประชาชนใช้แอปพลิเคชันหมอชนะ เพิ่มเติมจากแอปพลิเคชันไทยชนะ ช่วยให้ติดตามการเดินทางผู้ที่มีความเสี่ยงใกล้ชิดกับผู้ป่วยและเป็นเครื่องมือสื่อสารถึงประชาชนกลุ่มเสี่ยง โดยในวันที่ 16 มกราคม 2564 วันเดียวได้มีการแจ้งเตือนไปยังผู้ที่ใช้แอปพลิเคชั่น จำนวน 3,283 เครื่อง โดยส่งข้อความไปยัง 2 กลุ่ม คือผู้ที่มีความเสี่ยงต่ำและผู้ที่มีความเสี่ยงสูง แนะนำการปฏิบัติตัว /การสังเกตอาการ/ การรายงานตัวต่อเจ้าหน้าที่ /มีข้อสงสัยให้โทรสายด่วน 1422
กระทรวงสาธารณสุขใช้ประโยชน์จากแอปพลิเคชันหมอชนะ 2 รูปแบบคือ แบบที่ 1เมื่อทีมสอบสวนพบผู้ป่วยยืนยันโควิด 19 จะถ่ายภาพ QR code ส่งมาที่กรมควบคุมโรค เพื่อค้นหาเครื่องใกล้เคียงที่คาดว่าจะมีโอกาสเสี่ยงต่อการติดเชื้อ เพื่อส่งข้อความให้เฝ้าอาการระวังตนเองหรือปฏิบัติตัว พร้อมสถานที่หรือเบอร์ติดต่อสอบถามกลับ แบบที่ 2 การสืบค้นหาเครื่องใกล้เคียง จากสถานที่ที่ผู้ป่วยยืนยันเดินทางไปในช่วงเวลาที่คาดว่ามีโอกาสในการแพร่กระจายเชื้อได้และดำเนินการส่งข้อความไปเช่นเดียวกับแบบที่หนึ่ง
ขณะที่นายสุพจน์ เธียรวุฒิ ผู้อำนวยการสำนักงานพัฒนารัฐบาลดิจิทัล กล่าวขอบคุณที่ให้ความไว้วางใจในการเป็นผู้ดูแลแอปพลิเคชันหมอชนะ ในฐานะผู้ประมวลผลข้อมูล (Data Processor) ซึ่งเป็นบทพิสูจน์ของการทำงานร่วมกันอย่างดีระหว่างภาครัฐ ภาคเอกชน ภาคประชาชน และภาคการศึกษา ที่สอดประสานความร่วมมือเพื่อต่อสู้ต่อสถานการณ์ COVID-19 ไปด้วยกัน โดยมีเป้าหมายเดียวกันในการผลักดันแอปพลิเคชันนี้ให้เป็นเครื่องมือสำหรับคุณหมอเพื่อช่วยติดตาม สืบสวนโรค COVID-19 ได้อย่างมีประสิทธิภาพ ครอบคลุม สะดวกสบายและง่ายขึ้น ในขณะเดียวกันก็เพื่อให้ประชาชนได้มีเครื่องมือในการเฝ้าระวังตนเองและได้รับการแจ้งเตือนว่าที่ผ่านมาได้เคยไปสัมผัส หรือไปร่วมกิจกรรมกับผู้ติดเชื้อ COVID-19 อย่างใกล้ชิดหรือไม่ เพื่อให้สามารถป้องกันตนเองได้อย่างทันท่วงที  โดยคำนึงถึงการไม่ละเมิดสิทธิส่วนบุคคลของประชาชนเป็นสำคัญ
DGA จะเก็บข้อมูลส่วนบุคคลของประชาชนเท่าที่จำเป็นตามการประกาศแจ้งในนโยบายคุ้มครองข้อมูลส่วนบุคคลทุกประการ และแน่นอนที่สุดการใช้แอปพลิเคชันหมอชนะ จะเป็นในลักษณะเชิญชวน รณรงค์ให้ช่วยกันดาวน์โหลด เพื่อประโยชน์แก่ประชาชนเองในการเฝ้าระวังการติดเชื้อ COVID-19 ผ่านการดำเนินงานที่โปร่งใส ตรวจสอบได้ และเพื่อให้เกิดความเชื่อมั่นจากทุกภาคส่วนจึงกำหนดให้การพัฒนาเป็นลักษณะ Opensource Code ทั้งหมด ตลอดจนยังมีการตั้งคณะกรรมการธรรมภิบาลข้อมูลที่มีองค์ประกอบจากผู้ทรงคุณวุฒิจากหลากหลายวิชาชีพเพื่อแสดงให้เห็นจุดยืนของความโปร่งใสในการทำงาน โดยปัจจุบันหมอชนะได้มีผู้ใช้งานแล้วกว่า 5 ล้านคน
นอกจากนี้ นางสาวอัจฉรินทร์ พัฒนพันธ์ชัย  ปลัดกระทรวงดิจิทัลเพื่อเศรษฐกิจและสังคม  ชี้แจงว่า ทุกฝ่ายที่เกี่ยวข้องยังร่วมกันทำงาน ทั้งกลุ่มผู้พัฒนาแอปพลิเคชัน “หมอชนะ” และ สำนักงานพัฒนารัฐบาลดิจิทัล (สพร.) เพื่อให้การใช้งานเป็นไปอย่างราบรื่น การปรับปรุงแอปล่าสุดหลังจากถ่ายโอนการดูแลให้ภาครัฐคือ เพิ่มความมั่นใจเรื่องข้อมูลส่วนบุคคล โดยให้ทีมผู้พัฒนาตัดฟังชั่นการทำงานของแอปหมอชนะออกหลายจุด เพื่อให้ใช้งานง่าย และไม่ลิดรอนสิทธิส่วนบุคคลของประชาชน
ปัจจุบันกลุ่มผู้พัฒนาแอป “หมอชนะ” ได้แก่ กลุ่ม Code For Public และกลุ่มทีมงานอาสาหมอชนะ Mor Chana Volunteer Team ได้มีการส่งต่อ “หมอชนะ” จากกลุ่มอาสาสมัครมาสู่การกำกับดูแลจากทางรัฐบาลอย่างเต็มตัวแล้ว เนื่องจากหลังการนำมาใช้งานเพื่อรับมือการระบาดโควิด-19 รอบใหม่ตั้งแต่เดือนธันวาคม 2563 ซึ่งเป็นการระบาดในประเทศที่รุนแรงกว่ารอบแรก ทำให้ปริมาณผู้ใช้งานจากประชาชนทั่วไปเพิ่มมากขึ้น ทาง ศูนย์ปฏิบัติการ ศบค. และหน่วยงานที่เกี่ยวข้อง ตระหนักถึงการคุ้มครองข้อมูลส่วนบุคคล จึงได้ให้ผู้พัฒนาปรับปรุงโดยยกเลิกการขอข้อมูลส่วนบุคคลในการลงทะเบียน เช่น ชื่อ-เบอร์โทรศัพท์ออก ไม่ให้มีการได้มาหรือเก็บข้อมูลนั้นไว้ เพื่อให้ประชาชนเกิดความมั่นใจ
นอกจากนั้นยังตัดฟังก์ชั่นการทำงานของแอปหมอชนะออกหลายจุด เพื่อให้ใช้งานง่าย และไม่ลิดรอนสิทธิส่วนบุคคลของประชาชน โดยมีการใช้งานเพียงการตรวจสอบหาบุคคลที่อยู่ในพื้นที่เดียวกับผู้ติดเชื้อเพื่อแจ้งเตือนเท่านั้น
ทั้งนี้ เมื่อเกิดการระบาดรอบใหม่ในประเทศ และรัฐบาลต้องการควบคุมมาตรการเข้มงวดเฉพาะจุดในพื้นที่การระบาด เพื่อไม่ให้มีผลกระทบกับเศรษฐกิจและการใช้ชีวิตของประชาชนในวงกว้าง จึงเห็นความจำเป็นให้นำแอปหมอชนะมาใช้ติดตามผู้มีความเสี่ยงในการติดเชื้อ เพื่อให้เข้ามารับการตรวจสอบ โดยในการนำแอปหมอชนะมาให้ประชาชนใช้ นอกจากเพิ่มการปกป้องสิทธิส่วนบุคคลแล้ว บางฟังก์ชั่นการใช้งานรวมถึงการจัดระดับความเสี่ยงของแต่ละบุคคลไม่ได้นำมาใช้ ทำให้มีผลต่อองค์กรที่ใช้งานแอปหมอชนะมาก่อนหน้านี้ สามารถใช้งานได้น้อยลง
“ดังนั้นกลุ่มอาสาสมัครผู้พัฒนาแอปหมอชนะ จึงได้ออกคำชี้แจงเพื่อให้ทุกคนทราบว่าได้มอบแอปนี้ให้รัฐบาลนำไปใช้งานแล้ว ไม่ได้อยู่ในความดูแลของกลุ่ม โดยทางกลุ่มยังให้การสนับสนุนการใช้งานของรัฐบาลต่อไป”
ขณะนี้ทุกฝ่ายที่เกี่ยวข้องยังร่วมกันทำงาน ทั้งกลุ่มผู้พัฒนาแอป และ สพร. เพื่อให้การใช้งานเป็นไปอย่างราบรื่น และเพื่อรองรับปริมาณผู้ใช้งานที่เพิ่มมากขึ้น ทำให้คลาวด์เก็บข้อมูลที่ สพร. เริ่มไม่พอมาตั้งแต่ต้นปีนี้ กระทรวงดิจิทัลฯ จึงต้องให้ใช้คลาวด์กลางภาครัฐ (GDCC) ซึ่งดำเนินการโดยบริษัท โทรคมนาคมแห่งชาติ จำกัด (มหาชน) หรือ NT มารองรับในการเก็บข้อมูล
ทั้งนี้ ขอให้มั่นใจได้ว่า การใช้งานของแอปหมอชนะนั้น ศบค. และ ทุกหน่วยงานที่เกี่ยวข้องให้ความสำคัญในการไม่ละเมิดข้อมูลส่วนบุคคล และไม่ละเมิดสิทธิส่วนบุคคล กระทรวงดิจิทัลฯ และ สพร. ซึ่งรับผิดชอบในการทำงานของแอปพลิเคชั่นด้านเทคนิค ก็กำกับดูแลตามหลักการดังกล่าวอย่างเคร่งครัด เพื่อสร้างความมั่นใจให้กับประชาชนที่ดาวน์โหลดหมอชนะ เพื่อประโยชน์ของตัวท่านเอง
....................................

ที่มา : https://www.thaigov.go.th/news/contents/details/38378