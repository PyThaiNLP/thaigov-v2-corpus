รัฐบาลไทย-ข่าวทำเนียบรัฐบาล-โฆษก ศบค. รายงานจำนวนผู้ที่ได้รับการฉีดวัคซีน รัฐบาลพร้อมติดตามและศึกษาผลกระทบจากการฉีดวัคซีน


วันอังคารที่ 8 มิถุนายน 2564
พิมพ์
โฆษก ศบค. รายงานจำนวนผู้ที่ได้รับการฉีดวัคซีน รัฐบาลพร้อมติดตามและศึกษาผลกระทบจากการฉีดวัคซีน
โฆษก ศบค. รายงานจำนวนผู้ที่ได้รับการฉีดวัคซีน รัฐบาลพร้อมติดตามและศึกษาผลกระทบจากการฉีดวัคซีน
วันนี้ (8 มิถุนายน 2564) เวลา 12.45 น. ณ ศูนย์บริหารสถานการณ์การแพร่ระบาดของโรคไวรัสโคโรน่า (ศบค.) ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เปิดเผยถึงยอดสรุปตัวเลขการฉีดวัคซีนของเมื่อวันที่ 7 มิถุนายน ทั่วประเทศ โดย นพ.เกียรติภูมิ วงศ์รจิต ปลัดกระทรวงสาธารณสุข ได้รายงานภาพรวมจากทางกรมควบคุมโรคต่อที่ประชุมฯ เมื่อช่วงเช้า ซึ่งที่ประชุมฯ ได้ชื่นชมและขอบคุณทุกฝ่ายที่ร่วมด้วยช่วยกันทำให้ทุกอย่างผ่านไปด้วยดี โดยตัวเลขจำนวนผู้ได้รับวัคซีนเพิ่มขึ้น ณ วันที่ 7 มิถุนายน มีจำนวน 416,847 ราย รายใหม่จำนวน 388,872 ราย ผู้ที่ได้ฉีดเข็มที่สอง 27,975 ราย รวมยอดสะสม 4,634,941 ราย นับตั้งแต่มีการฉีดวัคซีนวันที่ 28 กุมภาพันธ์ เป็นผู้ที่ได้ฉีดเข็มแรกจำนวน 3,243,913 ราย ผู้ที่ได้ฉีดเข็มที่สอง 1,391,028 ราย
ทั้งนี้ รัฐบาลพยายามจะเพิ่มจำนวนในส่วนนี้ให้มากขึ้น ในส่วนวัคซีนที่ได้จัดสรรมาจะมีการกระจายในส่วนที่เหลือต่อไป ซึ่งประชาชนจะได้รับวัคซีนตามที่กระทรวงสาธารณสุขวางแผนการกระจายและจัดสรรตามแต่ละพื้นที่ให้สอดคล้องกับความต้องการต่อไป นอกจากนี้ จะมีการศึกษาและติดตามผลภายหลังจากการฉีดวัคซีนด้วยเช่นกันเพื่อสร้างความมั่นใจให้ผู้ที่จะมารับวัคซีน ในช่วงท้าย โฆษก ศบค. เน้นย้ำว่า แม้ว่าจะมีวัคซีนแล้ว แต่ประชาชนยังต้องคำนึงถึงสุขอนามัยต่อไป เพื่อร่วมกันสร้างภูมิคุ้มกันหมู่

ที่มา : https://www.thaigov.go.th/news/contents/details/42523