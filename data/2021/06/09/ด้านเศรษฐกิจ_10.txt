รัฐบาลไทย-ข่าวทำเนียบรัฐบาล-กรมเจ้าท่า รายงานผลการดำเนินงานการปฏิบัติภารกิจขุดลอกบำรุงรักษาร่องน้ำในพื้นที่ภาคตะวันออกเฉียงเหนือ และภาคเหนือ


วันอังคารที่ 8 มิถุนายน 2564
กรมเจ้าท่า รายงานผลการดำเนินงานการปฏิบัติภารกิจขุดลอกบำรุงรักษาร่องน้ำในพื้นที่ภาคตะวันออกเฉียงเหนือ และภาคเหนือ
...
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า กรมเจ้าท่า (จท.) ได้ปฏิบัติภารกิจขุดลอกบำรุงรักษาร่องน้ำในพื้นที่ภาคตะวันออกเฉียงเหนือและภาคเหนือ เพื่อแก้ไขปัญหาอุทกภัย ภัยแล้ง ขยายพื้นที่รับน้ำในช่วงฤดูน้ำหลาก ฟื้นฟูลำน้ำ ช่วยเหลือประชาชนที่ได้รับผลกระทบจากความตื้นเขิน รวมทั้งเกษตรกรไม่มีแหล่งน้ำใช้เพื่อการเกษตร ตามนโยบายของรัฐบาล กระทรวงคมนาคม และมาตรการของกองอำนวยการน้ำแห่งชาติ ปัจจุบันมีผลการดำเนินงานดังนี้
1. พื้นที่ภาคตะวันออกเฉียงเหนือ สำนักงานพัฒนาและบำรุงรักษาทางน้ำที่ 8 ได้เปิดหน่วยปฏิบัติงานขุดลอกลำน้ำเสียว ตำบลสระคู อำเภอสุวรรณภูมิ จังหวัดร้อยเอ็ด โดยขุดลอกตั้งแต่ กม. ที่ 72 + 750 ถึง กม. ที่ 74 + 550 ระยะทาง 1,800 เมตร ขุดลอกร่องน้ำให้ได้ความกว้าง 20 - 120 เมตร ขุดลอกความลึกประมาณ 118 เมตร (จากระดับน้ำทะเลปานกลาง) ปริมาณวัสดุขุดลอก 97,339 ลูกบาศก์เมตร ปัจจุบันขุดลอกได้ระยะทาง 934 เมตร ปริมาณวัสดุขุดลอก 51,085 ลูกบาศก์เมตร คิดเป็นร้อยละ 58 สำหรับการปฏิบัติงานขุดลอกแม่น้ำสงคราม ตำบลทุ่งฝน อำเภอทุ่งฝน จังหวัดอุดรธานี และตำบลคำสะอาด อำเภอสว่างแดนดิน จังหวัดสกลนคร ได้ขุดลอกตั้งแต่ กม. ที่ 427 + 500 ถึง กม. ที่ 430 + 650 ระยะทาง 3,150 เมตร ขุดลอกร่องน้ำให้ได้ความกว้าง 20 - 40 เมตร ขุดลอกระดับก้นร่องลึกประมาณ 155 เมตร (จากระดับน้ำทะเลปานกลาง) ปริมาณวัสดุขุดลอก 91,666 ลูกบาศก์เมตร ปัจจุบันขุดลอกได้ระยะทาง 1,731 เมตร ปริมาณวัสดุขุดลอก 48,620 ลูกบาศก์เมตร คิดเป็นร้อยละ 53.04 ทั้งนี้เมื่อขุดลอกฯ แล้วเสร็จ จะช่วยแก้ไขปัญหาการตื้นเขินของลำน้ำที่เกิดจากตะกอนดินและวัชพืช ที่ส่งผลให้การกักเก็บน้ำเพื่อใช้ในการเกษตร การอุปโภค - บริโภค ไม่เพียงพอต่อความต้องการของประชาชน และในช่วงฤดูน้ำหลากเกิดปัญหาน้ำท่วมพื้นที่ทางการเกษตรได้รับความเสียหายเป็นประจำทุกปี
2. พื้นที่ภาคเหนือ สำนักงานพัฒนาและบำรุงรักษาทางน้ำที่ 7 ได้เปิดหน่วยปฏิบัติงานขุดลอกแม่น้ำจาง ตำบลสบป้าด อำเภอแม่เมาะ จังหวัดลำปาง เพื่อแก้ไขความเดือดร้อนจากความตื้นเขินจากตะกอนทรายและวัชพืช ส่งผลให้การกักเก็บน้ำเพื่อใช้ในการเกษตรในฤดูแล้งไม่เพียงพอต่อความต้องการของประชาชนที่ใช้น้ำในการทำเกษตรกรรม อุปโภค - บริโภค และปัญหาอุทกภัย โดยเริ่มขุดลอกช่วงที่ 1 ตั้งแต่ กม. ที่ 81 + 330 ถึง กม. ที่ 84 + 150 และช่วงที่ 2 ตั้งแต่ กม. ที่ 87 + 100 ถึง กม. ที่ 87 + 650 รวมระยะทาง 3,400 เมตร ขุดลอกร่องน้ำให้ได้ความกว้าง 15 - 20 เมตร ขุดลอกระดับก้นร่องลึกประมาณ 253.50 - 264.00 เมตร (จากระดับน้ำทะเลปานกลาง) ปริมาณวัสดุขุดลอก 54,000 ลูกบาศก์เมตร ปัจจุบันผลการดำเนินงานคิดเป็น ร้อยละ 99.06
จท. มีแผนพัฒนาฟื้นฟูแม่น้ำ ลำคลองต่าง ๆ ที่ประสบปัญหาภัยแล้งขาดแคลนน้ำให้กลับมีชีวิตขึ้นมาใหม่ เป็นแหล่งน้ำใช้เพื่อการอุปโภค - บริโภคของประชาชน สามารถปลูกพืช เลี้ยงสัตว์ในฤดูแล้ง รวมทั้งเป็นแหล่งพักผ่อนหย่อนใจ ปัจจุบันภารกิจขุดลอกของ จท. มีความก้าวหน้าตามแผนพัฒนาและบำรุงรักษาทางน้ำในหลายพื้นที่ ซึ่งภายหลังการขุดลอก จท. ได้ร่วมกับหน่วยงานในพื้นที่สนับสนุนพันธุ์ปลาท้องถิ่นปล่อยลงสู่แม่น้ำ ปลูกพืชผักสวนครัว ปลูกไม้ยืนต้นหรือหญ้าแฝกเพื่อป้องกันตลิ่งพังจากการกัดเซาะ รักษาระบบนิเวศแม่น้ำให้คงความอุดมสมบูรณ์ เป็นแหล่งน้ำของหมู่บ้านและสามารถพัฒนาให้เป็นแหล่งท่องเที่ยวสร้างรายได้ และสร้างอาชีพให้กับชุมชนท้องถิ่นอย่างยั่งยืนต่อไป

ที่มา : https://www.thaigov.go.th/news/contents/details/42535