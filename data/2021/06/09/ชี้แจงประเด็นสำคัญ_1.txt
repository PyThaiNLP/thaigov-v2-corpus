รัฐบาลไทย-ข่าวทำเนียบรัฐบาล-กรมปศุสัตว์ ชี้แจงข้อวิจารณ์การแก้ปัญหาการระบาดของโรคลัมปี สกิน ในวัว ของภาครัฐล่าช้า


วันอังคารที่ 8 มิถุนายน 2564
พิมพ์
กรมปศุสัตว์ ชี้แจงข้อวิจารณ์การแก้ปัญหาการระบาดของโรคลัมปี สกิน ในวัว ของภาครัฐล่าช้า
อธิบดีกรมปศุสัตว์ ระบุกำลังดำเนินการควบคุมการแพร่ระบาดของโรคลัมปี สกิน พร้อมเร่งฉีดวัคซีนป้องกันโรค ล๊อตแรก จำนวน 60,000 โดส เตรียมจัดหาวัคซีนเพิ่มเติมอีก 300,000 โดส
วันที่ 8 มิถุนายน 2564 นายสัตวแพทย์สรวิศ ธานีโต อธิบดีกรมปศุสัตว์  กระทรวงเกษตรและสหกรณ์ กล่าวว่าจากข้อเท็จจริงที่เกิดขึ้นในปัจจุบัน โรคลัมปี สกินเป็นโรคที่เกิดจากเชื้อไวรัส มีแมลงดูดเลือด ได้แก่ ยุง เหลือบ ริ้น ไร และแมลงวันคอก เป็นสัตว์พาหะนำโรค เป็นโรคอุบัติใหม่ที่พึ่งเกิดขึ้นในประเทศไทยเป็นครั้งแรก โรคนี้มีการพบโรคครั้งแรกในโลกเมื่อปี พ.ศ. 2472 (92 ปีที่แล้ว) ที่ประเทศแซมเบีย และเริ่มเข้ามาระบาดในเอเชีย ปี 2562 กระทรวงเกษตรและสหกรณ์ โดย กรมปศุสัตว์ได้มีการติดตามและเฝ้าระวังอย่างใกล้ชิด มีหนังสือแจ้งเตือนไปยังหน่วยงานที่เกี่ยวข้องและเกษตรกร ให้ระมัดระวังและทำการป้องกัน ต่อมาในปี 2563 พบการระบาดในประเทศเพื่อนบ้าน คือ เวียดนาม และเมียนมาร์ จึงได้มีการสั่งระงับการนำเข้าโค กระบือ จากประเทศเพื่อนบ้าน พร้อมแจ้งเตือนภัยให้กับหน่วยงานที่เกี่ยวข้องและเกษตรกรให้เฝ้าระวังและป้องกันอย่างเข้มงวด
อย่างไรก็ตาม โรคได้มีการแพร่ระบาดจากประเทศเพื่อนบ้านเข้าสู่ประเทศไทย พบครั้งแรกที่ อ.พนมไพร จ.ร้อยเอ็ด ปัจจุบันพบการเกิดโรคใน 40 จังหวัด ส่วนใหญ่อยู่ทางภาคอีสาน และภาคกลางบางส่วน โค กระบือที่ป่วยด้วยโรคนี้จะมีอาการไข้สูง มีตุ่มนูนที่ผิวหนัง ลักษณะคล้ายฝี ต่อมาแตกเป็นแผล สร้างความวิตกและกังวลใจแก่พี่น้องเกษตรกรเป็นอย่างมาก จากข้อมูลขององค์การสุขภาพสัตว์โลก (OIE) ระบุว่า โรคนี้มีอัตราการป่วยและอัตราการตาย รวมถึงมีความรุนแรงของโรคต่ำ โดย โค กระบือที่ป่วยแล้วรักษาได้และหายขาด  เนื้อปลอดภัยสามารถบริโภคได้ตามปกติ ไม่ติดต่อสู่คน
กระทรวงเกษตรและสหกรณ์ โดยกรมปศุสัตว์ ได้ออกมาตรการป้องกันและควบคุมโรค ดังนี้
1) ควบคุมการเคลื่อนย้ายโค-กระบือ เพื่อลดการแพร่กระจายของโรค และปฏิบัติตามแนวทางการเคลื่อนย้ายอย่างเคร่งครัด
2) การเฝ้าระวังการเกิดโรคอย่างใกล้ชิด เน้นการรู้โรคให้เร็ว ควบคุมได้ทัน โรคสงบได้อย่างรวดเร็ว
3) การป้องกัน และควบคุมแมลงพาหะนำโรค ให้เกษตรกรป้องกันโดยใช้สารกำจัดแมลงทั้งบนตัวสัตว์ และบริเวณโดยรอบฟาร์ม ทั้งในพื้นที่ระบาดของโรคและพื้นที่เสี่ยง
4) การรักษาสัตว์ป่วยตามอาการ
5) การใช้วัคซีนควบคุมโรค
วัคซีนป้องกันโรคลัมปี สกิน ล๊อตแรกจำนวน 60,000 โดสที่เพิ่งนำเข้ามาจะนำไปฉีดให้กับโค กระบือของเกษตรกรที่อยู่ในพื้นที่ที่มีการระบาดเป็นหลักก่อนโดยต้องฉีดรอบจุดเกิดโรคเพื่อควบคุมการแพร่กระจายของโรคออกจากจุดเกิดโรคและเป็นไปตามหลักวิชาการ ซึ่งกรมปศุสัตว์จะรีบดำเนินการโดยเร็วที่สุด เพื่อแก้ไขปัญหาความเดือดร้อนให้เกษตรกรพร้อมกันนี้ อีกทั้งได้สั่งการให้กรมปศุสัตว์ดำเนินการจัดหาวัคซีนเพิ่มเติมอีกจำนวน 300,000 โดสซึ่งจะถึงไทยกลางเดือนมิถุนายนนี้ และจะอำนวยความสะดวกให้กับภาคเอกชนหรือสมาคมในการนำเข้าวัคซีนโดยการกำกับดูแลของกรมปศุสัตว์ เพื่อป้องกันโรคและสร้างความมั่นคงทางด้านวัคซีนของประเทศ
ทั้งนี้ กระทรวงเกษตรและสหกรณ์ โดยกรมปศุสัตว์ได้มีมาตรการให้ความช่วยเหลือเกษตรกรเร่งด่วน โดยได้ร่วมกับผู้ราชการจังหวัดทุกจังหวัด และองค์กรปกครองส่วนท้องถิ่น (อบจ. อบต. เทศบาลฯ) ในการให้ความช่วยเหลือพี่น้องเกษตรกรในพื้นที่ที่ได้รับผลกระทบ โดยจัดกิจกรรม Kick off รณรงค์ป้องกันและกำจัดโรคลัมปี สกิน โดยมีการให้ความช่วยเหลือบรรเทาความเดือดร้อน ดังนี้
- จัดหน่วยสัตวแพทย์เคลื่อนที่ รักษาพยาบาลสัตว์ป่วยฟรีเพื่อลดความสูญเสียแก่เกษตรกร
- จัดหน่วยพ่นยาฆ่าเชื้อทำลายเชื้อโรค พ่นสารกำจัดแมลงพาหะของโรค
- แจกสารกำจัดแมลง ยารักษา วิตามิน แร่ธาตุและยาบำรุง เพื่อรักษาและฟื้นฟูสุขภาพสัตว์
- สร้างความรับรู้ให้แก่เกษตรกรเรื่องโรคและการป้องกัน
ส่วน กรณีโค กระบือตาย จะดำเนินการชดเชย เยียวยา ตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2562 ชดเชยตามจริง ไม่เกินรายละ 2 ตัว โดยมีค่าอัตราค่าชดเชยเยียวยา ดังนี้
- อายุน้อยกว่า 6 เดือน  โค 6,000 บาท/ตัว  กระบือ 8,000 บาท/ตัว
- อายุ 6 เดือน ถึง 1 ปี  โค 12,000 บาท/ตัว  กระบือ 14,000 บาท/ตัว
- อายุ มากกว่า 1 ปี ถึง 2 ปี  โค 16,000 บาท/ตัว  กระบือ 18,000 บาท/ตัว
- อายุ มากกว่า 2 ปี  โค 20,000 บาท/ตัว  กระบือ 22,000 บาท/ตัว
จากความร่วมแรง ร่วมใจของทุกภาคส่วน ทั้งภาครัฐ ภาคเอกชน ตลอดจนพี่น้องเกษตรกร ในการช่วยกันป้องกันและกำจัดโรคลัมปี สกินอย่างเข้มแข็งจริงจัง จึงมั่นใจได้ว่าสามารถควบคุมและสงบโรคได้เร็วๆ นี้

ที่มา : https://www.thaigov.go.th/news/contents/details/42522