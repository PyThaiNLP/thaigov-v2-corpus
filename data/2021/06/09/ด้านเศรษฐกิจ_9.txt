รัฐบาลไทย-ข่าวทำเนียบรัฐบาล-กลุ่มเกษตรกรและภาคเอกชนสามารถนำเข้า “วัคซีนลัมปี สกิน” ได้


วันอังคารที่ 8 มิถุนายน 2564
กลุ่มเกษตรกรและภาคเอกชนสามารถนำเข้า “วัคซีนลัมปี สกิน” ได้
“เฉลิมชัย” สั่งไฟเขียว ให้กลุ่มเกษตรกรและภาคเอกชนสามารถนำเข้า “วัคซีนลัมปี สกิน” ได้ แต่การนำวัคซีนไปใช้ต้องอยู่ภายใต้การกำกับดูแลของกรมปศุสัตว์ และเป็นไปตามระเบียบอย่างเคร่งครัด
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้สั่งการให้กรมปศุสัตว์กำหนดแนวทางการสนับสนุนกลุ่มเกษตรกรและภาคเอกชนในการนำเข้าวัคซีนเพื่อนำมาใช้ในการป้องกันโรคลัมปี สกิน ในโค-กระบือ จากสถานการณ์การระบาดที่เกิดขึ้น ซึ่งความคืบหน้าล่าสุดจากการประชุมของคณะกรรมการแก้ไขปัญหาโรคลัมปี สกิน เมื่อวันศุกร์ที่ 4 มิถุนายน 2564 ที่ผ่านมา ได้มีการกำหนดหลักเกณฑ์ส่งมอบวัคซีนพร้อมกำหนดแนวทางการใช้วัคซีนตามหลักวิชาการสำหรับวัคซีนลัมปี สกิน ล็อตแรก จำนวน 60,000 โดส และ 300,000 โดส ที่มาถึงในสัปดาห์นี้ และพร้อมสนับสนุนกลุ่มเกษตรกร สมาคมผู้เลี้ยงโค-กระบือ ตลอดจนภาคเอกชนในการนำเข้าวัคซีน เพื่อนำมาใช้ฉีดป้องกันโรคและสร้างความมั่นคงด้านวัคซีนของประเทศ โดยผู้ที่ประสงค์จะนำเข้าวัคซีนต้องทำหนังสือถึงกรมปศุสัตว์ เพื่อแจ้งความประสงค์ก่อนดำเนินการ โดยต้องระบุชื่อการค้าและจำนวน เพื่อให้กรมปศุสัตว์นำไปใช้สำหรับควบคุม ป้องกัน โรคลัมปี สกิน ต่อไป
ทั้งนี้ กระทรวงเกษตรฯ โดยกรมปศุสัตว์จะทำหนังสือถึงสำนักงานคณะกรรมการอาหารและยา (อย.) ขอผ่อนผันการนำเข้าวัคซีนที่มีทะเบียนในต่างประเทศ แต่ยังไม่ขึ้นทะเบียนในประเทศไทย โดยกรมปศุสัตว์จะมอบอำนาจให้ผู้ประสงค์นำเข้าเป็นผู้ดำเนินการนำเข้าวัคซีน เมื่อได้รับการผ่อนผันจาก อย. ให้ผู้ประสงค์นำเข้า ดำเนินการสั่งวัคซีนและชำระค่าวัคซีนโดยตรงกับผู้ขายวัคซีนในต่างประเทศและดำเนินการขออนุญาตนำเข้าวัคซีนและขอหนังสือรับรองรุ่นการผลิต (Lot Release) จาก อย.ด้วย วัคซีนดังกล่าวจึงจะสามารถนำมาใช้ในการฉีดป้องกันโรคได้ แต่อย่างไรก็ตาม การนำวัคซีนไปใช้ต้องอยู่ภายใต้การกำกับดูแลของกรมปศุสัตว์ โดยต้องเป็นไปตามระเบียบกรมปศุสัตว์ว่าด้วยการฉีดวัคซีนโรคลัมปี สกินในสัตว์ชนิดโค กระบือ พ.ศ. 2564

ที่มา : https://www.thaigov.go.th/news/contents/details/42525