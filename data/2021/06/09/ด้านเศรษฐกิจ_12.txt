รัฐบาลไทย-ข่าวทำเนียบรัฐบาล-“กรุงไทย” แจ้งยกเลิกระบบยินยอมเปิดเผยข้อมูลบนแอปฯเป๋าตัง ให้ผู้ใช้งานทุกคน “โดยอัตโนมัติ”


วันอังคารที่ 8 มิถุนายน 2564
พิมพ์
“กรุงไทย” แจ้งยกเลิกระบบยินยอมเปิดเผยข้อมูลบนแอปฯเป๋าตัง ให้ผู้ใช้งานทุกคน “โดยอัตโนมัติ”
“กรุงไทย” แจ้งยกเลิกระบบให้ความยินยอมเปิดเผยข้อมูลส่วนบุคคลบนแอปฯเป๋าตัง เพื่อป้องกันความสับสน และลดความกังวลของผู้ใช้งาน ส่วนผู้ใช้งานที่ให้ความยินยอมไปแล้ว ระบบจะยกเลิกให้ “อัตโนมัติ” ตั้งแต่คืนวันที่ 7 มิถุนายนที่ผ่านมา
“กรุงไทย” แจ้งยกเลิกระบบให้ความยินยอมเปิดเผยข้อมูลส่วนบุคคลบนแอปฯเป๋าตัง เพื่อป้องกันความสับสน และลดความกังวลของผู้ใช้งาน ส่วนผู้ใช้งานที่ให้ความยินยอมไปแล้ว  ระบบจะยกเลิกให้ “อัตโนมัติ” ตั้งแต่คืนวันที่ 7 มิถุนายนที่ผ่านมา พร้อมเร่งพัฒนาระบบและรูปแบบให้ความยินยอมเปิดเผยข้อมูล เฉพาะส่วนที่เกี่ยวข้องกับการเข้าร่วมโครงการภาครัฐต่อไป
ธนาคารกรุงไทย แจ้งว่า  จากกรณีที่ธนาคารได้อัพเดตแอปพลิเคชันเป๋าตัง เวอร์ชั่นล่าสุด โดยกำหนดให้ผู้ใช้งาน “เลือก”ให้ความยินยอมเกี่ยวกับข้อมูลส่วนบุคคล เพื่อใช้ในการแจ้งข้อมูลข่าวสาร  ผลิตภัณฑ์และบริการของธนาคาร กลุ่มธุรกิจการเงินและพันธมิตร นำข้อมูลไปใช้ในการวิเคราะห์ พัฒนา ผลิตภัณฑ์และบริการที่ตอบโจทย์ผู้ใช้งานแอปฯ เป๋าตัง และเพื่อใช้ในการตรวจสอบยืนยันตัวตนในการเข้าร่วมโครงการภาครัฐนั้น  พบว่า ผู้ใช้งานแอปฯเป๋าตังมีความกังวลเกี่ยวกับระบบและรูปแบบการให้ความยินยอมเปิดเผยข้อมูล
เพื่อความสบายใจของผู้ใช้งาน และความโปร่งใส   ดังนั้น ธนาคารจึงได้ยกเลิกระบบการให้ความยินยอมเปิดเผยข้อมูลทั้ง 3 ส่วนออกจากแอปฯเป๋าตัง  สำหรับผู้ใช้งานที่ได้กดให้ความยินยอมไปแล้ว ระบบจะทำการยกเลิกให้โดยอัตโนมัติ ตั้งแต่คืนวันที่ 7 มิถุนายนที่ผ่านมา
ทั้งนี้ ธนาคารจะเร่งพัฒนาปรับปรุงระบบและรูปแบบการให้ความยินยอมเปิดเผยข้อมูลส่วนบุคคล สำหรับผู้ใช้งานที่ต้องการเข้าร่วมโครงการภาครัฐ เพื่อตรวจสอบยืนยันตัวตนว่าเป็นผู้มีสิทธิตามเกณฑ์ของโครงการภาครัฐจริงหรือไม่  เพื่อป้องกันการสวมสิทธิ และทุจริตในโครงการภาครัฐ  ควบคู่กับการอำนวยความสะดวกให้กับผู้ใช้งานตามวัตถุประสงค์ และการเชื่อมโยงที่จำเป็นของแต่ละโครงการ โดยธนาคารยึดหลักความโปร่งใส เป็นธรรม ตรวจสอบได้ และทุกภาคส่วนสามารถเข้าถึงได้อย่างทั่วถึง พร้อมปฏิบัติตามกฏหมายคุ้มครองข้อมูลส่วนบุคคล (PDPA) แม้ว่าจะมีการเลื่อนการบังคับใช้กฎหมายออกไปก็ตาม และเคารพในสิทธิส่วนบุคคลอย่างเคร่งครัด

ที่มา : https://www.thaigov.go.th/news/contents/details/42543