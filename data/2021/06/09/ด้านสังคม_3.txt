รัฐบาลไทย-ข่าวทำเนียบรัฐบาล-อนุทิน ให้หน่วยบริการในสังกัด สธ. ฉีดวัคซีนโควิดให้ผู้ลงทะเบียนทุกราย


วันอังคารที่ 8 มิถุนายน 2564
อนุทิน ให้หน่วยบริการในสังกัด สธ. ฉีดวัคซีนโควิดให้ผู้ลงทะเบียนทุกราย
รองนายกรัฐมนตรีและรัฐมนตรีว่าการกระทรวงสาธารณสุข ให้หน่วยบริการ โรงพยาบาลในสังกัดกระทรวงสาธารณสุข ฉีดวัคซีนโควิด 19 ให้ผู้ลงทะเบียนทุกราย มอบผู้ตรวจราชการกระทรวงสาธารณสุข นายแพทย์สาธารณสุขจังหวัด ร่วมวางแผนบริหารจัดการวัคซีนตามที่ได้รับจัดสรรจากศบค.
วันนี้ (8 มิถุนายน 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า การฉีดวัคซีนโควิด 19 ถือว่าเป็นวาระแห่งชาติ ที่กระทรวงสาธารณสุขจะต้องเร่งดำเนินการตามนโยบาย เพื่อให้คนไทยปลอดภัย สร้างภูมิคุ้มกันหมู่ เดินหน้าขับเคลื่อนเศรษฐกิจ โดยให้สถานบริการในสังกัด ฉีดวัคซีนให้ผู้ลงทะเบียนทุกราย และมอบหมายให้ผู้ตรวจราชการกระทรวงสาธารณสุข นายแพทย์สาธารณสุขจังหวัดร่วมกันวางแผนบริหารจัดการวัคซีน ตามจำนวนที่ได้รับจัดสรรจาก ศบค. เพื่อให้ครอบคลุมกลุ่มเป้าหมาย
นายอนุทินกล่าวต่อว่า วัคซีนโควิดที่มีอยู่ในขณะนี้เป็นวัคซีนที่ผ่านการรับรองจากองค์การอนามัยโลก อย. และกรมวิทยาศาสตร์การแพทย์ การจัดบริการฉีดวัคซีนขึ้นอยู่กับดุลยพินิจของผู้อำนวยการสถานบริการวัคซีนแต่ละแห่ง รวมถึงวัคซีนที่ได้รับการกระจายลงไปในแต่ละรอบ ซึ่งบริษัทผู้ผลิตวัคซีนที่ทำสัญญากับรัฐบาลจะต้องทยอยส่งวัคซีนให้เป็นไปตามแผนมากที่สุด วันนี้จะมีการส่งวัคซีนซิโนแวคไปเพิ่มอีก 7.5 แสนโดส ส่วนการพบการขายคิวหรือบัตรฉีดวัคซีน ได้ให้ฝ่ายปกครองดำเนินการตามกฎหมาย ไม่จำเป็นต้องมาซื้อขายคิว เนื่องจากขณะนี้การมาฉีดวัคซีนมีการเปิดลงทะเบียนนัดหมายในหลายระบบ รวมถึงผ่านเครือข่ายค่ายมือถือด้วย จากการลงพื้นที่ศูนย์ฉีดวัคซีนกลางบางซื่อ และสอบถามผู้มารับบริการ แต่ละคนก็ให้ข้อมูลว่ามีความสะดวกและได้รับบริการอย่างดี
“วัคซีนโควิด 19 มีพร้อมสำหรับทุกคน ไม่ต้องซื้อขาย ทุกคนได้ฉีดแน่นอน เมื่อฉีดวัคซีนวันละ 3-4 แสนคน ผ่านไป 2-3 เดือนจะฉีดได้ 20-30 ล้านคน โอกาสติดเชื้อลดน้อยลง ทั้งนี้ การฉีดวัคซีนจำนวนมาก 50-60 ล้านคน  ไม่สามารถฉีดทั้งหมดได้ในเดือนเดียว ต้องทยอยฉีด และระหว่างนี้หากยังคงพฤติกรรมป้องกันโรคอย่างเคร่งครัด โอกาสติดเชื้อก็ไม่มี” นายอนุทินกล่าว
*********************************** 8 มิถุนายน 2564

ที่มา : https://www.thaigov.go.th/news/contents/details/42529