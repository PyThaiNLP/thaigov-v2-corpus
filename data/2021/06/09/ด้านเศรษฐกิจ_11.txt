รัฐบาลไทย-ข่าวทำเนียบรัฐบาล-วางกรอบแนวทางการพัฒนาการผลิตและการตลาดโครงการ 1 ตำบล 1 กลุ่มเกษตรทฤษฎีใหม่


วันอังคารที่ 8 มิถุนายน 2564
วางกรอบแนวทางการพัฒนาการผลิตและการตลาดโครงการ 1 ตำบล 1 กลุ่มเกษตรทฤษฎีใหม่
กระทรวงเกษตรฯ วางกรอบแนวทางการพัฒนาการผลิตและการตลาดให้กับเกษตรกรที่เข้าร่วมโครงการ 1 ตำบล 1 กลุ่มเกษตรทฤษฎีใหม่
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการภายใต้โครงการ 1 ตำบล 1 กลุ่มเกษตรทฤษฎีใหม่ ด้านพัฒนาอาชีพและการตลาด ครั้งที่ 1/2564 ผ่านระบบทางไกลออนไลน์ Application Zoom ณ ห้องประชุมกระทรวงเกษตรและสหกรณ์ ซึ่งที่ประชุมมีการพิจารณากำหนดโมเดลและแนวทางการส่งเสริมพัฒนาอาชีพและการตลาดของเกษตรกรที่เข้าร่วมโครงการผ่านกระบวนการพัฒนาเกษตรกร กระบวนการพัฒนากลุ่มเกษตรกร และการพัฒนาการตลาด โดยยึดแนวทางการขับเคลื่อนตามนโยบาย “การตลาดนำการผลิต” ของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และตั้งเป้าให้มีกลุ่มต้นแบบในพื้นที่ 70 จังหวัด จังหวัดละ 1 กลุ่ม
นอกจากนี้ การขับเคลื่อนการดำเนินงานดังกล่าว ได้มอบหมายให้มีหน่วยงานเจ้าภาพในการขับเคลื่อนประสานงานหลักการพัฒนาอาชีพและการตลาดของโครงการฯ โดยมอบกรมส่งเสริมสหกรณ์รับผิดชอบภาคเหนือ กรมปศุสัตว์รับผิดชอบภาคตะวันอออกเฉียงเหนือ กรมส่งเสริมการเกษตรรับผิดชอบภาคกลาง และกรมประมงรับผิดชอบภาคใต้ เพื่อให้เกษตรกรที่เข้าร่วมโครงการสามารถพัฒนาอาชีพ สร้างรายได้ และแก้ไขปัญหาความยากจน โดยให้เกษตรกรมีการรวมกลุ่ม เพื่อสร้างความเข้มแข็ง จากนั้นจะพัฒนาไปสู่เกษตรทฤษฎีใหม่ ขั้นที่ 2 และขยายผลในชุมชนตามเป้าหมายโครงการได้ต่อไป

ที่มา : https://www.thaigov.go.th/news/contents/details/42538