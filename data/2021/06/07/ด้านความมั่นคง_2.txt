รัฐบาลไทย-ข่าวทำเนียบรัฐบาล-รมว.เฮ้ง ลุยตรวจความพร้อมขั้นตอนฉีดวัคซีน ที่สนามไทย – ญี่ปุ่น ดินแดง มั่นใจ 45 จุดทั่วกรุง มีศักยภาพ พร้อมให้บริการ


วันอาทิตย์ที่ 6 มิถุนายน 2564
รมว.เฮ้ง ลุยตรวจความพร้อมขั้นตอนฉีดวัคซีน ที่สนามไทย – ญี่ปุ่น ดินแดง มั่นใจ 45 จุดทั่วกรุง มีศักยภาพ พร้อมให้บริการ
รัฐมนตรีว่าการกระทรวงแรงงาน ลงพื้นที่อาคารกีฬาเวสน์ 1 สนามไทย – ญี่ปุ่นดินแดง กรุงเทพมหานคร เพื่อตรวจความพร้อมในแต่ละขั้นตอนการให้บริการฉีดวัคซีนโควิด-19 ของผู้ประกันตนมาตรา 33 ก่อนบริการฉีดจริงในวันที่ 7 มิถุนายนเป็นต้นไป
เมื่อวันที่ 6 มิถุนายน 2564 นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ดูขั้นตอนการรับบริการฉีดวัคซีนโควิด-19 ของผู้ประกันตนมาตรา 33 เพื่อเตรียมความพร้อมก่อนการบริการฉีดในวันที่พรุ่งนี้ (7 มิ.ย.64) ณ ศูนย์ฉีดวัคซีนโควิด-19 ผู้ประกันตนมาตรา 33 ที่อาคารกีฬาเวสน์ 1 ศูนย์เยาวชนกรุงเทพมหานคร โดยมี นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายสุทธิ สุโกศล ปลัดกระทรวงแรงงาน นายทศพล กฤตวงษ์วิมาน เลขาธิการสำนักงานประกันสังคม พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย โดย รมว.แรงงาน กล่าวว่า ตามที่ท่านนายกรัฐมนตรี และ รมว.กลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงาน โดยเฉพาะผู้ประกันตนในระบบประกันสังคมตามมาตรา 33 รวมทั้งเพื่อให้สอดคล้องกับนโยบายเร่งด่วนของรัฐบาลที่เร่งกระจายวัคซีนป้องกันและควบคุมการแพร่ระบาดของโควิด-19 เป็นวาระแห่งชาติ จึงได้สั่งการให้กระทรวงแรงงาน โดยสำนักงานประกันสังคม บูรณาการร่วมกับกระทรวงมหาดไทย โดยกรุงเทพมหานคร กระทรวงสาธารณสุข โดย สปสช. กระทรวงการคลัง โดยธนาคารกรุงไทย และสถานพยาบาลในเครือข่ายประกันสังคม ได้บริการฉีดวัคซีนโควิด-19 แก่ผู้ประกันตนมาตรา 33 โดยจะเริ่มฉีดในวันพรุ่งนี้ (7 มิ.ย.64) ซึ่งในวันนี้ผมได้ลงพื้นที่ที่สนามไทย-ญี่ปุ่น ดินแดง เพื่อดูความพร้อมในแต่ละขั้นตอนของการให้บริการฉีดวัคซีน
นายสุชาติ กล่าวต่อว่า ศูนย์ฉีดวัคซีนโควิด-19 ผู้ประกันตนมาตรา 33 ทั้ง 45 จุดทั่วกรุงเทพมหานครจะมีขั้นตอนให้บริการ 6 จุด ดังนี้ จุดแรก รอลงทะเบียน จุดที่ 2 ลงทะเบียน/ยืนยันตัวตน จุดที่ 3 ชั่งน้ำหนัก วัดความดันโลหิต จุดที่ 4 คัดกรอง/ซักประวัติ ,ประเมินความเสี่ยง,ลงนามยินยอมการรับวัคซีน จุดที่ 5 ฉีดวัคซีน และจุดที่ 6 บันทึกติดตามอาการ/นัดหมายเข้ารับการฉีดเข็มที่ 2,ออกเอกสารรับรองการฉีดวัคซีน (ถ้ามี) ทั้งนี้ กรณีผู้รับการฉีดวัคซีนเกิดอาการไม่พึงประสงค์หลังฉีดวัคซีนแล้วจะมีเจ้าหน้าที่ดูแลและอำนวยความที่จุดปฐมพยาบาล
“จากการลงพื้นที่ในวันนี้ ทุกจุดให้บริการมีความพร้อมเต็มที่ เพื่อรองรับผู้ประกันตนมาตรา 33 ที่จะเข้ามาฉีดในศูนย์ไทย – ญี่ปุ่น ดินแดง ซึ่งใช้เวลาโดยรวมทุกจุดประมาณ 40 นาทีต่อคน ศักยภาพฉีดได้วันละ 1,500 คน โดยมีทีมบุคลากรจากโรงพยาบาลวิชัยเวช อินเตอร์เนชั่นเนล สมุทรสาคร มาให้บริการฉีด เมื่อรวมทุกศูนย์แล้วจะมีศักยภาพในการฉีดได้วันละ 50,000 คน” นายสุชาติ กล่าวในท้ายสุด

ที่มา : https://www.thaigov.go.th/news/contents/details/42465