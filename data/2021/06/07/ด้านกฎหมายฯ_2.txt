รัฐบาลไทย-ข่าวทำเนียบรัฐบาล-กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๙/๒๕๖๔ 


วันอาทิตย์ที่ 6 มิถุนายน 2564
พิมพ์
กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๙/๒๕๖๔
กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019
ในวันอาทิตย์ที่ ๖ มิถุนายน ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๙/๒๕๖๔ โดยมี นายนิยม เติมศรีสุข รองปลัดกระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์ฯ นายอายุตม์ สินธพพันธุ์ อธิบดีกรมราชทัณฑ์ พร้อมด้วย เจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้รับทราบรายงานสถานการณ์การแพร่ระบาดของโรคติดเชื้อไวรัสโควิด-19 ในเรือนจำและทัณฑสถาน พบว่า มีเรือนจำ/ทัณฑสถานที่ไม่พบการแพร่ระบาดเพิ่ม รวมเป็นจำนวน ๑๒๖ แห่ง และพบการแพร่ระบาดลดลงเหลือจำนวน ๑๒ แห่ง เนื่องจาก เรือนจำ/ทัณฑสถาน ๒ แห่ง พบว่า ไม่มีการแพร่ระบาดภายใน  ส่วนตัวเลขผู้ติดเชื้อรายใหม่วันนี้ มีจำนวนเพิ่มขึ้นจากเมื่อวานนี้เล็กน้อย จากการ SWAB เพื่อตรวจหาเชื้อซ้ำในเรือนจำที่ยังพบการระบาด เพื่อยืนยันผลซ้ำและการคัดแยกผู้ติดเชื้อให้ได้รับการรักษาอย่างรวดเร็ว อันจะช่วยลดความรุนแรงของโรค และลดอัตราผู้ป่วยหนัก ตลอดจนผู้ป่วยที่จะเสียชีวิตได้ในที่สุด ซึ่งแม้จะมีตัวเลขที่สูงขึ้นจากเดิม แต่หากเทียบกับการ SWAB ในระยะแรก จะพบว่าเริ่มมีจำนวนผู้ติดเชื้อที่ลดลงจากเดิม ส่วนเรือนจำที่พบการติดเชื้อจากผู้ต้องขังเข้าใหม่ ก็สามารถแยกผู้ติดเชื้อออกจากผู้ต้องขังรายอื่นได้อย่างชัดเจน และนำตัวไปรักษาที่สถานพยาบาลภายนอก หรือพื้นที่ควบคุมเฉพาะได้อย่างเป็นระบบ ซึ่งการรักษามาตรการต่างๆ อย่างเข้มงวด จะสามารถป้องกันเชื้อไม่ให้เกิดการแพร่ระบาดภายในเรือนจำได้อย่างมีประสิทธิภาพ และคาดว่าสถานการณ์จะมีแนวโน้มที่ดีขึ้นต่อจากนี้ ในส่วนของกรมพินิจและคุ้มครองเด็กและเยาวชน วันนี้ไม่พบผู้ป่วยรายใหม่ มีสถานพินิจฯ และศูนย์ฝึกและอบรมฯ ที่ไม่พบการแพร่ระบาดของโรค (สถานพินิจฯ สีขาว) จำนวน ๑๓ แห่ง
ทั้งนี้ สำหรับด้านการฉีดวัคซีน ปัจจุบัน ได้ดำเนินการฉีดวัคซีนในเรือนจำ/ทัณฑสถาน จำนวน ๕ แห่ง ซึ่งแล้วเสร็จ จำนวน ๒ แห่ง และอยู่ระหว่างการฉีดวัคซีน ๓ แห่ง คือ เรือนจำกลางสมุทรปราการ ที่จะแล้วเสร็จในวันนี้ ส่วนเรือนจำพิเศษพัทยา และทัณฑสถานบำบัดพิเศษจังหวัดปทุมธานี จะแล้วเสร็จ ในวันที่ ๗ มิถุนายน ๒๕๖๔ ซึ่งการฉีดวัคซีนที่ผ่านมาเป็นไปด้วยความเรียบร้อย และเพื่อให้การบริหารจัดการวัคซีนเป็นไปอย่างมีประสิทธิภาพ ตามที่ได้รับการจัดสรรจากกรมควบคุมโรค กรมราชทัณฑ์ จะดำเนินการฉีดวัคซีนควบคู่กับประชาชนทั่วไป ในวันที่ ๗ มิถุนายน ๒๕๖๔ โดยเริ่มในกลุ่มเรือนจำสีขาวที่ไม่พบการระบาดในพื้นที่สีแดงเข้ม ได้แก่ เรือนจำจังหวัดปทุมธานี เรือนจำอำเภอธัญบุรี สถานกักขังกลางจังหวัดปทุมธานี เรือนจำกลางเพชรบุรี รวมทั้งเรือนจำกลางสมุทรปราการ และทัณฑสถานบำบัดพิเศษปทุมธานี ที่ได้ดำเนินการฉีดไปแล้ว จะได้รับการจัดสรรวัคซีนครบตามจำนวนผู้ต้องขังทุกคน ในส่วนของเรือนจำพื้นที่สีแดง ที่ยังไม่มีการแพร่ระบาดในเรือนจำ จะได้ดำเนินการฉีดให้แก่กลุ่มเป้าหมาย ได้แก่ ผู้ต้องขังกลุ่มเปราะบาง (ผู้ต้องขังสูงอายุ และผู้ต้องขังที่มีโรคประจำตัว) โดยในส่วนของเรือนจำที่มีการแพร่ระบาดของเชื้อที่สามารถควบคุมสถานการณ์ได้แล้ว และมีผู้ต้องขังที่ไม่ได้ติดเชื้อไวรัสโควิด-19 จากการยืนยันทางการแพทย์ ก็จะได้รับการจัดสรรวัคซีนเพื่อฉีดให้กับผู้ต้องขังกลุ่มดังกล่าวด้วยเช่นเดียวกัน

ที่มา : https://www.thaigov.go.th/news/contents/details/42469