รัฐบาลไทย-ข่าวทำเนียบรัฐบาล-สธ. เผย รพ.บุษราคัม รักษาผู้ป่วยหายแล้ว 818 ราย


วันอาทิตย์ที่ 6 มิถุนายน 2564
สธ. เผย รพ.บุษราคัม รักษาผู้ป่วยหายแล้ว 818 ราย
ปลัดกระทรวงสาธารณสุข เผยโรงพยาบาลบุษราคัม หลังเปิดให้บริการดูแลรักษาผู้ป่วยโควิด 19 ทั้ง 2 ระยะ มีผู้ป่วยรักษาหายแล้ว 818 ราย ภาพรวมของระบบการบริหารจัดการและการดูแลผู้ป่วยเป็นไปด้วยความเรียบร้อย
นอกจากนี้ยังได้รับความร่วมมือจากโรงพยาบาลรัฐและเอกชน 25 แห่ง รับรักษาดูแลผู้ป่วยอาการหนักที่ต้องใช้เครื่องช่วยหายใจ
วันนี้ (6 มิถุนายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข เผยว่า โรงพยาบาลบุษราคัม หลังเปิดบริการให้การดูแลรักษาผู้ป่วยโควิดโดยเฉพาะ ตั้งแต่ระยะที่ 1 เมื่อวันที่ 14 พฤษภาคม จำนวน 1,083 เตียง และในระยะที่ 2 เมื่อวันที่ 28 พฤษภาคม จำนวน 1,076 เตียง รวมเตียงรักษาผู้ป่วยโควิดกว่า 2,000 เตียง ภาพรวมถือว่าระบบการบริหารจัดการและการดูแลผู้ป่วยเป็นไปด้วยความเรียบร้อย ขณะนี้มีผู้ป่วยเข้ารับรักษา รวม 1,600 ราย รักษาหายกลับบ้านได้แล้ว 818 ราย ยังอยู่ระหว่างรักษา 706 ราย ในจำนวนนี้เป็นผู้ป่วยกลุ่มอาการเล็กน้อย 420 ราย กลุ่มอาการปานกลาง 286 ราย ในส่วนผู้ป่วยอาการหนัก หรือมีอาการปอดอักเสบที่ต้องใช้เครื่องช่วยหายใจ ส่งต่อรักษา 76 ราย โดยได้รับความร่วมมือจากโรงพยาบาลภาครัฐและเอกชนทั้ง 25 แห่ง รับรักษาดูแลผู้ป่วยอย่างเต็มประสิทธิภาพ เพื่อลดความสูญเสีย นอกจากนี้ ยังมีบุคลากรทางการแพทย์ จิตอาสาจากโรงพยาบาลทั้งในเขตกทม. และต่างจังหวัดผลัดเปลี่ยนหมุนเวียนมาช่วยกันดูแลผู้ป่วย
“กระทรวงสาธารณสุข ขอขอบคุณทุกภาคส่วนที่ช่วยกันทุ่มเททำงานกันอย่างเต็มที่ ตั้งแต่การประสาน รับส่งต่อ ดูแลรักษา ซึ่งภารกิจทั้งหมดนี้ได้รับความร่วมมือ ร่วมแรง ร่วมใจ และความเสียสละจากทุกท่าน รวมทั้งภาคเอกชน ประชาชน ที่นำสิ่งของบริจาคมาสนับสนุน อาทิ อุปกรณ์ทางการแพทย์ เจลแอลกอฮอล์ อาหาร น้ำดื่ม ซึ่งเป็นการแสดงถึงพลังของคนไทยที่ในยามวิกฤตนี้มีการช่วยเหลือซึ่งกันและกัน” นายแพทย์เกียรติภูมิ กล่าว
ทั้งนี้ โรงพยาบาลภาครัฐและเอกชนทั้ง 25 แห่ง ได้แก่ 1.รพ.จุฬาลงกรณ์ สภากาชาดไทย 2.รพ.ศิริราช 3.รพ.พลังแผ่นดิน 4.รพ.เอกชน 5.รพ.ศรีธัญญา 6.สถาบันโรคทรวงอก 7.สถาบันสุขภาพเด็กแห่งชาติมหาราชินี 8.สถาบันประสาทวิทยา 9.รพ.วชิรพยาบาล 10.รพ.กลาง 11.รพ.สวรรค์ประชารักษ์ จ.นครสวรรค์ 12.รพ.มหาวิทยาลัยศรีนครินทรวิโรฒ อ.องครักษ์ จ.นครนายก 13.รพ.พระนั่งเกล้า จ.นนทบุรี 14.รพ.สามโคก จ.ปทุมธานี 15.รพ.นครนายก 16.รพ.พระนครศรีอยุธยา 17.รพ.เสนา จ.พระนครศรีอยุธยา 18.รพ.สิงห์บุรี 19.รพ.ปทุมธานี 20.รพ.อินทร์บุรี จ.สิงห์บุรี 21.รพ.สระบุรี 22.รพ.ราชบุรี 23.รพ.เจ้าพระยายมราช จ.สุพรรณบุรี 24.รพ.พหลพลพยุหเสนา จ.กาญจนบุรี และ 25.รพ.สมุทรปราการ
************************************ 6 มิถุนายน 2564

ที่มา : https://www.thaigov.go.th/news/contents/details/42464