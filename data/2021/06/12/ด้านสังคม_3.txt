รัฐบาลไทย-ข่าวทำเนียบรัฐบาล-“อนุทิน” เผยทูตฝรั่งเศสขอนำเข้าวัคซีนจอห์นสันฯ 1 หมื่นโดสฉีดประชากรในไทย


วันศุกร์ที่ 11 มิถุนายน 2564
“อนุทิน” เผยทูตฝรั่งเศสขอนำเข้าวัคซีนจอห์นสันฯ 1 หมื่นโดสฉีดประชากรในไทย
รองนายกรัฐมนตรีและรัฐมนตรีว่าการกระทรวงสาธารณสุข เผยทูตฝรั่งเศสหารือขอนำเข้าวัคซีนจอห์นสัน แอนด์ จอห์นสัน 1 หมื่นกว่าโดส ฉีดให้คนฝรั่งเศสในประเทศไทย ระบุภูเก็ตและสมุยฉีดวัคซีนเกิน 60% หากฉีดครบเตรียมเสนอ ศบค.เปิดพื้นที่ท่องเที่ยว
รองนายกรัฐมนตรีและรัฐมนตรีว่าการกระทรวงสาธารณสุข เผยทูตฝรั่งเศสหารือขอนำเข้าวัคซีนจอห์นสัน แอนด์ จอห์นสัน 1 หมื่นกว่าโดส ฉีดให้คนฝรั่งเศสในประเทศไทย ระบุภูเก็ตและสมุยฉีดวัคซีนเกิน 60% หากฉีดครบเตรียมเสนอ ศบค.เปิดพื้นที่ท่องเที่ยว ย้ำแอสตร้าเซนเนก้าส่งวัคซีนทุกสัปดาห์ตามกำหนด
วันนี้ (11 มิถุนายน 2564) เวลา 09.30 น.ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข และนายแพทย์โอภาส การย์กวินพงศ์ อธิบดีกรมควบคุมโรค หารือร่วมกับนางซีบีย์ เดอ การ์ทีเย ดีฟว์ เอกอัครราชทูตราชอาณาจักรเบลเยียมประจำประเทศไทย จากนั้นในเวลา 10.30 น. หารือกับนายตีแยรี มาตู เอกอัครราชทูตสาธารณรัฐฝรั่งเศสประจำประเทศไทย เกี่ยวกับการดูแลประชากรทั้ง 2 ประเทศที่อยู่ในประเทศไทย
นายอนุทินให้สัมภาษณ์ว่า เอกอัครราชทูตราชอาณาจักรเบลเยียม ได้ขอให้ประเทศไทยช่วยดูแลรักษาคนเบลเยียม โดยเก็บค่ารักษาจากประกันสังคมของเบลเยียม และขอให้พิจารณาการฉีดวัคซีนโควิด 19 ให้คนเบลเยียมที่มีครอบครัวและพำนักในประเทศไทยในจังหวัดต่างๆ เพื่อให้เข้าถึงวัคซีน จึงได้ให้ความมั่นใจว่า รัฐบาลมีนโยบายฉีดวัคซีนให้กับประชาชนทุกคนในประเทศ โดยแนะนำการลงทะเบียนให้ถูกต้อง เพื่อรับวัคซีนในโอกาสต่อไป เนื่องจากไม่มีใครปลอดภัย จนกว่าทุกคนจะปลอดภัย ส่วนเอกอัครราชทูตสาธารณรัฐฝรั่งเศสได้หารือเรื่องการนำเข้าวัคซีนจอห์นสัน แอนด์ จอห์นสันที่ได้ขึ้นทะเบียนกับอย.ไว้แล้ว จำนวน 1 หมื่นกว่าโดสเพื่อฉีดให้คนฝรั่งเศสอายุ 45 ปีขึ้นไปที่อยู่ในประเทศไทย ซึ่งทางกรมควบคุมโรคเห็นชอบแล้ว โดยจะนำเข้ามาในปลายเดือนมิถุนายนนี้
นายอนุทินกล่าวต่อว่า ขณะนี้ได้เร่งฉีดวัคซีนโควิด 19 ตามความสามารถ เชื่อว่าภายใน 2-3 เดือนจะเห็นผล โดยจังหวัดภูเก็ตฉีดไป 60% แล้ว การติดเชื้อ การเจ็บป่วยหนัก และการเสียชีวิตลดลงอย่างมีนัยยะสำคัญส่วนเกาะสมุย จังหวัดสุราษฎร์ธานี ฉีดแล้ว 65% คาดว่าจะฉีดกลุ่มเป้าหมายครบทั้งหมดในเวลาอันสั้น จากนั้นจะรายงาน ศบค.เมื่อฉีดครบแล้วและเกิดภูมิคุ้มกันหมู่ เพื่อเปิดเป็นพื้นที่ท่องเที่ยวตามนโยบายต่อไป
สำหรับการเปิดภาคเรียนวันที่ 14 มิถุนายนนั้น มีการฉีดวัคซีนกลุ่มครูและบุคลากรทางการศึกษาที่ศูนย์ฉีดวัคซีนกลางบางซื่อวันละ 4-5 พันคน หากอนาคตมีวัคซีนของไฟเซอร์เข้าจะฉีดในกลุ่มอายุ 12 ปีขึ้นไป ซึ่งได้ให้กรมควบคุมโรควางแผนประสานความร่วมมือกับทางโรงเรียนเป็นสถานที่ฉีดวัคซีนแทนนำนักเรียนมายังจุดฉีดโดยนำแพทย์ พยาบาล ไปฉีดถึงโรงเรียน และเตรียมความพร้อมด้านการแพทย์ฉุกเฉิน รถพยาบาล ยาแก้แพ้ต่างๆทำให้มีความสะดวกและคล่องตัวมากกว่า หากวัคซีนซิโนแวคมีผลการศึกษาฉีดได้ถึง 3 ขวบก็จะขยายการฉีดด้วยเช่นกัน
นายอนุทินกล่าวต่อว่า กระทรวงสาธารณสุขจัดส่งวัคซีนตามแผนของ ศบค. โดยจะจัดส่งให้ประกันสังคม 1 ล้านโดสในกรณีที่ได้รับวัคซีนแอสตร้าเซนเนก้าตามแผน ซึ่งไม่ต้องกังวลเนื่องจากมีสัญญาในการจัดส่งให้ไทยทุกสัปดาห์ ตามสัญญา ส่วนวัคซีนของแอสตร้าเซนเนก้าที่จัดส่งให้ประเทศต่างๆ ในอาเซียนถือเป็นเรื่องที่ดีเป็นความภาคภูมิใจที่วัคซีนผลิตในประเทศได้ไปช่วยต่างชาติ
****************************** 11 มิถุนายน 2564

ที่มา : https://www.thaigov.go.th/news/contents/details/42650