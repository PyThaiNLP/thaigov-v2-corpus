รัฐบาลไทย-ข่าวทำเนียบรัฐบาล-สาธิต รับมอบอุปกรณ์ทางการแพทย์และบทเพลงให้กำลังใจ สนับสนุนภารกิจสู้ภัยโควิด 19


วันศุกร์ที่ 11 มิถุนายน 2564
สาธิต รับมอบอุปกรณ์ทางการแพทย์และบทเพลงให้กำลังใจ สนับสนุนภารกิจสู้ภัยโควิด 19
กระทรวงสาธารณสุข รับมอบอุปกรณ์ทางการแพทย์ ชุด PPE หน้ากากอนามัย แอลกอฮอล์ ยาฟ้าทะลายโจร สนับสนุนภารกิจดูแลรักษาผู้ป่วยโควิด 19 พร้อมมอบกำลังใจผ่านบทเพลง “พลัง” จากศิลปินค่ายข้าวสารเอ็นเตอร์เทนเมนท์ สู่บุคลากรทางการแพทย์
วันนี้ (11 มิถุนายน 2564) ที่สำนักงานปลัดกระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานรับมอบชุด PPE  250 ชุด หน้ากากอนามัย 500 กล่อง แอลกออฮอล์ 200 แกลลอน และยาฟ้าทะลายโจร เพื่อสนับสนุนการดำเนินงานดูแลรักษาผู้ป่วยโควิด 19 ของบุคลากรทางการแพทย์ จากผู้บริหารและตัวแทนศิลปินจากค่ายข้าวสารเอ็นเตอร์เทนเมนท์ ซึ่งภายหลังการรับมอบ ได้ร่วมร้องเพลงให้กำลังใจบุคลากรทางการแพทย์ที่ปฏิบัติงานด่านหน้า ผ่านบทเพลง “พลัง”
ดร.สาธิตกล่าวว่า ในนามกระทรวงสาธารณสุข ขอขอบคุณคณะผู้บริหารและศิลปินที่มามอบสิ่งของสนับสนุนให้บุคลากรทางการแพทย์ และเจ้าหน้าที่ด่านหน้า กระทรวงสาธารณสุขมีระบบบริหารจัดการเตรียมจัดส่งไปยังผู้ปฏิบัติงานซึ่งทำงานหนักอยู่ตอนนี้อย่างทั่วถึง นอกจากนี้ การให้กำลังใจผ่านเสียงเพลง ถือเป็นเรื่องที่ยิ่งใหญ่ เป็นการฟังเสียงเพลงที่ให้ความสำคัญกับคนทำงาน โดยเฉพาะด้านสุขภาพจิต เพราะบุคลากรทางการแพทย์ที่อยู่ในสถานการณ์โควิด 19 ซึ่งปฏิบัติงานมาหลายเดือน อาจมีภาวะเครียดสะสม อ่อนล้า หมดไฟ อย่างน้อยที่สุดการให้กำลังใจคือสิ่งที่สามารถมอบให้กันได้ ขอให้บทเพลงนี้ ได้เป็นกำลังใจให้ผู้ปฏิบัติงานทุกคนได้สู้ต่อไป ฝ่าฟันจนเอาชนะสถานการณ์นี้ร่วมกันให้ได้ในเร็ววัน
“น้ำใจที่หลั่งไหลกันมามากมาย เราจะนำไปใช้ให้เกิดประโยชน์สูงสุดต่อประชาชนและผู้ที่ปฏิบัติงานด่านหน้าในแต่ละพื้นที่โดยเร็วที่สุด สำหรับประชาชนสามารถส่งกำลังใจได้หลายช่องทางทั้งสื่อออนไลน์ซึ่งทำได้โดยไม่ต้องมีต้นทุน หรือสามารถส่งให้แก่โรงพยาบาลสนามและสถานพยาบาลใกล้บ้านได้” ดร.สาธิตกล่าว
****************************** 11 มิถุนายน 2564

ที่มา : https://www.thaigov.go.th/news/contents/details/42652