รัฐบาลไทย-ข่าวทำเนียบรัฐบาล-รมว.เฮ้ง ลุยเช็คความพร้อมสถานที่ศูนย์ฉีดวัคซีนผู้ประกันตน ม.33 ที่สนามไทย – ญี่ปุ่น ดินแดง ก่อนเปิดพร้อมกัน 45 จุดทั่วกรุง วันที่ 7 มิ.ย.นี้


วันเสาร์ที่ 5 มิถุนายน 2564
รมว.เฮ้ง ลุยเช็คความพร้อมสถานที่ศูนย์ฉีดวัคซีนผู้ประกันตน ม.33 ที่สนามไทย – ญี่ปุ่น ดินแดง ก่อนเปิดพร้อมกัน 45 จุดทั่วกรุง วันที่ 7 มิ.ย.นี้
รัฐมนตรีว่าการกระทรวงแรงงาน ลงพื้นที่อาคารกีฬาเวสน์ 1 สนามไทย – ญี่ปุ่นดินแดง กรุงเทพมหานคร เพื่อตรวจความพร้อมของสถานที่ศูนย์ฉีดวัคซีนโควิด-19 ผู้ประกันตนมาตรา 33 ในกรุงเทพมหานคร จำนวนรวม 45 จุด ก่อนเริ่มเปิดบริการในวันที่ 7 มิถุนายนนี้
เมื่อวันที่ 5 มิถุนายน 2564 นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ตรวจความพร้อมของสถานที่ศูนย์ฉีดวัคซีนโควิด-19 ผู้ประกันตนมาตรา 33 ที่อาคารกีฬาเวสน์ 1 ศูนย์เยาวชนกรุงเทพมหานคร โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายประทีป ทรงลำยอง ผู้ตรวจราชการกระทรวงแรงงาน เข้าร่วมในครั้งนี้ด้วย โดย รมว.แรงงาน กล่าวว่า จากสถานการณ์การแพร่ระบาดของโควิด-19 ท่านนายกรัฐมนตรี และ รมว.กลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงาน โดยเฉพาะผู้ประกันตนในระบบประกันสังคมตามมาตรา 33 รวมทั้งเพื่อให้สอดคล้องกับนโยบายเร่งด่วนของรัฐบาลที่เร่งกระจายวัคซีนป้องกันและควบคุมการแพร่ระบาดของโควิด-19 เป็นวาระแห่งชาติ จึงได้สั่งการให้กระทรวงแรงงาน โดยสำนักงานประกันสังคม บูรณาการร่วมกับกระทรวงมหาดไทย โดยกรุงเทพมหานคร กระทรวงสาธารณสุข โดย สปสช. กระทรวงการคลัง โดยธนาคารกรุงไทย และสถานพยาบาลในเครือข่ายประกันสังคม ได้บริการฉีดวัคซีนโควิด-19 แก่ผู้ประกันตนมาตรา 33 เพื่อควบคุมการแพร่ระบาดในสถานประกอบการ โดยจะเริ่มฉีดตั้งแต่วันที่ 7 มิถุนายนนี้ ให้กับผู้ประกันตนที่ได้แจ้งความประสงค์ต้องการรับวัคซีนไว้กับฝ่ายบุคคลของสถานประกอบการต่าง ๆ ในพื้นที่กรุงเทพมหานคร และได้บันทึกลงระบบ e – service ของสำนักงานประกันสังคมไว้แล้ว
นายสุชาติ กล่าวต่อว่า สำหรับคิวการฉีดวัคซีนนั้นจะเป็นไปตามขั้นตอนที่นายจ้างได้แจ้งความประสงค์ผ่านระบบ e – service ไว้แล้ว ซึ่งสำนักงานประกันสังคมได้กำหนดจุดฉีดไว้ทั้งสิ้น 45 จุดทั่วกรุงเทพมหานคร อาทิ สนามกีฬาไทย – ญี่ปุ่น ดินแดง มหาวิทยาลัยธรรมศาสตร์ (ท่าพระจันทร์) มหาวิทยาลัยเกษตรศาสตร์ เซ็นทรัลเวิลด์ บิ๊กซีดาวคะนอง และตามที่ตั้งสำนักงานใหญ่ของสถานประกอบการที่ลูกจ้าง/ผู้ประกันตนทำงานอยู่ โดยสำนักงานประกันสังคมกรุงเทพมหานครพื้นที่ 1-12 ได้เตรียมพร้อมสถานที่ แพทย์ พยาบาล เภสัชกร อุปกรณ์ทางการแพทย์ ไว้ให้บริการเรียบร้อยครบถ้วนทุกจุดแล้ว โดยมีศักยภาพในการฉีดได้วันละ 50,000 คน ทั้งนี้ ท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา พร้อมคณะ จะเดินทางมาตรวจเยี่ยมศูนย์ฉีดวัคซีนผู้ประกันตนมาตรา 33 ในพื้นที่กรุงเทพมหานคร ที่สนามกีฬาไทย – ญี่ปุ่น ดินแดง ในวันจันทร์ที่ 7 มิถุนายนนี้ด้วย
“จากการลงพื้นที่ในวันนี้ กระทรวงแรงงานและหน่วยงานที่เกี่ยวข้องพร้อมดำเนินการอย่างเต็มความสามารถ เพื่อร่วมแรงร่วมใจกันในการฉีดวัคซีนให้แก่ผู้ประกันตนมาตรา 33 เป็นการควบคุมการแพร่ระบาด รวมทั้งสร้างภูมิคุ้มกันหมู่แก่แรงงาน ให้สถานการณ์กลับเข้าสู่ภาวะปกติ เพื่อให้ภาคธุรกิจได้มีการขับเคลื่อนต่อไปได้โดยเร็ว”นายสุชาติ กล่าวในท้ายสุด

ที่มา : https://www.thaigov.go.th/news/contents/details/42450