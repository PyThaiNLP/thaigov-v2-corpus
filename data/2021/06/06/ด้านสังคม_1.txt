รัฐบาลไทย-ข่าวทำเนียบรัฐบาล-สร้างความสุข..สู่ชุมชน “มีแล้วแบ่งปัน” เนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี (3 มิ.ย. 64)


วันเสาร์ที่ 5 มิถุนายน 2564
สร้างความสุข..สู่ชุมชน “มีแล้วแบ่งปัน” เนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี (3 มิ.ย. 64)
สำนักงานปลัดกระทรวงกลาโหม จัดกิจกรรมโครงการจิตอาสาพัฒนา “เราทำความดีด้วยหัวใจ” และกิจกรรมจิตอาสาบำเพ็ญสาธารณประโยชน์ “มีแล้วแบ่งปัน”
เนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน 2564
สำหรับภายในกิจกรรมประกอบด้วย การจัดนิทรรศการพระราชประวัติ และพระราชกรณียกิจ เพื่อเฉลิมพระเกียรติสมเด็จพระนางเจ้าฯ พระบรมราชินี การจัดทำเจลแอลกอฮอล์ และหน้ากากกันกระเด็น (Face Shield) สำหรับแจกจ่ายให้กับประชาชน บุคลากรทางการแพทย์ และผู้ปฏิบัติหน้าที่ในพื้นที่เสี่ยง โดยมีวิทยากรจิตอาสา 904 และกำลังพลจิตอาสาจาก นขต.สป. ในพื้นที่ศาลาว่าการกลาโหม เข้าร่วมกิจกรรมฯ
อีกทั้ง ยังมีการมอบสิ่งของอุปโภคบริโภคเพื่อช่วยเหลือประชาชนที่ได้รับผลกระทบจากสถานการณ์การแพร่ระบาดของโควิด - 19 ให้กับผู้แทนชุมชนในพื้นที่โดยรอบศาลาว่าการกลาโหม จำนวน 5 ชุมชน ได้แก่ ชุมชนแพร่งภูธร, ชุมชนแพร่งนรา, ชุมชนแพร่งสรรพศาสตร์, ชุมชุนศาลเจ้าพ่อเสือ และชุมชนปากคลองตลาด เพื่อเสริมสร้างความสัมพันธ์อันดี ระหว่างทหารกับพี่น้องประชาชน ซึ่งได้ร่วมมือร่วมใจ ช่วยเหลือพัฒนาชุมชนให้มีความสะอาด สว่าง สงบ ปลอดภัย น่าอยู่อาศัย
โดยการจัดกิจกรรมฯ ในครั้งนี้ มีส่วนราชการ และหน่วยงานที่ให้การสนับสนุนประกอบด้วยสำนักงานรัฐมนตรีกลาโหม กรมพระธรรมนูญ กรมการพลังงานทหาร กรมการอุตสาหกรรมทหาร การประปานครหลวง บริษัท ซีพี ออลล์ จำกัด (มหาชน) บริษัท บิ๊กซี ซูเปอร์เซ็นเตอร์ จำกัด (มหาชน) บริษัท เอเชียโกลเด้นไรซ์ จำกัด และกลุ่มบริษัท ทีซีซี รวมทั้ง หน่วยขึ้นตรงสำนักงานปลัดกระทรวงกลาโหมที่ได้ร่วมมือร่วมใจในการดำเนินกิจกรรม

ที่มา : https://www.thaigov.go.th/news/contents/details/42443