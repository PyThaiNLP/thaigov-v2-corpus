รัฐบาลไทย-ข่าวทำเนียบรัฐบาล-รัฐบาลเชิญชวนประชาชนผู้มีที่ดินแต่ไม่มีเอกสารสิทธิร่วมโครงการ “บอกดิน2” ถึงสิ้นมิ.ย.นี้ 


วันเสาร์ที่ 5 มิถุนายน 2564
พิมพ์
รัฐบาลเชิญชวนประชาชนผู้มีที่ดินแต่ไม่มีเอกสารสิทธิร่วมโครงการ “บอกดิน2” ถึงสิ้นมิ.ย.นี้
รัฐบาลเชิญชวนประชาชนผู้มีที่ดินแต่ไม่มีเอกสารสิทธิร่วมโครงการ “บอกดิน2” ถึงสิ้นมิ.ย.นี้ แจ้งข้อมูลผ่านสมาร์ทโฟนให้ภาครัฐช่วยจัดการให้ถูกต้องตามกฎหมาย สะดวก ประหยัด สร้างความเสมอภาค
วันที่ 5 มิ.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากที่พล.อ.ประยุทธ์ จันทร์โอชา นายกรัฐมนตรีและรมว.กลาโหม ให้ความสำคัญกับนโยบายการสร้างโอกาสและความเสมอภาคทางสังคม ได้นำไปสู่การขับเคลื่อนหลายโครงการสำคัญ ซึ่งรวมถึงที่เกี่ยวกับการจัดสรรที่ดินทำกิน การมีที่ดินทำกินโดยมีเอกสารสิทธิรับรองถูกต้องตามกฎหมาย
ทั้งนี้  รัฐบาลและกระทรวงมหาดไทย โดยกรมที่ดิน ได้ดำเนินโครงการบอกดิน ที่เปิดโอกาสให้ประชาชนผู้ที่มีที่ดินแต่ไม่มีเอกสารสิทธิ หรือมี ส.ค. 1 น.ส.3 น.ส.3 ก และต้องการให้ภาครัฐเข้าไปบริหารจัดการที่ดินให้ถูกต้อง สามารถแจ้งข้อมูลผ่านทั้งระบบออนไลน์และออฟไลน์ให้ภาครัฐเข้าไปดำเนินการที่เกี่ยวกับเอกสารสิทธิให้ถูกต้องตามกฎหมายได้
โดยปีงบประมาณ 2564 ดำเนินการมาเป็นปีที่2 ในชื่อโครงการ “บอกดิน2”  เริ่มโครงการตั้งแต่ 1 มี.ค.—30 มิ.ย. 2564 ซึ่งเดือนมิ.ย.จะเป็นเดือนสุดท้ายของปีงบประมาณนี้ที่จะให้แจ้งข้อมูล จึงขอเชิญชวนประชาชนผู้มีที่ดินแต่ไม่มีเอกสารสิทธิแจ้งข้อมูลเพื่อให้เจ้าหน้าที่เข้าไปช่วยเหลือดำเนินการให้มีเอกสารสิทธิที่ถูกต้องตามกฎหมายต่อไป
น.ส.ไตรศุลี กล่าวว่า  สำหรับการแจ้งข้อมูลที่ดินตามโครงการบอกดิน2 ประชาชนสามารถแจ้งข้อมูลและตำแหน่งที่ตั้งที่ดินของตนเองโดยใช้สมาร์ทโฟนที่เชื่อมต่อระบบอินเทอร์เน็ตและแจ้งข้อมูลผ่าน 4 ช่องทาง ได้แก่ 1. ทางเว็บไซต์ : https://bokdin2.dol.go.th  2. ทาง LINE Official Account แอดไลน์ไอดี : @teedin คลิกที่เมนู “บอกดิน” 3. ทางMobile Application “SMARTLANDS” คลิกเมนู “บอกดิน” และ 4. สแกนเข้าระบบบน “บัตรบอกดิน” ได้ที่สำนักงานที่ดินทั้ง 461 แห่ง ทั่วประเทศ
โดยขณะที่แจ้งข้อมูลต้องเดินทางไปยังแปลงที่ดินที่ต้องการแจ้งข้อมูล ยืนรอประมาณ 1 นาที จากนั้นเข้าระบบบอกดินผ่านช่องทางใดช่องทางหนึ่งจาก 4 ช่องทางตามที่สะดวก แล้วกดแจ้งตำแหน่งที่ดิน กรอกข้อมูลส่วนตัว แล้วกดส่งจากนั้นกรมที่ดิน จะตรวจสอบในรายละเอียด รวบรวมข้อเท็จจริง หลักฐานต่าง ๆ และแจ้งกลับให้ผู้ครอบครองทราบว่าจะมีวิธีดำเนินการอย่างไรและให้ความช่วยเหลือต่อไป โดยประชาชนที่ต้องการทราบข้อมูลโครงการเพิ่มสามารถสามารถสอบถามรายละเอียดเพิ่มเติมได้ที่เบอร์ 0-2141-5555
น.ส.ไตรศุลี กล่าวว่า โครงการบอกดิน2  ที่เปิดให้ประชาชนมีส่วนร่วมในการบริหารจัดการที่ดินของตนเองนี้ นอกจากจะมีความสะดวกแล้ว ยังลดภาระค่าใช้จ่ายของประชาชน ในการเดินทางไปยังสำนักงานที่ดิน ลดปัญหาการแอบอ้างเพื่อเก็บเงินจากประชาชนในการติดต่อขอรับบริการจากภาครัฐ ลดข้อโต้แย้งที่เกิดจากการสื่อสารระหว่างเจ้าหน้าที่และประชาชน ที่อาจเกิดขึ้นเนื่องจากประชาชนไม่สามารถแจ้งตำแหน่งที่ดินด้วยระบบแผนที่ให้เจ้าหน้าที่ตรวจสอบได้
นอกจากนี้ ยังเป็นการสร้างฐานข้อมูลที่ได้สามารถนำไปใช้เพื่อสนับสนุนการบริหารจัดการที่ดินในประเทศไทย เช่นการจัดทำแผนโครงการตามนโยบายรัฐ ซึ่งสามารถตอบสนองความต้องการในด้านที่อยู่อาศัยและที่ดินทำกินของประชาชนอย่างเหมาะสมกับสภาพของที่ดิน และสอดคล้องกับกฎหมายที่เกี่ยวข้อง
“ปีงบประมาณ 2563 กรมที่ดินเปิดรับการแจ้งข้อมูลและตำแหน่งที่ตั้งที่ดินผ่านโครงการบอกดิน ในช่วงเดือนก.ค.-ก.ค. 2563 มีประชาชนแจ้งข้อมูล 11,899 ราย ส่วนปีงบประมาณ 2564 ที่เปิดให้แจ้งข้อมูลตั้งแต่เดือนมี.ค.ถึงขณะนี้มีผู้แจ้งข้อมูลแล้ว 76,542 ราย โดยเดือนมิ.ย.นี้จะเป็นเดือนสุดท้ายของปีงบประมาณ 2564 ที่จะเปิดให้แจ้งข้อมูลจึงขอเชิญชวนประชาชนที่มีที่ดินแต่ยังไม่มีเอกสารสิทธิมาร่วมโครงการ แจ้งข้อมูลเพื่อให้เจ้าหน้าที่เข้าไปช่วยแลให้ดำเนินการให้ถูกต้องตามกฎหมายต่อไป”น.ส.ไตรศุลี กล่าว
----------

ที่มา : https://www.thaigov.go.th/news/contents/details/42455