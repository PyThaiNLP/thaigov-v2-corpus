รัฐบาลไทย-ข่าวทำเนียบรัฐบาล-การประชุมคณะอนุกรรมการบริหารจัดการโรคใบด่างมันสำปะหลัง ครั้งที่ 2/2564


วันอังคารที่ 1 มิถุนายน 2564
การประชุมคณะอนุกรรมการบริหารจัดการโรคใบด่างมันสำปะหลัง ครั้งที่ 2/2564
กระทรวงเกษตรฯ ติดตามการดำเนินโครงการเพิ่มประสิทธิภาพการควบคุมโรคใบด่างมันสำปะหลังแบบครอบคลุมพื้นที่ พร้อมทบทวนคู่มือการดำเนินโครงการฯ และแผนการปฏิบัติงานให้สามารถขับเคลื่อนการดำเนินงานอย่างมีประสิทธิภาพสูงสุด
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการบริหารจัดการโรคใบด่างมันสำปะหลัง ครั้งที่ 2/2564 โดยมีวาระพิจารณาสำคัญเกี่ยวกับโครงการเพิ่มประสิทธิภาพการควบคุมโรคใบด่างมันสำปะหลังแบบครอบคลุมพื้นที่ ตามที่ ครม. ได้อนุมติโครงการไปเมื่อวันที่ 25 พฤษภาคม 2564 ที่ผ่านมา
สำหรับโครงการเพิ่มประสิทธิภาพการควบคุมโรคใบด่างมันสำปะหลังแบบครอบคลุมพื้นที่ ครอบคลุมพื้นที่ปลูกมันสำปะหลัง 400,000 ไร่ งบประมาณ 1,329,223,200 บาท มีวัตถุประสงค์เพื่อตัดวงจรการระบาดของโรคใบด่างมันสำปะหลังส่งเสริมสนับสนุนให้เกษตรกรใช้พันธุ์มันสำปะหลังสะอาดและทนต่อโรค ควบคุมการระบาดของโรคใบด่างมันสำปะหลังไม่ให้ขยายตัวไปยังพื้นที่อื่น และช่วยเหลือเกษตรกรที่ได้รับผลกระทบจากโรคใบด่างมันสำปะหลัง โดยที่ประชุมได้พิจารณาทบทวนคู่มือการดำเนินโครงการฯ และแผนการปฏิบัติงานให้สามารถขับเคลื่อนการดำเนินงานอย่างมีประสิทธิภาพสูงสุดเพื่อให้โครงการสำเร็จได้ตามตามวัตถุประสงค์โครงการต่อไป

ที่มา : https://www.thaigov.go.th/news/contents/details/42304