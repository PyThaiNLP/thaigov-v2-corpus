รัฐบาลไทย-ข่าวทำเนียบรัฐบาล-กรมเจ้าท่า ขุดลอกบำรุงรักษาร่องน้ำ เพื่อความสุขของประชาชน


วันอังคารที่ 1 มิถุนายน 2564
กรมเจ้าท่า ขุดลอกบำรุงรักษาร่องน้ำ เพื่อความสุขของประชาชน
...
นายวิทยา ยาม่วง อธิบดีกรมเจ้าท่า กระทรวงคมนาคม เปิดเผยความคืบหน้าภารกิจขุดลอกบำรุงรักษาทางน้ำในพื้นที่ภาคอีสาน บริเวณแม่น้ำเสียวและแม่น้ำสงคราม เพื่อเพิ่มประสิทธิภาพการระบายน้ำ ลดอุทกภัย การบริหารจัดการน้ำสำหรับใช้อุปโภคบริโภคช่วยเหลือประชาชน ตามนโยบายรัฐบาลและกระทรวงคมนาคม
กรมเจ้าท่า : สำนักพัฒนาและบำรุงรักษาทางน้ำ : สำนักงานพัฒนาและบำรุงรักษาทางน้ำที่ 8 เปิดหน่วยปฏิบัติงานขุดลอก เมื่อวันที่ 20 เมษายน 2564 จุดที่ 1 หน่วยปฏิบัติงานขุดลอกแม่น้ำเสียว ตำบลสระคู อำเภอสุวรรณภูมิ จังหวัดร้อยเอ็ด ใช้เครื่องจักรเป็นรถขุด ขก.3 และรถขุดตักดินเช่าเอกชน มีนายสุรชัย แนวถาวร นายช่างเครื่องกลชำนาญงาน ปฏิบัติหน้าที่หัวหน้าหน่วยฯ ขุดลอกตั้งแต่ กิโลเมตรที่ 72+750 ถึง กิโลเมตรที่ 74+550 ระยะทาง 1,800 เมตร ขุดลอกร่องน้ำให้ได้ความกว้าง 20-120 เมตร ขุดลอกระดับก้นร่องลึกประมาณ 118 เมตร (จากระดับน้ำทะเลปานกลาง) ปริมาณวัสดุขุดลอก 97,339 ลูกบาศก์เมตรปัจจุบันคืบหน้าการขุดลอกได้ระยะทาง 820 เมตร ปริมาณวัสดุขุดลอก 44,285 ลูกบาศก์เมตร คิดเป็นร้อยละ 50.70 เพื่อแก้ไขปัญหาการตื้นเขินของลำน้ำ ที่เกิดจากตะกอนดินและวัชพืช ส่งผลทำให้การกักเก็บน้ำเพื่อใช้ในการเกษตร การอุปโภค บริโภค ไม่เพียงพอต่อความต้องการของประชาชน และในช่วงฤดูน้ำหลากประชาชนในพื้นที่ได้รับความเดือดร้อนจากปัญหาน้ำท่วมพื้นที่ทางการเกษตร
จุดที่ 2 หน่วยปฏิบัติงานขุดลอกแม่น้ำสงคราม ตำบลทุ่งฝน อำเภอทุ่งฝน จังหวัดอุดรธานี ตำบลคำสะอาด อำเภอสว่างแดนดิน จังหวัดสกลนคร เปิดหน่วยขุดลอกเมื่อวันที่ 23 เมษายน 2564 ใช้เครื่องจักรเป็นรถขุด ขก.5 และรถขุดตักดินเช่าเอกชน มีนายสุรศักดิ์ แก้วบุญศรี นายช่างไฟฟ้าชำนาญงาน ปฏิบัติหน้าที่หัวหน้าหน่วยฯ ขุดลอกตั้งแต่ กิโลเมตรที่ 427+500 ถึง กิโลเมตรที่ 430+650 ระยะทาง 3,150 เมตร ขุดลอกร่องน้ำให้ได้ความกว้าง 20-40 เมตร ขุดลอกระดับก้นร่องลึกประมาณ 155 เมตร (จากระดับน้ำทะเลปานกลาง) ปริมาณวัสดุขุดลอก 91,666 ลูกบาศก์เมตร ผลการปฏิบัติงานขุดลอก ปัจจุบันขุดลอกได้ระยะทาง 1,524 เมตร ปริมาณวัสดุขุดลอก 41,990 ลูกบาศก์เมตร คิดเป็นร้อยละ 45.80 ซึ่งคาดว่าจะแล้วเสร็จตามแผน
อย่างไรก็ตาม การขุดลอกได้มีการดำเนินการหมุนเวียนในพื้นที่ทั่วทุกภาคของประเทศไทย เป็นไปตามแผนพัฒนาและบำรุงรักษาสิ่งแวดล้อมทางน้ำของกรมเจ้าท่า เพื่อให้แม่น้ำมีประสิทธิการระบายน้ำได้ดียิ่งขึ้น อีกทั้งสามารถเก็บกักน้ำไว้ใช้ในช่วงฤดูแล้ง และสามารถระบายน้ำได้ดีในฤดูน้ำหลาก ประชาชนสามารถสัญจรไปมาได้อย่างสะดวกและปลอดภัย มีน้ำอุปโภคและบริโภคได้ตลอดทั้งปี และภายหลังการขุดลอก กรมเจ้าท่าได้ร่วมรณรงค์กับหน่วยงานในพื้นที่สนับสนุนพันธุ์ปลาท้องถิ่นปล่อยลงสู่แม่น้ำเพื่อเป็นการรักษาระบบนิเวศแม่น้ำ อีกทั้งวัสดุจากการขุดลอกได้นำไปปรับปรุงตลิ่งที่กัดเซาะบ้านเรือนประชาชนได้รับความเสียหาย และยังสามารถเพิ่มพื้นที่ในการปลูกพืชผักสวนครัวสามารถสร้างรายได้เลี้ยงชีพตนเองและครอบครัว เพิ่มพื้นที่สีเขียวให้กับชุมชนได้อีกด้วย

ที่มา : https://www.thaigov.go.th/news/contents/details/42293