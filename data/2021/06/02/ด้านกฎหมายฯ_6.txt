รัฐบาลไทย-ข่าวทำเนียบรัฐบาล-​ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๔/๒๕๖๔ 


วันอังคารที่ 1 มิถุนายน 2564
พิมพ์
​ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๔/๒๕๖๔
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19
ในวันอังคารที่ ๑ มิถุนายน ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม โดยมีนายนิยม เติมศรีสุข รองปลัดกระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์ฯ พร้อมด้วย นายอายุตม์ สินธพพันธุ์ อธิบดีกรมราชทัณฑ์ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้​รับทราบ​รายงานสถานการณ์การแพร่ระบาดของโรคติดเชื้อไวรัสโควิด-19 ในเรือนจำและทัณฑสถาน โดยภาพรวม มีเรือนจำและทัณฑสถานที่ไม่พบการแพร่ระบาดของโรคเพิ่มขึ้นเป็นจำนวน ๑๒๑ แห่ง และมีจำนวนผู้ติดเชื้อรายใหม่ลดลงค่อนข้างมากในวันนี้ ส่วนหนึ่งมาจากแนวทางการตรวจหาเชื้อซ้ำในกลุ่มผู้ต้องขังที่ยังไม่พบเชื้อในเรือนจำ/ทัณฑสถานที่พบการแพร่ระบาด ซึ่งดำเนินการตรวจตามรอบในทุกๆ ๗ วัน จึงอาจจะพบยอดผู้ติดเชื้อที่แตกต่างกันค่อนข้างมากจากวันก่อน ทั้งนี้เป็นไปตามแนวทางการตรวจเชิงรุก ที่จะช่วยทำให้การคัดแยกผู้ป่วยที่ติดเชื้อเพื่อทำการรักษาได้รวดเร็วมากขึ้นสำหรับข้อมูลผู้ติดเชื้อในสถานพินิจฯ และศูนย์ฝึกอบรม นั้น ไม่พบผู้ป่วยรายใหม่
นอกจากนี้ ที่ประชุมได้ติดตามการพัฒนาระบบรายงานข้อมูลผู้ป่วยติดเชื้อไวรัสโควิด-19 พร้อมเน้นย้ำให้เรือนจำและทัณฑสถานนำเข้าข้อมูลให้ครบถ้วนสมบูรณ์ เพื่อให้ข้อมูลในระบบเป็นไปด้วยความถูกต้อง นอกจากนี้ ได้ขอให้กรมพินิจและคุ้มครองเด็กและเยาวชน เร่งดำเนินการแผนการ SWAB ในกลุ่มเปราะบางและกลุ่มในพื้นที่สีแดงให้แล้วเสร็จ ภายในวันที่ ๗ มิถุนายน ๒๕๖๔ เพื่อการติดตามผลศูนย์ฝึกฯ/สถานพินิจฯ สีขาวได้รวดเร็วขึ้น รวมทั้งมอบหมายให้กรมราชทัณฑ์ จัดทำกระบวนการ/ขั้นตอนในการดูแลและประสานส่งต่อผู้ต้องขัง เพื่อส่งให้ผู้บัญชาการเรือนจำ ทัณฑสถาน และกรมพินิจฯนำไปปฏิบัติให้เป็นไปในแนวทางเดียวกันต่อไป

ที่มา : https://www.thaigov.go.th/news/contents/details/42300