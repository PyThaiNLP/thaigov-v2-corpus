รัฐบาลไทย-ข่าวทำเนียบรัฐบาล-กระทรวงยุติธรรม โดยกรมราชทัณฑ์ พร้อมรับมอบวัคซีนล็อตแรก และเปิดเผยแนวทางกระจายและฉีดวัคซีน ตามสถานการณ์พื้นที่กลุ่มเสี่ยงและเน้นผู้ต้องขังกลุ่มเปราะบาง


วันอังคารที่ 1 มิถุนายน 2564
พิมพ์
กระทรวงยุติธรรม โดยกรมราชทัณฑ์ พร้อมรับมอบวัคซีนล็อตแรก และเปิดเผยแนวทางกระจายและฉีดวัคซีน ตามสถานการณ์พื้นที่กลุ่มเสี่ยงและเน้นผู้ต้องขังกลุ่มเปราะบาง
นายวัลลภ นาคบัว รองปลัดกระทรวงยุติธรรม และโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 พร้อมรับมอบวัคซีนล็อตแรก และเปิดเผยแนวทางกระจายและฉีดวัคซีน ตามสถานการณ์พื้นที่กลุ่มเสี่ยงและเน้นผู้ต้องขังกลุ่มเปราะบาง
วันอังคารที่ 1 มิถุนายน 2564 เวลา 15.00 น. นายวัลลภ นาคบัว รองปลัดกระทรวงยุติธรรม และโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม เปิดเผยแนวทางการฉีดวัคซีนให้กับเจ้าหน้าที่ของกรมราชทัณฑ์และผู้ต้องขัง ภายหลังได้รับแจ้งจากกรมควบคุมโรคว่า จะมีการส่งมอบวัคซีนให้กรมราชทัณฑ์ตามที่ประสานขอวัคซีนไป
นายวัลลภ เปิดเผยว่า กรมราชทัณฑ์ได้รายงานต่อศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรมถึงความคืบหน้า กรณีที่กรมราชทัณฑ์ได้ประสานกรมควบคุมโรคเพื่อขอรับการสนับสนุนวัคซีน สำหรับนำมาฉีดให้กับเจ้าหน้าที่ของกรมราชทัณฑ์และผู้ต้องขังในเรือนจำและทัณฑสถาน โดยล่าสุดได้รับแจ้งจากกรมควบคุมโรคว่า จะสามารถส่งมอบวัคซีนให้กรมราชทัณฑ์ตามที่ประสานขอวัคซีนไปในจำนวนแรกประมาณ 100,000 โดส ภายในวันนี้
เพื่อให้เป็นตามวัตถุประสงค์ในการขอวัคซีนและสอดคล้องกับแนวทางที่มีการหารือในศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม จึงขอแจ้งแนวทางการกระจายและฉีดวัคซีนของกรมราชทัณฑ์เบื้องต้น โดยมอบหมายให้ทัณฑสถานโรงพยาบาลราชทัณฑ์เป็นหน่วยงานหลักในการเก็บรักษาวัคซีน และให้ทุกเรือนจำและทัณฑสถาน เร่งสำรวจจำนวนเจ้าหน้าที่ที่ยังไม่ได้ฉีดวัคซีน และผู้ต้องขัง โดยการกระจายและฉีดวัคซีนจะเน้นในจังหวัดพื้นที่ กลุ่มเสี่ยงสีแดงและเป็นเรือนจำที่ยังไม่มีการแพร่ระบาดของโรค เน้นผู้ต้องขังในกลุ่มเปราะบาง (สูงอายุ ป่วย มีโรคประจำตัว) และผู้ต้องขังที่ไม่ติดเชื้อ เรียงลำดับมากไปน้อยตามจำนวนวัคซีนที่ได้รับ ทั้งนี้ ได้กำชับให้เรือนจำและทัณฑสถานเร่งประสานโรงพยาบาลแม่ข่ายในพื้นที่เข้ามาดำเนินการฉีดวัคซีนด้วย โดยคาดว่าจะเริ่มดำเนินการฉีดวัคซีนให้กับเจ้าหน้าที่และผู้ต้องขังตามแนวทางดังกล่าวได้ในห้วงต้นเดือนมิถุนายน 2564 และฉีดวัคซีนได้ครบถ้วนภายในเดือนมิถุนายน 2564 ซึ่งกรมราชทัณฑ์จะได้รายงานความคืบหน้าในเรื่องนี้เป็นระยะๆ เพื่อให้สังคมคลายความกังวลใจและเชื่อมั่นในมาตรการป้องกันเจ้าหน้าที่และผู้ต้องขังในสถานการณ์การแพร่ระบาดของโรคติดเชื้อไวรัสโคโรนา 2019 ยิ่งขึ้น

ที่มา : https://www.thaigov.go.th/news/contents/details/42298