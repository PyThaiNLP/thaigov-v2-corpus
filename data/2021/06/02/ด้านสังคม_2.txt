รัฐบาลไทย-ข่าวทำเนียบรัฐบาล-"อนุทิน" เผยแอสตร้าเซนเนก้าทยอยส่งวัคซีนตามกำหนด


วันอังคารที่ 1 มิถุนายน 2564
"อนุทิน" เผยแอสตร้าเซนเนก้าทยอยส่งวัคซีนตามกำหนด
รองนายกรัฐมนตรีและรัฐมนตรีว่าการกระทรวงสาธารณสุข เผยแอสตร้าเซนเนก้าส่งเอกสารวัคซีนให้กรมวิทยาศาสตร์การแพทย์พิจารณารับรองคุณภาพแล้ว ทยอยส่งมอบวัคซีนจนครบ 6 ล้านโดสภายในมิถุนายนนี้ กระจายวัคซีนตามการพิจารณาของ ศบค.
วันนี้ (1 มิถุนายน 2564) ที่กระทรวงสาธารณสุข จ.นนทบุรี  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า บริษัทแอสตร้าเซนเนก้า (ประเทศไทย) จำกัด แจ้งว่า สามารถจัดส่งวัคซีนโควิด 19 ได้ตามกำหนด ขณะนี้ส่งเอกสารไปยังกรมวิทยาศาสตร์การแพทย์ เพื่อตรวจรับรองคุณภาพแล้ว ทุกอย่างเป็นไปด้วยดี สำหรับวันที่ 7 มิถุนายน 2564 มีวัคซีนฉีดให้คนไทยตามกำหนด ผู้ที่ลงทะเบียนนัดหมายแล้วได้รับการฉีดแน่นอน ไม่ว่าจะเป็นวัคซีนตัวใดยืนยันว่ามีประสิทธิภาพเหมือนกันในการลดป่วยรุนแรงและเสียชีวิต
ทั้งนี้ กระทรวงสาธารณสุขจะจัดส่งวัคซีนตามแผนการกระจายวัคซีน ที่มี ศบค.และนายกรัฐมนตรีพิจารณา ตามจำนวนวัคซีนที่มี ส่งออกทั้งหมด ไม่มีการเก็บวัคซีนไว้ ส่วนจังหวัดหรือหน่วยงานต่าง ๆ ที่ได้รับวัคซีนไปต้องมีแผนการฉีดวัคซีนที่ชัดเจน โดยให้พิจารณาการฉีดตามหลักวิชาการทางการแพทย์ โดยวัคซีนของแอสตร้าเซนเนก้าจะทยอยส่งมอบ ภายในเดือนมิถุนายนต้องได้รับ 6 ล้านโดสตามที่กำหนด
***************************** 1 มิถุนายน 2564

ที่มา : https://www.thaigov.go.th/news/contents/details/42301