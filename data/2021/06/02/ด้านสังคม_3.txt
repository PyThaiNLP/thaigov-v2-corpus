รัฐบาลไทย-ข่าวทำเนียบรัฐบาล-ปลัดสธ. ตรวจเยี่ยมศูนย์บริการฉีดวัคซีน ม.รังสิต


วันอังคารที่ 1 มิถุนายน 2564
ปลัดสธ. ตรวจเยี่ยมศูนย์บริการฉีดวัคซีน ม.รังสิต
ปลัดกระทรวงสาธารณสุข ตรวจเยี่ยมศูนย์บริการฉีดวัคซีนโควิด 19 มหาวิทยาลัยรังสิต เปิดทดสอบระบบวันแรก ตั้งเป้าฉีดให้คณาจารย์ บุคลากร เจ้าหน้าที่ นักศึกษา และประชาชนที่อาศัยในชุมชนโดยรอบ วันละ 1,000 คน ก่อนเปิดภาคเรียน 23 ส.ค.นี้
วันนี้ (1 มิถุนายน 2564) ที่ศูนย์บริการฉีดวัคซีนโควิด 19 อาคารนันทนาการ มหาวิทยาลัยรังสิต  นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยนายแพทย์สราวุฒิ บุญสุข รองอธิบดีกรมอนามัย นายแพทย์สุรินทร์ สืบซึ้ง นายแพทย์สาธารณสุขจังหวัดปทุมธานี และผู้บริหารกระทรวงสาธารณสุข ติดตามความพร้อมศูนย์บริการฉีดวัคซีนโควิด 19 มหาวิทยาลัยรังสิต โดยมีคณะผู้บริหารมหาวิทยาลัยรังสิตให้การต้อนรับ โดยนายแพทย์เกียรติภูมิกล่าวว่า  วันนี้ได้มาตรวจเยี่ยมการทดสอบระบบบริการฉีดวัคซีนของมหาวิทยาลัยรังสิต ซึ่งให้บริการฉีดวัคซีนวันแรก กลุ่มเป้าหมายหลักคือ คณาจารย์ บุคลากร นักศึกษา เพื่อให้ได้รับวัคซีนครบ 2 เข็มก่อนเปิดภาคเรียนในวันที่  23 สิงหาคมนี้ และฉีดให้กับประชาชนที่อาศัยอยู่ในชุมชนโดยรอบของมหาวิทยาลัย ตั้งเป้าฉีดให้ได้ 1,000 คน ต่อวัน ก่อนให้บริการพร้อมกันทั่วประเทศในวันที่ 7 มิถุนายน 2564 เพื่อให้ประชาชนได้รับความสะดวก มารับการฉีดได้มากที่สุดและเร็วที่สุด ครอบคลุมประชากร 70 เปอร์เซ็นต์ สร้างภูมิคุ้มกันหมู่ในประเทศ  ตามนโยบายของรัฐบาล
นายแพทย์เกียรติภูมิกล่าวต่อว่า จากการเยี่ยมชมพบว่า ระบบมีความพร้อม ได้มาตรฐาน ให้บริการโดยบุคลากรและทรัพยากรของมหาวิทยาลัย มีระบบการลงทะเบียนโดยบุคลากรและนักศึกษาจากวิทยาลัยนวัตกรรมดิจิทัลเทคโนโลยี ให้บริการโดยบุคลากรทางการแพทย์จากวิทยาลัยแพทยศาสตร์ คณะพยาบาลศาสตร์ วิทยาลัยเภสัชศาสตร์ รวมถึงทีมจิตอาสาและทีมคอลเซนเตอร์ ตอบคำถามเกี่ยวกับวัคซีนและการให้บริการ ทำให้การไหลเวียนของผู้ที่เข้ารับบริการมีความคล่องตัวเป็นที่น่าพอใจ
“เมื่อได้รับการฉีดวัคซีนแล้วยังมีโอกาสติดเชื้อได้ วัคซีนช่วยลดความรุนแรง ลดการเสียชีวิต ขอให้ยังคงป้องกันตนเอง DMHTT เว้นระยะห่าง สวมหน้ากากอนามัย/หน้ากากผ้า ล้างมือ วัดอุณหภูมิร่างกาย สแกนไทยชนะเมื่อเข้าใช้บริการสถานที่ต่าง ๆ” นายแพทย์เกียรติภูมิกล่าว
***************************** 1 มิถุนายน 2564

ที่มา : https://www.thaigov.go.th/news/contents/details/42302