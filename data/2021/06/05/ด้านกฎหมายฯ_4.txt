รัฐบาลไทย-ข่าวทำเนียบรัฐบาล-กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๗/๒๕๖๔ 


วันศุกร์ที่ 4 มิถุนายน 2564
พิมพ์
กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๗/๒๕๖๔
กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019
ในวันศุกร์ที่ ๔ มิถุนายน ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ นายนิยม เติมศรีสุข รองปลัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๗/๒๕๖๔  โดยมี นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์ฯ พร้อมด้วย นายอายุตม์ สินธพพันธุ์ อธิบดีกรมราชทัณฑ์ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยภาพรวมสถานการณ์การแพร่ระบาดของโรคติดเชื้อไวรัสโควิด-19 ในเรือนจำและทัณฑสถาน พบว่ามีเรือนจำ/ทัณฑสถานที่ไม่พบการแพร่ระบาดของโรคเพิ่มขึ้น เป็นจำนวน ๑๒๔ แห่ง โดยปัจจุบัน นอกจากทัณฑสถานโรงพยาบาลราชทัณฑ์ที่ทำหน้าที่ในการดูแลรักษาผู้ป่วยแล้ว ยังมีโรงพยาบาลเรือนจำกลางบางขวางที่เป็นโรงพยาบาลอยู่ในพื้นที่เรือนจำกลางบางขวาง ซึ่งเป็นสถานที่ดูแลรักษาผู้ป่วยเดิมอยู่ก่อนแล้ว มาทำหน้าที่รองรับการรักษาผู้ป่วยติดเชื้อโควิด-19 กลุ่มสีเหลืองในเรือนจำเขตพื้นที่จังหวัดนนทบุรี ซึ่งประกอบด้วย เรือนจำกลางบางขวาง และเรือนจำจังหวัดนนทบุรี ที่สามารถส่งต่อการรักษาได้อย่างรวดเร็วและแบ่งแยกแดนเพื่อใช้ในการรักษาไม่ให้ปะปนกันอย่างเป็นระบบ โดยมีเจ้าหน้าที่และบุคลากรทางการแพทย์เข้ามาดูแลรักษาเสมือนโรงพยาบาลภายนอก พร้อมอุปกรณ์ทางการแพทย์ครบวงจร สามารถดูแลผู้ป่วยติดเชื้อไวรัสโควิด-19 ได้อย่างมีประสิทธิภาพ
นอกจากนี้ ที่ประชุมได้ติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม โดยที่ประชุมได้เน้นย้ำให้ผู้บัญชาการเรือนจำ/ทัณฑสถาน ยึดแนวทางการปฏิบัติงานอย่างเคร่งครัด  รวมทั้งจัดเตรียมพื้นที่และพิจารณา ทำ รพ. สนาม โดยให้ยึดหลักการคือ การจัดทำ รพ.สนาม จะดำเนินการเฉพาะกรณีที่พบผู้ติดเชื้อแล้วมีแนวโน้มขยายตัว ทั้งนี้ในกรณีที่พบในที่กักตัวในขั้นแรกรับ ให้ประเมินสถานการณ์และจัดเตรียมพื้นที่ไว้ด้วย นอกจากนี้ ได้มอบหมายให้ผู้บัญชาการเรือนจำ/ทัณฑสถาน ใช้อำนาจหน้าที่ตามประกาศกระทรวงสาธารณสุข เรื่องแต่งตั้งเจ้าพนักงานควบคุมโรคติดต่อ พ.ศ.2558 (ฉบับที่ 6) พ.ศ.2564 กักตัวผู้ต้องขังที่จะได้รับปล่อยตัวไว้ก่อนในกรณีที่ผล SWAB ยังไม่ออก เมื่อผลแจ้งว่าปลอดเชื้อจึงจะดำเนินการปล่อยตัวตามกระบวนการต่อไป

ที่มา : https://www.thaigov.go.th/news/contents/details/42432