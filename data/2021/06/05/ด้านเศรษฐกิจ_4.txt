รัฐบาลไทย-ข่าวทำเนียบรัฐบาล-กรมทางหลวงขยาย ทล.304 สาย ฉะเชิงเทรา - ต.เขาหินซ้อน


วันศุกร์ที่ 4 มิถุนายน 2564
กรมทางหลวงขยาย ทล.304 สาย ฉะเชิงเทรา - ต.เขาหินซ้อน
เพิ่มประสิทธิภาพคมนาคมขนส่งบนโครงข่ายทางหลวงและสนับสนุนโครงการพัฒนาระเบียงเศรษฐกิจภาคตะวันออก (EEC)
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 และสำนักก่อสร้างสะพาน ดำเนินโครงการก่อสร้างขยายทางหลวงหมายเลข 304 สาย ฉะเชิงเทรา - ต.เขาหินซ้อน ตอน อ.พนมสารคาม - ต.เขาหินซ้อน รวมสะพานข้ามแยกทางหลวงหมายเลข 319 (ถนนสุวินทวงศ์) พื้นที่จังหวัดฉะเชิงเทรา ตั้งแต่ กม. ที่ 102+500 - กม. ที่ 126+000 ระยะทาง 23.5 กิโลเมตร เพื่อพัฒนาโครงข่ายทางหลวงให้สามารถรองรับปริมาณการจราจรที่มีแนวโน้มสูงขึ้นในอนาคต เนื่องจากจังหวัดฉะเชิงเทราเป็น 1 ใน 3 จังหวัดที่อยู่ในโครงการพัฒนาระเบียงเศรษฐกิจภาคตะวันออก (Eastern Economic Corridor Development: EEC) ทั้งนี้ด้วยศักยภาพของพื้นที่และความพร้อมต่าง ๆ จึงมีนักลงทุนทั้งไทยและต่างชาติสนใจเข้ามาลงทุนจำนวนมาก  เพื่อเพิ่มศักยภาพให้สูงขึ้น โครงการขยายทางหลวงหมายเลข 304 จึงเป็นอีกหนึ่งในโครงการที่ ทล. เล็งเห็นความจำเป็นที่จะดำเนินการก่อสร้างใหม่ เพื่อให้มีความสะดวกและปลอดภัยเป็นประโยชน์ต่อผู้ใช้เส้นทาง
ทล. ได้ดำเนินโครงการก่อสร้างขยายทางหลวงสายดังกล่าว โดยแบ่งการก่อสร้างเป็น 2 ตอน ตอนที่ 1 ระหว่าง กม. ที่ 102+500 - กม. ที่ 113+000 ระยะทาง 10.5 กิโลเมตร และตอนที่ 2 ระหว่าง กม. ที่ 113+000 - กม. ที่ 126+000 ระยะทาง 13 กิโลเมตร ก่อสร้างเป็นมาตรฐานทางชั้นพิเศษจากเดิม 4 ช่องจราจรเป็น 6 - 7 ช่องจราจร  ผิวทางคอนกรีต กว้างช่องจราจรละ 3.50 เมตร ไหล่ทางด้านในกว้างข้างละ 1.50 เมตร ไหล่ทางด้านนอกกว้างข้างละ 2.50 เมตร แบ่งทิศทางการจราจรด้วยเกาะกลางแบบกดร่อง (DEPRESSED MEDIAN) สลับกับเกาะกลางแบบยก (RAISED MEDIAN) กว้างประมาณ 13 เมตร สำหรับในพื้นที่ชุมชนออกแบบเป็น 6 ช่องจราจร กว้างช่องจราจรละ 3.50 เมตร ไหล่ทางกว้าง 2.50 เมตร แบ่งทิศทางการจราจรด้วยเกาะกลางแบบยก (RAISED MEDIAN) กว้าง 5.10 เมตร มีทางบริการขนาด 2 ช่องจราจร กว้างช่องจราจรละ 3.50 เมตร ไหล่ทางกว้าง 2.50 เมตร พร้อมงานก่อสร้างสะพานคอนกรีตอัดแรง 3 แห่ง สะพานลอยคนเดินข้าม 2 แห่ง และติดตั้ง ไฟฟ้าแสงสว่างตลอดเส้นทาง งบโครงการก่อสร้างประมาณ 2,314  ล้านบาท ปัจจุบันการก่อสร้างมีความคืบหน้าแล้วกว่า 60% คาดว่าจะก่อสร้างแล้วเสร็จประมาณเดือนสิงหาคม 2565 ทั้งนี้มีบางช่วงที่ดำเนินการแล้วเสร็จและเปิดให้ใช้บริการเพื่ออำนวยความสะดวกแก่ประชาชนผู้ใช้เส้นทาง
เมื่อโครงการก่อสร้างแล้วเสร็จจะช่วยเพิ่มประสิทธิภาพของการคมนาคมขนส่งบนโครงข่ายทางหลวงที่สำคัญของประเทศ แก้ไขปัญหาการจราจรและรองรับการจราจรที่มีแนวโน้มการขยายตัวเพิ่มขึ้นในอนาคต ช่วยส่งเสริมศักยภาพการกระจายความเจริญทางด้านเศรษฐกิจในระดับท้องถิ่นและระดับประเทศ  พร้อมทั้งสนับสนุนโครงการพัฒนาระเบียงเศรษฐกิจพื้นที่ภาคตะวันออกในพื้นที่จังหวัดฉะเชิงเทรา

ที่มา : https://www.thaigov.go.th/news/contents/details/42414