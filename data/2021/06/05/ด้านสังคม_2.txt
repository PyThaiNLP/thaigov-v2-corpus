รัฐบาลไทย-ข่าวทำเนียบรัฐบาล-พม. จับมือ ETDA และ Shopee Thailand รุกตลาดออนไลน์ขายสินค้า “ทอฝัน By พม.” จากฝีมือกลุ่มสตรี ครอบครัว และคนพิการ


วันศุกร์ที่ 4 มิถุนายน 2564
พม. จับมือ ETDA และ Shopee Thailand รุกตลาดออนไลน์ขายสินค้า “ทอฝัน By พม.” จากฝีมือกลุ่มสตรี ครอบครัว และคนพิการ
พม. จับมือ ETDA และ Shopee Thailand รุกตลาดออนไลน์ขายสินค้า “ทอฝัน By พม.” จากฝีมือกลุ่มสตรี ครอบครัว และคนพิการ
วันนี้ (4 มิ.ย. 64) เวลา 10.00 น. ณ กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม.  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานงานแถลงข่าวออนไลน์ โครงการประชาสัมพันธ์ “ผลิตภัณฑ์ออนไลน์ของกลุ่มอาชีพในยุคดิจิทัล”  โดยมี นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์  นางจินตนา จันทร์บำรุง อธิบดีกรมกิจการสตรีและสถาบันครอบครัว  นายมีธรรม ณ ระนอง รองผู้อำนวยการสำนักงานพัฒนาธุรกรรมทางอิเล็กทรอนิกส์ (ETDA)  กระทรวงดิจิทัลเพื่อเศรษฐกิจและสังคม  และ นางสาวสกาวเดือน วงศ์ตระกูล Senior, Government Relations Shopee Thailand (บริษัท ช้อปปี้ (ประเทศไทย) จำกัด) ร่วมแถลงข่าว
นายจุติ กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่ขยายวงกว้างไปทั่วประเทศ ได้ส่งผลกระทบทั้งด้านเศรษฐกิจและสังคมอย่างต่อเนื่อง ทำให้ประชาชนทุกกลุ่มเป้าหมายได้รับความเดือดร้อนเป็นอย่างมาก รวมทั้งกลุ่มสตรีและครอบครัว เป็นกลุ่มเป้าหมายของกระทรวง พม. ที่มีความยากลำบากในการประกอบอาชีพเพื่อหารายได้ให้เพียงพอต่อการเลี้ยงดูตนเองและสมาชิกครอบครัวในสังคมที่มีการใช้ชีวิตวิถีใหม่ (New Normal) และกระแสการเปลี่ยนแปลงทางเทคโนโลยีดิจิทัล (Digital Disruption) ทั้งนี้ กระทรวง พม. โดยกรมกิจการสตรีและสถาบันครอบครัว (สค.) ได้ตระหนักถึงการส่งเสริมการประกอบอาชีพและเพิ่มโอกาสในการสร้างรายได้ ด้วยการดำเนินธุรกิจบนช่องทางออนไลน์ จึงได้ขับเคลื่อนโครงการส่งเสริมและพัฒนาทักษะการจำหน่ายผลิตภัณฑ์ของกลุ่มอาชีพในยุคดิจิทัล โดยได้รับความร่วมมือจากสำนักงานพัฒนาธุรกรรมทางอิเล็กทรอนิกส์ (ETDA) มีความเชี่ยวชาญด้านการตลาดออนไลน์ การวางแนวทางการตลาด การปรับโลโก้ Rebranding แบรนด์สินค้า “ทอฝัน By พม.” และการนำสินค้ามาทำการตลาดออนไลน์ และ Shopee Thailand เป็นแพลทฟอร์มอีคอมเมิร์ซยอดนิยมและให้การสนับสนุนแบรนด์สินค้า “ทอฝัน By พม.” เข้าสู่ช่องทางตลาดออนไลน์
นายจุติ กล่าวเพิ่มเติมว่า สำหรับแบรนด์สินค้า “ทอฝัน By พม.” เป็นผลิตภัณฑ์คุณภาพจากกลุ่มอาชีพสตรีและครอบครัว ภายใต้การสนับสนุนของศูนย์เรียนรู้การพัฒนาสตรีและครอบครัว สค. จำนวน 17 กลุ่ม และผลิตภัณฑ์จากกลุ่มคนพิการ ภายใต้การสนับสนุนของกรมส่งเสริมและพัฒนาคุณภาพชีวิตคนพิการ (พก.)  ซึ่งขณะนี้ มีผลิตภัณฑ์เข้าร่วมโครงการฯ จำนวน 53 รายการสินค้า 72 SKU (Stock Keeping Unit) ได้แก่ ผลิตภัณฑ์จักรสาร สมุนไพร อาหาร และเสื้อผ้าเครื่องแต่งกาย เป็นต้น โดยผ่านการคัดเลือกคุณภาพในลักษณะ “All Product One Brand” ภายใต้ชื่อ “ทอฝัน By พม.” และในอนาคต จะมีสินค้าให้เลือกซื้อเพิ่มมากขึ้นจากกลุ่มเป้าหมายที่อยู่ในความดูแลของกระทรวง พม. ทั้งนี้ ขอเชิญชวนทุกท่านร่วมสนับสนุนแบรนด์สินค้า “ทอฝัน By พม.” สินค้าที่ลงมือทำด้วยหัวใจที่มุ่งมั่น ถักทอด้วยความฝัน ผ่านช่องทางออนไลน์ทาง เพจ Facebook ชื่อ “ทอฝัน by พม.” และ Shopee Thailand ทาง ร้าน torfun.shop

ที่มา : https://www.thaigov.go.th/news/contents/details/42418