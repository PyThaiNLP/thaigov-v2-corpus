รัฐบาลไทย-ข่าวทำเนียบรัฐบาล-รมช.ประภัตร บุกบางสะพานน้อย ชื่นชมฟาร์มวัวชวนชื่น บางสะพาน 


วันศุกร์ที่ 4 มิถุนายน 2564
รมช.ประภัตร บุกบางสะพานน้อย ชื่นชมฟาร์มวัวชวนชื่น บางสะพาน
รมช.ประภัตร บุกบางสะพานน้อย ชื่นชมฟาร์มวัวชวนชื่น บางสะพาน พัฒนาสายพันธุ์โคเนื้อกำแพงแสนและบีฟมาสเตอร์ ยกเป็นฟาร์มต้นแบบได้มาตรฐานครบวงจร เตรียมหนุนโครงการโคเนื้อไทยสู้ภัยโควิด กู้เศรษฐกิจไทย สู่การเป็นผู้นำในอุตสาหกรรมโคเนื้อของภูมิภาค พร้อมแจงกระท
วันนี้ (4 มิ.ย.64) นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจติดตามงานด้านปศุสัตว์ ณ ฟาร์มวัวชวนชื่น อำเภอบางสะพานน้อย จังหวัดประจวบคีรีขันธ์ โดยมีนายสุรเดช สมิเปรม รองอธิบดีกรมปศุสัตว์ นายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ หัวหน้าส่วนราชการ และหน่วยงานที่เกี่ยวข้อง ร่วมติดตาม ว่า ฟาร์มวัวชวนชื่นเป็นฟาร์มที่ดำเนินการได้อย่างดีและประสบความสำเร็จในการเลี้ยงวัว คือ 1. มีผลผลิตที่มีคุณภาพเทียบเท่าหรือใกล้เคียงมาตรฐาน/ผลงานที่ได้รับการยอมรับจาก ลูกค้า 2. มีผลตอบแทนที่สม่ำเสมอ สร้างรายได้ที่มั่นคง และ 3. มีการปรับปรุงพัฒนากิจการเพื่อเพิ่มประสิทธิภาพฟาร์มโดยมีการขยายกิจการและขนาดฟาร์มอย่างต่อเนื่อง และมีการจัดแบ่งพื้นที่อย่างเป็นสัดส่วน
“ฟาร์มชวนชื่นเป็นฟาร์มเลี้ยงโคเนื้อแบบครบวงจรที่มีคุณภาพและสามารถเป็นตัวอย่างและต้นแบบให้กับเกษตรกรเครือข่ายของกรมปศุสัตว์ เป็นแหล่งเรียนรู้ สถานที่ศึกษาดูงานของเกษตรกรผู้เลี้ยงโคเนื้อ นักเรียน นักศึกษา ในเรื่องการเลี้ยงการจัดการ และการพัฒนาโคเนื้อให้มีคุณภาพ สามารถพัฒนาสายพันธุ์โคเนื้อที่ดี โดยเกษตรกรที่สนใจสามารถนำไปต่อยอดพัฒนาโคเนื้อควบคู่กับการทำการเกษตรเชิงเดี่ยวให้ดียิ่งขึ้นได้ต่อไป รวมถึงการดูแลสุขภาพสัตว์ การควบคุมป้องกันโรค การถ่ายพยาธิ การทำวัคซีนตามโปรแกรมปศุสัตว์ในระบบมาตรฐานฟาร์ม และนอกจากมีการเลี้ยงโคแล้ว ยังมีการนำมูลโคเป็นปุ๋ยใช้ในแปลงหญ้า สวนปาล์ม สวนยาง และสวนมะพร้าว ซึ่งเป็นการลดต้นทุนโดยไม่ใช้ปุ๋ยเคมี และสารเคมี ในการกำจัดวัชพืชและศัตรูพืช
สำหรับกรณีการระบาดของโรคลัมปี – สกิน นั้น พลเอก ประยุทธ์ จันทร์โอชา นายกรัฐมนตรี และรัฐบาลกำลังเตรียมมาตรการเยียวยาเกษตรกรที่ได้รับผลกระทบอย่างเร่งด่วน และได้สั่งการเน้นย้ำไปยังหน่วยงานที่เกี่ยวข้องในพื้นที่ ให้ทำงานเชิงรุก ลงพื้นที่ดูแลเกษตรกรอย่างเต็มที่ เพื่อหยุดยั้งการระบาดที่เกิดขึ้นให้เร็วที่สุด โดยขณะนี้ กรมปศุสัตว์ได้ประสานงานกับทางจังหวัดต่างๆ ที่มีการระบาดของโรค เพื่อพิจารณาประกาศภัยพิบัติในพื้นที่แล้ว และพร้อมที่จะเยียวยาเกษตรกรที่ได้รับผลกระทบตามมาตรการต่างๆ ในเบื้องต้น รวมถึงเรื่องวัคซีน 60,000 โด๊สที่นำเข้ามา คณะกรรมการฯ กำลังพิจารณาการส่งมอบวัคซีนไปตามจุดต่างๆ และได้เขียนเรื่องเพิ่มเติมแล้ว ว่าต้องการวัคซีนเพิ่มอีกเท่าไหร่ เพื่อใช้ในการควบคุมการระบาดในครั้งนี้ นอกจากนี้ ตนต้องขอเน้นย้ำอีกครั้ง เพื่อให้เกิดการเข้าใจที่ถูกต้องสู่เกษตรกรและประชาชน โรคลัมปี - สกิน เป็นแล้วรักษาหาย เนื้อทานได้ ไม่ติดต่อสู่คน ”รมช.ประภัตรกล่าว
ด้านนายสุรเดช สมิเปรม รองอธิบดีกรมปศุสัตว์ เปิดเผยว่า ฟาร์มชวนชื่นเป็นฟาร์มปรับปรุงพันธุ์โคเนื้อกำแพงแสนและพันธุ์บีฟมาสเตอร์ โดยร่วมกับมหาวิทยาลัยเกษตรศาสตร์ วิทยาเขตกำแพงแสน ในการพัฒนาและวิจัยโคพันธุ์กำแพงแสน โดยใช้แม่พันธุ์กำแพงแสนเป็นแม่พื้นฐาน และมีจุดมุ่งหมายที่จะสร้างโคพันธุ์บีฟมาสเตอร์ให้เป็นพันธุ์แท้ โดยผสมแบบยกระดับสายเลือดจากแม่พันธุ์กำแพงแสนที่มีอยู่ เพราะเล็งเห็นว่าโคพันธุ์บีฟมาสเตอร์ จะเป็นอีกสายพันธุ์หนึ่งที่สามารถเลี้ยงในประเทศไทยได้ ในปัจจุบันมีโคอยู่ในฟาร์มชวนชื่นทั้งหมด 1,154 ตัว ในจำนวนนี้มีโคลูกผสมพันธุ์บีฟ มาสเตอร์ อยู่จำนวน 647 ตัว

ที่มา : https://www.thaigov.go.th/news/contents/details/42429