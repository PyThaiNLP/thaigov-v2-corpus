รัฐบาลไทย-ข่าวทำเนียบรัฐบาล-สำนักงานสลาก เตือนประชาชนการซื้อสลากผ่านแพลตฟอร์มออนไลน์เสี่ยงต่อการไม่ได้รับสลากมาขึ้นเงินรางวัล


วันศุกร์ที่ 4 มิถุนายน 2564
พิมพ์
สำนักงานสลาก เตือนประชาชนการซื้อสลากผ่านแพลตฟอร์มออนไลน์เสี่ยงต่อการไม่ได้รับสลากมาขึ้นเงินรางวัล
ผู้อำนวยการสำนักงานสลากกินแบ่งรัฐบาล กล่าวถึงข่าวที่สื่อมวลชนนำเสนอกรณีข้าราชการครู ชาว จ.ชัยภูมิ ซื้อสลากงวดวันที่ 1 มิถุนายน 2564 หมายเลข 292972 จากแพลตฟอร์มขายลอตเตอรี่ออนไลน์แห่งหนึ่ง โดยไม่ได้รับสลากมาครอบครอง ปรากฏว่าสลากดังกล่าว ถูกรางวัลที่ 1
วันนี้ (4 มิถุนายน 2564) เวลา 11.00 น. พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล กล่าวถึงข่าวที่สื่อมวลชนนำเสนอ กรณีข้าราชการครู ชาวจังหวัดชัยภูมิ ท่านหนึ่งไปร้องทุกข์ที่สถานีตำรวจภูธรบ้านเขว้า จังหวัดชัยภูมิ ว่าได้ซื้อสลากงวดวันที่ 1 มิถุนายน 2564 หมายเลข 292972 จากแพลตฟอร์มขายลอตเตอรี่ออนไลน์แห่งหนึ่ง โดยไม่ได้รับสลากมาครอบครอง ปรากฏว่าสลากดังกล่าว ถูกรางวัลที่ 1 แต่ผู้ขายคือแพลตฟอร์มที่ปรากฎเป็นข่าว ได้ติดต่อขอจ่ายเงินรางวัลบางส่วน จำนวน 1,000,000 บาท  ส่วนที่เหลือจะขอจ่ายเป็นเช็คให้งวดละ 500,000 บาท ทุก 15 วันจนครบ โดยอ้างว่าสลากที่ถูกรางวัลถูกพนักงานในบริษัทขโมยงัดตู้เซฟ และนำสลากที่ถูกรางวัลดังกล่าวไป แต่ก็ยังมิได้มีการแจ้งความ ต่อมาสำนักงานสลากกินแบ่งรัฐบาลได้ประสานข้อมูลกับสถานีตำรวจภูธรบ้านเขว้า จังหวัดชัยภูมิ พบว่าข้อเท็จจริงเป็นไปตามที่ปรากฏในสื่อ นั้น
ผู้อำนวยการสำนักงานสลากกินแบ่งรัฐบาล กล่าวว่า สำนักงานฯ ได้พิจารณาแล้วเห็นว่า จากข้อเท็จจริงดังกล่าวเป็นเพียงการซื้อขายหมายเลขโดยไม่มีตัวสลากมอบให้กับผู้ซื้อ แต่อ้างอิงผลการออกรางวัลสลากกินแบ่งรัฐบาล เข้าข่ายเป็นความผิด ตามพระราชบัญญัติการพนัน พ.ศ. 2478  สำนักงานสลากกินแบ่งรัฐบาล จึงมอบอำนาจให้นิติกร ไปร้องทุกข์กล่าวโทษผู้กระทำความผิดทุกฐานความผิดจากพฤติกรรมดังกล่าวข้างต้น
พันตำรวจเอกบุญส่งฯ กล่าวในตอนท้ายว่า สำนักงานฯ ได้มีการประกาศและประชาสัมพันธ์ เตือนผู้ซื้อสลากอย่างต่อเนื่อง ให้ใช้ความระมัดระวังในการซื้อสลากกินแบ่งผ่านแพลตฟอร์มออนไลน์ต่างๆ หากยังไม่ได้รับสลากมาไว้ในครอบครอง เมื่อถูกรางวัลท่านอาจไม่สามารถนำสลากมารับเงินรางวัลได้ จากกรณีที่เกิดขึ้นทำให้เป็นที่ประจักษ์แล้วว่า การซื้อขายสลากกินแบ่งรัฐบาลผ่านแพลตฟอร์มออนไลน์ต่างๆ  เมื่อยังมิได้รับสลากมาไว้ในครอบครอง ทำให้เกิดปัญหาในการขึ้นเงินรางวัล ดังนั้นเพื่อความมั่นใจในการรับเงินรางวัล ผู้ซื้อควรจะได้รับสลากมาไว้ในการครอบครองทันที่ที่ซื้อ ไม่เช่นนั้นจะเกิดเหตุการณ์ในลักษณะนี้ขึ้นได้อีก
นอกจากนี้ สำนักงานฯ ขอเตือนตัวแทนจำหน่าย และผู้ซื้อจองล่วงหน้าฯ การนำสลากไปขายต่อผ่านแพลตฟอร์มออนไลน์หรือเว็บไซต์ต่างๆ เป็นการกระทำที่ผิดเงื่อนไขในสัญญา และหลักเกณฑ์การรับสลากไปจำหน่าย ทั้งนี้ จากการตรวจสอบอย่างเข้มข้นต่อเนื่อง ตั้งแต่งวดวันที่ 1 มีนาคม – 16 พฤษภาคม 2564 สำนักงานฯ ได้ดำเนินการยกเลิกสัญญาตัวแทนจำหน่ายรายย่อย สมาคม องค์กร ที่นำสลากไปขายต่อผ่านแพลตฟอร์มออนไลน์ต่างๆ แล้วจำนวน 3,415 ราย และยกเลิกการลงทะเบียนของผู้ซื้อ-จองล่วงหน้าฯ จำนวน 314  ราย รวมทั้งสิ้น 3,729 ราย จำนวนสลากทั้งหมด 108,786 ฉบับ และกรณีตัวแทนจำหน่ายสลากขายสลากเกินราคาผ่านแพลตฟอร์มต่างๆ รวมถึงการฉ้อโกงประชาชน ขณะนี้กองบังคับการปราบปรามการกระทำความผิดเกี่ยวกับการคุ้มครองผู้บริโภค (ปคบ) ได้ดำเนินการตรวจสอบและจับกุมผู้กระทำความผิดเกี่ยวกับกรณีดังกล่าวแล้ว รวมทั้งสิ้น 744 ราย ผู้อำนวยการสำนักงานสลากกินแบ่งรัฐบาล กล่าวในตอนท้าย

ที่มา : https://www.thaigov.go.th/news/contents/details/42412