รัฐบาลไทย-ข่าวทำเนียบรัฐบาล-“เฉลิมชัย” เดินหน้าโครงการ “แบ่งปันน้ำใจ เกษตรไทยสู้ภัย COVID–19” ช่วยเพชรบุรี 


วันศุกร์ที่ 4 มิถุนายน 2564
“เฉลิมชัย” เดินหน้าโครงการ “แบ่งปันน้ำใจ เกษตรไทยสู้ภัย COVID–19” ช่วยเพชรบุรี
“อลงกรณ์” เผยรัฐบาลจัดสรรวัคซีนเพิ่มให้เพชรบุรีเริ่มฉีดมิถุนายนนี้ พร้อมเปิดตลาดกลางสินค้าเกษตรออนไลน์สัปดาห์หน้าภายใต้ยุทธศาสตร์ “1 ปิด 1 เปิด”
วันนี้ (4 มิ.ย.2564) เวลา 10.00 น. นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เป็นประธานในพิธีมอบข้าวสารและผลผลิตทางการเกษตรภายใต้โครงการ “แบ่งปันน้ำใจ เกษตรไทยสู้ภัย COVID – 19” ของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เพื่อบรรเทาปัญหาจากสถานการณ์แพร่ระบาดของโรคติดเชื้อไวรัสโคโรนา 2019 (COVID-19) ในจังหวัดเพชรบุรี ได้แก่ น้ำพริกเครื่องแกง พริกสด มะเขือ แฟง ฟักทอง สับปะรดดอนขุนห้วย ไข่ไก่ มะนาว กล้วยน้ำว้า กล้วยหอมทอง และภาชนะใส่อาหาร โดยมี นายภัคพงศ์ ทวิพัฒน์ ผู้ว่าราชการจังหวัดเพชรบุรี นายไพโรจน์ พ่วงทอง สมาชิกวุฒิสภา นายชาญณรงค์ พวงสั้น เกษตรจังหวัดเพชรบุรี พร้อมด้วยส่วนราชการกระทรวงเกษตรและสหกรณ์ในพื้นที่จังหวัดเพชรบุรี นายกเทศมนตรีเทศบาลเขาย้อย นายกอบต.ตำบลหนองชุมพลเหนือ และหน่วยงานที่เกี่ยวข้องให้การต้อนรับ และเยี่ยมให้กำลังใจแก่จิตอาสาพระราชทาน 904 วปร. ที่ประกอบอาหารภายในวัดศีลคุณาราม ตำบลหนองชุมพลเหนือ อำเภอเขาย้อย จังหวัดเพชรบุรี ทั้งนี้ ผู้ว่าราชการจังหวัดเพชรบุรี ได้กล่าวขอบคุณรัฐมนตรีว่าการกระทรวงเกษตรฯ และคณะที่ช่วยเหลือจังหวัดเพชรบุรีและประชาชนผู้ได้รับผลกระทบจากการแพร่ระบาดของโควิด-19 ในขณะนี้
นายอลงกรณ์ กล่าวว่า จากการประสานงานล่าสุดได้รับการยืนยันจาก นายอรรถพร พลบุตร ที่ปรึกษารัฐมนตรีช่วยว่าการกระทรวงสาธารณสุข และ ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข วันนี้ว่า รัฐบาลได้จัดสรรวัคซีนเพิ่มให้ จ.เพชรบุรีล็อตที่ 2 อีก 49,000 โด๊ส รวมทั้งวัคซีนที่จะฉีดให้กับผู้ลงทะเบียน “หมอพร้อม” โดยจะเริ่มฉีดตามกำหนดในเดือนมิถุนายนนี้ และหวังว่ารัฐบาลจะจัดสรรวัคซีนให้เพียงพอต่อการฉีดให้ชาวเพชรบุรีไม่น้อยกว่า 70% ให้ทันวันที่ 1 ตุลาคมซึ่งเป็นวันที่ชาวเพชรบุรีจะเปิดเมืองภายใต้ยุทธศาสตร์ “1 ปิด 1 เปิด” นอกจากนี้ยังได้มีการประชุมหารือร่วมกับเกษตรและสหกรณ์จังหวัด เกษตรจังหวัด พาณิชย์จังหวัด ประธานสหกรณ์การเกษตรท่ายาง และผู้จัดการตลาดเกษตร เพื่อเตรียมความพร้อมในการเปิดโครงการตลาดกลางสินค้าเกษตรออนไลน์ ที่ตลาดกลางสินค้าเกษตรหนองบ้วยและบ้านลาด ซึ่งจะเปิดการขายแบบซอล์ฟโอเพนนิ่งก์ (Soft Opening) ในสัปดาห์หน้าภายใต้เพชรบุรีโมเดล “1 ปิด 1 เปิด” คือการระดมพลชาวเพชรบุรีปิดโควิด-19 และเปิดเศรษฐกิจให้เร็วที่สุดไปพร้อมๆ กัน.

ที่มา : https://www.thaigov.go.th/news/contents/details/42431