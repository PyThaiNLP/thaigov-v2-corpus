รัฐบาลไทย-ข่าวทำเนียบรัฐบาล-ปลัด สธ. ยันจัดส่งวัคซีนโควิดให้ทุกจังหวัดต่อเนื่อง พร้อมฉีด 7 มิ.ย. ไม่มีเลื่อนนัด


วันศุกร์ที่ 4 มิถุนายน 2564
ปลัด สธ. ยันจัดส่งวัคซีนโควิดให้ทุกจังหวัดต่อเนื่อง พร้อมฉีด 7 มิ.ย. ไม่มีเลื่อนนัด
ปลัดกระทรวงสาธารณสุขเผยทยอยจัดส่งวัคซีนโควิด 19 ให้ทุกจังหวัดทั่วประเทศต่อเนื่อง ตามการส่งมอบของผู้ผลิต ล่าสุดส่งวัคซีนแอสตร้าเซนเนก้า 1.8 ล้านโดส เพิ่มเติมจากล็อต 2.4 แสนโดส และมีของซิโนแวค 3 ล้านโดส จัดส่งวัคซีนฉีดประชาชนต่อเนื่อง
ปลัดกระทรวงสาธารณสุขเผยทยอยจัดส่งวัคซีนโควิด 19 ให้ทุกจังหวัดทั่วประเทศต่อเนื่อง ตามการส่งมอบของผู้ผลิต ล่าสุดส่งวัคซีนแอสตร้าเซนเนก้า 1.8 ล้านโดส เพิ่มเติมจากล็อต 2.4 แสนโดส และมีของซิโนแวค 3 ล้านโดส จัดส่งวัคซีนฉีดประชาชนต่อเนื่อง เริ่มฉีดพร้อมกันจำนวนมาก 7 มิ.ย.นี้ ไม่มีการเลื่อนนัด
บ่ายวันนี้ (4 มิถุนายน 2564) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยนายแพทย์ธงชัย กีรติหัตยากร รองปลัดกระทรวงสาธารณสุข และนายแพทย์โอภาส การย์กวินพงศ์ อธิบดีกรมควบคุมโรค ประชุมทางไกลนายแพทย์สาธารณสุขจังหวัด และผู้อำนวยการโรงพยาบาลศูนย์/ โรงพยาบาลทั่วไปทุกจังหวัด เรื่องการกระจายวัคซีนโควิด 19
นายแพทย์เกียรติภูมิกล่าวว่า วันนี้ได้ประชุมสื่อสารทำความเข้าใจกับทุกจังหวัดถึงแนวทางการจัดส่งวัคซีนโควิด 19 ซึ่งก่อนหน้านี้ได้ส่งวัคซีนแอสตร้าเซนเนก้าล็อต 2.4 แสนโดสไปจังหวัดต่างๆ เฉลี่ย 3,600 โดส และมีบางจังหวัดเข้าใจว่าเป็นวัคซีนที่จะได้รับตลอดเดือนมิถุนายน ซึ่งความจริงเป็นการส่งออกไปล่วงหน้า เพราะจะมีการทยอยจัดส่งวัคซีนแอสตร้าเซนเนก้าล็อตที่ผลิตในประเทศไทย 1.8 ล้านโดส ไปเพิ่มเติมให้ทุกจังหวัดในช่วงบ่ายวันนี้ วัคซีนของแอสตร้าเซนเนก้าที่ผลิตในประเทศจะทยอยส่งมอบให้กระทรวงสาธารณสุขเป็นล็อตๆ ตามข้อตกลงกับบริษัทผู้ผลิต ตลอดเดือนมิถุนายนจะมีแอสตร้าเซนเนก้าประมาณ 4-5 ล้านโดส และมีซิโนแวคอีกประมาณ 3 ล้านโดส ดังนั้น ทุกจังหวัดจะได้รับวัคซีนโควิด ทั้งแอสตร้าเซนเนก้าและซิโนแวค เพื่อฉีดให้แก่ประชาชนเริ่มฉีดในวันที่ 7 มิถุนายนนี้จำนวนมากพร้อมกันทั่วประเทศ ไม่มีการเลื่อนนัดฉีดแต่อย่างใด
“ขอให้คณะกรรมการโรคติดต่อจังหวัด ตั้งคณะอนุกรรมการบริหารจัดการวัคซีนโควิด 19 ระดับจังหวัด บูรณาการร่วมมือกับหน่วยงานที่เกี่ยวข้อง เช่น กระทรวงศึกษาธิการ กระทรวงคมนาคม เป็นต้น เพื่อฉีดให้กับกลุ่มเป้าหมายตามที่กำหนดต่อไป” นายแพทย์เกียรติภูมิกล่าว
*********************************   4 มิถุนายน 2564

ที่มา : https://www.thaigov.go.th/news/contents/details/42434