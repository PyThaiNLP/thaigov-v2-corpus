รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิฯ พร้อมด้วยสำนักงานยุติธรรมจังหวัดมุกดาหาร ร่วมให้การช่วยเหลือกรณีน้องชมพู่ ด.ญ.วัย 3 ขวบ หายตัวปริศนา เสียชีวิตบนเขากลางป่า จังหวัดมุกดาหาร


วันศุกร์ที่ 4 มิถุนายน 2564
พิมพ์
กระทรวงยุติธรรม โดยกรมคุ้มครองสิทธิฯ พร้อมด้วยสำนักงานยุติธรรมจังหวัดมุกดาหาร ร่วมให้การช่วยเหลือกรณีน้องชมพู่ ด.ญ.วัย 3 ขวบ หายตัวปริศนา เสียชีวิตบนเขากลางป่า จังหวัดมุกดาหาร
กระทรวงยุติธรรม โดยกรมคุ้มครองสิทธิฯ พร้อมด้วยสำนักงานยุติธรรมจังหวัดมุกดาหาร เตรียมลงพื้นที่ติดตามกรณีการเสียชีวิตของน้องชมพู่ ด.ญ.วัย 3 ขวบ หลังเจ้าหน้าที่ตำรวจได้ออกหมายจับผู้ต้องสงสัยในคดีแล้ว
สืบเนื่องจาก เมื่อวันที่ 11 พฤษภาคม 2563 น้องชมพู่ ด.ญ.วัย 3 ขวบ ได้หายตัวปริศนาไปในช่วงที่พ่อแม่ออกจากบ้านไปทำงานที่ไร่ตั้งแต่เช้าตรู่จึงปล่อยให้น้องชมพู่อยู่กับพี่สาวอายุ 13 ปี แต่มาทราบภายหลังว่าได้หายตัวไป จนกระทั่งวันที่ 14 พฤษภาคม 2563 ได้พบเป็นศพเสียชีวิตบนเขาภูเหล็กไฟ จังหวัดมุกดาหาร ตามที่เป็นข่าว
นายสมศักดิ์ เทพสุทิน รัฐมนตรีว่าการกระทรวงยุติธรรม ได้แสดงความห่วงใยและติดตามอย่างใกล้ชิดมาโดยตลอด ทราบว่ากรณีนี้ ทางสำนักงานยุติธรรมจังหวัดมุกดาหารได้มีการลงพื้นที่และรับคำขอเป็นที่เรียบร้อยแล้ว ตั้งแต่ช่วงเกิดเหตุ เมื่อวันที่ 15 พฤษภาคม 2563 พร้อมทั้งประสานติดตามผลการสืบสวนจากพนักงานสอบสวน ที่สถานีตำรวจภูธรกกตูมและผู้บังคับการตำรวจภูธรจังหวัดมุกดาหาร ซึ่งได้รับแจ้ง ณ ขณะนั้น ว่าอยู่ระหว่างการดำเนินการสืบสวนสอบสวนเพราะไม่ทราบแน่ชัด ว่าสาเหตุการตายเกิดจากอะไร จึงยังไม่สามารถที่จะแจ้งความคืบหน้าของคดี ณ เวลานั้นได้ จนกระทั่งมีข่าวล่าสุดว่าทางเจ้าหน้าที่ตำรวจได้ออกหมายจับผู้ต้องสงสัยในคดีนี้แล้ว ซึ่งในวันที่ 4 มิถุนายน 2564 สำนักงานยุติธรรมจังหวัดมุกดาหาร จะลงพื้นที่ติดตามเรื่องกับพนักงานสอบสวนต่อไป
นายเรืองศักดิ์ สุวารี อธิบดีกรมคุ้มครองสิทธิและเสรีภาพ กล่าวว่า กรณีผู้เสียหายในคดีอาญา หากถูกผู้อื่น กระทำให้เสียชีวิตโดยที่ตนไม่มีส่วนเกี่ยวข้องในการกระทำความผิด ทายาทมีสิทธิได้รับการช่วยเหลือเยียวยาในฐานะที่ตกเป็นเหยื่อ ได้แก่ (1) ค่าตอบแทนกรณีถึงแก่ความตาย จำนวน 50,000 บาท (2) ค่าจัดการศพ จำนวน 20,000 บาท (3) ค่าขาดอุปการะเลี้ยงดู จำนวน 40,000 บาท รวมเป็นเงินทั้งสิน 110,000 บาท ทั้งนี้ ขึ้นอยู่กับดุลพินิจของคณะอนุกรรมการฯ ประจำจังหวัดมุกดาหารเป็นสำคัญ
"กระทรวงยุติธรรม โดยกรมคุ้มครองสิทธิและเสรีภาพ พร้อมให้ความช่วยเหลือเยียวยาประชาชนที่ตกเป็นเหยื่อ หรือผู้เสียหายในคดีอาญา เพื่ออำนวยความยุติธรรม ลดความเหลื่อมล้ำ สร้างความเป็นธรรมให้เกิดขึ้นกับสังคมไทย โดยสามารถติดต่อขอรับความช่วยเหลือได้ที่ ส่วนกลาง (กรมคุ้มครองสิทธิและเสรีภาพ) และ ส่วนภูมิภาค (สำนักงานยุติธรรมจังหวัด ทุกแห่งทั่วประเทศ) หรือ ติดต่อที่ สายด่วนยุติธรรม โทร. 1111 กด 77"

ที่มา : https://www.thaigov.go.th/news/contents/details/42411