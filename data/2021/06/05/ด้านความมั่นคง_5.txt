รัฐบาลไทย-ข่าวทำเนียบรัฐบาล-‘ลุงป้อม’ห่วงใยชาวแฟลตดินแดง สั่ง รมว.เฮ้ง ดูแลมอบหน้ากากอนามัย 100,000 ชิ้น ป้องกันโควิด-19


วันศุกร์ที่ 4 มิถุนายน 2564
‘ลุงป้อม’ห่วงใยชาวแฟลตดินแดง สั่ง รมว.เฮ้ง ดูแลมอบหน้ากากอนามัย 100,000 ชิ้น ป้องกันโควิด-19
รัฐมนตรีว่าการกระทรวงแรงงาน เผย ท่าน พล.อ.ประวิตร วงษ์สุวรรณ รองนายกรัฐมนตรี ห่วงใยประชาชนชาวแฟลตดินแดงที่ได้รับผลกระทบและเดือดร้อนจากโควิด มอบที่ปรึกษารัฐมนตรีว่าการกระทรวงแรงงาน ลงพื้นที่ชุมชนเคหะดินแดง 2 มอบหน้ากากอนามัย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากสถานการณ์การแพร่ระบาดของโควิด-19 ท่านพลเอก ประยุทธ์ จันทร์โอชา นายกรัฐมนตรี และ รมว.กลาโหม และ กระทรวงแรงงานภายใต้การนำของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใย พี่น้องประชาชนที่ได้รับผลกระทบและเดือดร้อนจากสถานการณ์การแพร่ระบาดของโรคโควิด-19 ผมในฐานะรัฐมนตรีว่าการกระทรวงแรงงาน จึงได้มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่เคหะชุมชนดินแดง 2 เพื่อมอบหน้ากากอนามัยให้แก่ นายวิชาญ เขียวแก้ว ประธานชุมชนเคหะดินแดง 2 เป็นผู้รับมอบ โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางต้องใจ สุทัศน์ ณ อยุธยา ผู้ช่วยปลัดกระทรวงแรงงาน เข้าร่วมในครั้งนี้ด้วย ณ บริเวณลานอเนกประสงค์เคหะชุมชนดินแดง 2
นางธิวัลรัตน์ กล่าวว่า ในวันนี้ดิฉันได้รับมอบหมายจากท่านสุชาติ ชมกลิ่น รัฐมนตรีว่าการกระทรวงแรงงาน ให้ลงพื้นที่เคหะชุมชนดินแดง 2 เพื่อมอบหน้ากากอนามัยจำนวน 100,000 ชิ้น แก่ประธานชุมชน เพื่อนำไปส่งมอบแก่ประชาชนที่ได้รับผลกระทบและเดือดร้อนจากสถานการณ์การแพร่ระบาดของโรคโควิด-19 ซึ่งทางกระทรวงแรงงานได้รับอนุเคราะห์และจากการประสานจากหน่วยงานภาคเอกชน และคณะบุคคลต่าง ๆ อาทิ บริษัทพีทีที โกลบอล เคมิคอล จำกัด (มหาชน) สมาคมจัดหางานไทยไปต่างประเทศ บริษัทไทยนิปปอน สตีล เอ็นจิเนียริ่ง แอนด์คอนสตรัคชั่น จำกัด บริษัทนำคนต่างด้าวฯ ทีเอ็มซีแอล แมนเนจเม้นท์ จำกัด บริษัทศักดิ์สยาม อินเตอร์เนชั่นแนล จำกัด บริษัท เอชไอพี ดิจิตอล จำกัด และบริษัท รักษาความปลอดภัย เอชไอพี คราวด์ จำกัด คุณดาวเรือง เลขวรนันท์ ฯลฯ ที่ร่วมแรงร่วมใจกัน ช่วยกันเติมเต็มส่วนที่ขาดหายหรือสิ่งของจำเป็น ต่อพี่น้องประชาชน โดยนำหน้ากากอนามัยมามอบให้กระทรวงแรงงานนำไปส่งมอบให้แก่ประชาชนและบุคลากรทางการแพทย์ในการป้องกันโควิด-19 ทั้งนี้ ท่านรองนายกรัฐมนตรี พล.อ.ประวิตร วงษ์สุวรรณ ในฐานะที่ท่านกำกับดูแลกระทรวงแรงงานได้ฝากความห่วงใยมายังชาวแฟลตดินแดง ที่มีพี่น้องประชาชนอาศัยอยู่เกือบ 30,000 ราย และเพื่อเป็นขวัญและกำลังใจในการต่อสู้โควิด -19 ให้ก้าวข้ามไปด้วยกัน

ที่มา : https://www.thaigov.go.th/news/contents/details/42436