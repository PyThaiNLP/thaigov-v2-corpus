รัฐบาลไทย-ข่าวทำเนียบรัฐบาล-สธ.ประเดิมฉีดวัคซีนแอสตร้าเซนเนก้าล็อตที่ผลิตในประเทศไทยเข็มแรก


วันศุกร์ที่ 4 มิถุนายน 2564
สธ.ประเดิมฉีดวัคซีนแอสตร้าเซนเนก้าล็อตที่ผลิตในประเทศไทยเข็มแรก
กระทรวงสาธารณสุขประเดิมฉีดวัคซีนแอสตร้าเซนเนก้าล็อตที่ผลิตในประเทศไทยเข็มแรกให้กับหญิงอายุ 69 ปี ที่ลงทะเบียนเบียนฉีดวัคซีนล่วงหน้าที่สำนักงานปลัดกระทรวงสาธารณสุข ส่วน ดร.แดเนียล ผู้แทนองค์การอนามัยโลกประจำประเทศไทย เข้ารับการฉีด
กระทรวงสาธารณสุขประเดิมฉีดวัคซีนแอสตร้าเซนเนก้าล็อตที่ผลิตในประเทศไทยเข็มแรกให้กับหญิงอายุ 69 ปี ที่ลงทะเบียนเบียนฉีดวัคซีนล่วงหน้าที่สำนักงานปลัดกระทรวงสาธารณสุข ส่วน ดร.แดเนียล ผู้แทนองค์การอนามัยโลกประจำประเทศไทย เข้ารับการฉีดเพื่อสร้างความมั่นใจวัคซีนแอสตร้าเซนเนก้าที่ผลิตในประเทศไทยมีมาตรฐานเทียบเท่าวัคซีนที่ผลิตในประเทศอื่น
วันนี้ (4 มิถุนายน 2564) ที่สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข และผู้บริหารกระทรวงสาธารณสุข ตรวจเยี่ยมการฉีดวัคซีนโควิด 19 ที่โถงอาคารสำนักงานปลัดกระทรวงสาธารณสุข โดยนายอนุทินให้สัมภาษณ์ว่า วันนี้กระทรวงสาธารณสุข ได้นำวัคซีนแอสตร้าเซนเนก้าที่ผลิตในประเทศไทยล็อตแรกที่ได้รับการส่งมอบอย่างเป็นทางการเมื่อเช้านี้ ฉีดให้กับเจ้าหน้าที่กระทรวงสาธารณสุข บุคลากรสาธารณสุข ประชาชนที่ลงทะเบียนล่วงหน้าผ่านระบบ on site ที่กระทรวงสาธารณสุข โดยวัคซีนเข็มแรกได้ฉีดให้กับนางจุไรรัตน์ เรวงค์ อายุ 69 ปี รวมทั้งดร.แดเนียล เคอร์เทสซ์ ผู้แทนองค์การอนามัยโลกประจำประเทศไทย ได้เข้ารับการฉีดวัคซีนโควิด 19 ของแอสตร้าเซนเนก้าล็อตดังกล่าวด้วย โดยนายแพทย์เกียรติภูมิ วงศ์รจิต ปลัดกระทรวงสาธารณสุข เป็นผู้ฉีดให้ เพื่อเป็นการสร้างความมั่นใจว่าวัคซีนแอสตร้าเซนเนก้าที่ผลิตในประเทศไทยมีมาตรฐานเดียวกับวัคซีนที่ผลิตในประเทศอื่นของบริษัทแอสตร้าเซนเนก้า
นายอนุทินกล่าวต่อว่า สำหรับแผนการกระจายวัคซีนเป็นไปตามแผนที่ ศบค.กำหนด โดยกระจายไปทุกจังหวัด ตามจำนวนประชากรและสถานการณ์การระบาด ซึ่งกระทรวงสาธารณสุขจะทยอยส่งให้ทุกสัปดาห์หรือทุกครั้งที่มีการส่งมอบ ไม่มีการเก็บไว้ วัคซีนแอสตร้าเซนเนก้าที่รับมาในช่วงวันที่ 1 มิถุนายน ได้กระจายไปทุกจังหวัดแล้ว ส่วนวัคซีนแอสตร้าเซนเนก้าที่ได้รับในวันนี้ 1.8 ล้านโดสได้ส่งออกไปจังหวัดต่าง ๆ แล้วในช่วงบ่าย และทยอยส่งอย่างต่อเนื่อง นอกจากนี้ จะได้รับวัคซีนของซิโนแวคในวันที่ 5 มิถุนายน จำนวน 5 แสนโดส และในวันที่ 10 มิถุนายนจะได้รับอีก 1 ล้านโดส กระจายออกไปให้จังหวัดทันที
*********************************  4 มิถุนายน 2564

ที่มา : https://www.thaigov.go.th/news/contents/details/42435