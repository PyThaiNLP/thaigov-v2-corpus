รัฐบาลไทย-ข่าวทำเนียบรัฐบาล-พม. ร่วมกับหน่วยฉีดวัคซีนป้องกันโควิด-19 กรุงเทพมหานคร ฉีดวัคซีดให้ผู้สูงอายุและเจ้าหน้าที่บ้านบางแคกว่า 100 คน


วันจันทร์ที่ 7 มิถุนายน 2564
พม. ร่วมกับหน่วยฉีดวัคซีนป้องกันโควิด-19 กรุงเทพมหานคร ฉีดวัคซีดให้ผู้สูงอายุและเจ้าหน้าที่บ้านบางแคกว่า 100 คน
พม. ร่วมกับหน่วยฉีดวัคซีนป้องกันโควิด-19 กรุงเทพมหานคร ฉีดวัคซีดให้ผู้สูงอายุและเจ้าหน้าที่บ้านบางแคกว่า 100 คน
วันนี้ (7 มิ.ย. 64) เวลา 14.00 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางพัชรี  อาระยะกุล  ปลัดกระทรวงการพัฒนาสังคมและความมั่นคงของมนุษย์ เปิดเผยว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ ที่ขยายวงกว้างไปทั่วประเทศ และส่งผลกระทบต่อประชาชนอย่างต่อเนื่อง รัฐบาล โดยกระทรวง พม. มีความห่วงใยและตระหนักถึงปัญหาความเดือดร้อนและความยากลำบากของประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูง ทั้งเด็ก ผู้สูงอายุ คนพิการ และผู้ด้อยโอกาส ซึ่งจำเป็นต้องได้รับการฉีดวัคซีนป้องกันโควิด-19 เป็นลำดับแรก วันนี้ กระทรวง พม. โดยกรมกิจการผู้สูงอายุ (ผส.) จึงได้ร่วมกับหน่วยฉีดวัคซีนป้องกันโควิด 19 กรุงเทพมหานคร ประกอบด้วย ทีมบุคลากรทางการแพทย์จากคณะแพทยศาสตร์วชิรพยาบาล  ศูนย์บริการสาธารณสุข 47 และศูนย์บริการสาธารณสุข 62  กทม. ให้บริการฉีดวัคซีนแก่ผู้สูงอายุและเจ้าหน้าที่ในศูนย์พัฒนาการจัดสวัสดิการสังคมผู้สูงอายุบ้านบางแค กทม.
นางพัชรี กล่าวเพิ่มเติมว่า วันนี้ มีผู้บริหารกระทรวง พม. ได้แก่ นางสาวอังคณา ใจกิจสุวรรณ รองปลัดกระทรวง พม. นางสุจิตรา พิทยานรเศรษฐ์ อธิบดีกรมกิจการผู้สูงอายุ และนางจตุพร โรจนพานิช ผู้ตรวจราชการกระทรวง พม.  ได้เดินทางมาลงพื้นที่ ณ ศูนย์พัฒนาการจัดสวัสดิการสังคมผู้สูงอายุบ้านบางแค กทม. เพื่อเฝ้าสังเกตการณ์และเยี่ยมให้กำลังใจผู้สูงอายุและเจ้าหน้าที่ผู้ดูแล ซึ่งมีการฉีดวัคซีนป้องกันโควิด-19 ให้กับผู้สูงอายุ รวม 129 คน แบ่งเป็นผู้สูงอายุที่ได้รับการฉีดวัคซีนเข็มแรก จำนวน 41 คน และผู้สูงอายุที่ได้รับการฉีดวัคซีนเข็มที่สอง จำนวน 88 คน รวมทั้งเจ้าหน้าที่ของศูนย์ฯ ได้รับการฉีดวัคซีนเข็มแรก รวม 55 คน ทั้งนี้ ผู้สูงอายุในศูนย์ฯ ได้กล่าวแสดง ความรู้สึกและขอบคุณเจ้าหน้าที่จากหน่วยงานต่างๆ และรัฐบาลที่ให้ความสำคัญและมาอำนวยความสะดวกในการฉีดวัคซีนในครั้งนี้ ซึ่งกระทรวง พม. จะเร่งให้มีการฉีดวัคซีนให้กลุ่มเปราะบางที่อยู่ในความดูแลอย่างทั่วถึงและเร็วที่สุด

ที่มา : https://www.thaigov.go.th/news/contents/details/42501