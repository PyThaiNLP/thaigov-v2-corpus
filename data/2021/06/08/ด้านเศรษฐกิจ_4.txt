รัฐบาลไทย-ข่าวทำเนียบรัฐบาล-กรมท่าอากาศยาน กระทรวงคมนาคม จัดฝึกอบรมทบทวนการตรวจค้นอาวุธและวัตถุอันตราย (Recurrent Screener)


วันจันทร์ที่ 7 มิถุนายน 2564
กรมท่าอากาศยาน กระทรวงคมนาคม จัดฝึกอบรมทบทวนการตรวจค้นอาวุธและวัตถุอันตราย (Recurrent Screener)
และหัวหน้าควบคุม (Screening Supervisor) ประจำปีงบประมาณ พ.ศ. 2564 รุ่นที่ 1 - 12
เมื่อวันที่ 7 มิถุนายน 2564 นายสมเกียรติ มณีสถิตย์ รองอธิบดีกรมท่าอากาศยาน ด้านโครงสร้างพื้นฐาน เป็นประธานเปิดการฝึกอบรมทบทวนการตรวจค้นอาวุธและวัตถุอันตราย (Recurrent Screener) และหัวหน้าควบคุม (Screening Supervisor) ประจำปีงบประมาณ พ.ศ. 2564 รุ่นที่ 1 - 12  จำนวน 260 คน โดยกลุ่มพัฒนาบุคคลและสวัสดิการ กรมท่าอากาศยาน ได้จัดฝึกอบรมดังกล่าวขึ้นระหว่างวันที่ 7-19 มิถุนายน 2564 ผ่านระบบวีดีโอคอนเฟอร์เรนซ์ (Video Conference) ซึ่งได้รับเกียรติจากนายสำอาง  มั่นหมาย และ นายสุรวัจน์ บุญรอด วิทยากร (Instructor) จากบริษัท รักษาความปลอดภัยการ์ดฟอร์ซ อะวิเอชั่น จำกัด เป็นวิทยากรในการบรรยายฝึกอบรมดังกล่าว ณ ห้องประชุมจันทรางศุ ชั้น 10 และห้องประชุมศูนย์ค้นหาและช่วยเหลืออากาศยานและเรือประสบภัย กรมท่าอากาศยาน
สำหรับการฝึกอบรมทบทวนการตรวจค้นอาวุธและวัตถุอันตราย (Recurrent Screener) และหัวหน้าควบคุม (Screening Supervisor) มีวัตถุประสงค์เพื่อทบทวนความรู้ ทักษะการปฏิบัติงานด้านการตรวจค้น และกฎระเบียบ ข้อบังคับที่ปรับปรุงใหม่ รวมถึงสร้างความตระหนักด้านการรักษาความปลอดภัยด้านการบิน ให้กับเจ้าหน้าที่ตรวจอาวุธและวัตถุอันตรายได้คงความรู้ ทักษะ สมรรถนะ สำหรับปฏิบัติงานในการรักษาความปลอดภัยท่าอากาศยาน
โดยหัวข้อในการฝึกอบรมแบ่งออกเป็น 4 ส่วนดังนี้
1. การฝึกอบรมความตระหนักรู้ด้านการรักษาความปลอดภัย (Security Awareness)
2. การฝึกอบรมเกี่ยวกับทักษะที่จำเป็นในการปฏิบัติหน้าที่ (Security Screener)
3. การฝึกอบรมเฉพาะด้านของหัวหน้าควบคุม (Screening Supervisor)
4. ภาษาอังกฤษสำหรับเจ้าหน้าที่ตรวจอาวุธและวัตถุอันตราย (English for Airport Screener)
ซึ่งการฝึกอบรมดังกล่าวเป็นไปตามการบังคับใช้แผนฝึกอบรมการรักษาความปลอดภัยการบินพลเรือนแห่งชาติ (National Civil Aviation Security Training Programme for the Kingdom of Thailand : NCASTP) ของสำนักงานการบินพลเรือนแห่งประเทศไทย และแผนฝึกอบรมการรักษาความปลอดภัยด้านการบินกรมท่าอากาศยาน (Aviation Security Training Programme for Department of Airport : ASTP for DOA) ซึ่งกำหนดให้ต้องได้รับการฝึกอบรมทบทวนทุกปี เพื่อทำให้มั่นใจว่าเจ้าหน้าที่ตรวจอาวุธและวัตถุอันตรายของกรมท่าอากาศยานคงไว้ซึ่งความรู้และคุณสมบัติของใบรับรองพนักงานตรวจค้นตามที่กำหนดไว้ในแผนฝึกอบรมการรักษาความปลอดภัยด้านการบินกรมท่าอากาศยาน (ASTP for DOA) และมีประสิทธิภาพในการปฏิบัติงานด้านการตรวจค้นอยู่เสมอ

ที่มา : https://www.thaigov.go.th/news/contents/details/42497