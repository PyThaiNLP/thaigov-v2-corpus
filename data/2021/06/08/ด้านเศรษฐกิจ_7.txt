รัฐบาลไทย-ข่าวทำเนียบรัฐบาล-ติดตามการดำเนินงานสหกรณ์จังหวัดอุทัยธานี


วันจันทร์ที่ 7 มิถุนายน 2564
ติดตามการดำเนินงานสหกรณ์จังหวัดอุทัยธานี
“รมช.มนัญญา” ติดตามการดำเนินงานสหกรณ์จังหวัดอุทัยธานี
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ติดตามความก้าวหน้าโครงการสำคัญตามนโยบายกระทรวงเกษตรและสหกรณ์ และมอบนโยบายแก่ข้าราชการในสังกัดสำนักงานสหกรณ์จังหวัดอุทัยธานี ณ ห้องประชุมสำนักงานสหกรณ์จังหวัดอุทัยธานี อ.เมือง จ.อุทัยธานี โดยที่ประชุมได้รายงานความก้าวหน้าโครงการที่สำคัญ อาทิ 1. โครงการนำลูกหลานเกษตรกรกลับบ้าน เพื่อสานต่ออาชีพการเกษตร ผู้เข้าร่วมโครงการจำนวน 55 ราย สหกรณ์เข้าร่วมโครงการ 8 แห่ง 2. โครงการซูเปอร์มาเก็ตสหกรณ์ มีสหกรณ์เข้าร่วมโครงการ 3 แห่ง ได้แก่ สหกรณ์การเกษตรเมืองอุทัยธานีจำกัด สหกรณ์การเกษตรสว่างอารมณ์ จำกัด และสหกรณ์การเกษตรเพื่อการตลาดลูกค้า ธ.ก.ส.อุทัยธานี จำกัด 3. การส่งเสริมการปลูกกัญชงในสถาบันเกษตรกร ส่งเสริมให้ปลูกกัญชงพัน KATANI จากประเทศอเมริกา โดยมีสหกรณ์การเกษตรเมืองอุทัยธานี จำกัด และสหกรณ์การเกษตรลานสัก จำกัด เป็นผู้ยื่นขออนุญาตนำเข้าเมล็ดพันธุ์จำนวนทั้งสิ้น 168 กิโลกรัม ซึ่งได้ดำเนินการขออนุญาตนำเข้าเมล็ดพันธุ์เสร็จเรียบร้อยแล้ว โดยสหกรณ์แจ้งความประสงค์ขออนุญาตปลูกกัญชงจำนวน 8 สหกรณ์ รวมพื้นที่ปลูกทั้งสิ้น 84 ไร่ 1 งาน 4. โครงการส่งเสริมการใช้ยางในภาครัฐ ในการเป็นผู้ผลิตแผ่นยางธรรมชาติครอบกำแพงคอนกรีต (RFB) และหลักนำทางยางธรรมชาติ (RGP) สหกรณ์กองทุนสวนยางปฏิรูปที่ดินน้ำดี จำกัด และ 5. โครงการพัฒนาเกษตรปลอดภัยในพื้นที่นิคมสหกรณ์ สมาชิกเข้าร่วมโครงการจำนวน 65 ราย พื้นที่ทำการเกษตร 1,058 ไร่
ทั้งนี้ ภารกิจสำคัญของสหกรณ์จังหวัด จะต้องมีความรอบรู้ มีความพร้อมสำหรับการปฏิบัติงานอยู่เสมอ และเข้าใจหลักการบริหารอย่างแท้จริง ทั้งบุคลากรในองค์กร บริหารงบประมาณที่ได้รับให้เกิดความคุ้มค่าและประโยชน์สูงสุด บริหารแผนงานโครงการให้บรรลุเป้าหมาย และบริหารจัดการเทคโนโลยี เพื่อส่งเสริมและพัฒนาสหกรณ์ และกลุ่มเกษตรกรได้อย่างมีประสิทธิภาพสูงสุด อย่างไรก็ตาม รมช.เกษตรฯ มีความเป็นห่วงเกษตรกรในเรื่องสถานการณ์น้ำ เนื่องจากเกิดฝนทิ้งช่วง ปริมาณน้ำมีน้อย จึงสนับสนุนให้เกษตรกรปลูกพืชใช้น้ำน้อย หรือพืชที่เหมาะสมกับพื้นที่ ทดแทนการทำนาปรัง เพื่อสร้างรายได้แก่เกษตรกร.

ที่มา : https://www.thaigov.go.th/news/contents/details/42504