รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุมประพฤติ นำผู้ได้รับพักโทษ เข้าโครงการ “โคก หนอง นา โมเดล” เสริมทักษะชีวิตต่อยอดวิชาชีพ เพื่อดำเนินชีวิตตามแบบเศรษฐกิจพอเพียง


วันจันทร์ที่ 7 มิถุนายน 2564
พิมพ์
กระทรวงยุติธรรม โดยกรมคุมประพฤติ นำผู้ได้รับพักโทษ เข้าโครงการ “โคก หนอง นา โมเดล” เสริมทักษะชีวิตต่อยอดวิชาชีพ เพื่อดำเนินชีวิตตามแบบเศรษฐกิจพอเพียง
กระทรวงยุติธรรม โดยกรมคุมประพฤติ นำผู้ได้รับพักโทษ เข้าโครงการ “โคก หนอง นา โมเดล” เสริมทักษะชีวิตต่อยอดวิชาชีพ เพื่อดำเนินชีวิตตามแบบเศรษฐกิจพอเพียง และนำความรู้ความสามารถไปดำเนินชีวิตและใช้ประกอบอาชีพต่อไป
นายวิตถวัลย์ สุนทรขจิต อธิบดีกรมคุมประพฤติ เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม มีนโยบายให้สำนักงานคุมประพฤติทั่วประเทศ เร่งให้ความรู้แนวคิด “โคก หนอง นา โมเดล” แก่ผู้ถูกคุมความประพฤติที่ได้รับพักโทษ กรณีมีเหตุพิเศษ และนักโทษเด็ดขาดที่มีโทษระยะสั้น เพื่อให้เป็นไปตามเงื่อนไขพิเศษ สำหรับผู้ที่ยังไม่เคยผ่านอบรมโครงการพระราชทานในพระบาทสมเด็จพระวชิรเกล้าเจ้าอยู่หัว “โคกหนองนาแห่งน้ำใจและความหวัง กรมราชทัณฑ์” จึงต้องเข้ารับการอบรมหลักสูตรตามที่กรมคุมประพฤติกำหนด ซึ่งโครงการดังกล่าวเป็นโมเดลต้นแบบที่ได้น้อมนำพระราชดำรัสของในหลวง รัชกาลที่ 9 ที่ได้พระราชทานไว้ในเรื่องเศรษฐกิจพอเพียงและเกษตรทฤษฎีใหม่ เพื่อใช้บริหารจัดการน้ำและพื้นที่ทำการเกษตร รวมถึงการนำความรู้ความสามารถไปดำเนินชีวิตและใช้ประกอบอาชีพต่อไป
อย่างไรก็ตาม โครงการโคก หนอง นา โมเดล เป็นส่วนหนึ่งของหลักสูตรแก้ไขฟื้นฟูผู้ถูกคุมความประพฤติ ที่ได้รับการพักโทษ ซึ่งกรมคุมประพฤติ มุ่งหวังที่จะสร้างจุดเปลี่ยนในชีวิตให้กับผู้ถูกคุมประพฤติ โดยน้อมนำปรัชญาเศรษฐกิจพอเพียงไปปรับใช้จริงในการดำเนินชีวิต มุ่งเน้นให้ปรับเปลี่ยนแนวความคิด ได้เรียนรู้ทักษะชีวิต เพื่อมองเห็นคุณค่าในตนเอง ผ่านการวางเป้าหมายในชีวิต จนสามารถพึ่งพาตนเองได้ในอนาคต รวมทั้งเป็นการสร้างกำลังใจและสร้างโอกาสในการกลับคืนสู่สังคมด้วย

ที่มา : https://www.thaigov.go.th/news/contents/details/42487