รัฐบาลไทย-ข่าวทำเนียบรัฐบาล-นพ. โอภาสฯ ชี้ ดีเดย์ ฉีดวัคซีนครั้งใหญ่วันแรกตามวาระแห่งชาติบรรยากาศดี ยอดเป็นไปตามเป้า 


วันจันทร์ที่ 7 มิถุนายน 2564
พิมพ์
นพ. โอภาสฯ ชี้ ดีเดย์ ฉีดวัคซีนครั้งใหญ่วันแรกตามวาระแห่งชาติบรรยากาศดี ยอดเป็นไปตามเป้า
นพ. โอภาสฯ ชี้ ดีเดย์ ฉีดวัคซีนครั้งใหญ่วันแรกตามวาระแห่งชาติบรรยากาศดี ยอดเป็นไปตามเป้า
วันนี้ (7 มิถุนายน 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล นายแพทย์โอภาส การย์กวินพงศ์ อธิบดีกรมควบคุมโรค ได้เปิดเผยถึงบรรยากาศ และรายละเอียดเกี่ยวกับการประกาศให้วันนี้เป็นวันฉีดวัคซีนครั้งใหญ่ ซึ่งวันนี้ถือเป็นวันสำคัญในประวัติศาสตร์ ไทยเริ่มฉีดวัคซีนครั้งใหญ่วันแรกอย่างเป็นทางการ ตามนโยบายที่ได้กำหนดให้การฉีดวัคซีนเป็นวาระแห่งชาติ
โดย พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม และผู้บริหารหลายหน่วยงาน ได้ไปตรวจเยี่ยมจุดฉีดวัคซีนที่ใหญ่ที่สุดของประเทศไทย ที่สถานีกลางบางซื่อ ได้มีการเปิดแคมเปญการฉีดวัคซีน โดยนายกรัฐมนตรีได้ video conference ให้กำลังใจตรวจเยี่ยมจุดฉีดใหญ่ๆ อีก 4 จุด ได้แก่ ชลบุรี ภูเก็ต เชียงใหม่ และนครราชสีมา
สรุปสถานการณ์ ที่สถานีกลางบางซื่อ มีผู้พิการจากกระทรวงพัฒนาสังคมและความมั่นคงของมนุษย์เป็นผู้นัดหมายมา 250 คน เจ้าหน้าที่ภาครัฐ 750 คน ครูในเขต กทม 4,000 คน ประชาชน 5,000 คน โดยตั้งเป้าหมายว่าจะฉีดให้ได้ 10,000 คน ทั้งนี้ การบริการที่สถานีกลางบางซื่อมีมาตั้งแต่ 24 พฤษภาคม - 6 มิถุนายน 2564 ยอดรวมผู้รับบริการแล้ว ทั้งสิ้น 155,028 คน โดยใช้อัตรากำลังเจ้าหน้าที่ประมาณ 374 คน ต่อวัน โดยรับการสนับสนุนจากรัฐ และเอกชน ภาพรวมประชาชนรับบริการใช้เวลา 51 นาที ต่อคน
อีกจุดคือที่ สนามกีฬาไทย-ญี่ปุ่น ดินแดง อาคารกีฬาเวสน์ จัดเตรียมพื้นที่เพื่อฉีดให้ผู้ประกันตนมาตรา 33 โดยสำนักงานประกันสังคมรับผิดชอบ
ทั้งนี้ จนถึง เวลา 12.00 วันนี้ มีการรายงานเข้ามาจาก 986 จุด ผู้ได้รับการฉีดวัคซีนโควิด-19 แล้วทั้งสิ้น 143,116 คน ใช้เวลาฉีด 2-3 ชั่วโมง สถานการณ์ฉีดเป็นไปด้วยความราบรื่น ไม่แออัด มีบางจุดที่มีปัญหาบ้างเล็กน้อย เช่น ผู้มีรายชื่อตกหล่นจากการลงทะเบียนในแอป “หมอพร้อม”แต่เจ้าหน้าที่ก็ดำเนินการแก้ปัญหาให้เรียบร้อย ผู้มีอายุมากกว่า 60 ปี จำนวน 73,273 ราย ผู้ป่วยในกลุ่ม 7 โรคเรื้อรัง ที่อายุน้อยกว่า 60 ปี จำนวน 21,924 ราย อสม.และบุคลากรทางการแพทย์อีก 12,081 ราย ซึ่งมีพี่น้องประชาชนสนใจเข้ามารับบริการด้วยดี กระทรวงสาธารณสุข กรุงเทพมหานคร สำนักงานประกันสังคม จะประเมิน และสรุป รวบรวมข้อมูล แจ้งต่อสื่อมวลชนอีกครั้ง
ในตอนท้าย นพ. โอภาสได้ตอบคำถามจากสื่อมวลชนกรณีการเข้ารับการฉีดวัคซีน กรณีมีบางท่านได้รับการติดต่อเลื่อนวันฉีดวัคซีน ขอยืนยันได้รับฉีดวัคซีนแน่นอน และจะพยายามให้ตรงกับวันนัดหมายมากที่สุด ทั้งนี้ ในการนัดหมายครั้งแรก บางจุดอาจมีการนัดหมายเกินกว่าโควต้าที่ได้รับ ขอให้ทางคณะกรรมการโรคติดต่อจังหวัดและคณะกรรมการโรคติดต่อกรุงเทพมหานครได้ปรับให้สอดคล้องเหมาะสม และเป็นไปตามนโยบายที่รัฐบาลกำหนดไว้

ที่มา : https://www.thaigov.go.th/news/contents/details/42493