รัฐบาลไทย-ข่าวทำเนียบรัฐบาล-สธ.เผยครึ่งวันแรกคิกออฟฉีดวัคซีนโควิด 19 ทั่วประเทศราบรื่น ฉีดแล้ว 1.4 แสนคน


วันจันทร์ที่ 7 มิถุนายน 2564
สธ.เผยครึ่งวันแรกคิกออฟฉีดวัคซีนโควิด 19 ทั่วประเทศราบรื่น ฉีดแล้ว 1.4 แสนคน
กระทรวงสาธารณสุข เผยผลการดำเนินงานคิกออฟฉีดวัคซีนโควิด 19 ครึ่งวันแรกจาก 986 จุดฉีดทั่วประเทศ ฉีดวัคซีนแล้ว 143,116 คน ภาพรวมราบรื่นดี ไม่แออัด ส่วนศูนย์ฉีดวัคซีนกลางบางซื่อวันนี้ ฉีดให้ผู้พิการ เจ้าหน้าที่ภาครัฐ ครูในกทม. ประชาชนที่จองคิวในระบบ
กระทรวงสาธารณสุข เผยผลการดำเนินงานคิกออฟฉีดวัคซีนโควิด 19 ครึ่งวันแรกจาก 986 จุดฉีดทั่วประเทศ ฉีดวัคซีนแล้ว 143,116 คน ภาพรวมราบรื่นดี ไม่แออัด ส่วนศูนย์ฉีดวัคซีนกลางบางซื่อวันนี้ ฉีดให้ผู้พิการ เจ้าหน้าที่ภาครัฐ ครูในกทม. ประชาชนที่จองคิวในระบบต่างๆ รวม 1 หมื่นคน
วันนี้ (7 มิถุนายน 2564) นายแพทย์โอภาส การย์กวินพงศ์ อธิบดีกรมควบคุมโรค กล่าวว่า ผลการดำเนินการคิกออฟฉีดวัคซีนโควิด 19 จำนวนมากพร้อมกันทั่วประเทศครึ่งวันแรก รวม 986 จุดฉีดทั่วประเทศ ข้อมูลถึงเวลา 12.00 น. พบว่า มีประชาชนเข้ารับการฉีดวัคซีนทั้งหมด 143,116 คน แบ่งเป็นผู้มีอายุมากกว่า 60 ปี 73,273 คน กลุ่ม 7 โรคเรื้อรังอายุน้อยกว่า 60 ปี 21,924 คน อสม.และบุคลากรทางการแพทย์ 12,081 คน และอื่นๆ โดยวันนี้พลเอกประยุทธ์ จันทร์โอชา นายกรัฐมนตรี พร้อมด้วยรัฐมนตรีกระทรวงต่างๆ ได้ตรวจเยี่ยมศูนย์ฉีดวัคซีนกลางบางซื่อ ซึ่งเป็นจุดฉีดวัคซีนที่ใหญ่ที่สุดของประเทศไทย
“วันนี้ศูนย์ฉีดวัคซีนกลางบางซื่อตั้งเป้าหมายฉีดวัคซีน 1 หมื่นคน ได้แก่ ผู้พิการ 250 คน เจ้าหน้าที่ภาครัฐ 750 คน ครูในกรุงเทพฯ 4 พันคน และประชาชนที่จองคิวในระบบต่างๆ 5 พันคน ระบบการจัดฉีดวัคซีนเป็นไปอย่างราบรื่น ผู้มารับการฉีดวัคซีนได้รับความสะดวกสบาย จากการให้บริการตั้งแต่วันที่ 24 พฤษภาคม - 6 มิถุนายน 2564 รวม 155,028 คน ใช้อัตรากำลังเจ้าหน้าที่ 374 คนต่อวัน ประกอบด้วย แพทย์ ทันตแพทย์ พยาบาล เภสัชกร และเจ้าหน้าที่สนับสนุนอื่นๆ ทั้งภาครัฐและเอกชน ประชาชนรับบริการอย่างรวดเร็วเฉลี่ย 51 นาทีต่อคน” นายแพทย์โอภาสกล่าว
นายแพทย์โอภาสกล่าวต่อว่า สำหรับภาพรวมวันนี้ประชาชนให้ความสนใจมารับบริการ สถานการณ์เป็นไปอย่างราบรื่น ไม่แออัด ถือว่าเรียบร้อยดี โดยจะมีการรวบรวมข้อมูลเพื่อปรับการดำเนินงานให้สอดคล้องกับสถานการณ์และรายงานผลการฉีดวัคซีนให้ทราบอย่างต่อเนื่อง โดยยืนยันว่าทุกคนจะได้รับการฉีดวัคซีนให้ตรงกับวันที่นัดหมายมากที่สุดตามนโยบายของรัฐบาล ยกเว้นหากมีเหตุขัดข้องบางประการจะนัดหมายวันถัดไปแทน
************************************7 มิถุนายน 2564

ที่มา : https://www.thaigov.go.th/news/contents/details/42496