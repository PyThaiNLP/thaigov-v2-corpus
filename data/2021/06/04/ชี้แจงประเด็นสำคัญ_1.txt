รัฐบาลไทย-ข่าวทำเนียบรัฐบาล-กรมการปกครอง ชี้แจงกรณีคนตาบอดไม่มีบัตรประชาชนทำให้ไม่สามารถเข้ารักษาโควิด-19 ได้ฟรี


วันศุกร์ที่ 4 มิถุนายน 2564
พิมพ์
กรมการปกครอง ชี้แจงกรณีคนตาบอดไม่มีบัตรประชาชนทำให้ไม่สามารถเข้ารักษาโควิด-19 ได้ฟรี
กรมการปกครอง ลงพื้นที่เร่งตรวจสอบกรณีคนตาบอดจำนวนหนึ่งที่ไม่มีบัตรประจำตัวประชาชน ทำให้หน่วยงานรัฐไม่รับคนตาบอดไปตรวจหาเชื้อโควิดและรับไปรักษา โดยนายกสมาคมคนตาบอดไทยจะรวบรวบข้อมูลคนตาบอดที่ประสบปัญหาการเข้ารักษาโรคโควิด-19 เพื่อแจ้ง ปค.ต่อไป
เมื่อวันที่ 2 มิถุนายน 2564 นายสมยศ พุ่มน้อย รองอธิบดีฝ่ายการทะเบียนและเทคโนโลยีสารสนเทศ กรมการปกครอง ชี้แจงกรณีนายพัฒน์ธนชัยฯ นายกสมาคมคนตาบอดไทย เรียกร้องให้รัฐเร่งช่วยเหลือคนตาบอดจำนวนหนึ่งที่ไม่มีบัตรประจำตัวประชาชน ทำให้หน่วยงานรัฐไม่รับคนตาบอดไปตรวจหาเชื้อโควิดและรับไปรักษา ซึ่งสมาคมฯ ได้ตรวจพบ 1 รายติดเชื้อโควิด และต้องพาไปรักษาที่ รพ.เอกชนที่มีค่าใช้จ่ายสูง ส่วนอีก 1 รายส่งไปตรวจหาเชื้อ ถ้าผลตรวจออกมาพบว่าติดเชื้อ ต้องส่งตัวไปรักษาเช่นเดียวกัน จึงขอให้รัฐเข้ามาช่วยเหลือคนตาบอดที่ไม่มีบัตรประจำตัวประชาขนให้ได้มีสิทธิ์เข้ารับการรักษาโควิด-19 ด้วยนั้น
นายสมยศ พุ่มน้อย รองอธิบดีฝ่ายการทะเบียนและเทคโนโลยีสารสนเทศ กล่าวว่า การขอมีบัตรประจำตัวประชาชน ต้องเป็นบุคคลสัญชาติไทยอายุตั้งแต่ 7 ปีบริบูรณ์ แต่ไม่เกิน 70 ปีบริบูรณ์ และมีชื่อในทะเบียนบ้าน บุคคลอายุเกิน 70 ปี และบุคคลที่ได้รับยกเว้นตามกฎหมาย เช่น บุคคลพิการ จะขอมีบัตรก็ได้ ทั้งนี้มีผู้พิการที่ขึ้นทะเบียนคนพิการกับกรมส่งเสริมและพัฒนาคุณภาพชีวิตคนพิการ จำนวน 1,985,002 คน มีบัตรประจำตัวประชาชนแล้ว จำนวน 1,964,340 คน
ศูนย์ประสานงานเพื่อสนับสนุนการแก้ไขปัญหาคนไทยที่มีปัญหาสถานะทางทะเบียน ได้ตรวจสอบข้อเท็จจริงดังกล่าว เพื่อเร่งรัดให้ความช่วยเหลือโดยเร็ว เนื่องจากบุคคลดังกล่าวเป็นกลุ่มคนเปราะบาง (ผู้พิการทางสายตา) โดยมีแนวทางการดำเนินการ ดังนี้
1. กรณีที่ตรวจสอบแล้วพบว่า เป็นบุคคลที่ยังไม่มีรายการในทะเบียนบ้าน (ท.ร. 14) ให้ดำเนินการแก้ไขปัญหาในเชิงรุก ด้วยการให้นายทะเบียนเดินทางไปรับคำร้องในพื้นที่ ตรวจสอบพยานหลักฐานและสอบสวนพยานบุคคลที่เกี่ยวข้อง เพื่อเพิ่มชื่อและรายการบุคคลเข้าในทะเบียนบ้าน กรณีที่ปรากฏข้อเท็จจริงว่าเป็นบุคคลสัญชาติไทย
2. กรณีที่ดำเนินการแก้ไขปัญหาตามข้อ 1 แล้ว หรือบุคคลดังกล่าวเป็นผู้ที่มีชื่ออยู่ในทะเบียนบ้านอยู่แล้ว ให้นายทะเบียนตรวจสอบข้อมูลและหลักฐานที่เกี่ยวข้อง และประสานให้หน่วยบริการเคลื่อนที่ (mobile Unite) ออกไปให้บริการจัดทำบัตรประจำตัวประชาชนในพื้นที่กรณีเร่งด่วน โดยไม่เสียค่าใช้จ่าย
3. การติดตามให้ความช่วยเหลือ ปค. (ศูนย์ประสานงานฯ) ได้ติดต่อกับนายพัฒน์ธนชัย สระกวี นายกสมาคมประชาคมคนตาบอดไทย เมื่อวันที่ 2 มิถุนายน 2564 เวลา 11.30 น. และเวลา 13.00 น. นายพัฒน์ธนชัยฯ แจ้งว่า ไม่มีข้อมูลของบุคคลที่ประสบปัญหาดังกล่าว ทราบเพียงแต่ว่าเป็นบุคคลที่ไม่เคยแจ้งการเกิด และไม่มีชื่อในทะเบียนบ้าน ส่วนข้อมูลอื่นๆ อาทิ ชื่อตัว-ชื่อสกุล ภูมิลำเนาที่อยู่อาศัย สถานะของครอบครัว ฯลฯ อยู่ระหว่างรวบรวมข้อมูลและจะแจ้งให้ ปค. ทราบ
ทั้งนี้ ปค. (ศูนย์ประสานงานฯ) จะได้ติดตามเรื่องและให้ความช่วยเหลือบุคคลที่มีปัญหาสถานะบุคคลดังกล่าวเป็นการเร่งด่วนต่อไป

ที่มา : https://www.thaigov.go.th/news/contents/details/42372