รัฐบาลไทย-ข่าวทำเนียบรัฐบาล-​ครม.เห็นชอบบทบาทกลาโหมอาเซียน ร่วมแก้ปัญหาทะเลจีนใต้อย่างสร้างสรรค์ รับมือภัยพิบัต โรคระบาด และผลกระทบทางเศรษฐกิจ


วันพุธที่ 9 มิถุนายน 2564
​ครม.เห็นชอบบทบาทกลาโหมอาเซียน ร่วมแก้ปัญหาทะเลจีนใต้อย่างสร้างสรรค์ รับมือภัยพิบัต โรคระบาด และผลกระทบทางเศรษฐกิจ
​ครม.เห็นชอบบทบาทกลาโหมอาเซียน ร่วมแก้ปัญหาทะเลจีนใต้อย่างสร้างสรรค์ รับมือภัยพิบัต โรคระบาด และผลกระทบทางเศรษฐกิจ
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวานนี้ (8 มิถุนายน 2564) ว่า ครม.เห็นชอบร่างปฏิญญาสมัยพิเศษของการประชุมรัฐมนตรีกลาโหมอาเซียนครั้งที่ 15 (15th  ADMM) และการประชุมรัฐมนตรีกลาโหมอาเซียนกับรัฐมนตรีกลาโหมประเทศคู่เจรจา ครั้งที่ 8 (8th ADMM - Plus) รวม 2 ฉบับ ซึ่งจะมีการรับรองร่างปฏิญญาฯ ในการประชุมที่กระทรวงกลาโหม บูรไน เป็นเจ้าภาพ จัดขึ้นระหว่างวันที่ 15-16 มิถุนายน 2564 ด้วยระบบการประชุมผ่านสื่ออิเล็กทรอนิกส์
สำหรับสาระสำคัญของร่างปฏิญญาฯ ทั้ง 2 ฉบับ เป็นการแสดงเจตนารมณ์เชิงนโยบายร่วมกันเนื่องในโอกาสครบรอบการก่อตั้งกลไกการประชุม ADMM และ ADMM - Plus เพื่อส่งเสริมความไว้เนื้อเชื่อใจและพัฒนาความร่วมมือที่เป็นรูปธรรมระหว่างประเทศสมาชิกอาเซียนและประเทศคู่เจรจา โดยมีรายละเอียดดังนี้
1.ร่างปฏิญญาบันดาร์ เสรี เบกาวัน เนื่องในโอกาสการฉลองครบรอบ 15 ปี ของการก่อตั้งกลไกการประชุม ADMM เพื่อส่งเสริมการเตรียมความพร้อมสำหรับอนาคต สันติภาพ และความมั่งคั่งของอาเซียน มีสาระสำคัญ อาทิ
- ร่วมกันแก้ปัญหาในประเด็นทะเลจีนใต้อย่างสร้างสรรค์และสันติ โดยยึดมั่นในการสนับสนุนความมั่นคงทางทะเล ความปลอดภัย เสรีภาพการเดินเรือและการบินข้ามน่านฟ้า เพื่อนำไปสู่การแก้ไขข้อพิพาททะเลจีนใต้อย่างสันติ
- เสริมสร้างความร่วมมือระหว่างหน่วยงานด้านความมั่นคงของอาเซียนและภาคีภายนอก เพื่อรับมือกับการแพร่ระบาดของโรคโควิด - 19 ผ่านศูนย์แพทย์ทหารอาเซียน รวมทั้งเตรียมความพร้อมเพื่อรับมือกับเหตุฉุกเฉินด้านสาธารณสุข
- รับรองร่างเอกสารความร่วมมือริเริ่มใหม่ที่เสนอโดยประเทศสมาชิกอาเซียน จำนวน 8 ฉบับ ซึ่งเป็นเอกสารเกี่ยวกับการติดตามการดำเนินความร่วมมือภายใต้กรอบการประชุม ADMM และ ADMM - Plus โดยไม่มีการลงนามในเอกสาร
2. ร่างปฏิญญาบันดาร์ เสรี เบกาวัน ของการประชุม ADMM – Plus เนื่องในโอกาสการฉลองครบรอบ 15 ปี ของการก่อตั้งกลไกการประชุม ADMM เพื่อส่งเสริมการเตรียมความพร้อมสำหรับอนาคต สันติภาพ และความมั่งคั่ง ของอาเซียน มีสาระสำคัญ อาทิ
- พันธมิตรอาเซียนและประเทศคู่เจรจาให้การสนับสนุนต่อการดำเนินงานของประเทศสมาชิกอาเซียนในการรับมือกับความท้าทายด้านความมั่นคง ทั้งภัยพิบัติทางธรรมชาติ ภาวะฉุกเฉินด้านสาธารณสุข โรคระบาด และการบรรเทาผลกระทบทางสังคมและเศรษฐกิจ
- แสวงหาความร่วมมือด้านความมั่นคงและการทหารของภูมิภาคระหว่างประเทศสมาชิกอาเซียนกับประเทศคู่เจรจา เพื่อส่งเสริมขีดความสามารถของหน่วยงานด้านความมั่นคง ในการเตรียมความพร้อมรับมือกับภัยคุกคามต่างๆ ของภูมิภาค
..................................

ที่มา : https://www.thaigov.go.th/news/contents/details/42553