รัฐบาลไทย-ข่าวทำเนียบรัฐบาล-รมว.ยุติธรรม เผย ปปส.ภาค 6 สนธิกำลังตำรวจลงพื้นที่กวาดล้างยาเสพติดหมู่บ้านชุมแสง รวบตัวผู้เสพได้ 6 ราย เตรียมขยายผลจับเอเย่นต์ค้ายาในพื้นที่ต่อไป


วันพุธที่ 9 มิถุนายน 2564
พิมพ์
รมว.ยุติธรรม เผย ปปส.ภาค 6 สนธิกำลังตำรวจลงพื้นที่กวาดล้างยาเสพติดหมู่บ้านชุมแสง รวบตัวผู้เสพได้ 6 ราย เตรียมขยายผลจับเอเย่นต์ค้ายาในพื้นที่ต่อไป
นายสมศักดิ์ เทพสุทิน รัฐมนตรีว่าการกระทรวงยุติธรรม เผย ปปส.ภาค 6 สนธิกำลังตำรวจลงพื้นที่กวาดล้างยาเสพติดหมู่บ้านชุมแสง ได้ผู้เสพ 6 ราย ยืนยันรัฐบาลให้ความสำคัญ วอนช่วยเป็นหูเป็นตาหากพบเบาะแสแจ้งสายด่วน 1386
จากกรณีมีประชาชนในพื้นที่อำเภอวังทอง จังหวัดพิษณุโลก เกรงกลัวจะได้รับความเดือดร้อน หลังมีการนัดหมายซื้อขายยาเสพติดในพื้นที่สวนยางของตัวเอง จึงเขียนป้ายประชดเกี่ยวกับการซื้อขายยาเสพติด เพราะเคยร้องเรียนผ่านหน่วยที่เกี่ยวข้องหลายหน่วยงานแต่เรื่องยังเงียบ นั้น
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้รับรายงานกรณีดังกล่าวจากเจ้าหน้าที่สำนักงานป้องกันและปราบปรามยาเสพติดภาค 6 (ปปส.ภาค 6) ซึ่งจากการตรวจสอบฐานข้อมูลร้องเรียนพบว่า วันที่ 29 มกราคม 2564 ประชาชนในพื้นที่หมู่ 9 บ้านชุมแสง ตำบลบ้านกลาง อำเภอวังทอง จังหวัดพิษณุโลก ร้องเรียนว่ามีการซื้อขายเสพยาเสพติดกันทั่วไป และยังสงสัยว่าเจ้าหน้าที่รัฐในพื้นที่ให้การสนับสนุนหรือมีส่วนเกี่ยวข้องกับการแพร่ระบาดยาเสพติด และมีข้อมูลว่าเจ้าหน้าที่รัฐมีฐานะร่ำรวยขึ้นอย่างผิดปกติ รวมทั้งมีผู้เกี่ยวข้องเคยต้องโทษคดียาเสพติดและถูกจำคุก ปัจจุบันพ้นโทษออกมาแล้ว ซึ่งเจ้าหน้าที่ ปปส.ภาค 6 ตรวจสอบพฤติการณ์ของเจ้าหน้าที่รัฐตามผู้ร้องเรียนมาอย่างต่อเนื่อง แต่ยังไม่พบการกระทำผิดใด ๆ โดยขณะนี้เจ้าหน้าที่ ปปส.ภาค 6 พร้อมหน่วยงานที่เกี่ยวข้องทุกฝ่ายได้รับทราบถึงปัญหา และกำลังดำเนินการแก้ไขให้มีความรวดเร็วมากขึ้น พร้อมทั้งเร่งสร้างความเชื่อมั่นให้แก่ประชาชน ซึ่งหลังเกิดเรื่องร้องเรียนเจ้าหน้าที่ ปปส.ภาค 6 พร้อมชุดสายตรวจ สภ.แก่งโสภาได้เข้าตรวจสอบในพื้นที่ดังกล่าวอย่างต่อเนื่อง โดยนำตู้แดงไปติดที่บริเวณพื้นที่จุดเสี่ยงในหมู่บ้าน และเมื่อคืนวันที่ 5 มิถุนายนที่ผ่านมา ได้ดำเนินการกวาดล้างในพื้นที่ จนสามารถจับกุมผู้ที่เกี่ยวข้องกับยาเสพติดได้ 6 ราย พร้อมเตรียมขยายผลไปยังเอเย่นต์ที่ค้ายาในพื้นที่ต่อไป
“ผมยืนยันว่ารัฐบาลที่มีพลเอกประยุทธ์ จันทร์โอชา เป็นนายกรัฐมนตรี ได้ให้ความสำคัญในการแก้ไขปัญหายาเสพติดมาโดยตลอด เราทำงานเชิงรุกในด้านยาเสพติดทุกมิติ เช่น การตัดวงจรยึดทรัพย์เครือข่ายยาเสพติด รวมถึงกวาดล้างสกัดกั้นยาเสพติดจากแนวชายแดนที่จะใช้ชายแดนไทยเป็นทางผ่านไปประเทศอื่น ๆ เวลานี้ยาเสพติดมีต้นทุนต่ำการผลิตจึงมีจำนวนมากขึ้น ทำให้มีการลักลอบขนยาเสพติดเพิ่มไปด้วย ผมอยากให้ทุกฝ่ายช่วยเป็นหูเป็นตาให้เจ้าหน้าที่หากพบเจอผู้ค้ายาเสพติดหรือมีข้อมูลให้แจ้งเบาะแสได้ที่สายด่วน 1386 ตลอด 24 ชั่วโมง” นายสมศักดิ์ กล่าว
นายสมศักดิ์ เปิดเผยอีกว่า สำหรับการป้องกันและแก้ไขปัญหายาเสพติดในหมู่บ้าน/ชุมชน ในปีงบประมาณที่ผ่านมา สำนักงาน ปปส.ภาค 6 ร่วมกับศูนย์อำนวยการป้องกันและปราบปรามยาเสพติดจังหวัด ได้จัดทำโครงการสร้างพื้นที่ปลอดภัยในหมู่บ้าน/ชุมชน เพื่อสร้างการมีส่วนร่วมของภาคประชาชนในการป้องกันและเฝ้าระวังปัญหายาเสพติดในหมู่บ้าน/ชุมชน นำร่องในพื้นที่ 6 จังหวัด (ตาก สุโขทัย พิษณุโลก พิจิตร นครสวรรค์ และกำแพงเพชร ) จำนวน 6,009 หมู่บ้าน/ชุมชน ผลจากการดำเนินงานตามโครงการดังกล่าว สามารถจับกุมผู้ต้องหาคดียาเสพติด ได้จำนวน 8,465 คดี ยึดทรัพย์สินผู้เกี่ยวข้องกับยาเสพติด จำนวน 97 คดี มูลค่าทรัพย์สินที่ยึด/อายัด จำนวน 13,110,879 บาท และนำผู้เสพเข้าสู่การบำบัดรักษายาเสพติดได้จำนวน 6,851 ราย นอกจากนี้กรมการปกครอง ได้ดำเนินการสำรวจความเข้มแข็งของหมู่บ้าน/ชุมชน ผลการสำรวจปรากฏข้อมูลว่าหมู่บ้าน/ชุมชน เป้าหมายของโครงการมีการเปลี่ยนแปลงสถานะจากมีปัญหายาเสพติดเป็นไม่มีปัญหายาเสพติด ร้อยละ 50.8 และภาคประชาชนพึงพอใจโครงการดังกล่าวร้อยละ 99

ที่มา : https://www.thaigov.go.th/news/contents/details/42558