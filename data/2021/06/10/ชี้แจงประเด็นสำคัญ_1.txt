รัฐบาลไทย-ข่าวทำเนียบรัฐบาล-สธ. ชี้แจงกรณีกลุ่มคนชราลงทะเบียนผ่านแอปฯ หมอพร้อม แต่ชื่อหายจากระบบทำให้ไม่ได้ฉีดวัคซีน


วันพุธที่ 9 มิถุนายน 2564
พิมพ์
สธ. ชี้แจงกรณีกลุ่มคนชราลงทะเบียนผ่านแอปฯ หมอพร้อม แต่ชื่อหายจากระบบทำให้ไม่ได้ฉีดวัคซีน
รองปลัด สธ. ระบุ รพ.เสนางคนิคม จ.อำนาจเจริญ ปรับระบบการฉีดวัคซีน เนื่องจากวัคซีน 1 หลอด เปิดฉีดเมื่อครบ 10 คน ทั้งนี้ได้ประสานทำความเข้าใจกับประชาชนในพื้นที่แล้ว ยืนยันทุกคนที่ลงทะเบียนจะได้ฉีดวัคซีนแน่นอน
วันที่ 9 มิถุนายน 2564 นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข กล่าวถึงกรณีกลุ่มคนชราลงทะเบียนผ่านแอปฯ หมอพร้อม แต่ชื่อหายจากระบบทำให้ไม่ได้ฉีดวัคซีน โดยเปิดเผยว่า กระทรวงสาธารณสุข ได้รับรายงานจากนายแพทย์ปัณณธร เลิศเอกธรรม ผู้อำนวยการโรงพยาบาลเสนางคนิคม จังหวัดอำนาจเจริญ ว่า โรงพยาบาลเสนางคนิคม ได้ปรับระบบการฉีดวัคซีนในกลุ่มผู้สูงอายุและผู้ป่วยโรคเรื้อรังที่นัดหมายผ่านหมอพร้อมในเดือนมิถุนายนทั้งหมด ให้มารับการฉีดวัคซีนเป็นกลุ่มแรก ในวันที่ 7 – 8 มิถุนายน 2564 เนื่องจากแต่ละวันมีจำนวนนัดฉีดเพียงวันละ 2 – 5 คน ซึ่งวัคซีน 1 หลอดต้องเปิดฉีดเมื่อครบ 10 คน เพื่อไม่ให้สูญเสียวัคซีน จึงปรับการฉีดเป็นวันละ 3 ตำบล คือวันที่ 7 มิถุนายน ตำบลเสนางคนิคม โพนทอง และนาเวียง รวม 360 คน และวันที่ 8 มิถุนายน ตำบลบ้านไร่สีสุก, หนองไฮ และหนองสามสี รวม 280 คน โดยองค์การบริหารส่วนตำบลได้จัดรถรับส่ง อำนวยความสะดวกผู้ที่จะมารับการฉีดวัคซีนจากทุกตำบล
สำหรับกรณีที่เป็นข่าวเกิดจากความเข้าใจผิดในระบบนัดและการประชาสัมพันธ์ที่อาจไม่ทั่วถึง โดยผู้รับบริการเป็นกลุ่มเป้าหมายของตำบลหนองสามสี มีนัดหมายฉีดใหม่ ช่วงบ่ายวันที่ 8 มิถุนายน 2564  ขณะนี้ ทางโรงพยาบาลเสนางคนิคมได้ประสานให้มารับการฉีดวัคซีนในช่วงบ่ายวันที่  7 มิถุนายน แล้ว โดยนายแพทย์ประภาส วีระพล นายแพทย์สาธารณสุขจังหวัดอำนาจเจริญ ได้ลงเยี่ยมพื้นที่ รับฟังปัญหาจากผู้รับบริการ ซึ่งทั้ง 2 ท่านเข้าใจระบบ และขอโทษทางโรงพยาบาลที่ทำให้เป็นข่าว ยืนยันว่าวัคซีนที่จัดสรรให้กลุ่มผู้ลงทะเบียนผ่านหมอพร้อมมีเพียงพอ

ที่มา : https://www.thaigov.go.th/news/contents/details/42556