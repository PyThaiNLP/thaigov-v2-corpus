รัฐบาลไทย-ข่าวทำเนียบรัฐบาล-เกาะเสม็ด ต้นแบบการฉีดวัคซีนในรพ.สต.ครั้งแรก ปูพรมฉีดครบ 100 เปอร์เซ็นภายในวันเดียว เร่งสร้างความเชื่อมั่นภาคการท่องเที่ยว


วันพุธที่ 9 มิถุนายน 2564
เกาะเสม็ด ต้นแบบการฉีดวัคซีนในรพ.สต.ครั้งแรก ปูพรมฉีดครบ 100 เปอร์เซ็นภายในวันเดียว เร่งสร้างความเชื่อมั่นภาคการท่องเที่ยว
รัฐมนตรีช่วยว่าการกระทรวงสาธารณสุข ตรวจเยี่ยมการฉีดวัคซีนโควิดที่เกาะเสม็ดแบบปูพรม ต้นแบบการฉีดวัคซีนใน รพ.สต. ครั้งแรก วันเดียวครอบคลุมกลุ่มเป้าหมายบนเกาะ 100 เปอร์เซ็นต์ ทั้งเจ้าหน้าที่อุทยาน ประชาชน กลุ่มแรงงานต่างด้าว รวมกว่า 1,800 คน
รัฐมนตรีช่วยว่าการกระทรวงสาธารณสุข ตรวจเยี่ยมการฉีดวัคซีนโควิดที่เกาะเสม็ดแบบปูพรม ต้นแบบการฉีดวัคซีนใน รพ.สต. ครั้งแรก วันเดียวครอบคลุมกลุ่มเป้าหมายบนเกาะ 100 เปอร์เซ็นต์ ทั้งเจ้าหน้าที่อุทยาน ประชาชน กลุ่มแรงงานต่างด้าว รวมกว่า 1,800 คน เร่งสร้างความเชื่อมั่นเดินหน้าภาคเศรษกิจท่องเที่ยวให้กลับคืนโดยเร็ว
วันนี้ (9 มิถุนายน 2564) ที่ รพ.สต.บ้านเกาะเสม็ด จ.ระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายชาญนะ เอี่ยมแสง ผู้ว่าราชการจังหวัดระยอง นพ.ณรงค์ อภิกุลวณิช ผู้ตรวจราชการกระทรวงสาธารณสุข เขตสุภาพที่ 6 และผู้บริหารกระทรวงสาธารณสุข เยี่ยมชมการฉีดวัคซีนป้องกันโรคโควิด 19 ให้กับประชาชนบนเกาะเสม็ด โดย ดร.สาธิตกล่าวว่า เกาะเสม็ดถือว่าเป็นแหล่งท่องเที่ยวสำคัญของจังหวัดระยอง และของประเทศไทย ในแต่ละปี มีนักท่องเที่ยวมากกว่า 1.5 ล้านคน สร้างอาชีพ สร้างรายได้ให้กับคนในพื้นที่ และประเทศมากกว่า 2 แสนล้านบาทต่อปี และขณะนี้รัฐบาลได้ให้การฉีดวัคซีนเป็นวาระแห่งชาติ โดยเริ่มการฉีดวัคซีนให้กับประชาชนที่ได้ลงทะเบียนผ่านช่องทางต่าง ๆ ไว้ตั้งแต่วันที่ 7 มิถุนายน ที่ผ่านมา รวมถึงวัคซีนได้ทยอยเข้ามาและกระจายไปยังพื้นที่ต่าง ๆ ทั่วประเทศ ผู้ว่าราชการจังหวัดระยอง ในฐานะประธานคณะกรรมการโรคติดต่อจังหวัด ได้จัดสรรวัคซีนลงพื้นที่เกาะเสม็ดอย่างเร่งด่วน โดยให้ รพ.สต.บ้านเกาะเสม็ด เป็นผู้ประสาน และลงทะเบียนฉีดวัคซีนโควิดในพื้นที่ให้เกิดความครอบคลุมมากที่สุด ทั้งเจ้าหน้าที่อุทยาน ผู้ประกอบการ ประชาชน รวมถึงแรงงานต่างด้าวที่อาศัยและทำงานบนเกาะ ได้ประมาณ 1,800 คน ให้ได้รับการฉีดวัคซีนเข็มที่ 1 เพื่อความปลอดภัยจากโรคโควิด 19 ของคนบนเกาะ เรียกความเชื่อมั่นเพื่อให้สามารถเดินหน้าภาคการท่องเที่ยว และเปิดเกาะรับนักท่องเที่ยวในรูปแบบนิวนอมอล ฟื้นฟูเศรษฐกิจได้โดยเร็วต่อไป
ดร.สาธิตกล่าวต่อว่า สำหรับการฉีดวัคซีนในครั้งนี้เป็นการฉีดแบบปูพรมครอบคลุมทั้งคนไทยและกลุ่มแรงงานต่างด้าว โดยใช้พื้นที่ รพ.สต.บ้านเกาะเสม็ด ซึ่งเป็นการฉีดที่รพ.สต.ครั้งแรกของประเทศ ทำการฉีดให้เสร็จภายใน 1 วัน โดยได้ระดมสรรพกำลังทีมแพทย์ พยาบาล เจ้าหน้าที่ผู้เกี่ยวข้องจากโรงพยาบาลระยอง โรงพยาบาลชุมชน จำนวน 80 คน และกำลังหนุนจากอสม.ในพื้นที่และใกล้เคียง ร่วมกันให้บริการประชาชนโดยเป็นรอบ รอบละประมาณ 30 นาที เริ่มตั้งแต่เวลา 06.30 น.หมุนเวียนรอบละ 100 คน ภายใต้กระบวนการและขั้นตอนที่กระทรวงสาธารณสุขได้กำหนดไว้ อาทิ จุดคัดกรอง ซักประวัติ เป็นต้น จุดเด่นคือมีพยาบาลทำการฉีดวัคซีนให้กับประชาชนถึงที่โดยไม่ต้องมีการเคลื่อนย้ายและเฝ้าระวังสังเกตอาการต่อเนื่องในจุดที่นั่งอยู่เพื่อความรวดเร็ว ลดความแออัดและเป็นระเบียบ ส่วนการนัดหมายในเข็มที่ 2 ในอีกประมาณ 3 สัปดาห์ที่รพ.สต.บ้านเกาะเสม็ด นอกจากนี้ได้มีการรองรับสถานการณ์ฉุกเฉิน ได้เตรียมเรือสปีดโบ๊ท ไว้บริเวณท่าเรือหน้าด่าน และ สถาบันการแพทย์ฉุกเฉินแห่งชาติ (สพฉ.) ได้สนับสนุนเฮลิคอปเตอร์ สำหรับเคลื่อนย้ายและส่งต่อผู้ที่พบอาการไม่พึงประสงค์หลังการวัคซีนไปยังโรงพยาบาลระยอง ใช้เวลาประมาณ 10 นาที หากมีความจำเป็น
"การฉีดวัคซีนเป็นเรื่องที่ต้องจัดการคู่ขนานกับการควบคุมโรคที่จะต้องทำคู่กัน ซึ่งการฉีดวัคซีนบนเกาะเสม็ดจะเป็นต้นแบบการฉีดวัคซีนในพื้นที่พิเศษบนเกาะ ให้กับกลุ่มเป้าหมายครบทั้ง 100 เปอร์เซ็นต์ ซึ่งเป็นการจัดบริการใน รพ.สต.แห่งแรกของประเทศไทย เพื่อสร้างความปลอดภัยความมั่นใจให้กับคนที่ทำงานบนเกาะเสม็ดและผู้เดินทาง ในการดึงนักท่องเที่ยวกลับมาอีกครั้ง" ดร.สาธิตกล่าว
นอกจากนี้ในช่วงบ่าย ดร.สาธิตได้ไปเยี่ยมชมจุดให้บริการฉีดวัคซีนของภาคเอกชน และในนิคมอุตสาหกรรมมาบตาพุดที่สนับสนุนพื้นที่ฉีดวัคซีนให้กับพนักงานกลุ่มแรงงาน เนื่องจากจังหวัดระยองเป็นหนึ่งในจังหวัดเขตเศรษฐกิจพิเศษของประเทศ มีนักลงทุนและแรงงานจำนวนมาก จึงต้องมีการนำวัคซีนโควิดเข้าไปฉีดเพื่อลดอัตราการป่วยด้วยโรคโควิด 19 ที่รุนแรง และการเสียชีวิตเนื่องจากกลุ่มนี้เป็นกำลังหลักสำคัญในการขับเคลื่อนภาคเศรษฐกิจประเทศ ในส่วนภาพรวมการฉีดวัคซีนของจังหวัดระยองตั้งแต่วันที่  24 พฤษภาคม ถึง 8 มิถุนายน 2564 ฉีดไปแล้ว 43,315 คน เป็นเข็มที่ 1 จำนวน 27,742 คน เข็มที่ 2 จำนวน 15,573 คน ยอดการลงทะเบียนฉีดวัคซีนในกลุ่มประชาชนทั่วไปผ่านระบบต่าง ๆ 79,967 คน
ทั้งนี้ ประชาชนที่เข้ารับการฉีดวัคซีนได้ขอบคุณรัฐบาลและกระทรวงสาธารณสุขที่จัดบริการฉีดวัคซีนโควิด 19 ให้กับประชาชนในพื้นที่เกาะถึงที่ เพื่อสร้างความปลอดภัยให้กับตัวเองครอบครัวและชุมชนก่อนที่จะเปิดรับนักท่องเที่ยว และสร้างรายได้สร้างงานให้กลับมาเป็นปกติ
*********************************** 8 มิถุนายน 2564

ที่มา : https://www.thaigov.go.th/news/contents/details/42559