รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงาน ป.ป.ส. เผยหน่วยสกัดกั้นยาเสพติด​พื้นที่​อากาศ​ยาน​ ตรวจ​ยึดไอซ์ก่อนส่งไปออสเตรเลีย ป.ป.ส.เตรียมขยายผลประสานตำรวจรวบคนส่ง-ผู้รับปลายทาง


วันพุธที่ 9 มิถุนายน 2564
พิมพ์
กระทรวงยุติธรรม โดยสำนักงาน ป.ป.ส. เผยหน่วยสกัดกั้นยาเสพติด​พื้นที่​อากาศ​ยาน​ ตรวจ​ยึดไอซ์ก่อนส่งไปออสเตรเลีย ป.ป.ส.เตรียมขยายผลประสานตำรวจรวบคนส่ง-ผู้รับปลายทาง
เลขาธิการคณะกรรมการป้องกันและปราบปรามยาเสพติด เผยหน่วยสกัดกั้นยาเสพติด​พื้นที่​อากาศ​ยาน​ ตรวจ​ยึดไอซ์ก่อนส่งไปออสเตรเลีย เตรียมขยายผลประสานตำรวจรวบคนส่งและผู้รับปลายทาง พร้อมร่วมประชุม 6 ประเทศลุ่มน้ำโขงเพื่อหารือแผนแก้ไขปัญหายาเสพติดร่วมกัน
เมื่อวันที่ 9 มิถุนายน 2564 นายวิชัย ไชยมงคล เลขาธิการคณะกรรมการป้องกันและปราบปรามยาเสพติด (ป.ป.ส.) เปิดเผยว่า ตามนโยบายรัฐบาลและข้อสั่งการของ นายสมศักดิ์ เทพสุทิน รัฐมนตรีว่าการกระทรวงยุติธรรม ให้เร่งดำเนินการในการสืบสวนสอบสวน จับกุมขบวนการค้ายาเสพติดข้ามชาติให้เกิดผลเป็นรูปธรรม โดยให้ประสานหน่วยงานที่เกี่ยวข้อง ร่วมบูรณาการดำเนินการอย่างต่อเนื่อง และให้ขยายผลไปถึงต้นตอและใช้มาตรการริบทรัพย์สินดำเนินการตามกฎหมาย โดยเมื่อวันที่ 8 มิถุนายน 2564 เวลา 14.00 น. ชุดปฏิบัติการ​สกัดกั้นยาเสพติดพื้นที่อากาศยาน (Airport Interdiction Task Force : AITF) ประกอบด้วย ป.ป.ส. , กองบัญชาการตำรวจปราบปรามยาเสพติด (บช.ปส.), กรมศุลกากร และศูนย์รักษาความปลอดภัย กองบัญชาการกองทัพไทย (ศรภ.) ร่วมกันตรวจยึดกล่องพัสดุไปรษณีย์ด่วนพิเศษระหว่างประเทศ (EMS) มีปลายทางส่งไปยังผู้รับเมืองเมลเบิร์น ประเทศออสเตรเลีย จากการตรวจสอบกล่องพัสดุ พบยาเสพติดประเภท 1 (เมทแอมเฟตามีน) หรือไอซ์ น้ำหนักประมาณ 750 กรัม ซุกซ่อนอยู่ภายในอะไหล่รถจักรยานยนต์​ จำนวน 3 ชิ้น จึงตรวจยึดของกลาง รวบรวมพยานหลักฐานเพื่อให้ เจ้าพนักงานสอบสวน บช.ปส. ดำเนินคดีต่อไป และสืบสวนขยายผลไปยังกลุ่มผู้ส่ง และประสานตำรวจออสเตรเลียดำเนินการในส่วนของผู้รับปลายทางด้วย
นายวิชัย กล่าวอีกว่า ตามข้อสั่งการของนายสมศักดิ์ เมื่อวันที่ 7 มิถุนายน 2564 ให้สำนักงาน ป.ป.ส.ประสานกับประเทศกลุ่มน้ำโขง 6 ประเทศ คือ จีน เมียนมาร์ สปป.ลาว กัมพูชา เวียดนาม และไทย และสำนักงานว่าด้วยยาเสพติดและอาชญากรรมแห่งสหประชาชาติ​(UNODC) ประชุมหารือถึงสถานการณ์และแนวทางการแก้ไขปัญหายาเสพติดร่วมกัน เพราะถือว่าปัญหายาเสพติดเป็นปัญหาร่วมกันของทุกประเทศที่จะต้องร่วมกันแก้ไข ซึ่งเมื่อวันที่ 8 มิถุนายน 2564 ตนได้หารือกับ นายเจรามี ดักลาส ผู้แทนประจำ UNODC ประจำภูมิภาคเอเชียตะวันออกเฉียงใต้และแปซิฟิก และได้ประสานกับประเทศในกลุ่มน้ำโขง 6 ประเทศ  โดยเบื้องต้นจะจัดให้มีการประชุมร่วมกันในวันที่ 5 กรกฎาคม 2564 โดยระบบวีดีโอคอนเฟอเร็นซ์ จากสำนักงาน ป.ป.ส.ไปยังประเทศดังกล่าว โดยจะมีนายสมศักดิ์​ เทพสุทิน​ รัฐมนตรี​ว่าการ​กระทรวง​ยุติธรรม​ เป็นประธานการประชุม

ที่มา : https://www.thaigov.go.th/news/contents/details/42568