รัฐบาลไทย-ข่าวทำเนียบรัฐบาล-ปลัดเกษตรฯ เปิดอบรมหลักสูตรนักบริหารการพัฒนาการเกษตรและสหกรณ์ ระดับกลาง รุ่นที่ 97     เน้นย้ำเชื่อมโยงการบริหาร แปลงสารให้ชัดเจน จัดสรรให้ถูกต้อง


วันพฤหัสบดีที่ 10 มิถุนายน 2564
ปลัดเกษตรฯ เปิดอบรมหลักสูตรนักบริหารการพัฒนาการเกษตรและสหกรณ์ ระดับกลาง รุ่นที่ 97     เน้นย้ำเชื่อมโยงการบริหาร แปลงสารให้ชัดเจน จัดสรรให้ถูกต้อง
ปลัดเกษตรฯ เปิดอบรมหลักสูตรนักบริหารการพัฒนาการเกษตรและสหกรณ์ ระดับกลาง รุ่นที่ 97     เน้นย้ำเชื่อมโยงการบริหาร แปลงสารให้ชัดเจน จัดสรรให้ถูกต้อง
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานเปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง รุ่นที่ 97 ผ่านโปรแกรม ZOOM cloud Meetings ณ กระทรวงเกษตรและสหกรณ์ ว่า นักบริหารการพัฒนาการเกษตรและสหกรณ์ระดับกลาง นับว่าเป็นบุคลากรที่สำคัญยิ่ง  ในการบริหารและดำเนินงานในองค์กรให้ประสบความสำเร็จ ตามวัตถุประสงค์ที่วางไว้ โดยจะต้องเป็นผู้มีความรู้       ความเข้าใจในการพัฒนาแนวคิดและวิสัยทัศน์ที่จะสามารถเป็นผู้นำการบริหารการเปลี่ยนแปลง และบริหารงานได้อย่างมืออาชีพ เพิ่มพูนทักษะในการสร้างแรงจูงใจและพัฒนาประสิทธิภาพของทีมงานและองค์การได้ เข้าใจกระบวนการสร้างเครือข่าย (Network) และระบบพันธมิตร (Partner) เพื่อเพิ่มพลังการทำงานให้มีประสิทธิภาพยิ่งขึ้น สามารถถ่ายทอดนโยบายจากระดับสูงไปสู่ระดับปฏิบัติในหน่วยงานที่ตนรับผิดชอบ ตามหลักนโยบายเชื่อมโยงการบริหาร แปลงสารให้ชัดเจน จัดสรรให้ถูกต้อง
กระทรวงเกษตรและสหกรณ์ มีนโยบายด้านการพัฒนาบุคลากรของกระทรวงฯ ที่ชัดเจนในการที่จะส่งเสริมและสนับสนุนให้มีการฝึกอบรมและพัฒนาบุคลากรทุกระดับอย่างมีระบบทั่วถึงและต่อเนื่อง เพื่อให้เป็นผู้ที่มีความรู้ ความสามารถ และทักษะในการปฏิบัติงาน รวมทั้งความรู้เกี่ยวกับเทคโนโลยีและวิทยาการสมัยใหม่ที่มีความสำคัญต่อการปฏิบัติงานในหน้าที่ แต่จากสถานการณ์การระบาดของโรคติดเชื้อไวรัสโคโรนา ซึ่งทุกหน่วยงานในสังกัดของกระทรวงเกษตรและสหกรณ์มีผู้ติดเชื้อ รวม 38 ราย และมีเจ้าหน้าที่กักตัวกว่า 200 ราย ทำให้การปฏิบัติราชการของเจ้าหน้าที่ต้องปรับรูปแบบ เพื่อที่จะสามารถบริการประชาชนได้อย่างต่อเนื่อง โดยเฉพาะการฝึกอบรม จึงต้องปรับมาใช้รูปแบบออนไลน์ (Online Learning) ทั้งหมด ซึ่งก็จะถูกใช้เป็นมาตรฐานต่อไป
“สำหรับการฝึกอบรมในครั้งนี้ เน้นให้ผู้เข้ารับการฝึกอบรมได้เพิ่มพูนความรู้และประสบการณ์ในการบริหารจัดการ โดยมุ่งประเด็นการนำไปสู่การปฏิบัติ อันจะเป็นประโยชน์ต่อการปฏิบัติงานเป็นอย่างมาก จึงขอให้ทุกท่านให้ความสนใจ เอาใจใส่รับฟังการถ่ายทอดความรู้ประสบการณ์จากวิทยากรที่มาบรรยายและฝึกปฏิบัติ เพื่อจะได้นำไปปรับใช้ในการปฏิบัติงานของท่าน อันจะเป็นประโยชน์แก่ทางราชการและภาคการเกษตรของประเทศต่อไป” ดร.ทองเปลว กล่าว
ทั้งนี้ การอมรมครั้งนี้เป็นการฝึกอบรมด้วยการเรียนรู้รูปแบบออนไลน์ (Online Learning) ทั้งหมด จากอาคารปฏิบัติการวิศวกรรมอุตสาหการ ชั้น 10 มหาวิทยาลัยเกษตรศาสตร์ เริ่มตั้งแต่วันที่ 7 มิถุนายน – 13 กรกฎาคม 2564    มีผู้เข้ารับการฝึกอบรม จำนวน 130 คน โดยมีวัตถุประสงค์เพื่อให้ผู้เข้าอบรม มีความรู้ ความเข้าใจในการพัฒนาแนวคิดและวิสัยทัศน์ที่จะสามารถเป็นผู้นำการบริหารการเปลี่ยนแปลงและบริหารงานได้อย่างมืออาชีพ สามารถเพิ่มพูนทักษะในการสร้างแรงจูงใจและพัฒนาประสิทธิภาพของทีมงานและองค์การได้อย่างมีประสิทธิภาพ และเข้าใจกระบวนการสร้างเครือข่าย (Network) และระบบพันธมิตร (Partner) เพื่อเพิ่มพลังการทำงานให้มีประสิทธิภาพยิ่งขึ้น รวมถึงสามารถถ่ายทอดนโยบายจากระดับสูงไปสู่ระดับปฏิบัติในหน่วยงานที่ตนรับผิดชอบได้อย่างถูกต้องชัดเจน

ที่มา : https://www.thaigov.go.th/news/contents/details/42596