รัฐบาลไทย-ข่าวทำเนียบรัฐบาล-รัฐมนตรีสุริยะฯ เปิดโรงงานผลิตรถยนต์เกรท วอลล์ มอเตอร์  จ.ระยอง 


วันพฤหัสบดีที่ 10 มิถุนายน 2564
พิมพ์
รัฐมนตรีสุริยะฯ เปิดโรงงานผลิตรถยนต์เกรท วอลล์ มอเตอร์  จ.ระยอง
รัฐมนตรีว่าการกระทรวงอุตสาหกรรม เป็นประธานเปิดโรงงานผลิตรถยนต์เกรท วอลล์ มอเตอร์  จ.ระยอง
จังหวัดระยอง : วันที่ 9 มิถุนายน 2564 นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมเป็นเกียรติและเป็นประธานเปิดโรงงานผลิตรถยนต์ เกรท วอลล์ มอเตอร์ แมนูแฟคเจอริ่ง (ประเทศไทย) นิคมอุตสาหกรรมอีสเทิร์นซีบอร์ด อ.ปลวกแดง จ.ระยอง โดยมี นายกฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายกอบชัย สังสิทธิสวัสดิ์ ปลัดกระทรวงอุตสาหกรรม นายภานุวัฒน์ ตริยางกูรศรี รองปลัดกระทรวงอุตสาหกรรม นายณัฐพล รังสิตพล อธิบดีกรมส่งเสริมอุตสาหกรรมนายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นางสาวสุชาดา แทนทรัพย์โฆษกกระทรวงอุตสาหกรรม ร่วมเปิดโรงงาน และมี Mr. เอลเลียต จาง ประธานเกรท วอลล์ มอเตอร์ภูมิภาคอาเซียน ให้การต้อนรับ
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม กล่าวว่า ในนามของกระทรวงอุตสาหกรรมมีความยินดีเป็นอย่างยิ่งที่วันนี้ได้มาเป็นประธานในพิธีเปิดโรงงานผลิตรถยนต์ของ บริษัท เกรท วอลล์มอเตอร์ ใน จ.ระยอง ซึ่งเป็นโรงงานผลิตรถยนต์เต็มรูปแบบในต่างประเทศ แห่งที่ 3 ของบริษัทฯ โดยมีการยกระดับระบบการผลิตให้เป็นโรงงานอัจฉริยะ หรือ Smart Factory อันดับต้นๆ ของประเทศ ซึ่งสอดคล้องกับแนวทางการยกระดับอุตสาหกรรมไทยของกระทรวงอุตสาหกรรม ด้วยการนำเทคโนโลยีมาใช้ให้เกิดประโยชน์อย่างสูงสุด เพื่อช่วยลดต้นทุน เพิ่มขีดความสามารถในการแข่งขันในระดับโลกและเพื่อเพิ่มประสิทธิภาพและประสิทธิผลในหลากหลายมิติ
ในนามของรัฐบาลไทยขอขอบคุณ บริษัท เกรท วอลล์ มอเตอร์ ผู้ผลิตรถยนต์อเนกประสงค์ (SUV) และรถปิกอัพรายใหญ่ที่สุดของประเทศจีน ซึ่งมีจุดแข็งในด้านเทคโนโลยีและนวัตกรรมที่ได้มีการลงทุนสร้างฐานการผลิตรถยนต์ไฟฟ้า เพื่อใช้ประเทศไทยเป็นศูนย์กลางการผลิตและส่งออกรถยนต์นั่งและรถปิกอัพทั้งประเภทไฮบริด (HEV) ปลั๊กอินไฮบริด (PHEV) และรถยนต์ไฟฟ้า (BEV) ไปยังประเทศในภูมิภาคอาเซียน ออสเตรเลียและแอฟริกาใต้ สิ่งนี้แสดงให้เห็นถึงความมั่นใจในศักยภาพของอุตสาหกรรมยานยนต์และชิ้นส่วนยานยนต์ของไทย ซึ่งเป็นประเทศผู้ผลิตรถยนต์อันดับที่ 11 ของโลก อันดับที่ 5 ของเอเชียและอันดับ 1 ของอาเซียน รวมทั้งความเชื่อมั่นต่อนโยบายการพัฒนาอุตสาหกรรมยานยนต์ของรัฐบาล
ซึ่งตลอดช่วงเวลา 4-5  ปีที่ผ่านมา รัฐบาลและคณะกรรมการนโยบายยานยนต์ไฟฟ้าแห่งชาติ ได้พยายามขับเคลื่อนให้ภาคอุตสาหกรรมยานยนต์ไทยปรับเปลี่ยนจากการเป็นฐานการผลิตยานยนต์ เครื่องยนต์สันดาปภายใน (ICE) ไปสู่การเป็นฐานการผลิต ยานยนต์ไฟฟ้า ตามทิศทางการพัฒนาเทคโนโลยียานยนต์ของโลก โดยมั่นใจว่า บริษัท เกรท วอลล์ มอเตอร์ จะเป็นส่วนสำคัญที่ช่วยสนับสนุนให้รัฐบาลสามารถบรรลุวิสัยทัศน์ เป้าหมายการผลิต และการใช้ยานยนต์ไฟฟ้า ในปี 2030 (หรือปี พ.ศ. 2573) ตามที่คณะกรรมการนโยบายยานยนต์ไฟฟ้าแห่งชาติได้ตั้งไว้
#รัฐมนตรีว่าการกระทรวงอุตสาหกรรม #ปลัดกระทรวงอุตสาหกรรม #กระทรวงอุตสาหกรรม#industryprmoi #เกรทวอลล์มอเตอร์ #GWM

ที่มา : https://www.thaigov.go.th/news/contents/details/42595