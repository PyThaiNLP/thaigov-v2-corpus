รัฐบาลไทย-ข่าวทำเนียบรัฐบาล-อนุทิน รับมอบเงินบริจาค เวชภัณฑ์ทางการแพทย์ อาหารสำเร็จรูป สนับสนุนสู้โควิด 19


วันพฤหัสบดีที่ 10 มิถุนายน 2564
อนุทิน รับมอบเงินบริจาค เวชภัณฑ์ทางการแพทย์ อาหารสำเร็จรูป สนับสนุนสู้โควิด 19
กระทรวงสาธารณสุข รับมอบเงินบริจาค เวชภัณฑ์ทางการแพทย์ อาหารสำเร็จรูป เครื่องอุปโภคบริโภค สนับสนุนการดูแลรักษาผู้ป่วยโรคโควิด 19 เป็นขวัญกำลังใจบุคลากรทางการแพทย์
บ่ายวันนี้ (10 มิถุนายน 2564) ที่ สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข และคณะผู้บริหารกระทรวงสาธารณสุข รับมอบเงินและสิ่งของบริจาค จากประชาชน หน่วยงานภาครัฐและภาคเอกชน จำนวน 6 คณะ
นายอนุทินกล่าวว่า ในนามรัฐบาล และกระทรวงสาธารณสุข ขอขอบคุณทุกคณะที่สนับสนุนภารกิจของกระทรวงสาธารณสุขในการต่อสู้ ควบคุม รักษาโรคโควิด 19 เป็นการส่งมอบกำลังใจให้คนทำงานที่ทุ่มเทปฏิบัติหน้าที่อย่างเต็มที่ ทำให้รู้สึกว่าได้รับการดูแลและความใส่ใจ สิ่งของต่างๆ ที่นำมามีประโยชน์ โดยกระทรวงสาธารณสุขจะส่งสิ่งของต่างๆ ไปยังมือผู้ใช้ปลายทางโดยเร็วที่สุด
สำหรับสิ่งของบริจาค ประกอบด้วย 1.นมถั่วเหลือง ตราซังซัง 2,000,000 กล่อง มูลค่า 20,000,000 บาท จาก คุณสาธิตา จิรพัฒนกุล ผู้ช่วยกรรมการผู้อำนวยการ บริษัท แลคตาซอย จำกัด 2.ผลิตภัณฑ์อาบน้ำ บำรุงผิว และเครื่องหอม จำนวน 1,200 ชุด มูลค่า 625,000 บาท จาก คุณฐิติพัฒน์ ศุภภัทรานนท์ บริษัทธัญ-ออริซ่า จำกัด (Thann) 3. แอลกอฮอล์ ขนาด 18 ลิตร จำนวน 200 ถัง และขนาด 60 ซีซี จำนวน 6,000 ขวด มอบให้ โรงพยาบาลพระนั่งเกล้า กรมการแพทย์ รพ.รามาธิบดี และกรมควบคุมโรค พร้อมมอบเงินบริจาค 50,000 บาท ให้กับสถาบันมะเร็งแห่งชาติ จากกรมสรรพสามิต นำโดย นายลวรรณ แสงสนิท อธิบดีกรมสรรพสามิต นายสัญชัย ชาสมบัติ ผู้อำนวยการองค์การสุรา และดร.ภูมิจิตต์ พงษ์พันธุ์งาม ผู้อำนวยการโรงงานไพ่ 4.เงินบริจาค 400,000 บาท มอบให้สถาบันโรคทรวงอก, โรงพยาบาลศรีธัญญา, โรงพยาบาลวังน้อย และโรงพยาบาลพระนครศรีอยุธยา โรงพยาบาลละ 1 แสนบาท จาก ดร.ณัฏฐญา พัฒนะวาณิชนันนท์ อดีตที่ปรึกษากระทรวงสาธารณสุข 5.อาหารสำเร็จรูป โครงการ “CPF ส่งอาหารจากใจ ร่วมต้านภัยโควิด 19” จากนายประสิทธิ์ บุญดวงประเสริฐ ประธานคณะผู้บริหาร บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ ให้แก่บุคลากรทางการแพทย์ และ6.สินค้าอุปโภคบริโภค ภายใต้แบรนด์คนอร์ ลักส์ และวาสลีน จำนวน 357,000 ชิ้น มูลค่ารวม 11,008,536 บาท จาก Mr. Robert Candelino CEO บริษัท ยูนิลีเวอร์ ประเทศไทย
******************** 10 มิถุนายน 2564

ที่มา : https://www.thaigov.go.th/news/contents/details/42611