รัฐบาลไทย-ข่าวทำเนียบรัฐบาล-กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๓/๒๕๖๔ 


วันพฤหัสบดีที่ 10 มิถุนายน 2564
พิมพ์
กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๓/๒๕๖๔
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
ในวันพฤหัสบดีที่ ๑๐ มิถุนายน ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา2019 ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่๒๓/๒๕๖๔ โดยมีนายนิยม เติมศรีสุข รองปลัดกระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์ฯ พร้อมด้วย พ.ต.ท. วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายวีระกิตติ์ หาญปริพรรณ์ รองอธิบดีกรมราชทัณฑ์ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้รับทราบรายงานสถานการณ์การแพร่ระบาดของโรคติดเชื้อไวรัสโควิด-19 ภายในสถานที่ควบคุมของหน่วยงานในสังกัดกระทรวงยุติธรรม พบว่า จำนวนผู้ติดเชื้อสะสมของกรมพินิจและคุ้มครองเด็กและเยาวชน ทั้งหมดรักษาหายแล้วซึ่งเป็นเด็กและเยาวชนและเจ้าหน้าที่จากศูนย์ฝึกและอบรมฯ ยะลา และสถานพินิจฯ นราธิวาส รวมทั้งสิ้น ๘๗ คน และขณะนี้อยู่ระหว่างการกักตัวเพื่อเฝ้าระวังและสังเกตอาการต่อไป นอกจากนี้กรมพินิจฯ ได้ดำเนินการตรวจหาเชื้อ (SWAB) เชิงรุกเพิ่มเติม ล่าสุด (๙ มิถุนายน ๒๕๖๔) พบเยาวชนติดเชื้อเพิ่ม ๓ ราย จากศูนย์ฝึกอบรมฯ พระนครศรีอยุธยา และอีก ๑ ราย เป็นเจ้าหน้าที่ที่ปฏิบัติงานอยู่ในส่วนกลาง (อาคารกระทรวงยุติธรรม ถนนแจ้งวัฒนะ) ซึ่งได้ประสานหน่วยงานที่เกี่ยวข้องและดำเนินการตามมาตรฐาน (Standard Operating Procedure : SOP) แล้ว
สำหรับภาพรวมสถานการณ์การแพร่ระบาดในเรือนจำและทัณฑสถาน พบว่า มีเรือนจำ/ทัณฑสถาน
ที่ไม่พบการแพร่ระบาดเพิ่มขึ้น ๒ แห่ง รวมเป็นจำนวน ๑๒๙ แห่ง ขณะที่ยังพบการแพร่ระบาด ๑๒ แห่งคงเดิม และมียอดผู้ติดเชื้อที่หายป่วยเพิ่มขึ้นอย่างต่อเนื่อง โดยมียอดหายป่วยสะสมแล้ว ๑๘,๕๓๘ ราย หรือ ๖๑% ของ
ผู้ติดเชื้อสะสม ๓๐,๑๗๑ ราย และคาดว่าจะมีผู้หายป่วยเพิ่มขึ้น โดยเฉพาะผู้ป่วยกลุ่มสีเขียวที่มีมากถึง ๙๐ % ของผู้ติดเชื้อที่ยังอยู่ระหว่างการรักษาทั้งหมด ทั้งนี้ กรมราชทัณฑ์ ยังคุมเข้มใน ๔ มาตรการ คือ ๑. การป้องกันอย่าให้เชื้อเข้าสู่เรือนจำ/ทัณฑสถาน ๒. การรักษาอย่างรวดเร็วเพื่อลดการเสียชีวิต ๓. การป้องกันไม่ให้นำเชื้อจากเรือนจำ/ทัณฑสถานที่พบการแพร่ระบาดออกสู่ภายนอก และ ๔. การสร้างภูมิคุ้มกันโรคในผู้ต้องขังด้วยการฉีดวัคซีน ที่ต้องเร่งกระจายวัคซีนโดยเฉพาะในพื้นที่สีแดง และเรือนจำ/ทัณฑสถานขนาดใหญ่ ซึ่งเสี่ยงต่อการแพร่ระบาดของเชื้อ โดยได้เน้นย้ำให้เรือนจำ/ทัณฑสถานเร่งดำเนินการตามแผนการฉีดวัคซีน ที่ต้องเร่งประสานขอความร่วมมือโรงพยาบาลแม่ข่าย หรือสำนักงานสาธารณสุขในพื้นที่ในการฉีดวัคซีนให้แล้วเสร็จ ตามนโยบายของท่านรัฐมนตรีว่าการกระทรวงยุติธรรม ที่ได้กำชับเป็นพิเศษ ในการบริหารจัดการวัคซีนแก่ผู้ต้องขังให้ได้รับวัคซีนอย่างทั่วถึง เพื่อเร่งสร้างภูมิคุ้มกันในผู้ต้องขังโดยเร็วที่สุด
ด้านการฉีดวัคซีน กรมราชทัณฑ์ ได้ดำเนินการฉีดวัคซีนให้แก่ผู้ต้องขังไปแล้ว ๒๑,๓๗๖ ราย ในเรือนจำ/ทัณฑสถาน จำนวน๑๑ แห่ง (ข้อมูล ณ วันที่ ๙ มิถุนายน ๒๕๖๔) คือ เรือนจำกลางสมุทรปราการ ทัณฑสถานบำบัดพิเศษปทุมธานี เรือนจำกลางระยอง เรือนจำกลางนครปฐม เรือนจำพิเศษพัทยา ทัณฑสถานโรงพยาบาลราชทัณฑ์ ทัณฑสถานหญิงกลาง เรือนจำอำเภอไชยา เรือนจำอำเภอธัญบุรี เรือนจำพิเศษมีนบุรี และเรือนจำจังหวัดภูเก็ต ซึ่งการดำเนินการที่ผ่านมาเป็นไปด้วยความเรียบร้อย
โดยมีเรือนจำ/ทัณฑสถานที่ได้รับวัคซีนไปแล้ว อยู่ระหว่างดำเนินการ ๒๘ แห่ง คือ เรือนจำจังหวัดปทุมธานี สถานกักขังกลางจังหวัดปทุมธานี เรือนจำกลางนครศรีธรรมราช เรือนจำกลางชลบุรี เรือนจำกลางราชบุรี เรือนจำกลางสุราษฎร์ธานี เรือนจำกลางเพชรบุรี เรือนจำกลางเชียงใหม่ เรือนจำจังหวัดนราธิวาส เรือนจำจังหวัดพระนครศรีอยุธยา เรือนจำจังหวัดกาญจนบุรีเรือนจำอำเภอทุ่งสง เรือนจำจังหวัดสมุทรสาคร เรือนจำกลางเขาบิน เรือนจำจังหวัดระนอง เรือนจำกลางตาก เรือนจำกลางพระนครศรีอยุธยา ทัณฑสถานบำบัดพิเศษพระนครศรีอยุธยา ทัณฑสถานวัยหนุ่มพระนครศรีอยุธยา เรือนจำกลางเขาบินทัณฑสถานหญิงชลบุรี เรือนจำอำเภอปากพนัง เรือนจำอำเภอแม่สอด เรือนจำกลางคลองเปรม ทัณฑสถานหญิงธนบุรี เรือนจำพิเศษกรุงเทพมหานคร เรือนจำพิเศษธนบุรี และทัณฑสถานบำบัดพิเศษสงขลา ซึ่งคาดว่าจะสามารถดำเนินการแล้วเสร็จในเร็วๆ นี้

ที่มา : https://www.thaigov.go.th/news/contents/details/42608