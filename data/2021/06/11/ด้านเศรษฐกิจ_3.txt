รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม ขยาย 4 ช่องจราจร ทล.212 สายนครพนม - อ.ท่าอุเทน แล้วเสร็จ


วันพฤหัสบดีที่ 10 มิถุนายน 2564
กรมทางหลวง กระทรวงคมนาคม ขยาย 4 ช่องจราจร ทล.212 สายนครพนม - อ.ท่าอุเทน แล้วเสร็จ
เพิ่มศักยภาพการคมนาคมขนส่งไทย - สปป.ลาว
กรมทางหลวง (ทล.) กระทรวงคมนาคม โดย สำนักก่อสร้างทางที่ 2 ดำเนินโครงการก่อสร้างขยาย ทล. 212 สายนครพนม - อ.ท่าอุเทน จ.นครพนม ระยะทาง 18.8 กิโลเมตร แล้วเสร็จ เพิ่มศักยภาพการคมนาคมขนส่งระหว่างประเทศไทย - สาธารณรัฐประชาธิปไตยประชาชนลาว (สปป.ลาว) ทางหลวงสายนี้เป็นทางหลวงสายรอง เริ่มต้นที่ อ.เมือง จ.หนองคาย เป็นเส้นทางเชื่อมโยงไปสู่ จ.บึงกาฬ นครพนม มุกดาหาร อำนาจเจริญ และอุบลราชธานี รวมระยะทาง 580.375 กิโลเมตร
สำหรับสายนครพนม - อ.ท่าอุเทน เป็นทางหลวงที่อยู่ในพื้นที่ จ.นครพนม เป็นเส้นทางเลียบฝั่งแม่น้ำโขงเชื่อมโยงการคมนาคมระหว่างไทย - สปป.ลาว เพื่อสนับสนุนด้านอุตสาหกรรมการลงทุน การค้าชายแดน การขนส่ง และการท่องเที่ยว ซึ่งปัจจุบันมีปริมาณการจราจรเพิ่มมากขึ้นอย่างต่อเนื่อง และเพื่ออำนวยความสะดวกในการเดินทางให้กับประชาชน ทล. จึงดำเนินการก่อสร้างขยายทางหลวงสายดังกล่าว ระหว่าง กม. ที่ 284+571 ถึง กม. ที่ 303+424 ขยายจากเดิมขนาด 2 ช่องจราจร เป็น 4 ช่องจราจรไป - กลับ กว้างช่องละ 3.5 เมตร ไหล่ทางด้านนอก กว้าง 2.5 เมตร ผิวทางแอสฟัลท์คอนกรีต และก่อสร้างศาลาทางหลวงเพื่อให้ประชาชนใช้หลบแดดหลบฝน ระหว่างรอรถโดยสาร จำนวน 22 แห่ง รวมงานติดตั้งสัญญาณไฟจราจรและงานติดตั้งไฟฟ้าแสงสว่างตลอดเส้นทาง ใช้งบประมาณก่อสร้าง 644,155,495 บาท
ทั้งนี้เมื่อโครงการแล้วเสร็จจะช่วยให้การคมนาคมขนส่งมีความสะดวก รวดเร็ว และปลอดภัย ส่งเสริมคุณภาพชีวิต เศรษฐกิจ และสังคมของจังหวัดนครพนม เพิ่มศักยภาพในการเชื่อมโยงกับกลุ่มสมาชิกอาเซียน และสนับสนุนการพัฒนาด้านเศษฐกิจพิเศษของประเทศเพิ่มขึ้น

ที่มา : https://www.thaigov.go.th/news/contents/details/42594