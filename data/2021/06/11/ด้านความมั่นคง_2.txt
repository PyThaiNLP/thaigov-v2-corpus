รัฐบาลไทย-ข่าวทำเนียบรัฐบาล-รมว.สุชาติ ตรวจเยี่ยมความคืบหน้าการฉีดวัคซีนผู้ประกันตน ม.33 ที่จุดฉีดฯ สโมสรธนาคารกรุงเทพ ถ.ศรีนครินทร์


วันพฤหัสบดีที่ 10 มิถุนายน 2564
รมว.สุชาติ ตรวจเยี่ยมความคืบหน้าการฉีดวัคซีนผู้ประกันตน ม.33 ที่จุดฉีดฯ สโมสรธนาคารกรุงเทพ ถ.ศรีนครินทร์
นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ตรวจเยี่ยมและให้กำลังใจผู้ประกันตนมาตรา 33 ในพื้นที่กรุงเทพมหานครที่มาฉีดวัคซีนโควิด-19 ณ ศูนย์ฉีดวัคซีนสโมสรธนาคารกรุงเทพ ถนนศรีนครินทร์
เมื่อวันที่ 10 มิถุนายน 2564 นายสุชาติ ชมกลิ่น รัฐมนตรีว่าการกระทรวงแรงงาน ตรวจเยี่ยมการให้บริการฉีดวัคซีนโควิด -19 สำหรับผู้ประกันตนมาตรา 33 ในพื้นที่กรุงเทพมหานคร ณ ศูนย์ฉีดวัคซีนสโมสรธนาคารกรุงเทพ ถนนศรีนครินทร์ ซึ่งอยู่ในความรับผิดชอบของสำนักงานประกันสังคมกรุงเทพมหานครเขตพื้นที่ 8 มีศักยภาพการฉีดวันละ 1,000 คน มีทีมแพทย์ พยาบาล เภสัชกรจากโรงพยาบาลบางนา 1 เป็นผู้ดำเนินการ โดยมี นายสุทธิ สุโกศล ปลัดกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายทศพล กฤตวงศ์วิมาน เลขาธิการสำนักงานประกันสังคม พร้อมด้วยผู้บริหารระดับสูงกระทรวงแรงงาน ร่วมตรวจเยี่ยมในครั้งนี้ด้วย เพื่อติดตามความคืบหน้าการฉีดวัคซีน โดยวันนี้เป็นวันที่ 4 ของการฉีด ซึ่งจากภาพรวมตั้งแต่วันที่ 7-9 มิถุนายนที่ผ่านมา พบว่า มีผู้ประกันตนมาตรา 33 ในพื้นที่กรุงเทพมหานครมาฉีดวัคซีนแล้วจำนวนเกือบ 130,000 คน
โดย รมว.แรงงาน กล่าวว่า ตามที่ รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรี และ รมว.กลาโหม ให้การฉีดวัคซีนป้องกันโควิด-19 เป็นวาระแห่งชาติ กระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงาน และกระทรวงแรงงาน ได้มอบหมายสำนักงานประกันสังคม บูรณาการร่วมกับกระทรวงมหาดไทย โดยกรุงเทพมหานคร กระทรวงสาธารณสุข โดยสำนักงานหลักประกันสุขภาพแห่งชาติ (สปสช.) กระทรวงการคลัง โดยธนาคารกรุงไทย และสถานพยาบาลเครือข่ายประกันสังคม ทั้งภาครัฐและเอกชน ให้บริการฉีดวัคซีนป้องกันโควิด-19 ให้กับผู้ประกันตน เพื่อควบคุมการแพร่ระบาดไม่ให้กระจายออกสู่วงกว้างทั้งในโรงงาน และสถานประกอบการ ในเบื้องต้นได้กำหนดจัดการฉีดวัคซีนให้กับผู้ประกันตนมาตรา 33 ในพื้นที่กรุงเทพมหานคร จากสถานประกอบการจำนวน 24,000 กว่าแห่งทั่วกรุงเทพมหานคร ตั้งแต่วันที่ 7-26 มิ.ย.64 ซึ่งสำนักงานประกันสังคมกรุงเทพมหานครพื้นที่ 1-12 ได้จัดเตรียมสถานที่ แพทย์ พยาบาล เภสัชกร อุปกรณ์ทางการแพทย์จากโรงพยาบาลในเครือข่ายประกันสังคม 23 แห่ง โดยมีศักยภาพในการฉีดได้วันละ 50,000 คน ซึ่งทุกศูนย์ให้บริการระหว่างเวลา 08.00 – 17.00 น.
นายสุชาติ กล่าวต่อว่า สำหรับขั้นตอนการฉีดวัคซีนนั้นมี 8 ขั้นตอน ได้แก่ 1) จุดคัดกรอง เป็นจุดแรกที่จะให้ข้อมูลและตรวจสอบเอกสารเบื้องต้นว่าจะมีสิทธิ์เข้ารับการฉีดหรือไม่ โดยนายจ้างต้องลงทะเบียนผ่านระบบ e-service ก่อนแล้วเท่านั้น เมื่อลงแล้วสำนักงานประกันสังคมจะติดต่อนัดหมาย วัน เวลา สถานที่ให้มาฉีดผ่านฝ่ายบุคคลของสถานประกอบการ จากนั้นฝ่ายบุคคลของแต่ละสถานประกอบการจะแจ้งให้ลูกจ้างที่เป็นผู้ประกันตนให้มาฉีด และเมื่อใกล้วันนัดหมายทางธนาคารกรุงไทยจะมี SMS เน้นย้ำไปยังลูกจ้างอีกครั้ง สำหรับการจัดคิวนั้น สำนักงานประกันสังคมจะให้บริษัทได้รับวัคซีนแบบ first come first serve คือ ใครลงทะเบียนในระบบก่อนมีสิทธิ์ก่อน จะไม่รับ walk in 2) จุดนั่งรอ เพื่อรอเจ้าหน้าที่เรียกลงทะเบียน 3) จุดลงทะเบียน เพื่อเข้ารับการฉีดวัคซีนของธนาคารกรุงไทย จะมีเจ้าหน้าที่ของธนาคารมาประจำแต่ละจุด 4) จุดวัดสัญญาณชีพและประเมินความเสี่ยง โดยแพทย์และพยาบาลของโรงพยาบาลที่มาให้บริการแต่ละจุด 5) จุดรอฉีดวัคซีน โดยในแต่ละจุดจะจัดเก้าอี้แบบ 11 ตัว เพื่อให้สามารถบริหารจัดการการฉีดวัคซีน ยี่ห้อแอสตร้าเซนเนก้า ได้อย่างมีประสิทธิภาพ 6) จุดฉีดวัคซีน จะมีแพทย์และพยาบาลจากโรงพยาบาลที่มีความเชี่ยวชาญในการฉีดมาเป็นผู้ดำเนินการให้ 7) จุดพักสังเกตอาการ สแกนไลน์หมอพร้อม และแจกคู่มือหลังฉีด  จะใช้เวลาประมาณ 30 นาที นอกจากนี้ ยังได้จัดให้มีจุดปฐมพยาบาล กรณีมีเหตุฉุกเฉิน หรือมีอาการข้างเคียงจากการฉีด ซึ่งจะมีแพทย์และพยาบาลคอยประจำจุด และ 8) จุดทำใบนัดหมายก่อนกลับบ้าน เพื่อนัดหมายที่จะฉีดเข็มต่อไป พร้อมคำแนะนำจากแพทย์และพยาบาล
“ศูนย์ฉีดวัคซีนผู้ประกันตนมาตรา 33 จะให้บริการฉีดวัคซีนสำหรับผู้ประกันตนที่สำนักงานประกันสังคมได้แจ้งนัดหมายวัน เวลา และสถานที่ไปยังฝ่ายบุคคลของสถานประกอบการ ตามที่ได้ลงทะเบียนผ่านระบบ e-service ไว้ จึงขอให้ผู้ประกันตนมาตามนัดหมายดังกล่าวเท่านั้น โดยจะไม่รับ walk in “นายสุชาติ กล่าวในท้ายสุด

ที่มา : https://www.thaigov.go.th/news/contents/details/42610