รัฐบาลไทย-ข่าวทำเนียบรัฐบาล-เตรียมความพร้อมการประชุมคณะทำงานด้านการเกษตรของอนุภูมิภาคลุ่มแม่น้ำโขง 


วันพฤหัสบดีที่ 10 มิถุนายน 2564
เตรียมความพร้อมการประชุมคณะทำงานด้านการเกษตรของอนุภูมิภาคลุ่มแม่น้ำโขง
​กระทรวงเกษตรฯ จัดประชุมเชิงปฏิบัติเตรียมความพร้อมการประชุมคณะทำงานด้านการเกษตรของอนุภูมิภาคลุ่มแม่น้ำโขง เดือนกรกฎาคมนี้
เมื่อวันที่ 10 มิถุนายน 2564 นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ ในฐานะ National Coordinator ของไทย ได้กล่าวเปิดการประชุมเชิงปฏิบัติการ (Inception Workshop)  ภายใต้ TA 9916-REG: Greater Mekong Subregion (GMS) Sustainable Agriculture and Food Security Program (SAFSP) Sustainable Agriculture and Food Security Program ของอนุภูมิภาคลุ่มแม่น้ำโขง (GMS) ซึ่งไทยจะเป็นเจ้าภาพจัดการประชุมคณะทำงานด้านการเกษตรของอนุภูมิภาคลุ่มแม่น้ำโขง (GMS Working Group on Agriculture) ในช่วงต้นเดือนกรกฎาคม 2564 นี้
โดยรองปลัดกระทรวงเกษตรและสหกรณ์ ได้เน้นย้ำถึงความสำคัญของมาตรฐานความปลอดภัยและคุณภาพของสินค้าเกษตรและอาหาร ตลอดจนความสำคัญของน้ำและดินเพื่อยกระดับความมั่นคงด้านอาหาร ซึ่งเป็นตัวขับเคลื่อนที่สำคัญในการบรรลุเป้าหมายการพัฒนาที่ยั่งยืน (SDGs) ขององค์การสหประชาชาติ โดยการทำการเกษตรอย่างยั่งยืนและเพิ่มความมั่นคงทางอาหารสำหรับ SAFSP เปรียบเสมือนการนำนโยบายไปสู่การดำเนินการหรือการปฏิบัติ ที่จะช่วยให้ทุกภาคส่วนในด้านการเกษตรสามารถรับมือกับความท้าทายในด้านการผลิต การแปรรูป และการตลาดผลิตภัณฑ์อาหารและการเกษตรสำหรับตลาดที่มีมูลค่าสูงขึ้น และเป็นจะเป็นส่วนหนึ่งในการแก้ปัญหาวิกฤตอาหารโลก ตลอดจนการจัดการโรคระบาดในพืชและสัตว์ เช่น โรค African swine fever (ASF) และ Lumpy skin disease (LSD) และโรคใบด่าง ที่กำลังระบาดอยู่ในอนุภูมิภาคในขณะนี้ จึงควรมีความร่วมมือในการจัดการการเคลื่อนย้ายสัตว์และพืชข้ามพรมแดน การวิจัยและพัฒนา ทั้งเกี่ยวกับโรคพืชและสัตว์ รวมทั้งวัคซีน และความร่วมมือในด้านอื่น ๆ รวมทั้งการบริหารจัดการในด้านที่เกี่ยวข้อง จะเป็นการป้องกันการระบาดของโรคและนำไปสู่การจัดการระบบอาหารที่ยั่งยืน
นอกจากนี้ ประเทศไทย อยู่ระหว่างการดำเนินโครงการการปรับตัวต่อการเปลี่ยนแปลงสภาพภูมิอากาศในภาคเกษตร เพื่อเพิ่มการฟื้นตัวและความยั่งยืนในพื้นที่สูง (Project on Climate Change Adaptation in Agriculture for Enhanced Recovery and Sustainability of Highlands) ณ จังหวัดน่าน ภายใต้ความช่วยเหลือทางวิชาการจากธนาคารพัฒนาเอเชีย (ADB) ได้รับการสนับสนุนงบประมาณจากยกองทุนญี่ปุ่นเพื่อลดความยากจน (Japan Fund for Poverty Reduction) มูลค่า 2 ล้านเหรียญสหรัฐ ซึ่งโครงการนี้สามารถเป็นหนึ่งในพื้นที่สาธิตสำหรับการบริหารจัดการน้าแบบเท่าทันภูมิอากาศ การจัดการดินและการเพาะปลูกที่เท่าทันภูมิอากาศ รวมถึงการใช้เทคโนโลยีสารสนเทศในการตรวจสอบย้อนกลับผลิตภัณฑ์เกษตรอินทรีย์
“ประเทศไทยยินดีที่จะแบ่งปันและแลกเปลี่ยนประสบการณ์ดังกล่าวกับประเทศสมาชิก โดยเฉพาะอย่างยิ่งในโครงการดังกล่าวของไทย ซึ่งจะเป็นประโยชน์อย่างยิ่งต่อระบบอาหารของโลก โดยจะนำเสนอเรื่องนี้ต่อที่ประชุมการประชุมสุดยอดผู้นำระบบอาหารโลก ที่มีนายกรัฐมนตรีของไทยเข้าร่วมประชุม” รองปลัดกระทรวงเกษตรและสหกรณ์ กล่าว.

ที่มา : https://www.thaigov.go.th/news/contents/details/42590