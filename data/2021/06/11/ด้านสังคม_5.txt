รัฐบาลไทย-ข่าวทำเนียบรัฐบาล-“อนุทิน” เผย สธ.ลงนามจองซื้อวัคซีนไฟเซอร์แล้ว ผู้ผลิตเตรียมยื่นขึ้นทะเบียน


วันพฤหัสบดีที่ 10 มิถุนายน 2564
“อนุทิน” เผย สธ.ลงนามจองซื้อวัคซีนไฟเซอร์แล้ว ผู้ผลิตเตรียมยื่นขึ้นทะเบียน
รองนายกรัฐมนตรีและรัฐมนตรีว่าการกระทรวงสาธารณสุข เผยได้ลงนามจองซื้อวัคซีนไฟเซอร์แล้ว ผู้ผลิตเตรียมยื่นขึ้นทะเบียนกับ อย.ต่อไป ยืนยันประเทศไทยไม่ขาดวัคซีน มีการทยอยส่งมอบตามแผน พร้อมจัดหาวัคซีนเพิ่ม
รองนายกรัฐมนตรีและรัฐมนตรีว่าการกระทรวงสาธารณสุข เผยได้ลงนามจองซื้อวัคซีนไฟเซอร์แล้ว ผู้ผลิตเตรียมยื่นขึ้นทะเบียนกับ อย.ต่อไป ยืนยันประเทศไทยไม่ขาดวัคซีน มีการทยอยส่งมอบตามแผน พร้อมจัดหาวัคซีนเพิ่ม
วันนี้ (10 มิถุนายน 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า รัฐบาลไทยมีการเจรจาจัดหาวัคซีนโควิด 19 เพิ่มเติมกับทุกบริษัท ล่าสุดวันนี้อธิบดีกรมควบคุมโรคได้ลงนามเอกสารสัญญาจองซื้อวัคซีนกับไฟเซอร์แล้ว หลังจากนั้นจะทำบันทึกความตกลงการจัดซื้อวัคซีน โดยจะมีการกำหนดเรื่องของราคา และเงื่อนไข ภายใน 4 สัปดาห์ ซึ่งจากนี้ทางไฟเซอร์จะต้องส่งเอกสารผ่านระบบ E-Submission เพื่อยื่นขึ้นทะเบียนวัคซีนกับทางสำนักงานคณะกรรมการอาหารและยา (อย.) ส่วนวัคซีนของจอห์นสัน แอนด์ จอห์นสันนั้น เอกสารสัญญาทางสำนักงานอัยการสูงสุดพิจารณากลับมาแล้ว อยู่ระหว่างบริษัทผู้ผลิตที่สหรัฐอเมริกาตอบกลับมา หากทุกอย่างเรียบร้อยจะมีการจัดซื้อวัคซีนของไฟเซอร์ 20 ล้านโดส และจอห์นสัน แอนด์ จอห์นสัน 5 ล้านโดส ภายในปี 2564
ทั้งนี้ กระทรวงสาธารณสุขได้จัดหาวัคซีนมาให้แก่ประชาชนอย่างต่อเนื่อง จากทั้งผู้ผลิตวัคซีนรายใหม่ รูปแบบ และเทคโนโลยีใหม่ ส่วนการฉีดวัคซีนโควิดกระตุ้นทุกปีหรือไม่ ขณะนี้ยังไม่มีผลทางวิชาการที่ชัดเจนถึงระยะเวลาของประสิทธิผลวัคซีน จึงควรมีการฉีดซ้ำเช่นเดียวกับวัคซีนไข้หวัดใหญ่ที่ต้องฉีดกระตุ้นทุกปี ส่วนจะฉีดกี่เข็มขึ้นกับผลการศึกษา และข้อบ่งชี้การใช้ของวัคซีนแต่ละชนิดที่นำเข้ามาใช้ หากมีแบบเข็มเดียวก็ฉีด
เพียงเข็มเดียว เป็นต้น
“ตั้งแต่เริ่มฉีดวัคซีนโควิด 19 เมื่อวันที่ 28 กุมภาพันธ์จนถึงสิ้นเดือนมิถุนายน เราจะมีคนฉีดวัคซีนรวมกว่า 10 ล้านคน และจะฉีดต่อเนื่องให้ประชาชนจนถึงสิ้นปี ยืนยันว่าประเทศไทยไม่มีคำว่าขาดวัคซีน เนื่องจากมีทั้งวัคซีนของแอสตร้าเซนเนก้าและซิโนแวคทยอยส่งมอบ โดยสัปดาห์หน้าจะมีวัคซีนแอสตร้าเซนเนก้าส่งให้ตามที่กำหนดและส่งมอบจนครบ รวมถึงอีกประมาณ 3 เดือนคาดว่าจะมีวัคซีนของผู้ผลิตรายอื่นๆ ที่เซ็นสัญญาทยอยส่งมา สิ่งสำคัญคือการบริหารจัดการการฉีดวัคซีนให้เหมาะสมกับจำนวนที่มี เพื่อให้มีวัคซีนฉีดอย่างต่อเนื่อง ไม่เกิดการหยุดชะงักหรือรอวัคซีนในช่วงจัดส่งที่อาจทำให้เกิดความกังวลใจกันได้” นายอนุทินกล่าว
****************************** 10 มิถุนายน 2564

ที่มา : https://www.thaigov.go.th/news/contents/details/42614