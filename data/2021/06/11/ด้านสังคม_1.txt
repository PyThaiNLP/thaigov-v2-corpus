รัฐบาลไทย-ข่าวทำเนียบรัฐบาล-ภาคีเครือข่าย ภาคธุรกิจ เอกชน ร่วมบริจาคสิ่งของจำเป็น มูลค่ากว่า 500,000 บาท ช่วยเหลือกลุ่มเปราะบางเดือดร้อนจากโรคโควิด-19 พร้อมรับบริจาค ผ่านสายด่วน พม. โทร. 1300 ตลอด 24 ชม.


วันพฤหัสบดีที่ 10 มิถุนายน 2564
ภาคีเครือข่าย ภาคธุรกิจ เอกชน ร่วมบริจาคสิ่งของจำเป็น มูลค่ากว่า 500,000 บาท ช่วยเหลือกลุ่มเปราะบางเดือดร้อนจากโรคโควิด-19 พร้อมรับบริจาค ผ่านสายด่วน พม. โทร. 1300 ตลอด 24 ชม.
ภาคีเครือข่าย ภาคธุรกิจ เอกชน ร่วมบริจาคสิ่งของจำเป็น มูลค่ากว่า 500,000 บาท ช่วยเหลือกลุ่มเปราะบางเดือดร้อนจากโรคโควิด-19 พร้อมรับบริจาค ผ่านสายด่วน พม. โทร. 1300 ตลอด 24 ชม.
วันที่ 8 มิ.ย. 64 เวลา 15.00 น. ที่กระทรวงการพัฒนาสังคมและความมั่นคงของมนุษย์  สะพานขาว ถนนกรุงเกษม กทม. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เปิดเผยว่า วันนี้ กระทรวง พม. ได้รับมอบสิ่งของบริจาคจากหลายภาคส่วน เพื่อนำไปช่วยเหลือประชาชนกลุ่มเปราะบาง อาทิ เด็ก คนพิการ ผู้สูงอายุ และผู้ด้อยโอกาสในสังคม ซึ่งเป็นกลุ่มเป้าหมายของกระทรวง พม. ที่ประสบปัญหาทางสังคมได้รับความเดือดร้อนและความยากลำบากจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ โดยมีหลายภาคส่วนร่วมกันบริจาค ดังนี้ 1) บริษัท เอส แอนด์ เจ อินเตอร์เนชั่นแนล เอนเตอร์ไพรส์ จำกัด (มหาชน) ร่วมกับ บริษัท สหชลผลพืช จำกัด บริจาคเจลแอลกอฮอลล์ จำนวน 18,972 หลอด และนมถั่วเหลืองมารูซัน จำนวน 4,800 กล่อง รวมมูลค่าทั้งสิ้น 459,840 บาท และ 2) ธนาคารกรุงเทพ บริจาคเจลแอลกอฮอลล์และเครื่องอุปโภคบริโภคจำเป็น ภายใต้โครงการ Be The Hope รวมมูลค่าทั้งสิ้น 58,800 บาท
นางสาวแรมรุ้ง กล่าวว่า ด้วยสถานการณ์การแพร่ระบาดของโรคโควิด-19 ระลอกใหม่ ได้ขยายวงกว้างไปทั่วประเทศ และส่งผลกระทบต่อประชาชนทุกกลุ่มเป้าหมายอย่างต่อเนื่อง ทั้งนี้ กระทรวง พม. มีความห่วงใยคุณภาพชีวิตของกลุ่มเปราะบางที่มีความเสี่ยงสูง จึงได้ดำเนินโครงการการให้เพื่อชีวิตที่ดีกว่า ด้วยการรับบริจาคสิ่งของจำเป็นในชีวิตประจำวัน โดยบูรณาการความร่วมมือกับทุกภาคส่วน เพื่อนำไปช่วยเหลือกลุ่มเปราะบางและประชาชนที่ได้รับผลกระทบจากโรคโควิด-19 สำหรับวันนี้ กระทรวง พม. ขอขอบคุณทุกภาคส่วนที่มาร่วมบริจาคสิ่งของที่จำเป็น และขอให้มั่นใจได้ว่า สิ่งของบริจาคจะเป็นประโยชน์และส่งถึงมือกลุ่มเปราะบางและประชาชนที่กำลังประสบปัญหาความเดือดร้อนอย่างแน่นอน
นางสาวแรมรุ้ง กล่าวเพิ่มเติมว่า กระทรวง พม. ขอเชิญชวนทุกภาคส่วนและประชาชน ร่วมบริจาคสิ่งของที่จำเป็น อาทิ อาหารกล่องพร้อมทาน  วัตถุดิบสำหรับประกอบอาหาร (อาหารสดและอาหารแห้ง) ข้าวสาร น้ำดื่ม นมสำหรับเด็กและผู้ใหญ่ ผ้าอ้อมสำหรับเด็กแรกเกิด คนพิการ และผู้สูงอายุ บะหมี่กึ่งสำเร็จรูป อาหารกระป๋อง หน้ากากอนามัย และแอลกอฮอล์ เป็นต้น ทั้งนี้ สามารถบริจาคได้ที่ ศูนย์รับบริจาคกระทรวง พม. ณ อาคารกรมพัฒนาสังคมและสวัสดิการ กระทรวง พม. หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด

ที่มา : https://www.thaigov.go.th/news/contents/details/42592