รัฐบาลไทย-ข่าวทำเนียบรัฐบาล-รมว.เฮ้ง สั่งหน่วยงานในสังกัดลงพื้นที่ตรวจสอบกรณีคนงานรถไฟเสียชีวิตจากเหล็กหล่นทับที่เพชรบุรี พร้อมเร่งช่วยเหลือทายาทให้ได้รับสิทธิประโยชน์ตามกฎหมาย


วันพฤหัสบดีที่ 10 มิถุนายน 2564
รมว.เฮ้ง สั่งหน่วยงานในสังกัดลงพื้นที่ตรวจสอบกรณีคนงานรถไฟเสียชีวิตจากเหล็กหล่นทับที่เพชรบุรี พร้อมเร่งช่วยเหลือทายาทให้ได้รับสิทธิประโยชน์ตามกฎหมาย
รัฐมนตรีว่าการกระทรวงแรงงาน ห่วงใยกรณีเหล็กหล่นทับคนงานรถไฟเสียชีวิต 1 ราย ที่อำเภอชะอำ จังหวัดเพชรบุรี สั่ง สวัสดิการและคุ้มครองแรงงานจังหวัด ประกันสังคมจังหวัดเพชรบุรี ลงพื้นที่ตรวจสอบข้อเท็จจริงในการปฏิบัติตามกฎหมายความปลอดภัยในการทำงาน
เมื่อวันที่ 10 มิถุนายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้ากรณีเหล็กหล่นทับคนงานรถไฟเสียชีวิต บริเวณสะพานรถไฟหนองตาพด อำเภอชะอำ จังหวัดเพชรบุรีว่า ท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยเรื่องความปลอดภัยในการทำงานของแรงงานในภาคส่วนต่าง ๆ จึงได้กำชับให้กระทรวงแรงงานรณรงค์สร้างความตระหนักถึงความปลอดภัยในการทำงาน โดยส่งเจ้าหน้าที่ความปลอดภัยในการทำงาน (จป.) เข้าไปตรวจสอบและเน้นย้ำให้นายจ้างปฏิบัติตามกฎหมายความปลอดภัยอย่างเคร่งครัด เพื่อไม่ให้เกิดการสูญเสียชีวิตจากการทำงาน จากกรณีดังกล่าว ผมในฐานะรัฐมนตรีว่าการกระทรวงแรงงาน จึงได้สั่งการให้สวัสดิการและคุ้มครองแรงงานจังหวัด และประกันสังคมจังหวัดเพชรบุรี เข้าไปตรวจสอบข้อเท็จจริงในการปฏิบัติตามกฎหมายความปลอดภัยในการทำงาน รวมทั้งตรวจสอบสถานะความเป็นผู้ประกันตนของลูกจ้าง เพื่อช่วยเหลือเยียวยาทายาทผู้เสียชีวิตให้ได้รับสิทธิประโยชน์ความคุ้มครองตามขั้นตอนของกฎหมายโดยเร็ว
นายสุชาติ กล่าวต่อว่า จากรายงานเบื้องต้นของสำนักงานสวัสดิการและคุ้มครองแรงงานจังหวัดเพชรบุรี อยู่ระหว่างเร่งตรวจสอบข้อเท็จจริง โดยส่งเจ้าหน้าที่ไปยังสถานที่เกิดเหตุและจะเชิญนายจ้างมาพบซึ่งขณะนี้ทราบนายจ้างพักอยู่ที่จังหวัดประจวบคีรีขันธ์ โดยจะนัดสอบปากคำในวันที่ 16 มิถุนายนนี้ เวลา 14.00 น. เพื่อดำเนินการในส่วนที่เกี่ยวข้องตามกฎหมายความปลอดภัย อาชีวอนามัยและสภาพแวดล้อมในการทำงาน ในส่วนของสำนักงานประกันสังคมเพชรบุรี ได้ลงพื้นที่ตรวจสอบ ที่เกิดเหตุเพื่อตรวจสอบสถานะความเป็นผู้ประกันตน ซึ่งพบว่า ผู้เสียชีวิตรายนี้เป็นผู้ประกันตนมาตรา 33 ซึ่งจะได้รับสิทธิประโยชน์ตามกฎหมาย คือ ทายาทจะได้รับเงินค่าทำศพจำนวน 40,000 บาท และเงินทดแทนตกทอดของทายาทร้อยละ 70 ของค่าจ้าง เป็นระยะเวลา 10 ปี
ทั้งนี้ หน่วยงานในสังกัดกระทรวงแรงงานจังหวัดเพชรบุรี จะได้ประสานความช่วยเหลือเพื่อจ่ายสิทธิประโยชน์ดังกล่าวแก่ทายาทของผู้เสียชีวิตต่อไป

ที่มา : https://www.thaigov.go.th/news/contents/details/42613