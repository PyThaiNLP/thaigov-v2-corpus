รัฐบาลไทย-ข่าวทำเนียบรัฐบาล-กรมการขนส่งทางบก ขยายเวลาบริการจองหมายเลขทะเบียนรถจักรยานยนต์ของกรุงเทพมหานคร ผ่านช่องทางออนไลน์ ถึงวันที่ 30 มิถุนายน 2564 เพื่อลดความเสี่ยงการแพร่เชื้อไวรัส COVID-19


วันพฤหัสบดีที่ 10 มิถุนายน 2564
กรมการขนส่งทางบก ขยายเวลาบริการจองหมายเลขทะเบียนรถจักรยานยนต์ของกรุงเทพมหานคร ผ่านช่องทางออนไลน์ ถึงวันที่ 30 มิถุนายน 2564 เพื่อลดความเสี่ยงการแพร่เชื้อไวรัส COVID-19
...
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เปิดเผยว่า จากสถานการณ์การแพร่ระบาดของโรคติดเชื้อไวรัส COVID-19 ในพื้นที่กรุงเทพมหานคร กรมการขนส่งทางบก (ขบ.) ได้ปรับรูปแบบการบริการให้ประชาชนโดยเน้นการให้บริการผ่านช่องทางออนไลน์เพิ่มมากขึ้น เพื่อลดการเดินทางและลดความเสี่ยงเกิดการแพร่กระจายและติดเชื้อไวรัส COVID-19 จึงขยายระยะเวลาให้บริการการจองหมายเลขทะเบียนรถจักรยานยนต์ของกรุงเทพมหานครผ่านช่องทางออนไลน์ที่เว็บไซต์ ขบ.  https://www.dlt.go.th/site/vei/ ไปถึงวันที่ 30 มิถุนายน 2564 และงดการเดินทางมาจองหมายเลขทะเบียนรถด้วยตนเอง ณ ขบ. เป็นการชั่วคราวต่อไป โดยสามารถตรวจสอบผลการจองผ่านเว็บไซต์ภายใน 1 - 3 วันทำการ และเมื่อได้รับหมายเลขทะเบียนแล้วต้องดำเนินการจดทะเบียนภายใน 90 วัน หากไม่มาดำเนินการจดทะเบียนภายในกำหนด ขบ. จะนำหมายเลขทะเบียนที่ได้รับจัดให้กับผู้อื่นต่อไป ทั้งนี้เงื่อนไขในการจองหมายเลขทะเบียนรถจักรยานยนต์ผ่านช่องทางออนไลน์ ผู้ยื่นคำขอต้องเป็นเจ้าของรถที่จดทะเบียนหรือผู้เช่าซื้อรถเท่านั้น เลขทะเบียนที่จองแล้วห้ามเปลี่ยนเลข หรือโอนสิทธิ์เปลี่ยนชื่อหรือยกเลิก โดยสามารถจองได้จำนวน 5 หมายเลขตามลำดับที่ต้องการ พร้อมกำหนดหมวดอักษรได้ตาม ณ วันที่เปิดจอง หากหมวดอักษรใดมีผู้อื่นเลือกแล้ว เจ้าหน้าที่จะดำเนินการเปลี่ยนหมวดอักษรให้ใหม่โดยจะแจ้งผลการจองให้ทราบภายใน 1 - 3 วันทำการ ซึ่งสามารถตรวจสอบผลการจองด้วยตนเองผ่านทางเว็บไซต์ ขบ.
รองอธิบดีกรมการขนส่งทางบก กล่าวเพิ่มเติมว่า ส่วนการจองหมายเลขทะเบียนรถยนต์ของกรุงเทพมหานคร สามารถจองได้ด้วยตนเองเช่นกันที่เว็บไซต์ www.tabienrod.com ประกอบด้วย รถเก๋ง รถกระบะ 4 ประตู รถตู้ และรถกระบะบรรทุก ซึ่งระบบจองหมายเลขทะเบียนรถยนต์จะเปิดให้จองในวันและเวลาราชการ ตั้งแต่เวลา 10.00 - 16.00 น. และทราบผลการจองในทันที โดยหมายเลขทะเบียนที่จองได้จะไม่สามารถยกเลิกหรือเปลี่ยนแปลงเป็นชื่อผู้อื่นได้ กรณีที่จองได้แล้วแต่ไม่นำรถไปจดทะเบียนภายในเวลาที่กำหนดจะต้องรอให้พ้นระยะเวลาหลังจากจองครั้งแรกไปแล้ว 3 เดือน จึงจะสามารถนำข้อมูลรถคันเดิมไปจองเลขทะเบียนใหม่ได้ สำหรับการนำรถยนต์หรือรถจักรยานยนต์มาจดทะเบียนให้แจ้งหมายเลขที่จองได้กับเจ้าหน้าที่และดำเนินการจดทะเบียนตามขั้นตอน ซึ่งปัจจุบันการจดทะเบียนรถใหม่มีความสะดวก รวดเร็ว กรณีที่หลักฐานครบถ้วนใช้ระยะเวลาภายใน 1 วัน สามารถรับแผ่นป้ายทะเบียนรถได้ทันที ทั้งนี้การจองหมายเลขทะเบียนรถทั้งรถยนต์และรถจักรยานยนต์ของกรุงเทพมหานคร ทำได้โดยง่ายดายเพียงไม่กี่ขั้นตอนเท่านั้น และไม่ต้องเสียค่าใช้จ่ายในการจอง สามารถทำได้ด้วยตนเองโดยไม่จำเป็นต้องติดต่อผ่านบุคคลภายนอก สำหรับต่างจังหวัดติดต่อสอบถามสำนักงานขนส่งจังหวัดโดยตรง หรือสอบถามสายด่วนโทร. 1584

ที่มา : https://www.thaigov.go.th/news/contents/details/42599