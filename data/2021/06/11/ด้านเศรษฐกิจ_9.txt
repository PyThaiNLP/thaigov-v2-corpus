รัฐบาลไทย-ข่าวทำเนียบรัฐบาล-ออมสินตั้งเป้าเพิ่มเม็ดเงินช่วยผู้ประกอบการ SMEs ปล่อยสินเชื่อเพื่อธุรกิจท่องเที่ยวรายเล็กวงเงิน 5 แสนบาท ไม่ต้องมีหลักประกัน ดอกเบี้ย 3.99% คงที่ 5 ปี และผ่อนเกณฑ์พิจารณาอนุมัติ


วันพฤหัสบดีที่ 10 มิถุนายน 2564
พิมพ์
ออมสินตั้งเป้าเพิ่มเม็ดเงินช่วยผู้ประกอบการ SMEs ปล่อยสินเชื่อเพื่อธุรกิจท่องเที่ยวรายเล็กวงเงิน 5 แสนบาท ไม่ต้องมีหลักประกัน ดอกเบี้ย 3.99% คงที่ 5 ปี และผ่อนเกณฑ์พิจารณาอนุมัติ
โครงการสินเชื่อดอกเบี้ยต่ำ ออมสินช่วยเหลือ SMEs ในภาคการท่องเที่ยว โดยการให้สินเชื่อสำหรับใช้เป็นเงินทุนดำเนินกิจการหรือเสริมสภาพคล่อง วงเงินกู้สูงสุดรายละ 500,000 บาท ให้กู้เป็นระยะเวลา 5 ปี อัตราดอกเบี้ยคงที่ 5 ปีเท่ากับ 3.99%
นายวิทัย รัตนากร ผู้อำนวยการธนาคารออมสิน เปิดเผยว่า จากสถานการณ์ปัจจุบันที่การแพร่ระบาดของ COVID-19 ได้ส่งผลกระทบอย่างมากต่อภาคธุรกิจ โดยเฉพาะอุตสาหกรรมท่องเที่ยว ซึ่งไม่เพียงแค่ธุรกิจโรงแรมหรือที่พัก แต่ยังรวมถึงกิจการอื่นๆ ด้วยที่ดำเนินธุรกิจพึ่งพาการท่องเที่ยว เช่น ร้านอาหารและเครื่องดื่ม ร้านจำหน่ายสินค้า ธุรกิจสปาและนวดแผนไทย ธุรกิจการเดินทางและขนส่ง เป็นต้น โดยผู้ประกอบการ SMEs เหล่านี้จำนวนมากขาดกระแสเงินทุนหมุนเวียนเพื่อใช้ประคับประคองธุรกิจในช่วงวิกฤติจากการแพร่ระบาดครั้งนี้
โครงการสินเชื่อดอกเบี้ยต่ำ ออมสินช่วยเหลือ SMEs ในภาคการท่องเที่ยว เป็นความตั้งใจของธนาคารออมสินที่จะช่วยเหลือผู้ประกอบการ SMEs ท่องเที่ยวและธุรกิจเกี่ยวเนื่อง โดยการให้สินเชื่อสำหรับใช้เป็นเงินทุนดำเนินกิจการหรือเสริมสภาพคล่อง วงเงินกู้สูงสุดรายละ 500,000 บาท ให้กู้เป็นระยะเวลา 5 ปี อัตราดอกเบี้ยคงที่ 5 ปีเท่ากับ 3.99%  และปลอดชำระเงินต้นในปีแรก ผู้มีสิทธิ์กู้เป็นบุคคลธรรมดาและนิติบุคคล ใช้บุคคลเป็นหลักประกันการกู้ ไม่ต้องใช้หลักทรัพย์และ บสย. ค้ำประกัน ทั้งนี้ ธนาคารฯ ผ่อนปรนเกณฑ์การพิจารณาโดยดูรายได้ในอดีตของกิจการเป็นหลัก เนื่องจากธนาคารฯ ทราบดีว่าปัจจุบันกิจการต้องขาดรายได้เพราะได้รับผลกระทบจากการแพร่ระบาด
สำหรับผู้ที่สนใจสามารถลงทะเบียนขอสินเชื่อโครงการสินเชื่อดอกเบี้ยต่ำฯ ผ่านเว็บไซต์ธนาคารออมสิน เพื่อให้เจ้าหน้าที่ติดต่อกลับ หรือติดต่อโดยตรงที่สำนักสินเชื่อธุรกิจธนาคารออมสิน 82 แห่งทั่วประเทศ ได้ตั้งแต่บัดนี้เป็นต้นไป ทั้งนี้ สามารถกดลงทะเบียนเข้าร่วมโครงการ และค้นหาสถานที่ตั้งสำนักสินเชื่อฯ ในแต่ละจังหวัดได้ที่ www.gsb.or.th

ที่มา : https://www.thaigov.go.th/news/contents/details/42606