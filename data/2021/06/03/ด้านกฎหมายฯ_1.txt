รัฐบาลไทย-ข่าวทำเนียบรัฐบาล-กระทรวงยุติธรรม โดยกรมพินิจฯ เผย ขณะนี้ยังไม่พบผู้ติดเชื้อเพิ่ม และมีเยาวชนที่ติดเชื้อรักษาหายแล้ว 16 ราย เชื่อยังควบคุมสถานการณ์ได้ พร้อมเร่งเดินหน้าสู่สถานพินิจสีขาวให้ครบ 100%


วันพุธที่ 2 มิถุนายน 2564
พิมพ์
กระทรวงยุติธรรม โดยกรมพินิจฯ เผย ขณะนี้ยังไม่พบผู้ติดเชื้อเพิ่ม และมีเยาวชนที่ติดเชื้อรักษาหายแล้ว 16 ราย เชื่อยังควบคุมสถานการณ์ได้ พร้อมเร่งเดินหน้าสู่สถานพินิจสีขาวให้ครบ 100%
กรมพินิจและคุ้มครองเด็กและเยาวชน เผยสถิติการแพร่ระบาดของโรคโควิด-19 ยังไม่พบเด็ก เยาวชน และเจ้าหน้าที่ติดเชื้อเพิ่ม เชื่อยังควบคุมสถานการณ์ได้ พร้อมเร่งเดินหน้าสู่สถานพินิจสีขาวให้ครบ 100%
วันพุธที่ 2 มิถุนายน 2564 กรมพินิจและคุ้มครองเด็กและเยาวชน เผยสถิติการแพร่ระบาดของโรคโควิด-19 ในสถานที่ควบคุม ข้อมูล ณ วันที่ 1 มิถุนายน 2564 เวลา 18.00 น. ยังไม่พบเด็ก เยาวชน และเจ้าหน้าที่ติดเชื้อเพิ่ม ขณะที่ยอดผู้ป่วยทั้งหมดมี 71 ราย เป็นเด็กและเยาวชน 66 ราย เจ้าหน้าที่ 5 ราย และมีเยาวชนรักษาหายแล้ว จำนวน 16 ราย
พ.ต.ท. วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน เปิดเผยว่า กรมพินิจและคุ้มครองเด็กและเยาวชนได้เร่งการตรวจเชิงรุกเพิ่มเติม และประกาศใช้มาตรการ COVID Measures เพื่อค้นหาผู้ติดเชื้อจากหน่วยงานในสังกัดทั่วประเทศ โดยให้ศูนย์ฝึกและอบรมฯ และสถานพินิจฯ ทุกแห่งดำเนินการในระดับพื้นที่ร่วมกับศบค. จังหวัดโดยเคร่งครัด ยืนยันว่าควบคุมสถานการณ์ดังกล่าวได้ พร้อมเร่งเดินหน้าให้ทุกหน่วยเป็น ‘สถานพินิจสีขาว’ ซึ่งเป็นหน่วยควบคุมที่มีการตรวจหาเชื้อในเจ้าหน้าที่ผู้ปฏิบัติงาน เด็กและเยาวชนที่ควบคุมตัวครบถ้วนทุกคนแล้วไม่พบว่ามีการติดเชื้อ ซึ่งขณะนี้มีหน่วยงานในสังกัดที่เป็นสถานพินิจสีขาวแล้ว จำนวน 6 แห่ง จากหน่วยควบคุมของศูนย์ฝึกและอบรมฯ/สถานพินิจฯ ทั้งหมด 56 แห่ง และรอการยืนยันจากหน่วยงานอีก 50 แห่ง ทั้งนี้จะเร่งให้ครบทุกหน่วย 100% ภายในวันที่ 15 มิ.ย.นี้
พ.ต.ท. วรรณพงษ์ กล่าวเพิ่มเติมว่า ได้เน้นย้ำให้เจ้าหน้าที่ที่มีความเสี่ยงและใกล้ชิดกับเยาวชนที่ติดเชื้อโควิด-19 ดูแลตนเองและบุคคลในครอบครัว พร้อมทั้งกักตัว และตรวจคัดกรองการติดเชื้อทุกคนเพื่อไม่ให้เชื้อแพร่กระจายไปยังบุคคลอื่น ทั้งนี้กรมพินิจฯ ได้ปฏิบัติและรายงานมาตรการต่าง ๆ ที่กระทรวงยุติธรรมกำหนดโดยเฉพาะมาตรฐาน Standard Operating Procedure (SOP) ตามข้อสั่งการของนายสมศักดิ์ เทพสุทิน รัฐมนตรีว่าการกระทรวงยุติธรรม และศูนย์บริหารสถานการณ์. ของกระทรวงยุติธรรมอย่างต่อเนื่อง รวมถึงเปิดเผยข้อมูลสถานการณ์ของกรมพินิจฯ ให้สาธารณะได้รับทราบทุกวัน ผ่านช่องทางการสื่อสารต่าง ๆ ของกรม ได้แก่ เว็บกรม (www.djop.go.th) เฟสบุ๊ค www.facebook.com/pr.djop.moj) และทวิตเตอร์ (twitter.com/pr_djop)

ที่มา : https://www.thaigov.go.th/news/contents/details/42308