รัฐบาลไทย-ข่าวทำเนียบรัฐบาล-ขสมก. ขยายเวลายกเลิกเก็บค่าธรรมเนียมออกบัตรโดยสารล่วงหน้าอิเล็กทรอนิกส์ทุกประเภท


วันพุธที่ 2 มิถุนายน 2564
ขสมก. ขยายเวลายกเลิกเก็บค่าธรรมเนียมออกบัตรโดยสารล่วงหน้าอิเล็กทรอนิกส์ทุกประเภท
องค์การขนส่งมวลชนกรุงเทพ (ขสมก.) กระทรวงคมนาคม ได้ขยายเวลาการยกเลิกเก็บค่าธรรมเนียม ในการออกบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษา อิเล็กทรอนิกส์ ออกไปอีก 1 เดือน ถึงวันที่ 30 มิถุนายน 2564
องค์การขนส่งมวลชนกรุงเทพ (ขสมก.) กระทรวงคมนาคม ได้ขยายเวลาการยกเลิกเก็บค่าธรรมเนียม ในการออกบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษา อิเล็กทรอนิกส์ ออกไปอีก 1 เดือน ถึงวันที่ 30 มิถุนายน 2564 เพื่อลดภาระค่าใช้จ่าย และเป็นการส่งเสริมให้ประชาชนผู้ใช้บริการเปลี่ยนวิธีการชำระค่าโดยสารเป็นแบบไร้เงินสดมากขึ้น เพื่อลดการสัมผัสเหรียญกษาปณ์และธนบัตร ซึ่งเป็นสื่อแพร่เชื้อไวรัส COVID-19
นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ เปิดเผยว่า ช่วงสถานการณ์การแพร่ระบาดของโรคติดเชื้อไวรัส COVID-19 ที่ผ่านมา ขสมก. ได้มีการดำเนินการตามมาตรการป้องกันการแพร่ระบาดของโรคอย่างเคร่งครัดมาโดยตลอด เพื่อสร้างความมั่นใจให้กับผู้ใช้บริการ อาทิ การให้พนักงานและผู้ใช้บริการสวมหน้ากากอนามัยตลอดเวลาขณะอยู่บนรถโดยสาร ฉีดพ่นแอลกอฮอล์ภายในรถโดยสารก่อนนำรถออกวิ่งให้บริการประชาชน และติดตั้งเจลแอลกอฮอล์บนรถโดยสาร สำหรับให้พนักงานและผู้ใช้บริการล้างทำความสะอาดมือ เป็นต้น นอกจากนี้ ขสมก. ได้มีการยกเลิกเก็บค่าธรรมเนียมออกบัตรโดยสารล่วงหน้าอิเล็กทรอนิกส์ทุกประเภท ตั้งแต่วันที่ 1 กุมภาพันธ์ - 31 พฤษภาคม 2564 เพื่อส่งเสริมให้ผู้ใช้บริการ เปลี่ยนวิธีการชำระค่าโดยสารจากเดิมที่ใช้เงินสด เป็นการชำระค่าโดยสารผ่านบัตรดังกล่าว เพื่อลดการสัมผัสเหรียญกษาปณ์และธนบัตร ซึ่งเป็นสื่อแพร่เชื้อโรค
เนื่องจากปัจจุบันสถานการณ์การแพร่ระบาดของโรคติดเชื้อไวรัสโคโรนา 2019 (COVID - 19) ระลอกที่ 3 ได้ทวีความรุนแรงเพิ่มขึ้นในหลายพื้นที่ ขสมก. จึงได้ขยายเวลาการยกเลิกเก็บค่าธรรมเนียมในการออกบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษา อิเล็กทรอนิกส์ ออกไปอีก 1 เดือน ถึงวันที่ 30 มิถุนายน 2564 เพื่อช่วยลดภาระค่าใช้จ่ายให้กับประชาชน และเป็นการส่งเสริมให้มีการชำระค่าโดยสารแบบไร้เงินสดอย่างต่อเนื่อง

ที่มา : https://www.thaigov.go.th/news/contents/details/42320