รัฐบาลไทย-ข่าวทำเนียบรัฐบาล-สธ. เผย WHO รับรองวัคซีนซิโนแวคใช้ในภาวะฉุกเฉินแล้ว


วันพุธที่ 2 มิถุนายน 2564
สธ. เผย WHO รับรองวัคซีนซิโนแวคใช้ในภาวะฉุกเฉินแล้ว
รองนายกรัฐมนตรีและรัฐมนตรีว่าการกระทรวงสาธารณสุข เผยองค์การอนามัยโลกรับรองวัคซีนโควิด 19 ของซิโนแวคเป็นวัคซีนที่ใช้ในกรณีฉุกเฉินตัวที่ 6 มีความปลอดภัย มีประสิทธิผล และมาตรฐานการผลิตระดับสากล ใช้ได้ในอายุ 18 ปีขึ้นไป
รองนายกรัฐมนตรีและรัฐมนตรีว่าการกระทรวงสาธารณสุข เผยองค์การอนามัยโลกรับรองวัคซีนโควิด 19 ของซิโนแวคเป็นวัคซีนที่ใช้ในกรณีฉุกเฉินตัวที่ 6 มีความปลอดภัย มีประสิทธิผล และมาตรฐานการผลิตระดับสากล ใช้ได้ในอายุ 18 ปีขึ้นไป ตั้งแต่เดือนมิถุนายนองค์การเภสัชกรรมจะทยอยนำเข้าวัคซีนซิโนแวค 11 ล้านโดสเพิ่มจากวัคซีนหลัก เพื่อให้ครอบคลุมประชาชนในประเทศไม่น้อยกว่า 100 ล้านโดส
วันนี้ (2 มิถุนายน 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า ขณะนี้ประเทศไทยได้รับวัคซีนโควิด 19 ของซิโนแวค จำนวน 6 ล้านโดส เป็นวัคซีนที่รัฐบาลสั่งซื้อ 5.5 ล้านโดส และวัคซีนที่รัฐบาลจีนบริจาค 5 แสนโดส ได้กระจายและดำเนินการฉีดวัคซีนตามแผนอย่างต่อเนื่องเพื่อควบคุมการระบาด โดยในช่วงระหว่างเดือนมิถุนายน-กันยายน 2564 จะมีวัคซีนซิโนแวคจำนวน 11 ล้านโดส ทยอยส่งเข้ามาอย่างต่อเนื่องเดือนละประมาณ 2.5-3 ล้านโดส ในเบื้องต้นวันเสาร์ที่ 5 มิถุนายนนี้ จำนวน 5 แสนโดสจากการบริจาคของรัฐบาลจีน กลางเดือนมิถุนายนเข้ามา 1 ล้านโดส และปลายเดือนมิถุนายนอีก 1 ล้านโดส วัคซีนซิโนแวคที่จัดซื้อเข้ามานี้ เป็นส่วนหนึ่งของนโยบายรัฐบาลที่ให้มีการจัดหาวัคซีนเพิ่มจากวัคซีนหลักคือ แอสตร้าเซนเนก้า ให้ครอบคลุมประชาชนไม่น้อยกว่า 100 ล้านโดส
นายอนุทินกล่าวต่อว่า องค์การอนามัยโลก (WHO) ได้ออกแถลงการณ์เมื่อวันที่ 1 มิถุนายน 2564  ระบุว่า องค์การอนามัยโลกได้อนุมัติใช้วัคซีนซิโนแวค-โคโรนาแวค (Sinovac-CoronaVac) ป้องกันโรคโควิด 19 ที่ผลิตโดยบริษัทซิโนแวค ประเทศจีนในกรณีฉุกเฉิน (WHO Emergency Use Listing : EUL) หลังผ่านการพิจารณาแล้วว่าวัคซีนมีความปลอดภัย มีประสิทธิผล และมีกระบวนการผลิตเป็นไปตามมาตรฐานสากล โดยแนะนำให้ใช้ในผู้ที่มีอายุ 18 ปีขึ้นไปโดยไม่กำหนดอายุสูงสุด สอดคล้องกับคณะกรรมการโรคติดต่อแห่งชาติให้คำแนะนำไว้ก่อนหน้านี้ ซึ่งวัคซีนมีประสิทธิผลป้องกันอาการป่วยที่มีอาการได้ 51% และป้องกันการป่วยที่รุนแรงและอาการป่วยที่ต้องเข้ารักษาในโรงพยาบาลได้ 100% ถือเป็นวัคซีนตัวที่ 6 ที่ได้รับการรับรองจากองค์การอนามัยโลก ประกอบด้วย  วัคซีนของไฟเซอร์, แอสตร้าเซนเนก้า, จอห์นสัน แอนด์ จอห์นสัน, โมเดอร์นา, ซิโนฟาร์ม และซิโนแวค ตามลำดับ ทั้งนี้ วัคซีนซิโนแวคมีข้อดีคือ เก็บรักษาภายใต้อุณหภูมิ 2–8 องศาเซลเซียส ทำให้บริหารจัดการได้ง่าย ปัจจุบันทั่วโลกฉีดวัคซีนซิโนแวคไปแล้วกว่า 400 ล้านโดส ไม่พบผู้เสียชีวิตที่มีสาเหตุมาจากวัคซีนแต่อย่างใด
***************************** 2 มิถุนายน 2564

ที่มา : https://www.thaigov.go.th/news/contents/details/42343