รัฐบาลไทย-ข่าวทำเนียบรัฐบาล-นายกรัฐมนตรีขอบคุณสภาผู้แทนราษฎร พร้อมนำข้อมูล/ข้อเสนอ ไปหารือเพิ่มเติม ย้ำรัฐบาลบริหารทั้ง 2 ช่วง ระหว่างสถานการณ์แพร่ระบาดและหลังสถานการณ์ เร่งสร้างโอกาส ลดความเหลื่อมล้ำ


วันพุธที่ 2 มิถุนายน 2564
พิมพ์
นายกรัฐมนตรีขอบคุณสภาผู้แทนราษฎร พร้อมนำข้อมูล/ข้อเสนอ ไปหารือเพิ่มเติม ย้ำรัฐบาลบริหารทั้ง 2 ช่วง ระหว่างสถานการณ์แพร่ระบาดและหลังสถานการณ์ เร่งสร้างโอกาส ลดความเหลื่อมล้ำ
นายกรัฐมนตรีขอบคุณสภาผู้แทนราษฎร พร้อมนำข้อมูล/ข้อเสนอ ไปหารือเพิ่มเติม ย้ำรัฐบาลบริหารทั้ง 2 ช่วง ระหว่างสถานการณ์แพร่ระบาดและหลังสถานการณ์ เร่งสร้างโอกาส ลดความเหลื่อมล้ำ
วันนี้  (2 มิ.ย. 64) เวลา  19.27 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ   พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เข้าร่วมประชุมสภาผู้แทนราษฎร (สมัยสามัญประจำปีครั้งที่ 1) เป็นพิเศษ เพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2565  โดยนายกรัฐมนตรีขอบคุณสมาชิกสภาผู้แทนราษฎร์  ที่ให้ข้อมูลที่เป็นประโยชน์ รัฐบาลในฐานะฝ่ายบริหารก็จะนำไปศึกษาเพิ่มเติม ยืนยันรัฐบาลจะนำงบประมาณไปใช้สำหรับโครงการที่มีความสำคัญและโครงการใหม่ให้สอดคล้องกับสถานการณ์ เพื่อแก้ปัญหาสถานการณ์โควิดและสถานการณ์ปกติใหม่ ( New Normal)  หลังโควิด-19 คลี่คลายด้วย
นายกรัฐมนตรียังได้ใช้โอกาสนี้ ชี้แจงการใช้งบประมาณ และการดำเนินงานของรัฐบาลที่เน้นสร้างโอกาส ลดความเหลื่อมล้ำ ความยากจน โดยเฉพาะการแก้ปัญหาหนี้ครัวเรือนให้กับประชาชนและผู้ประกอบการอย่างต่อเนื่องผ่านมาตรการทางการเงินการคลังต่าง ๆ เพื่อลดภาระค่าใช้จ่ายและเพิ่มรายได้ให้กับประชาชน            ผู้มีรายได้น้อยและผู้ประกอบการ เช่น เราชนะ คนละครึ่ง ม.33 เรารักกัน การพักชำระหนี้  การปรับโครงสร้างหนี้ การลดค่าน้ำ ค่าไฟ   ค่าอินเทอร์เน็ต ลดเงินสมทบประกันสังคม  พร้อมเร่งรัดการแก้ไขหนี้สินของประชาชนและผู้ประกอบการผ่าน พรก. Soft Loan และมาตรการพักทรัพย์/พักหนี้  พรก. ลดดอกเบี้ยเงินกู้ ซึ่งเพิ่งประกาศใช้ในราชกิจจานุเบกษามีผลบังคับใช้ตั้งแต่ 11 เมษายน ที่ผ่านมา เพื่อลดภาระหนี้ดอกเบี้ยเงินกู้ให้กับประชาชนและผู้ประกอบการได้เป็นจำนวนมาก รวมทั้งมาตรการแก้ไขปัญหาหนี้ กยศ. ให้กับนักเรียนประมาณ 3 ล้านราย ซึ่งในอนาคตยังจะเร่งรัดการออกมาตรการใหม่ ๆ เพิ่มเติมด้วย
รัฐบาลยังจะเน้นการจัดสวัสดิการต่าง ๆ กับประชาชนตั้งแต่เด็กจนเป็นผู้ใหญ่ ได้แก่ งบประมาณอุดหนุนเลี้ยงดู เด็กแรกเกิดที่เพิ่มสูงขึ้นทุกปี โครงการเรียนฟรี 15 ปี โครงการสนับสนุนอาหารเสริม (นม) สนับสนุนอาหารกลางวัน โครงการหลักประกันสุขภาพ   ถ้วนหน้า งบประมาณเบี้ยผู้พิการ งบประมาณบัตรสวัสดิการแห่งรัฐให้กับประชาชน การช่วยเหลือผู้สูงอายุ ผู้พิการ ผู้ด้อยโอกาสในสังคม เบี้ยยังชีพผู้สูงอายุ  รวมทั้งการดูแลผู้มีรายได้น้อย  เกษตรกร
ทั้งนี้ รัฐบาลจะเร่งรัดโครงการลงทุนเพื่อการวางโครงสร้างพื้นฐานต่าง ๆ เช่น การลงทุนโครงสร้างพื้นฐานคมนาคม เพื่อเชื่อมโยงการเดินทางทั่วภูมิภาคและเชื่อมต่อกับประเทศเพื่อนบ้าน รวมทั้งโครงการสร้างเมืองใหม่ ลดปัญหาจราจร ตามนโยบายใหม่ของรัฐบาล โครงการลงทุนการบริหารจัดการน้ำ เพื่อแก้ไขภัยแล้ง สนับสนุนเกษตรแปลงใหญ่ พัฒนาแหล่งน้ำต้นทุนและ ผันน้ำสนับสนุนการเกษตร
นายกรัฐมนตรียังย้ำถึงการลงทุนโครงสร้างพื้นฐานด้านดิจิทัล โดยเฉพาะการพัฒนาโครงสร้างพื้นฐานสำหรับ 5G ที่ไทยเป็นประเทศแรกในอาเซียนที่มีการเปิดประมูลคลื่นความถี่ 5จี เมื่อเดือน ก.พ 2563 ซึ่งเริ่มทยอยเปิดใช้งานตั้งแต่ปีที่ผ่านมา นอกจากนี้ รัฐบาลยังได้พัฒนาโครงสร้างพื้นฐานรองรับสังคมไร้เงินสด (Cashless Society) ทั้งบริการพร้อมเพย์และแอปพลิเคชันเป๋าตัง ถือเป็นการเปลี่ยนแปลงครั้งใหญ่ที่สุดที่เป็นส่วนสำคัญในการปรับตัวเข้าสู่สังคมไร้เงินสดของประเทศ  ทำให้การทำธุรกรรมต่าง ๆ เป็นไปโดยง่ายและสะดวกมากขึ้น เปิดโอกาศให้คนไทยทุกกลุ่ม สามารถทำธุรกิจและทำการติดต่อค้าขายทางออนไลน์ได้ครอบคลุมทั่วประเทศ ขณะเดียวกันก็มีการพัฒนากฎหมายที่รองรับการประกอบธุรกรรมทางออนไลน์ด้วย
ขณะเดียวกันก็วางโครงสร้างพื้นฐานด้านธุรกรรมอิเล็กทรอนิกส์ของประเทศไทย ส่งเสริมให้เกิดระบบการพิสูจน์และยืนยันตัวตนในการใช้บริการทางอิเล็กทรอนิกส์ ทั้งของภาครัฐและภาคเอกชน รวมถึงการพัฒนาสู่การเป็นรัฐบาลดิจิทัล เพื่อช่วยอำนวยความสะดวกให้กับประชาชนให้รับบริการจากภาครัฐได้ง่าย สะดวก ทุกที่ทุกเวลา ด้วย
..............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42350