รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๕/๒๕๖๔ 


วันพุธที่ 2 มิถุนายน 2564
พิมพ์
ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๕/๒๕๖๔
ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๕/๒๕๖๔ ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
ในวันพุธที่ ๒ มิถุนายน ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ นายนิยม เติมศรีสุข รองปลัดกระทรวงยุติธรรม เป็นประธานการประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๕/๒๕๖๔ โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์ฯ พร้อมด้วย นายอายุตม์ สินธพพันธุ์ อธิบดีกรมราชทัณฑ์ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้ รับทราบภาพรวมสถานการณ์การแพร่ระบาดของโรคติดเชื้อไวรัสโควิด-19 ในเรือนจำและทัณฑสถาน มีเรือนจำและทัณฑสถานที่ไม่พบการแพร่ระบาดของโรคเพิ่มขึ้นเป็นจำนวน ๑๒๒ แห่ง และมีจำนวนผู้ติดเชื้อรายใหม่เพิ่มขึ้นจากวันก่อนค่อนข้างมาก ซึ่งสอดคล้องกับจำนวนการ SWAB เพื่อตรวจหาเชื้อซ้ำในกลุ่มผู้ต้องขังที่ไม่พบเชื้อ ในเรือนจำ/ทัณฑสถานที่พบการแพร่ระบาด ที่จะดำเนินการตรวจตามรอบในทุกๆ ๗ วัน จึงส่งผลให้มีจำนวนผู้ติดเชื้อรายใหม่ที่มีจำนวนเพิ่มขึ้นและลดลงตามรอบการตรวจดังกล่าว  ทั้งนี้ ก็เป็นไปเพื่อให้การค้นหาผู้ติดเชื้อเข้าถึงการรักษาได้อย่างรวดเร็ว อันจะช่วยลดจำนวนผู้ป่วยกลุ่มสีเหลือง และผู้ป่วยหนักให้น้อยลง  ทั้งนี้ สำหรับผู้ติดเชื้อในสถานพินิจฯ และศูนย์ฝึกอบรมฯ ไม่พบผู้ติดเชื้อรายใหม่
นอกจากนี้ ที่ประชุมได้ติดตามการพัฒนาระบบการรายงานข้อมูลผู้ป่วยติดเชื้อไวรัสโควิด-19 พร้อมเน้นย้ำให้เรือนจำและทัณฑสถานนำเข้าข้อมูลให้ครบถ้วนสมบูรณ์ เพื่อให้ข้อมูลในระบบเป็นไปด้วยความถูกต้อง อีกทั้งขอให้เรือนจำกลางบางขวางและเรือนจำจังหวัดนนทบุรีบูรณาการร่วมกันในกระบวนการบริหารจัดการผู้ป่วย  สำหรับในด้านการจัดระบบการส่งผู้พ้นโทษกลับสู่สังคมนั้น กรมพินิจและคุ้มครองเด็กและเยาวชน และกรมราชทัณฑ์ ได้จัดทำแนวทางการปล่อยตัวผู้พ้นโทษติดเชื้อโควิดที่ต้องรักษาตัวหรือกักตัวต่อเนื่อง เสร็จเรียบร้อยแล้ว ซึ่งจะได้แจ้งให้ผู้บัญชาการเรือนจำ ทัณฑสถาน และกรมพินิจและคุ้มครองเด็กและเยาวชนปฏิบัติต่อไป

ที่มา : https://www.thaigov.go.th/news/contents/details/42349