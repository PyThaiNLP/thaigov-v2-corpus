รัฐบาลไทย-ข่าวทำเนียบรัฐบาล-นายกรัฐมนตรีมั่นใจมีวัคซีนเพียงพอ เดินหน้าฉีดวัคซีนแอสตร้าเซนเนกาให้ผู้ลงทะเบียนผ่านระบบ "หมอพร้อม" ตามกำหนด เชื่อมั่นความสามารถในการวิจัยและพัฒนาผลิตวัคซีนในประเทศด้วยฝีมือคนไทย


วันพุธที่ 2 มิถุนายน 2564
พิมพ์
นายกรัฐมนตรีมั่นใจมีวัคซีนเพียงพอ เดินหน้าฉีดวัคซีนแอสตร้าเซนเนกาให้ผู้ลงทะเบียนผ่านระบบ "หมอพร้อม" ตามกำหนด เชื่อมั่นความสามารถในการวิจัยและพัฒนาผลิตวัคซีนในประเทศด้วยฝีมือคนไทย
นายกรัฐมนตรีมั่นใจมีวัคซีนเพียงพอ เดินหน้าฉีดวัคซีนแอสตร้าเซนเนกาให้ผู้ลงทะเบียนผ่านระบบ "หมอพร้อม" ตามกำหนด เชื่อมั่นความสามารถในการวิจัยและพัฒนาผลิตวัคซีนในประเทศด้วยฝีมือคนไทย
วันนี้ (2 มิ.ย. 64) เวลา 19.40 ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เข้าร่วมประชุมสภาผู้แทนราษฎร (สมัยสามัญประจำปีครั้งที่ 1) เป็นพิเศษ เพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2565 กล่าวยินดีที่ขณะนี้องค์การอนามัยโลก (WHO) ได้แถลงอย่างเป็นทางการว่าวัคซีนชิโนแวค ที่ผลิตจากประเทศจีน เป็น 1 ใน 6 รายการวัคซีนที่องค์การอนามัยโลกรับรอง ขณะเดียวกันวัคซีนแอสตราเซเนกา ไฟเซอร์ จอห์นสันแอนท์จอห์นสัน โมเดิร์นนา และซิโนฟาร์ม ยังคงเป็นวัคซีนเป้าหมายที่รัฐบาลจะดำเนินการจัดหาเพิ่มเติมด้วย
นายกรัฐมนตรียังกล่าวว่า วันนี้ไทยได้รับวัคซีนแอสตร้าเซนเนกาล็อตแรกที่ผลิตในประเทศไทย โดยสยามไบโอไซเอนซ์ ตามแผนที่กำหนด เริ่มจากสัปดาห์นี้จะฉีดให้กับบุคคลที่ลงทะเบียนผ่านระบบ "หมอพร้อม" และระบบอื่น ๆ สำหรับคนที่อายุเกิน 60 ปี ซึ่งอาจรวมถึงวัคซีนอื่น ๆ เช่น ชิโนแวค ซิโนฟาร์ม ซึ่งผ่านการรับรองมาตรฐานแล้วทั้งสิ้น ให้เป็นไปตามแผนการฉีดวัคซีนที่รัฐบาลประกาศเป็นวาระแห่งชาติ ขณะเดียวกันวัคซีนแอสตราเซนเนกาได้ผ่านมาตรฐานการรับรองคุณภาพและความปลอดภัย จากหน่วยงานกำกับดูแลในประเทศ รวมถึงผ่านเกณฑ์การตรวจสอบคุณภาพจากห้องปฏิบัติการวิเคราะห์มากกว่า 60 รายการ จากข้อมูลการใช้วัคซีนในประชากรหลายสิบล้านคนทั่วโลก แสดงให้เห็นว่าวัคซีนของแอสตราเซนเนกามีประสิทธิผลลดความรุนแรงของโรคโควิด-19 ในระดับที่ต้องเข้ารับการรักษาในโรงพยาบาล ได้มากถึง 80% หลังจากการฉีดเข็มแรก โดยสยามไบโอไซเอนซ์ จะเป็นศูนย์การผลิตวัคซีนโควิด-19 ของแอสตร้าเซนเนก้าแห่งแรกและแห่งเดียวในภูมิภาคเอเชียตะวันออกเฉียงใต้ร่วมกับเครือข่ายแอสตราเซนเนกาอื่น ๆ เพื่อฉีดให้กับประชาชนใน 168 ประเทศทั่วโลก
นายกรัฐมนตรียังกล่าวว่า ก่อนที่จะตกลงใจ และเจรจาซื้อขาย - มัดจำวัคซีนโควิด-19 นั้น ได้ผ่านการติดตามข่าวสาร ประเมินสถานการณ์อย่างรอบด้านแล้ว ตั้งแต่สถานการณ์โควิดเริ่มเกิดในประเทศไทยช่วงมกราคม 2563 รัฐบาลก็ได้เริ่มศึกษา หาแนวทาง โดยมีคณะกรรมการที่มาจากผู้เชี่ยวชาญและอาจารย์หมอ เพื่อให้ได้การตัดสินใจที่ดีที่สุด บนข้อมูลที่มีความคลาดเคลื่อนตลอดเวลา และมีความไม่แน่นอนสูง จนได้แนวทางทั้งในระยะสั้นและระยะยาว ประกอบด้วย ระยะเร่งด่วน คือ การจัดหาวัคซีนฟรี ฉีดให้คนไทย 100 ล้านโดส ภายในปีนี้ ระยะยั่งยืน คือ การส่งเสริมการวิจัยและพัฒนาในประเทศ ทั้งจากจุฬาลงกรณ์มหาวิทยาลัย ใบยาไฟโตฟาร์ม สวทช. และไบโอเนท ที่ทำหน้าที่วิจัยและพัฒนาวัคซีน โดยมีกรมวิทยาศาสตร์การแพทย์ องค์การเภสัชกรรม มหาวิทยาลัยเทคโนโลยีพระจอมเกล้าธนบุรี และศูนย์วิจัยไพรเมท ที่ทำหน้าที่ร่วมกัน ตั้งแต่ชีววัตถุ โครงสร้างพื้นฐาน โรงงานผลิต ห้องทดลอง การควบคุมคุณภาพ ไปจนถึงการบรรจุและขนส่งเตรียมการแบบครบวงจร ตั้งแต่ ต้นทาง กลางทางและปลายทาง พร้อมไปกับการร่วมมือกับต่างประเทศ ระหว่างสยามไบโอไซเอนซ์กับอ๊อกฟอร์ด โดยมีการถ่ายทอดเทคโนโลยี ซึ่งรัฐบาลได้สนับสนุนงบประมาณทั้งหมด กว่า 2,800 ล้านบาท อีกทั้งรัฐบาลยังได้สนับสนุนงบประมาณและเงินกู้อีกประมาณ 18,000 ล้านบาท
ขณะเดียวกันโครงการ COVAX เป็นอีกโครงการที่จะต้องร่วมลงทุน ซึ่งไทยได้เจรจากับโคแวกซ์มาตลอด แต่ไม่อยู่เกณฑ์ที่ได้รับวัคซีนฟรี เพราะเป็นประเทศฐานะปานกลาง ซึ่งหากจะร่วมกับโคแวกซ์ ไทยต้องซื้อวัคซีนในราคาที่แพงกว่า และไม่สามารถเลือกวัคซีนจากผู้ผลิตรายใดก็ได้ จึงมีความไม่แน่นอน ไม่อิสระ ทั้งชนิด จำนวน ราคา และเวลาที่จะได้รับ รวมทั้งต้องจ่ายเงินล่วงหน้าด้วย โดยวัคซีนที่อยู่ในโครงการมีทั้งไฟเซอร์และแอสตราเซเนกา ซึ่งตอนนี้เราก็ผลิตเองได้แล้วส่วนหนึ่ง ทั้งนี้ ในวันข้างหน้าเมื่อวัคซีนเริ่มผลิตได้ปริมาณมาก และหลากหลาย ก็เป็นโอกาสที่เอกชนสามารถจัดหาเองได้จริง โดยสามารถเจรจาโดยตรงกับผู้ผลิตได้ ก็น่ายินดีที่ประชาชนจะมีทางเลือกมากขึ้น อย่างไรก็ตาม นายกรัฐมนตรีกล่าวว่า วัคซีนที่ผลิตออกมาทุกยี่ห้อยังไม่แนะนำที่จะฉีดให้กับเด็กที่มีอายุต่ำกว่า 18 ปี
ทั้งนี้ นายกรัฐมนตรีย้ำขอให้มั่นใจ และไว้วางใจ ว่าไทยจะมีวัคซีนที่เพียงพอ เชื่อมั่นว่าในความสามารถวิจัยและพัฒนาผลิตวัคซีนได้ในประเทศ ด้วยฝีมือคนไทย นักวิจัยไทย ซึ่งไม่แพ้ชาติใดในโลก
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42352