รัฐบาลไทย-ข่าวทำเนียบรัฐบาล-นายกรัฐมนตรี เน้นโมเดลเศรษฐกิจ BCG เดินหน้าพัฒนาเศรษฐกิจที่ใส่ใจทรัพยากรประเทศ ของโลกมากขึ้น ย้ำเดินหน้า 4 อุตสาหกรรมใหม่ตามแนวโน้มอุตสาหกรรมใหม่ของโลก


วันพุธที่ 2 มิถุนายน 2564
พิมพ์
นายกรัฐมนตรี เน้นโมเดลเศรษฐกิจ BCG เดินหน้าพัฒนาเศรษฐกิจที่ใส่ใจทรัพยากรประเทศ ของโลกมากขึ้น ย้ำเดินหน้า 4 อุตสาหกรรมใหม่ตามแนวโน้มอุตสาหกรรมใหม่ของโลก
นายกรัฐมนตรี เน้นโมเดลเศรษฐกิจ BCG เดินหน้าพัฒนาเศรษฐกิจที่ใส่ใจทรัพยากรประเทศ ของโลกมากขึ้น ย้ำเดินหน้า 4 อุตสาหกรรมใหม่ตามแนวโน้มอุตสาหกรรมใหม่ของโลก
วันนี้  (2 มิ.ย. 64) เวลา  19.37 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ   พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เข้าร่วมประชุมสภาผู้แทนราษฎร (สมัยสามัญประจำปีครั้งที่ 1) เป็นพิเศษ เพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2565  ย้ำรัฐบาลสนับสนุนการลงทุนภาคเอกชนในอุตสาหกรรมใหม่ 4 อุตสาหกรรม ซึ่งเป็นอุตสาหกรรมที่มีผลกระทบต่อเศรษฐกิจสูงและมีแนวโน้มเป็นอุตสาหกรรมใหม่ของโลก
นายกรัฐมนตรีเปิดเผยว่า รัฐบาลสนับสนุนการลงทุนใน 4 อุตสาหกรรมใหม่  ได้แก่ (1) อุตสาหกรรมยานยนต์ไฟฟ้า โดย รัฐบาลได้กำหนดเป้าหมายให้มีการใช้ยานยนต์ไฟฟ้าภายในประเทศ จำนวน 15 ล้านคัน หรือประมาณ 1 ใน 3 ของยานยนต์ทั้งหมดในประเทศภายในปี 2578 (2) อุตสาหกรรมอิเล็กทรอนิกส์อัจฉริยะ ซึ่งตอนนี้มี ผู้นำในธุรกิจนี้สนใจและแสดงความจำนงมาในไทยแล้ว ซึ่งทำให้ไทยได้ต่อยอดอุตสาหกรรมอิเล็กทรอนิกส์เดิมให้มีมูลค่าสูงขึ้นได้ (3) อุตสาหกรรมเทคโนโลยีการแพทย์และการดูแลสุขภาพ เพื่อเพิ่มมูลค่าการบริการทางการแพทย์ และ (4) อุตสาหกรรมดิจิทัล เพื่อเพิ่มประสิทธิภาพอุตสาหกรรมไทยและสร้างระบบนิเวศน์ด้านเทคโนโลยี อย่างไรก็ดี รัฐบาลยังเดินหน้าขยายอุตสาหกรรมเป้าหมายเดิมที่ไทยเราแข็งแกร่งและเป็นแชมป์เปี้ยนอยู่แล้ว ได้แก่ อุตสาหกรรมกลุ่มเกษตร อาหาร และปิโตรเคมี
การดำเนินงานของรัฐบาลที่ผ่านมา ได้จัดสรรที่ดินทำกินและที่อยู่อาศัยให้ชุมชน ให้สามารถอยู่ในพื้นที่ป่าสงวนแห่งชาติ  ป่าชายเลน ที่ สปก.  ที่ราชพัสดุ ที่สาธารณประโยชน์ ตั้งแต่ปี 58 เป็นต้นมา จนถึงปัจจุบัน รวมทั้งสิ้น 60,419 ราย 74,612 แปลง 665,000 ไร่ รวมถึงส่งเสริมและพัฒนาอาชีพที่เหมาะสมให้ด้วย เช่น นอกจากทำอาชีพการเกษตรแล้ว ถ้าปลูกต้นไม้ในพื้นที่ ชุมชนสามารถมีรายได้เสริมจากโครงการคาร์บอนเครดิตด้วยอีกทาง
ทั้งนี้ รัฐบาลยังมุ่งขับเคลื่อนนโยบายเศรษฐกิจและสังคมคาร์บอนต่ำอย่างต่อเนื่อง ทั้งสนับสนุนการใช้พลังงานทดแทนและเพิ่มประสิทธิภาพการใช้พลังงาน ส่งเสริมการใช้เกษตรอินทรีย์หรือเกษตรทฤษฎีใหม่ ปรับปรุงมาตรฐานผลิตภัณฑ์อุตสาหกรรม ลดการปล่อยก๊าซเรือนกระจกได้ ส่งเสริมการจัดการขยะด้วยหลัก 3Rs และการจัดการน้ำเสียชุมชนอย่างถูกหลักสุขาภิบาล
ขณะเดียวกัน ก็เร่งขับเคลื่อนการส่งออกสินค้า โดยเฉพาะสินค้าส่งออกที่มีศักยภาพ รวมทั้งขยายตลาดส่งออกใหม่ ๆ ผ่านการเจรจาและทำข้อตกลง ควบคู่ไปกับการเร่งรัดพัฒนาการผลิตสินค้าเกษตร อาหาร และสินค้าอุตสาหกรรมให้มีคุณภาพและมาตรฐานสากลของประเทศคู่ค้า
ทั้งนี้ นายกรัฐมนตรียืนยัน รัฐบาลเน้นโมเดลเศรษฐกิจแบบใหม่ที่เรียกว่า BCG (บีซีจี) หรือที่ ”เศรษฐกิจชีวภาพ – เศรษฐกิจหมุนเวียน – เศรษฐกิจสีเขียว” (Bioeconomy-Circular Economy-Green Economy) เพื่อปรับเปลี่ยนประเทศไทยพัฒนาเศรษฐกิจที่ใส่ใจทรัพยากรของโลกมากขึ้น สามารถสร้างมูลค่าเพิ่มจากการใช้ทรัพยากรตลอดห่วงโซ่ การผลิตสินค้าและบริการด้วยการใช้วิทยาศาสตร์ เทคโนโลยี และนวัตกรรม รวมทั้ง ขับเคลื่อนการส่งออกสินค้าผ่านการเจรจาและทำข้อตกลง โดยเฉพาะสินค้าส่งออกที่มีศักยภาพ รวมทั้งขยายตลาดส่งออกใหม่ ๆ ด้วย
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42351