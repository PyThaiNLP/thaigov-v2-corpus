รัฐบาลไทย-ข่าวทำเนียบรัฐบาล-นายกรัฐมนตรีขอคนไทยร่วมใจเดินหน้าตามแผนงานร่วมกัน แจงงบเงินกู้ 1 ล้านล้านบาท เบิกจ่ายแล้ว 715,451 ล้านบาท หรือร้อยละ 87.5 


วันพุธที่ 2 มิถุนายน 2564
นายกรัฐมนตรีขอคนไทยร่วมใจเดินหน้าตามแผนงานร่วมกัน แจงงบเงินกู้ 1 ล้านล้านบาท เบิกจ่ายแล้ว 715,451 ล้านบาท หรือร้อยละ 87.5
นายกรัฐมนตรีขอคนไทยร่วมใจเดินหน้าตามแผนงานร่วมกัน แจงงบเงินกู้ 1 ล้านล้านบาท เบิกจ่ายแล้ว 715,451 ล้านบาท หรือร้อยละ 87.5
วันนี้ (2 มิ.ย. 64) เวลา 20.00 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เข้าร่วมประชุมสภาผู้แทนราษฎร (สมัยสามัญประจำปีครั้งที่ 1) เป็นพิเศษ เพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2565 ชี้แจงกรณีงบประมาณเงินกู้ 1 ล้านล้านบาทว่า ขณะนี้ได้มีการเบิกจ่ายไปแล้วทั้งสิ้น 715,451 ล้านบาท คิดเป็นร้อยละ 87.5 และจะทยอยจ่ายในส่วนที่เหลือตามที่ได้มีการประชุมคณะรัฐมนตรีที่ผ่านมา ทั้งค่าใช้จ่ายในการเตรียมความพร้อมสถานพยาบาล ค่าสถานที่กักตัว การสาธารณสุข หลักประกันสุขภาพ ค่าตอบแทนอสม. อุปกรณ์ทางการแพทย์ในการเฝ้าระวัง และการจัดหาวัคซีน โดยดำเนินการตามขั้นตอน มีการกำชับสาธารณสุขในการบริหารจัดการให้เพียงพอ ควบคุมการบริหารร่วมกัน ซึ่งทุกคนต้องมีความรับผิดชอบ
ในส่วนของการช่วยเหลือเยียวยา ได้ใช้จ่ายเงินกู้ในส่วนของการช่วยเหลือเกษตรกร ผู้ประกอบการ ภาคประชาชน มีกรอบวงเงินคงเหลือ 11,101 ล้านบาท ที่ผ่านมาได้ช่วยเหลือประชาชนไป 2 รอบ รวมจำนวนมากกว่าครึ่งหนึ่งของประเทศ ทั้งนี้ วงเงินให้ความช่วยเหลือสามารถตรวจสอบได้ ขณะเดียวกันแผนงานในการฟื้นฟูเศรษฐกิจและสังคม มีกรอบวงเงินกู้คงเหลือ 7,549 ล้านบาท นอกจากนี้ยังมีโครงการในกลุ่มกระตุ้นการใช้จ่ายภาคครัวเรือน ท่องเที่ยวและอุตสาหรรม รวมทั้งในส่วนอุดมศึกษา มหาวิทยาลัย โครงการฟื้นฟูเศรษฐกิจชุมชน โครงสร้างพื้นฐาน ทั้งหมดอยู่ภายใต้การใช้เงินในงบประมาณดังกล่าว
นายกรัฐมนตรีชี้แจงเพิ่มเติมกรณีงบประมาณขาดดุล 3 ปีว่า ไม่สามารถลดงบประมาณในปี 2563 และ 2564 ให้เหลือแต่รายจ่ายด้านบุคลากรได้ เนื่องจากมีรายจ่ายในการดูแลเกษตรกร ภัยพิบัติ รวมถึงโครงการต่าง ๆ ที่มีความต่อเนื่องของแต่ละกระทรวงที่มีภาระหน้าที่ที่เหมือนเป็นรายจ่ายประจำไปแล้ว ทั้งการดูแลกลุ่มเปราะบาง เด็ก สิทธิประโยชน์ต่าง ๆ ที่ให้กับประชาชน ซึ่งในส่วนดังกล่าวไม่สามารถตัดได้  นอกจากนี้ยังได้มีการสนับสนุนเกษตรแปลงใหญ่ เครื่องจักรเพิ่มเติม ในส่วนของท้องถิ่นเพื่อช่วยเหลือในการเก็บเกี่ยว ลดต้นทุนในการผลิต พร้อมขอความร่วมมือให้ทุกคนดำเนินการไปตามแผนงาน
........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42354