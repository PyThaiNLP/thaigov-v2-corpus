รัฐบาลไทย-ข่าวทำเนียบรัฐบาล-กรมการขนส่งทางบก ตั้งเป้าผู้ให้บริการรถโดยสารสาธารณะในพื้นที่กรุงเทพฯ ที่ลงทะเบียนไว้ต้องได้รับวัคซีนเข็มแรกครบทุกคนภายในวันที่ 6 มิถุนายน 2564 


วันพุธที่ 2 มิถุนายน 2564
กรมการขนส่งทางบก ตั้งเป้าผู้ให้บริการรถโดยสารสาธารณะในพื้นที่กรุงเทพฯ ที่ลงทะเบียนไว้ต้องได้รับวัคซีนเข็มแรกครบทุกคนภายในวันที่ 6 มิถุนายน 2564
กรมการขนส่งทางบก ตั้งเป้าผู้ให้บริการรถโดยสารสาธารณะในพื้นที่กรุงเทพฯ ที่ลงทะเบียนไว้ต้องได้รับวัคซีนเข็มแรกครบทุกคนภายในวันที่ 6 มิถุนายน 2564 ด้านผู้ให้บริการที่ต้องการลงทะเบียนเพิ่ม เปิดให้ลงทะเบียนได้ถึงวันที่ 3 มิถุนายน 2564
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้เปิดให้ผู้ให้บริการรถโดยสารสาธารณะทุกประเภทในเขตกรุงเทพฯ ทั้งรถโดยสารประจำทาง รถโดยสารไม่ประจำทาง รถแท็กซี่ รถจักรยานยนต์สาธารณะ รถยนต์สี่ล้อเล็กรับจ้าง และรถยนต์รับจ้างสามล้อ ลงทะเบียนเพื่อเข้ารับวัคซีน COVID-19 ณ ศูนย์ฉีดวัคซีนกลางบางซื่อ โดยไม่เสียค่าใช้จ่าย ตั้งแต่วันที่ 21 พฤษภาคม 2564 และเริ่มฉีดวัคซีนให้แก่ผู้ให้บริการรถโดยสารสาธารณะตั้งแต่วันที่ 24 พฤษภาคม 2564 จนถึงปัจจุบัน โดย ขบ. ได้ตั้งเป้าฉีดวัคซีนเข็มแรกให้แก่ผู้ให้บริการรถโดยสารสาธารณะที่ลงทะเบียนไว้ให้ครบทุกคนภายในวันที่ 6 มิถุนายน 2564 เพื่อเป็นการเร่งสร้างภูมิคุ้มกันและป้องกันการแพร่ระบาดของโรคติดเชื้อไวรัส  COVID-19 ให้ครอบคลุมบุคลากรด่านหน้าในระบบขนส่งสาธารณะซึ่งจะทำให้ประชาชนมีความปลอดภัยในการใช้บริการขนส่งสาธารณะตามเจตนารมณ์ของกระทรวงคมนาคม สำหรับผู้ให้บริการรถโดยสารสาธารณะที่ต้องการลงทะเบียนรับวัคซีน COVID-19 เพิ่มเติม ขบ. จะเปิดรับลงทะเบียนถึงวันที่ 3 มิถุนายน 2564 โดยสามารถลงทะเบียนแจ้งความจำนงรับวัคซีนได้ทุกช่องทาง อาทิ ลงทะเบียนผ่านผู้ประกอบการขนส่ง หัวหน้าวิน สหกรณ์ นิติบุคคล หรือสมาคมที่สังกัดอยู่ หรือลงทะเบียนผ่านเว็บไซต์ ขบ. www.dlt.go.th หรือยื่นความจำนงได้ที่สำนักงานขนส่งกรุงเทพมหานครพื้นที่ 1 – 5 หรือสำนักการขนส่งผู้โดยสาร ขบ.
อธิบดีกรมการขนส่งทางบก กล่าวเพิ่มเติมว่า ขบ. จะรวบรวมรายชื่อผู้ให้บริการรถโดยสารสาธารณะที่ลงทะเบียนแจ้งความจำนงรับวัคซีนจากทุกช่องทางให้กระทรวงคมนาคมเพื่อส่งให้กระทรวงสาธารณสุขจัดสรรวัคซีน COVID-19 ให้ตามลำดับ โดยจะได้รับข้อความ SMS ภายใน 2 - 3 วันหลังจากลงทะเบียน เพื่อแจ้งวันที่และเวลาในการเข้ารับการฉีดวัคซีน ณ ศูนย์ฉีดวัคซีนกลางบางซื่อ ดังนั้น ในการลงทะเบียนจึงขอให้ระบุข้อมูลตามความเป็นจริงและตรวจสอบความถูกต้องให้เรียบร้อยก่อนส่งข้อมูล อาทิ เลขประจำตัวประชาชน วันเดือนปีเกิด หมายเลขโทรศัพท์ที่สามารถติดต่อได้ เลขที่ใบอนุญาตขับรถสาธารณะหรือใบอนุญาตเป็นผู้ประจำรถ เป็นต้น สำหรับข้อปฏิบัติในวันเข้ารับการฉีดวัคซีน ผู้ที่ได้รับสิทธิเข้ารับการฉีดวัคซีน COVID-19 ควรพักผ่อนให้เพียงพอ เตรียมบัตรประจำตัวประชาชน แสดงข้อความ SMS และแต่งกายด้วยชุดที่ใช้ในการประกอบอาชีพให้บริการรถโดยสารสาธารณะแต่ละประเภท เพื่อให้เจ้าหน้าที่อำนวยความสะดวกและให้เข้ารับบริการได้อย่างรวดเร็ว สอบถามข้อมูลเพิ่มเติมได้ที่ สำนักงานขนส่งกรุงเทพมหานคร พื้นที่ 1 - 5 หรือสำนักการขนส่งผู้โดยสาร ขบ. หรือสายด่วน 1584

ที่มา : https://www.thaigov.go.th/news/contents/details/42315