รัฐบาลไทย-ข่าวทำเนียบรัฐบาล-นายกรัฐมนตรีแสดงความยินดี วัคซีนโควิด-19 ที่ผลิตโดยสยามไบโอไซเอนซ์ล็อตแรก ส่งมอบแอสตร้าเซนเนก้าแล้ว ย้ำเป้าหมายคนไทยทุกคนต้องได้รับวัคซีน จัดหา 100 ล้านโดสภายในปีนี้แน่นอน


วันพุธที่ 2 มิถุนายน 2564
พิมพ์
นายกรัฐมนตรีแสดงความยินดี วัคซีนโควิด-19 ที่ผลิตโดยสยามไบโอไซเอนซ์ล็อตแรก ส่งมอบแอสตร้าเซนเนก้าแล้ว ย้ำเป้าหมายคนไทยทุกคนต้องได้รับวัคซีน จัดหา 100 ล้านโดสภายในปีนี้แน่นอน
นายกรัฐมนตรีแสดงความยินดีวัคซีนโควิด-19 ที่ผลิตโดยสยามไบโอไซเอนซ์ล็อตแรกส่งมอบแอสตร้าเซนเนก้าแล้ว ย้ำเป้าหมายคนไทยทุกคนต้องได้รับวัคซีน จัดหา 100 ล้านโดสภายในปีนี้แน่นอน
วันที่ 2 มิ.ย. 2564  น.ส.ไตรศุลี ไตรสรณกุล  รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา  นายกรัฐมนตรีและ รมว.กลาโหม ได้แสดงความยินดีและชื่นชมต่อความสำเร็จที่วันนี้ (2มิ.ย.2564) บริษัท สยามไบโอไซเอนซ์ จำกัด ได้ดำเนินการส่งมอบวัคซีนป้องกันโรคโควิด-19 ล็อตแรกแก่บริษัท แอสตร้าเซนเนก้า (ประเทศไทย) จำกัด ตามกำหนด และทางแอสตร้าเซนเนก้าจะได้ทยอยส่งมอบให้รัฐบาลเพื่อกระจายฉีดให้กับประชาชนไทยต่อไป
ทั้งนี้ วัคซีนจากแอสตร้าเซนเนก้าเป็นวัคซีนหลัก ที่รัฐบาลจัดหาเพื่อกระจายแก่ประชาชนรวมทั้งหมด 61 ล้านโดส ซึ่งจะทยอยส่งมอบในปีนี้ตั้งแต่เดือน มิ.ย.-ธ.ค. 2564  ซึ่งการที่แอสตร้าเซนเนก้าเลือกประเทศไทยเป็นฐานการผลิตเพียงแห่งเดียวในอาเซียนนี้ นอกจากจะเป็นการสร้างความเชื่อมั่นว่าประเทศไทยจะได้รับวัคซีนตามข้อตกลง คนไทยมีโอกาสพัฒนาองค์ความรู้ด้านการพัฒนาวัคซีนจากความร่วมมือของแอสตร้าเซนเนก้าและบริษัทสยามไบโอไซเอนซ์แล้ว ยังเป็นการสนับสนุนให้ประชากรในภูมิภาคอาเซียนสามารถเข้าถึงวัคซีนได้อย่างทั่วถึง เนื่องจากวัคซีนแอสตร้าเซนเนก้าที่ผลิตในไทยจะมีการส่งออกไปยังประเทศต่าง ๆ ในอาเซียนด้วย
น.ส.ไตรศุลี กล่าวว่า นายกรัฐมนตรียังคงย้ำนโยบายของรัฐบาลว่าประชาชนคนไทยทุกคนจะต้องได้รับการฉีดวัคซีนป้องกันโรคโควิด-19 ซึ่งนายกรัฐมนตรีประกาศให้การฉีดวัคซีนโควิด-19 เป็นวาระแห่งชาติ ซึ่งขณะนี้ทุกหน่วยงานที่เกี่ยวข้องได้เตรียมความพร้อมปูพรมกระจายวัคซีนให้แก่ประชาชนเริ่มตั้งแต่วันที่ 7 มิ.ย. 2564 เป็นต้นไป ส่วนเป้าหมายเฉพาะปีนี้รัฐบาลจะจัดหาวัคซีนทั้งสิ้น 100 ล้านโดส ครอบคลุมประชาชน 50 ล้านคน หรือ 70% ของประชาชนทั้งประเทศ และครบทั้ง 100% ในปีต่อไป และจะมีการจัดหาให้ครอบคลุมถึงชาวต่างชาติที่ทำงานและอาศัยในประเทศไทยด้วย
ทั้งนี้ นายกรัฐมนตรีได้รับทราบข้อมูลจากกรมควบคุมโรคและสถาบันวัคซีนว่า ขณะนี้มีวัคซีนป้องกันโรคโควิด-19 ทั้งวัคซีนหลักและวัคซีนทางเลือกที่จะเข้ามายังประเทศไทยภายในปีนี้ในจำนวนที่แน่นอนแล้วประกอบด้วยวัคซีนแอสตร้าเซนเนก้า 61 ล้านโดส ทยอยส่งมอบตั้งแต่เดือน มิ.ย. เป็นต้นไป วัคซีนซิโนแวค มีการส่งมอบแล้ว 6 ล้านโดส จะมีการส่งมอบในเดือนมิ.ย. 3 ล้านโดส และมีอีก 10-15 ล้านโดสที่ได้ทำสัญญาเรียบร้อยแล้ว รัฐบาลจีนบริจาคอีก 1 ล้านโดสซึ่งจะทยอยส่งมอบในระยะต่อไป
วัคซีนไฟเซอร์-ไบโอเอ็นเทค จำนวน 20 ล้านโดส ขณะนี้อยู่ระหว่งต่อรองเงื่อนไขสัญญา คาดว่าจะเข้ามาประเทศไทยในช่วงไตรมาสที่ 3 เป็นต้นไป วัคซีนจอห์นสันแอนด์จอห์นสัน จำนวน 5 ล้านโดส  อยู่ระหวางต่อรองเงื่อนไขสัญญา และคาดว่าจะเข้ามาประเทศไทยในช่วงไตรมาสที่ 3 เช่นเดียวกัน  ส่วนที่ยังอยู่ระหว่างการดำเนินการเพื่อให้ทราบจำนวนที่แน่นอนมีอีกหลายตัว เช่น วัคซีนของโมเดิร์นนา, ซิโนฟาร์ม เป็นต้น

ที่มา : https://www.thaigov.go.th/news/contents/details/42340