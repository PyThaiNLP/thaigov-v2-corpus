รัฐบาลไทย-ข่าวทำเนียบรัฐบาล-กระทรวงเกษตรฯ ขับเคลื่อนแนวทางสร้างความมั่นคงอย่างยั่งยืนให้แก่เกษตรกรด้วยโรงไฟฟ้าชีวมวล


วันพุธที่ 2 มิถุนายน 2564
กระทรวงเกษตรฯ ขับเคลื่อนแนวทางสร้างความมั่นคงอย่างยั่งยืนให้แก่เกษตรกรด้วยโรงไฟฟ้าชีวมวล
กระทรวงเกษตรฯ ขับเคลื่อนแนวทางสร้างความมั่นคงอย่างยั่งยืนให้แก่เกษตรกรด้วยโรงไฟฟ้าชีวมวล
นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ เป็นประธานการประชุมคณะทำงานจัดทำแนวทางสร้างความมั่นคงอย่างยั่งยืนให้แก่เกษตรกรด้วยโรงไฟฟ้าชีวมวล ครั้งที่ 3/2564 ณ ห้องประชุม 123 กระทรวงเกษตรและสหกรณ์ และผ่านระบบทางไกลออนไลน์ (Zoom) โดยมี นายชนินทร์ รุ่งแสง ที่ปรึกษารัฐมนตรีว่าการกระทรวงเกษตรและสหกรณ์ นายประเสริฐ สินสุขประเสริฐ อธิบดีกรมพัฒนาพลังงานทดแทนและอนุรักษ์พลังงาน และนายพลเชษฐ์ ตราโช รองเลขาธิการสำนักงานเศรษฐกิจการเกษตร รองประธานคณะทำงานฯ และผู้แทนจาก กระทรวงพลังงาน กระทรวงทรัพยากรธรรมชาติและสิ่งแวดล้อม มหาวิทยาลัยเกษตรศาสตร์ ธนาคารเพื่อการเกษตรและสหกรณ์การเกษตร (ธ.ก.ส.) สภาเกษตรกรฯ สภาอุตสาหกรรมฯ การไฟฟ้าฝ่ายผลิต และการไฟฟ้าส่วนภูมิภาค เข้าร่วมการประชุม
สำหรับการประชุมในครั้งนี้ เพื่อนำผลการวิเคราะห์แนวทางสร้างความมั่นคงอย่างยั่งยืน
ให้แก่เกษตรกรด้วยโรงไฟฟ้าชีวมวลไปขับเคลื่อนให้เกิดผลในทางปฏิบัติได้อย่างเป็นรูปธรรม
โดยเน้นส่งเสริมการปลูกพืชพลังงาน ในพื้นที่ที่ไม่เหมาะสม กลุ่มพื้นที่เป้าหมายในพื้นที่นาดอน
นอกเขตชลประทาน และพื้นที่ยางพาราในพื้นที่ไม่เหมาะสม (S3/N) เพื่อให้เกิดประโยชน์แก่เกษตรกร   ภาคเกษตรและความมั่นคงด้านพลังงานของประเทศ ซึ่งที่ประชุมมีมติมอบหมายหน่วยงาน
ที่เกี่ยวข้องหารือร่วมกัน ในการยกร่างบันทึกข้อตกลงความร่วมมือ (MOU) ระหว่างกระทรวงเกษตรและสหกรณ์ กับภาคส่วนที่เกี่ยวข้อง เพื่อจัดทำรายละเอียดของโครงการสร้างความมั่นคงอย่างยั่งยืนให้แก่เกษตรกรด้วยโรงไฟฟ้าชุมชนเพื่อเศรษฐกิจฐานราก ซึ่งมีแนวทางการดำเนินโครงการฯ ทั้งระยะสั้นและระยะยาวในการสร้างรายได้ให้แก่เกษตรกรอย่างยั่งยืนต่อไป.

ที่มา : https://www.thaigov.go.th/news/contents/details/42355