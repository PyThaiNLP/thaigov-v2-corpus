รัฐบาลไทย-ขสมก. จัดเดินรถ Shuttle Bus 3 เส้นทางให้บริการฟรี อำนวยความสะดวกประชาชนเดินทางไปฉีดวัคซีนป้องกัน COVID-19 ณ ศูนย์ฉีดวัคซีนกลางบางซื่อ


วันพุธที่ 2 มิถุนายน 2564
ขสมก. จัดเดินรถ Shuttle Bus 3 เส้นทางให้บริการฟรี อำนวยความสะดวกประชาชนเดินทางไปฉีดวัคซีนป้องกัน COVID-19 ณ ศูนย์ฉีดวัคซีนกลางบางซื่อ
องค์การขนส่งมวลชนกรุงเทพ (ขสมก.) กระทรวงคมนาคม เตรียมจัดรถ Shuttle Bus จำนวน 3 เส้นทาง ได้แก่ 1) อนุสาวรีย์ชัยสมรภูมิ - สถานีกลางบางซื่อ  2) ท่าเรือบางโพ - สถานีกลางบางซื่อ  และ 3) เซ็นทรัลลาดพร้าว - สถานีกลางบางซื่อ (เดินรถวงกลม)
องค์การขนส่งมวลชนกรุงเทพ (ขสมก.) กระทรวงคมนาคม เตรียมจัดรถ Shuttle Bus จำนวน 3 เส้นทาง ได้แก่ 1) อนุสาวรีย์ชัยสมรภูมิ - สถานีกลางบางซื่อ  2) ท่าเรือบางโพ - สถานีกลางบางซื่อ  และ 3) เซ็นทรัลลาดพร้าว - สถานีกลางบางซื่อ (เดินรถวงกลม) เพื่ออำนวยความสะดวกให้กับประชาชนที่ได้ลงทะเบียนจองคิวฉีดวัคซีนป้องกัน COVID-19 ผ่านค่ายโทรศัพท์มือถือ 4 แห่ง เดินทางมาเข้ารับการฉีดวัคซีน ณ ศูนย์ฉีดวัคซีนกลางบางซื่อ โดยเริ่มให้บริการตั้งแต่วันที่ 7 มิถุนายน 2564 เป็นต้นไป
นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ เปิดเผยว่า ตามที่กระทรวงคมนาคม จะให้บริการฉีดวัคซีนป้องกัน COVID-19 แก่ประชาชนทั่วไป ที่ได้ลงทะเบียนจองคิวฉีดวัคซีนผ่านค่ายโทรศัพท์มือถือ AIS Dtac True Move และบริษัท โทรคมนาคมแห่งชาติ จำกัด (มหาชน) ณ ศูนย์ฉีดวัคซีนกลางบางซื่อ (CENTRAL VACCINATION CENTER : CVC) ตั้งแต่วันที่ 7 มิถุนายน 2564 เป็นต้นไป ขสมก. จึงเตรียมจัดเดินรถ Shuttle Bus ให้บริการฟรี จำนวน 3 เส้นทาง เพื่ออำนวยความสะดวกให้กับประชาชนที่เดินทางมาเข้ารับการฉีดวัคซีน เริ่มให้บริการ ตั้งแต่วันที่ 7 มิถุนายน 2564 เป็นต้นไป ระหว่างเวลา 08.00 - 20.00 น. หรือจนกว่าประชาชนจะออกจากพื้นที่หมด โดยมีรายละเอียดดังนี้
1. เส้นทางอนุสาวรีย์ชัยสมรภูมิ - สถานีกลางบางซื่อ ให้บริการด้วยรถโดยสารปรับอากาศยูโรทูจำนวน 12 คัน ความถี่ในการปล่อยรถคันละ 5 - 10 นาที เริ่มต้นจากอนุสาวรีย์ชัยสมรภูมิ (ฝั่งเกาะพหลโยธิน) ไปตามถนนพหลโยธิน เลี้ยวซ้ายไปตามถนนกำแพงเพชร เลี้ยวขวาไปตามถนนโรงปูน ผ่านศาลเยาวชนและครอบครัวกลาง สุดเส้นทางที่สถานีกลางบางซื่อ (ไม่จอดรับ - ส่งระหว่างทาง)
2. เส้นทางท่าเรือบางโพ - สถานีกลางบางซื่อ ให้บริการด้วยรถโดยสารปรับอากาศยูโรทู จำนวน 6 คัน ความถี่ในการปล่อยรถคันละ 10 นาที เริ่มต้นจากท่าเรือบางโพ ไปตามถนนประชาราษฎร์ สาย 2 (จอดรับผู้ใช้บริการที่สถานี MRT เตาปูน) เลี้ยวขวาไปตามถนนเตชะวณิช เลี้ยวซ้ายไปตามถนนประดิพัทธ์ เลี้ยวซ้ายไปตามถนนกำแพงเพชร เลี้ยวซ้ายไปตามถนนโรงปูน ผ่านศาลเยาวชนและครอบครัวกลาง สุดเส้นทางที่สถานีกลางบางซื่อ
3. เส้นทางเซ็นทรัลลาดพร้าว - สถานีกลางบางซื่อ (เดินรถวงกลม) ให้บริการด้วยรถโดยสารปรับอากาศยูโรทู จำนวน 12 คัน ความถี่ในการปล่อยรถคันละ 5 - 10 นาที เริ่มต้นจากเซ็นทรัลลาดพร้าว ไปตามถนนพหลโยธิน เลี้ยวซ้ายไปตามถนนหอวัง เลี้ยวซ้ายไปตามถนนวิภาวดีรังสิต เลี้ยวขวาไปตามถนนพหลโยธิน (จอดรับ - ส่งผู้ใช้บริการที่สถานี BTS หมอชิต) เลี้ยวขวาไปตามถนนกำแพงเพชร เลี้ยวขวาไปตามถนนโรงปูน ผ่านศาลเยาวชนและครอบครัวกลาง (จอดรับ - ส่งผู้ใช้บริการที่สถานีกลางบางซื่อ) เลี้ยวขวาไปตามถนนกำแพงเพชร 6 เลี้ยวซ้ายไปตามถนนกำแพงเพชร 2 (จอดรับ - ส่งผู้ใช้บริการที่สถานีขนส่งผู้โดยสารกรุงเทพ (จตุจักร) เลี้ยวขวาไปตามถนนรัชดาภิเษก เลี้ยวขวาไปตามถนนวิภาวดีรังสิต เลี้ยวซ้ายไปตามถนนพหลโยธิน สุดเส้นทางที่เซ็นทรัลลาดพร้าว
นอกจากนี้  ขสมก. ได้จัดเดินรถ Shuttle Bus ให้บริการรับ - ส่งประชาชน ณ บริเวณประตูทางเข้าศูนย์ฉีดวัคซีนกลางบางซื่อ (จุดติดตั้งนาฬิกาประจำสถานี) และบริเวณประตูทางออก (ฝั่งสถานีรถไฟบางซื่อ) เพื่ออำนวยความสะดวกให้กับประชาชน

ที่มา : https://www.thaigov.go.th/news/contents/details/42319