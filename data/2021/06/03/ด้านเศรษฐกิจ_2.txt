รัฐบาลไทย-ข่าวทำเนียบรัฐบาล-รฟม. แจ้งปิดพื้นที่บางส่วนของลานจอดรถ MRT สถานีห้วยขวาง


วันพุธที่ 2 มิถุนายน 2564
รฟม. แจ้งปิดพื้นที่บางส่วนของลานจอดรถ MRT สถานีห้วยขวาง
เพื่อดำเนินการก่อสร้างที่จอดรถยนต์อัตโนมัติ ระหว่างวันที่ 1 มิถุนายน ถึง 9 กันยายน 2564
เนื่องด้วย การรถไฟฟ้าขนส่งมวลชนแห่งประเทศไทย (รฟม.) เตรียมดำเนินการก่อสร้างที่จอดรถยนต์อัตโนมัติ หรือ Robot Parking ในบริเวณลานจอดรถสถานีห้วยขวาง ของรถไฟฟ้ามหานคร สายเฉลิมรัชมงคล (MRT สายสีน้ำเงิน) ระหว่างวันที่ 1 มิถุนายน ถึง 9 กันยายน 2564 จึงมีความจำเป็นต้องทำการปิดพื้นที่ให้บริการบางส่วนของลานจอดรถสถานีห้วยขวาง ตั้งแต่วันที่ 1 มิถุนายน 2564 เป็นต้นไป และจะมีการปิดทางเข้า-ออกลานจอดรถสถานีห้วยขวาง ฝั่งถนนรัชดาภิเษก เพิ่มเติม 2 ระยะ คือ ตั้งแต่วันที่ 1 – 5 สิงหาคม 2564 และ ตั้งแต่วันที่ 21 – 25 สิงหาคม 2564 โดยผู้ใช้บริการยังสามารถใช้ทางเข้า-ออกลานจอดรถสถานีห้วยขวาง ฝั่งถนนประชาราษฎร์บำเพ็ญ ได้ตามปกติ ทั้งนี้ รฟม. ต้องอภัยในความไม่สะดวกของผู้ใช้บริการมา ณ โอกาสนี้
รฟม. ได้จัดทำโครงการเพิ่มพื้นที่จอดรถในเส้นทางรถไฟฟ้า MRT สายสีน้ำเงิน โดยการติดตั้งระบบที่จอดรถยนต์อัตโนมัติในบริเวณลานจอดรถของสถานีต่างๆ นำร่องจากลานจอดรถสถานีสามย่าน ที่ได้เปิดให้บริการแล้วตั้งแต่วันที่ 1 เมษายน 2564 เป็นต้นมา และ รฟม. จะทยอยดำเนินการติดตั้งระบบที่จอดรถยนต์อัตโนมัติดังกล่าวนี้ในลานจอดรถของสถานีอื่นๆ ต่อไป โดยเทคโนโลยีใหม่นี้จะช่วยเพิ่มประสิทธิภาพของพื้นที่จอดรถที่มีอยู่อย่างจำกัด และอำนวยความสะดวกสบายให้แก่ผู้ใช้บริการเมื่อนำรถเข้ามาจอด ด้วยระบบเครื่องกลที่ทำหน้าที่เสมือนหุ่นยนต์รับรถขึ้นไปจอดในลักษณะซ้อนกันในแนวดิ่ง ที่จะช่วยย่นเวลาเฉลี่ยในการรับ – ส่งรถเข้าและออกจากที่จอดรถ เหลือเพียงคันละ 90 วินาที และหากรถจอดชั้นไกลที่สุดจะใช้เวลาเพียง 3 นาทีเท่านั้น
สอบถามรายละเอียดเพิ่มเติมได้ที่ กองบริหารอาคารจอดรถ ฝ่ายพัฒนาธุรกิจ รฟม. โทร. 0 2716 4000 ต่อ 2325 และติดตามข้อมูลข่าวสาร รฟม. ได้ที่เว็บไซต์ รฟม. www.mrta.co.th เฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/42310