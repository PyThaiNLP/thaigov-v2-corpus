รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๓/๒๕๖๔ 


วันจันทร์ที่ 31 พฤษภาคม 2564
ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๓/๒๕๖๔
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
ในวันจัน​ทร์ที่ ๓๑ พฤษภาคม ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม โดยมีนายนิยม เติมศรีสุข รองปลัดกระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้​รับทราบ​รายงานสถานการณ์การแพร่ระบาดของโรคติดเชื้อไวรัสโควิด-19 ในเรือนจำและทัณฑสถาน ในภาพรวมชัดเจนและดีขึ้น ซึ่งจากการตรวจสอบเจ้าหน้าที่และผู้ต้องขัง ปรากฏว่า มีเรือนจำและทัณฑสถานที่ไม่พบการแพร่ระบาดของโรคเพิ่มขึ้นเป็นจำนวน ๑๑๙ แห่ง ซึ่งขณะนี้มีผู้ติดเชื้อที่รักษาหายแล้วเกือบ ๔๐% ของจำนวนผู้ติดเชื้อทั้งหมด และมีแนวโน้มของจำนวนผู้หายป่วยที่ดีขึ้นอย่างต่อเนื่อง รวมถึงระบบคัดกรองเชื้อในผู้ต้องขังเข้าใหม่เพื่อแยกกักผู้ติดเชื้อที่สามารถแยกผู้ติดเชื้อออกจากผู้ต้องขังกลุ่มอื่นได้อย่างมีประสิทธิภาพ สำหรับข้อมูลผู้ติดเชื้อในสถานพินิจฯ และศูนย์ฝึกอบรม นั้น ไม่พบผู้ป่วยรายใหม่
นอกจากนี้ ที่ประชุมได้มอบหมายให้กรมราชทัณฑ์ เร่งพัฒนาระบบรายงานข้อมูลผู้ติดเชื้อไวรัสโควิด-19 เพื่อการนำข้อมูลจากระบบมาใช้ได้อย่างรวดเร็วและมีประสิทธิภาพมากยิ่งขึ้น รวมทั้งเน้นย้ำให้ผู้บัญชาการเรือนจำตรวจสอบ และรายงานสถานะเตียง เขียว/เหลือง และผู้ต้องขังป่วยในกลุ่มเขียว/เหลืองให้เป็นปัจจุบันทุกวัน  ตลอดจนมอบหมายให้กรมพินิจและคุ้มครองเด็กและเยาวชน เร่งดำเนินการตามมาตรฐานการปฏิบัติงาน (Standard Operating Procedures : SOPs)  ที่กรมราชทัณฑ์กำหนดเพื่อให้การปฏิบัติงานเป็นไปตามมาตรฐานเดียวกัน

ที่มา : https://www.thaigov.go.th/news/contents/details/42263