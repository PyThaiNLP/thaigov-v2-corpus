รัฐบาลไทย-ข่าวทำเนียบรัฐบาล-EXIM BANK เติมทุน-พักหนี้ให้ผู้ประกอบธุรกิจส่งออกและเกี่ยวเนื่อง รวมกว่า 60,000 ล้านบาท พร้อมอัดฉีดอีก 5,000 ล้านบาท เติมทุน SMEs ทุกกลุ่มอุตสาหกรรม ดอกเบี้ย 3% ต่อปี


วันจันทร์ที่ 31 พฤษภาคม 2564
พิมพ์
EXIM BANK เติมทุน-พักหนี้ให้ผู้ประกอบธุรกิจส่งออกและเกี่ยวเนื่อง รวมกว่า 60,000 ล้านบาท พร้อมอัดฉีดอีก 5,000 ล้านบาท เติมทุน SMEs ทุกกลุ่มอุตสาหกรรม ดอกเบี้ย 3% ต่อปี
EXIM BANK ออกมาตรการช่วยเหลือและเยียวยาผู้ประกอบการทุกขนาดธุรกิจอย่างต่อเนื่อง ทั้งการเติมทุนและพักชำระหนี้ โดยตั้งแต่เริ่มวิกฤตโควิด-19 เมื่อต้นปี 2563 จนถึงปัจจุบัน ได้เติมทุนให้ผู้ประกอบการแล้วกว่า 2,200 ราย
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า สถานการณ์การแพร่ระบาดของโควิด-19 ได้ส่งผลกระทบอย่างรุนแรงต่อทุกภาคส่วนในสังคม รวมทั้งภาคธุรกิจ โดยเฉพาะ SMEs ซึ่งเป็นกำลังสำคัญและเป็นผู้ประกอบการส่วนใหญ่ของประเทศ EXIM BANK จึงได้ออกมาตรการช่วยเหลือและเยียวยาผู้ประกอบการทุกขนาดธุรกิจอย่างต่อเนื่อง ทั้งการเติมทุนและพักชำระหนี้ โดยตั้งแต่เริ่มวิกฤตโควิด-19 เมื่อต้นปี 2563 จนถึงปัจจุบัน EXIM BANK ได้เติมทุนให้แก่ผู้ประกอบการแล้วจำนวนกว่า 2,200 ราย เป็นเม็ดเงินใหม่ที่เติมเข้าระบบเศรษฐกิจรวมกว่า 10,000 ล้านบาท และพักหนี้ให้แก่ผู้ประกอบการรวมแล้วเป็นจำนวนเงินประมาณ 50,000 ล้านบาท
กรรมการผู้จัดการ EXIM BANK เปิดเผยต่อไปว่า นอกจากนี้ EXIM BANK เตรียมวงเงินอีก 5,000 ล้านบาท อัดฉีดเข้าระบบเศรษฐกิจภายใต้บริการใหม่ “สินเชื่อเอ็กซิม Jump start” ซึ่งมีเป้าหมายเพื่อช่วยเติมทุนให้แก่ผู้ประกอบการ SMEs ในทุกกลุ่มอุตสาหกรรมที่ได้รับผลกระทบจากโควิด-19 เป็นเงินทุนหมุนเวียน อัตราดอกเบี้ยเริ่มต้นที่ 3% ต่อปี กู้ได้สูงสุด 50 ล้านบาท สำหรับวงเงินกู้ไม่เกิน 10 ล้านบาทไม่ต้องมีหลักทรัพย์ค้ำประกัน บสย. ค้ำประกันเต็มวงเงิน ผู้ประกอบการที่สนใจสามารถขอรับบริการได้ตั้งแต่บัดนี้จนถึง 31 พฤษภาคม 2565 สอบถามได้ที่ EXIM HOTLINE เพื่อช่วยเหลือลูกค้าและผู้ประกอบการจากโควิด-19 โทร. 0 2037 6099
“สินเชื่อเอ็กซิม Jump Start เป็นบริการใหม่ที่ EXIM BANK พัฒนาขึ้น เพื่อทำหน้าที่เสมือนแบตเตอรี่เติมไฟให้ SMEs มีกำลังขับเคลื่อนกิจการและเศรษฐกิจของประเทศไทยไปข้างหน้าได้ ได้รับวงเงินหมุนเวียนโดยเร่งด่วนและเพียงพอที่จะประกอบธุรกิจได้เป็นปกติ สอดคล้องกับแนวนโยบายของ EXIM BANK ที่มุ่งเป็นธนาคารเพื่อการพัฒนาควบคู่กับการอำนวยความสะดวกด้านการค้าระหว่างประเทศให้แก่ผู้ประกอบการ โดยเฉพาะ SMEs ซึ่งปัจจุบันหลายกิจการกำลังประสบปัญหาสภาพคล่องทางธุรกิจจากผลกระทบของโควิด-19 EXIM BANK จึงเร่งพัฒนาธุรกิจและบริการที่จะทำหน้าที่ซ่อม สร้าง และเสริมให้ภาคธุรกิจแข็งแรงและแข่งขันได้ในตลาดโลก รวมถึงตลาดใหม่ ๆ ที่ยังมีโอกาสทางธุรกิจอีกมากสำหรับผู้ประกอบการไทย” ดร.รักษ์กล่าว
สอบถามรายละเอียดเพิ่มเติมได้ที่ส่วนสื่อสารองค์กร ฝ่ายพัฒนาความยั่งยืนและสื่อสารองค์กร
โทร. 0 2271 3700, 0 2278 0047, 0 2617 2111 ต่อ 4120-4
https://bit.ly/3i1tyNr

ที่มา : https://www.thaigov.go.th/news/contents/details/42256