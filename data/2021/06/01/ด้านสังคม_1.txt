รัฐบาลไทย-ข่าวทำเนียบรัฐบาล-ชาวชุมชนพื้นที่เขตป้อมปราบศัตรูพ่ายและพญาไท กทม. ปลื้มปีติ ภายหลังได้รับอาหารโครงการน้ำพระทัยพระราชทาน


วันจันทร์ที่ 31 พฤษภาคม 2564
ชาวชุมชนพื้นที่เขตป้อมปราบศัตรูพ่ายและพญาไท กทม. ปลื้มปีติ ภายหลังได้รับอาหารโครงการน้ำพระทัยพระราชทาน
ชาวชุมชนพื้นที่เขตป้อมปราบศัตรูพ่ายและพญาไท กทม. ปลื้มปีติ ภายหลังได้รับอาหารโครงการน้ำพระทัยพระราชทาน
สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงห่วงใยพสกนิกรที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)  โดยสมาคมสภาสังคมสงเคราะห์แห่งประเทศไทย ในพระบรมราชูปถัมภ์ จึงดำเนินโครงการน้ำพระทัยพระราชทาน ให้ประชาชนที่ประสบปัญหาความเดือดร้อน ด้วยการนำอาหารกล่องพระราชทานไปมอบให้ประชาชนในชุมชนต่างๆ วันละ 300 กล่อง เป็นระยะเวลา 35 วัน รวมจำนวนทั้งสิ้น 10,500 กล่อง ซึ่งในวันที่ 28 พ.ค. 64 เวลา 15.00 น. สมาคมสภาสังคมสงเคราะห์ฯ ร่วมกับ กระทรวงการพัฒนาสังคมและความมั่นคงของมนุษย์ (พม.)สนับสนุนโดย โครงการสลากการกุศล ลงพื้นที่มอบอาหารโครงการน้ำพระทัยพระราชทาน จำนวน 140 กล่อง ให้แก่ประชาชนกลุ่มเปราะบาง ได้แก่ เด็ก ผู้สูงอายุ คนพิการ คนไร้บ้าน และคนไร้ที่พึ่ง ที่ได้รับผลกระทบจากการแพร่ระบาดของโรคโควิด-19 ณ ชุมชนอินทามระ 29 แยก 4 เขตพญาไท กทม. โดยมีนางจตุพร  โรจนพานิช ผู้ตรวจราชการกระทรวงการพัฒนาสังคมและความมั่นคงของมนุษย์ เป็นผู้แทนมอบให้แก่ผู้นำชุมชน และ เวลา 16.00 น. ลงพื้นที่มอบอาหารโครงการน้ำพระทัยพระราชทาน จำนวน 160 กล่อง ให้แก่ประชาชนกลุ่มเปราะบาง ณ ชุมชนนางเลิ้ง เขตป้อมปราบศัตรูพ่าย กทม. โดยมี ร้อยตำรวจโท ดร.มนัส โนนุช รองประธานสภาสังคมสงเคราะห์ฯ และนางจตุพร  โรจนพานิช ผู้ตรวจราชการกระทรวงการพัฒนาสังคมและความมั่นคงของมนุษย์  เป็นผู้แทนมอบให้แก่ผู้นำชุมชน ทั้งนี้ ภายหลังได้รับอาหารพระราชทาน ประชาชนต่างปลื้มปีติ และสำนึกในพระมหากรุณาธิคุณเป็นล้นพ้น และประชาชนในพื้นที่ดังกล่าวทำมาหากินยากลำบากเป็นอย่างมาก เนื่องจากประสบความเดือดร้อนจากการระบาดของโควิด-19 ระลอกใหม่

ที่มา : https://www.thaigov.go.th/news/contents/details/42234