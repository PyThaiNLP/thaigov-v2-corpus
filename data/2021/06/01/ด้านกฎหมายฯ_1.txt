รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๒/๒๕๖๔


วันจันทร์ที่ 31 พฤษภาคม 2564
ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๑๒/๒๕๖๔
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019
ในวันอาทิตย์ที่ ๓๐ พฤษภาคม ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม โดยมีนายนิยม เติมศรีสุข รองปลัดกระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้เน้นย้ำให้เรือนจำ/ทัณฑสถานลงข้อมูลในระบบให้แล้วเสร็จภายในเวลาที่กำหนด ส่วนทางด้านการบริหารจัดการเรือนจำ ได้มอบหมายให้กรมราชทัณฑ์พิจารณาในเรื่องสถานที่ของการรับตัวผู้ต้องขังจากศาล และย้ายระบายผู้ต้องขังที่เป็นสีเขียว (ป่วยไม่มีอาการ) ไปควบคุมในพื้นที่ที่เหมาะสม เช่น เรือนจำชั่วคราว ก่อนที่จะส่งตัวเข้าจำคุกในเรือนจำต่อไป อีกทั้งเน้นเรื่องการบริหารจัดการเรื่องห้องกักโรค ยกระดับห้องควบคุมโรคให้ดียิ่งขึ้น เพื่อไม่ให้เกิดการกระจายโรค และป้องกันการติดเชื้อภายในเรือนจำ ซึ่งขณะนี้มีจำนวนเรือนจำสีขาว ที่ยืนยันว่าไม่พบการแพร่ระบาดของเชื้อไวรัสโคโรนา 2019 จำนวน ๑๑๖ แห่ง โดยทุกเรือนจำได้มีมาตรฐานห้องกักกันโรค มีการตรวจหาเชื้อตามระบบ PCR และระบบการกักตัวก่อนเข้าเรือนจำอย่างเข้มข้น รวมทั้งมีการสุ่มตรวจหาเชื้อในกลุ่มเจ้าหน้าที่ทุกสัปดาห์ และผู้ต้องขังทุก ๑๔ วัน ซึ่งเป็นไปตามมาตรฐานแนวทางของกรมควบคุมโรค
นอกจากนี้ ได้เน้นย้ำเรื่องระบบการส่งผู้พ้นโทษกลับคืนสู่สังคมให้เป็นไปตามมาตรฐาน ด้วยการส่งต่อไปยังการดูแลของหน่วยงานด้านสาธารณสุข การสร้างหรือกำหนดบ้านพักพิงเพื่อการกักตัวในกรณีที่ไม่สามารถส่งต่อ โดยขณะนี้มีการใช้อาคารแสดงสินค้าของเรือนจำกลางคลองเปรมเป็นที่พักพิงและกำลังดำเนินการปรับปรุงบ้านเพิ่มเติม รวมทั้งให้ศูนย์ประสานงานและส่งเสริมการมีงานทำ หรือ ศูนย์ CARE (CARE : Center for Assistance to Reintegration and Employment) กรมราชทัณฑ์ เข้ามาช่วยสนับสนุนติดตามผู้ที่ได้รับการปล่อยตัวด้วย เพื่อให้มั่นใจว่าผู้ติดเชื้อที่พ้นโทษหรือได้รับการปล่อยตัวได้รับการดูแลรักษาต่ออย่างถูกต้องและไม่แพร่เชื้อสู่ภายนอก

ที่มา : https://www.thaigov.go.th/news/contents/details/42242