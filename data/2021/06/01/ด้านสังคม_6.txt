รัฐบาลไทย-ข่าวทำเนียบรัฐบาล-ทีม พม. เรามีเรา ลงพื้นที่ กทม. ฝั่งธนบุรี เร่งช่วยเหลือผู้สูงอายุป่วยติดเตียงและกลุ่มเปราะบางเดือดร้อนจากโรคโควิด-19 ระลอกใหม่


วันจันทร์ที่ 31 พฤษภาคม 2564
ทีม พม. เรามีเรา ลงพื้นที่ กทม. ฝั่งธนบุรี เร่งช่วยเหลือผู้สูงอายุป่วยติดเตียงและกลุ่มเปราะบางเดือดร้อนจากโรคโควิด-19 ระลอกใหม่
ทีม พม. เรามีเรา ลงพื้นที่ กทม. ฝั่งธนบุรี เร่งช่วยเหลือผู้สูงอายุป่วยติดเตียงและกลุ่มเปราะบางเดือดร้อนจากโรคโควิด-19 ระลอกใหม่
วันนี้ (31 พ.ค. 64) เวลา 15.00 น. นายอนุกูล  ปีดแก้ว รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า ด้วยสถานการณ์การแพร่ระบาดของโรคโควิด-19 ระลอกใหม่ ที่ขยายวงกว้างไปทั่วประเทศ และส่งผลกระทบต่อประชาชนอย่างต่อเนื่อง รัฐบาล โดยกระทรวง พม. มีความห่วงใยและตระหนักถึงปัญหาความเดือดร้อนของประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูง ทั้งเด็ก ผู้สูงอายุ คนพิการ ผู้ป่วยติดเตียง และผู้ด้อยโอกาส ทั้งนี้ กระทรวง พม. จึงได้ระดมการรับบริจาคเงินและสิ่งของเครื่องอุปโภคบริโภคที่จำเป็นจากภาคีเครือข่ายทุกภาคส่วน โดยนำไปช่วยเหลือกลุ่มเปราะบางและประชาชนที่ได้รับผลกระทบทั้งในพื้นที่ 50 เขต กทม. รวมทั้งต่างจังหวัดทั่วประเทศ ภายใต้กิจกรรม เรามีเรา ไม่ว่าคุณจะอยู่ที่ไหน เราจะตามไปช่วย
นายอนุกูล กล่าวต่อไปว่า วันนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบหมาย ทีม พม. เรามีเรา โดยนายธนสุนทร  สว่างสาลี ผู้ตรวจราชการกระทรวงการพัฒนาสังคมและความมั่นคงของมนุษย์ พร้อมด้วยนายสากล ม่วงศิริ ผู้ช่วยรัฐมนตรีว่าการกระทรวงการพัฒนาสังคมและความมั่นคงของมนุษย์  ศูนย์ช่วยเหลือสังคม สายด่วน พม. โทร. 1300  และหน่วยงานที่เกี่ยวข้อง รวมทั้งอาสาสมัครพัฒนาสังคมและความมั่นคงของมนุษย์ (อพม.) ลงพื้นที่ 3 เขต กทม. ฝั่งธนบุรี ได้แก่ 1) เขตบางแค ณ วัดพรหมสามัคคี 2) เขตบางกอกน้อย ณ วัดใหม่ยายมอญ และ 3) เขตบางกอกใหญ่ ณ ศูนย์ประสานงานอาสาสมัครพัฒนาสังคมและความมั่นคงของมนุษย์ (ศปง.อพม.) เขตบางกอกใหญ่ (บริเวณใต้สะพานอนุทินสวัสดิ์ ถนนอรุณอัมรินทร์) เพื่อมอบเครื่องอุปโภคบริโภคที่จำเป็นและน้ำดื่ม รวมทั้งสิ้น 300 ชุด และแอลกอฮอล์ฆ่าเชื้อโรค ให้กับประธาน อพม. เขต เพื่อนำไปแจกจ่ายช่วยเหลือกลุ่มเปราะบางและประชาชนที่ได้รับผลกระทบจากโรคโควิด-19 อีกทั้งเยี่ยมให้กำลังใจและมอบถุงยังชีพแก่ครอบครัวกลุ่มเปราะบาง และที่สำคัญ ยังได้นำเตียงลมมามอบให้ผู้สูงอายุป่วยติดเตียง เพื่อป้องกันการเกิดแผลกดทับที่ส่งผลต่อการติดเชื้อและบรรเทาความเจ็บปวด ทั้งนี้ กระทรวง พม.ได้รับความร่วมมือเป็นอย่างดีจาก อพม. ในพื้นที่ ถือเป็นส่วนสำคัญในการเฝ้าระวังและป้องกันการแพร่ระบาดของโรคโควิด-19 รวมทั้งการกระจายความช่วยเหลือต่างๆ ภายในชุมชน
นายอนุกูล กล่าวเพิ่มเติมว่า สำหรับแนวทางการช่วยเหลือครอบครัวกลุ่มเปราะบางที่ได้รับผลกระทบจากโรคโควิด-19 ทางกระทรวง พม.ได้เตรียมจัดสถานที่รองรับไว้หลายพื้นที่ ทั้งในเขต กทม. และปริมณฑล ซึ่งสามารถรองรับได้ประมาณ 400 คน โดยมีเจ้าหน้าที่คอยดูแล 24 ชั่วโมง และมีอาหารครบทั้ง 3 มื้อ ทั้งนี้ หากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทุกจังหวัด รวมทั้ง อพม. ในพื้นที่ โดยกระทรวง พม. พร้อมให้ความช่วยเหลือและประสานส่งต่อไปยังหน่วยงานที่เกี่ยวข้องอย่างเร่งด่วน

ที่มา : https://www.thaigov.go.th/news/contents/details/42251