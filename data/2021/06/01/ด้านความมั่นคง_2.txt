รัฐบาลไทย-ข่าวทำเนียบรัฐบาล-รมว.สุชาติ พอใจภาพรวม หลังปิดศูนย์คัดกรองโควิด-19 เชิงรุก มีผู้ประกันตน แรงงานนอกระบบมาตรวจกว่า 1.32 แสนคน


วันจันทร์ที่ 31 พฤษภาคม 2564
รมว.สุชาติ พอใจภาพรวม หลังปิดศูนย์คัดกรองโควิด-19 เชิงรุก มีผู้ประกันตน แรงงานนอกระบบมาตรวจกว่า 1.32 แสนคน
นายสุชาติ ชมกลิ่น รัฐมนตรีว่าการกระทรวงแรงงาน เผย พอใจภาพรวมหลังปิดศูนย์คัดกรองโควิด-19 เชิงรุก มีผู้ประกันตน แรงงานนอกระบบ และประชาชนทั่วไป มาตรวจกว่า 132,912 คน ช่วยชะลอการแพร่กระจายของเชื้อและควบคุมการแพร่ระบาดในช่วงที่รอการฉีดวัคซีน
เมื่อวันที่ 31 พฤษภาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงสรุปภาพรวมการตรวจคัดกรองโควิด-19 เชิงรุก ในกรุงเทพมหานคร ปทุมธานี ชลบุรี เชียงใหม่ นนทบุรี และสมุทรปราการว่า ตามที่ท่านนายกรัฐมนตรีและ รมว.กลาโหม พล.อ.ประยุทธ์ จันทร์โอชา ได้ให้กระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี บูรณาการความร่วมมือกับกระทรวงมหาดไทย โดยกรุงเทพมหานคร และกระทรวงสาธารณสุข โดย สปสช.ดำเนินการตรวจโควิด-19 เชิงรุก ตามโครงการแรงงาน…เราสู้ด้วยกัน โดยไม่เสียค่าใช้จ่าย ซึ่งในวันนี้ (31 พ.ค.64) เป็นวันสุดท้ายของการเปิดให้บริการ ซึ่งจากการดำเนินการตรวจโควิดเชิงรุกในครั้งนี้ภาพรวมเป็นที่น่าพอใจ
นายสุชาติ กล่าวถึงภาพรวมการตรวจโควิด-19 เชิงรุก จุดแรกที่อาคารกีฬาเวสน์ 1 ศูนย์เยาวชน กรุงเทพมหานคร (ไทย – ญี่ปุ่น) เขตดินแดง เปิดตรวจตั้งแต่วันที่ 17- 30 เม.ย.64 และ 5-31 พ.ค.64 มีผู้มาตรวจจำนวน 88,992 คน จุดที่ 2 ที่วิทยาลัยอาชีวศึกษาจังหวัดปทุมธานี ตั้งแต่วันที่ 24-30 เม.ย.64 วันที่ 5-11 พ.ค. และวันที่ 24-31 พ.ค.64 มีผู้มาตรวจจำนวน 21,538 คน จุดที่ 3 จังหวัดชลบุรี เปิดเมื่อวันที่ 24-30 เม.ย.64 มีผู้มาตรวจจำนวน 1,184 คน จุดที่ 4 จังหวัดเชียงใหม่ เปิดเมื่อวันที่ 24 เม.ย.-15 พ.ค.64 มีผู้มาตรวจจำนวน 11,134 คน จุดที่ 5 จังหวัดนนทบุรี เปิดเมื่อวันที่ 25 เม.ย.- 1พ.ค.64 มีผู้มาตรวจจำนวน 3,257 คน จุดที่ 6 จังหวัดสมุทรปราการ เปิดเมื่อวันที่ 1-7 พ.ค. และวันที่ 26-31 พ.ค.64 มีผู้มาตรวจจำนวน 6,807 คน รวม 6 จังหวัดมีผู้มาตรวจจำนวนทั้งสิ้น 132,912 คน
ทั้งนี้ การตรวจโควิด-19 เชิงรุกดังกล่าวจะเป็นการชะลอการแพร่กระจายของเชื้อและควบคุมการแพร่ระบาดในช่วงที่รอการฉีดวัคซีนให้แก่แรงงานในสถานประกอบการต่อไป

ที่มา : https://www.thaigov.go.th/news/contents/details/42262