รัฐบาลไทย-ข่าวทำเนียบรัฐบาล-นายกฯ เสียใจต่อการเสียชีวิตของเอกอัครราชทูตยูเครนประจำประเทศไทย


วันจันทร์ที่ 31 พฤษภาคม 2564
พิมพ์
นายกฯ เสียใจต่อการเสียชีวิตของเอกอัครราชทูตยูเครนประจำประเทศไทย
นายกฯ เสียใจต่อการเสียชีวิตของเอกอัครราชทูตยูเครนประจำประเทศไทย
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เสียใจต่อการเสียชีวิตของ นายอันดรีย์ เบซตา (H.E. Mr. Andrii Beshta) เอกอัครราชทูตวิสามัญผู้มีอำนาจเต็มแห่งยูเครนประจำประเทศไทย ซึ่งได้เสียชีวิตเมื่อช่วงเช้าวันที่ 30 พฤษภาคม 2564 ที่ จ.สตูล ก่อนหมดวาระการดำรงตำแหน่งในประเทศไทย และเตรียมเดินทางกลับยูเครน
นายอันดรีย์ เบซตา ได้ดำรงตำแหน่งเอกอัครราชทูตวิสามัญผู้มีอำนาจเต็มแห่งสาธารณรัฐยูเครนประจำประเทศไทยตั้งแต่ปี 2558 และมีกำหนดจะพ้นจากหน้าที่ในช่วงสัปดาห์ที่ 3 ของเดือน มิถุนายน 2564 ซึ่งตลอดระยะเวลาการทำงานของเอกอัครราชทูตฯ ถือได้ว่าเป็นผู้มีบทบาทสำคัญในการกระชับความร่วมมือระหว่างประเทศไทย และยูเครน และเป็นผู้ที่มีความผูกพันกับประเทศไทยเป็นอย่างมาก
ทั้งนี้ นายกรัฐมนตรีเสียใจกับการจากไปของนายเบซตาซึ่งเป็นมิตรของไทย และจะมีหนังสือแสดงความเสียใจอย่างเป็นทางการในโอกาสแรก รวมทั้งได้สั่งการให้หน่วยงานที่เกี่ยวข้องช่วยอำนวยความสะดวกตามความประสงค์ของครอบครัวเอกอัครราชทูตฯ อย่างสมเกียรติ

ที่มา : https://www.thaigov.go.th/news/contents/details/42240