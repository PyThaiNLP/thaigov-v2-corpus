รัฐบาลไทย-ข่าวทำเนียบรัฐบาล-กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๕/๒๕๖๔ 


วันเสาร์ที่ 12 มิถุนายน 2564
พิมพ์
กระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๕/๒๕๖๔
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ประชุมติดตามการดำเนินงานตามแผนงานป้องกันและแก้ไขสถานการณ์ Covid-19 ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
ในวันเสาร์ที่ ๑๒ มิถุนายน ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา2019 ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่๒๕/๒๕๖๔ โดยมีนายนิยม เติมศรีสุข รองปลัดกระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์ฯ นายอายุตม์ สินธพพันธุ์ อธิบดีกรมราชทัณฑ์ นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้รับทราบรายงานสถานการณ์การแพร่ระบาดของโรคติดเชื้อไวรัสโควิด-19 ภายในสถานที่ควบคุมของหน่วยงานในสังกัดกระทรวงยุติธรรม พบว่า กรมพินิจและคุ้มครองเด็กและเยาวชนวันนี้ไม่พบผู้ป่วยรายใหม่ ซึ่งมีสถานพินิจฯ และศูนย์ฝึกและอบรมฯ ที่ไม่พบการแพร่ระบาดของโรค (สถานพินิจฯ สีขาว) เพิ่มขึ้นเป็นจำนวน ๓๒ แห่ง สำหรับเรือนจำ/ทัณฑสถาน ที่ไม่พบการแพร่ระบาดมีจำนวน ๑๒๙ แห่งเท่าเดิม ขณะที่ยังพบการแพร่ระบาด ๑๒ แห่งคงเดิม และในวันนี้มียอดผู้รักษาหายเพิ่ม ๑,๗๕๙ ราย ทำให้มีผู้ต้องขังติดเชื้อที่ยังอยู่ในการดูแลของกรมราชทัณฑ์ ๗,๘๗๕ ราย โดยมีเรือนจำ/ทัณฑสถานบางแห่งที่เคยเป็นพื้นที่แพร่ระบาดเดิม มีผู้ติดเชื้อที่ยังคงรักษาอยู่ต่ำกว่า ๑๐๐ รายต่อเนื่องกันหลายวันแล้ว ซึ่งนับเป็นสัญญาณที่ดีของสถานการณ์การแพร่ระบาดของเชื้อในเรือนจำ/ทัณฑสถานที่มีแนวโน้มดีขึ้น
โดยการดำเนินการต่อจากนี้ นอกจากจะมีการวางแผนป้องกันการนำเชื้อก่อนเข้าเรือนจำ/ทัณฑสถานอย่างเป็นระบบ รวมถึงกระบวนการรักษาผู้ต้องขังที่ติดเชื้อ ทั้งในกลุ่มสีเขียว สีเหลือง และสีแดง ให้ได้รับการรักษาที่ถูกต้อง ทั่วถึง และรวดเร็ว เพื่อลดความรุนแรงของอาการและลดอัตราการเสียชีวิตแล้ว ยังต้องดำเนินการวางแผนเพื่อคืนพื้นที่เรือนจำสีแดง ซึ่งมีการแพร่ระบาดเดิม ที่สามารถควบคุมสถานการณ์การแพร่ระบาด ได้แล้ว เพื่อให้เป็นพื้นที่ปลอดเชื้อจนสามารถรับตัวผู้ต้องขังเข้าใหม่ได้ตามปกติ ที่ต้องมีการวางแผนการดำเนินงานอย่างเป็นระบบ และถูกต้องตามมาตรการของกระทรวงสาธารณสุขอย่างเคร่งครัด
ด้านการบริหารจัดการวัคซีนแก่ผู้ต้องขัง ทางกรมราชทัณฑ์ ได้รับการจัดสรรวัคซีนจากกรมควบคุมโรค กระทรวงสาธารณสุขมาแล้วกว่า ๔๐,๐๐๐ โดส และยังอยู่ระหว่างการจัดสรรเพิ่มเติมจนครอบคลุมทั้งหมด ได้ดำเนินการจัดส่งไปยังเรือนจำ/ทัณฑสถานเป้าหมายในระยะแรกไปแล้วจำนวน ๓๗ แห่ง โดยเรือนจำ/ทัณฑสถานส่วนใหญ่ได้ดำเนินการฉีดจนแล้วเสร็จ แต่ยังมีเรือนจำ/ทัณฑสถานบางแห่งที่ได้รับวัคซีนไปแล้ว ยังอยู่ระหว่างการดำเนินการ ซึ่งได้เร่งรัดให้ดำเนินการแล้วเสร็จโดยเร็ว

ที่มา : https://www.thaigov.go.th/news/contents/details/42668