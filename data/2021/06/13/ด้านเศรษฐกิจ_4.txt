รัฐบาลไทย-ข่าวทำเนียบรัฐบาล-รมช.ประภัตร ฝ่าดีเปรสชั่นลุยฝนลงพื้นที่จังหวัดร้อยเอ็ด พื้นที่เกิดโรคอุบัติใหม่ 


วันเสาร์ที่ 12 มิถุนายน 2564
รมช.ประภัตร ฝ่าดีเปรสชั่นลุยฝนลงพื้นที่จังหวัดร้อยเอ็ด พื้นที่เกิดโรคอุบัติใหม่
รมช.ประภัตร ฝ่าดีเปรสชั่นลุยฝนลงพื้นที่จังหวัดร้อยเอ็ด พื้นที่เกิดโรคอุบัติใหม่ "ลัมปี - สกิน" แห่งแรกของประเทศ พร้อม Kick off การฉีดวัคซีน (LSDV) มั่นใจสถานการณ์จะคลี่คลายโดยเร็ว
(วันที่ 12 มิถุนายน 2564) นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่โรงเรียนบ้านท่าเสียว ตำบลแสนสุข อำเภอพนมไพร จังหวัดร้อยเอ็ด เป็นประธานพิธีเปิด โครงการรณรงค์การป้องกันและควบคุมโรคลัมปี - สกิน (Lumpk Skin Disesae) พร้อม Kick off ฉีดวัคซีนจังหวัดร้อยเอ็ด โดยมีนายชยันต์ ศิริมาศ      ผู้ว่าราชการจังหวัดร้อยเอ็ด นายสัตวแพทย์ชัยวัฒน์ โยธคล รองอธิบดีกรมปศุสัตว์ หัวหน้าส่วนราชการในพื้นที่ ตลอดจนผู้นำภาคประชาชนเข้าร่วม
"การลงพื้นที่ในครั้งนี้ เป็นการลงพื้นที่เพื่อเป็นขวัญกำลังใจในการแก้ปัญหาโรคระบาดลัมปี - สกิน ให้กับเจ้าหน้าที่และเกษตรกรให้ฟันฝ่าปัญหาไปด้วยกัน โดยการฉีดวัคซีนเป็นมาตรการหนึ่งในการระงับยับยั้งการแพร่ระบาดของโรค   โดยจะต้องมีการฉีดให้เป็นไปตามแผนทางทางกรมปศุสัตว์วางไว้ เพื่อให้เกิดประสิทธิภาพมากที่สุด ซึ่งคณะกรรมการบริหารจัดการวัคซีนฯ พิจารณากำหนดแผนการฉีดวัคซีน ที่เป็นไปตามหลักวิชาการ ตามระเบียบกรมปศุสัตว์ ว่าด้วยการฉีดวัคซีนลัมปี - สกิน ในสัตว์ชนิดโค - กระบือ พ.ศ.2564 เพื่อให้เป็นแผนเดียวกัน มีความปลอดภัยต่อสัตว์                  และมีการประเมินความครอบคลุมของการฉีดวัคซีนในพื้นที่ และประเมินประสิทธิภาพความคุมโรคหลังจากฉีดวัคซีนด้วย" รมช.ประภัตร กล่าว
รมช.ประภัตร กล่าวเพิ่มเติมว่า นอกจากการฉีดวัคซีนเพื่อควบคุมโรคเพื่อแก้ปัญหาการระบาดแล้วยังมีมาตรการป้องกัน ควบคุมและกำจัดโรค ที่เป็นมาตรการของกรมปศุสัตว์ ที่ต้องดำเนินการควบคู่ไปด้วยคือ การควบคุมการเคลื่อนย้ายโค - กระบือ เพื่อลดการแพร่กระจายของโรคอย่างเคร่งครัด การเฝ้าระวังการเกิดโรคอย่างใกล้ชิด การป้องกันและควบคุมแมลงพาหนะนำโรค ให้เกษตรกรป้องกันโดยใช้สารกำจัดแมลงทั้งบนตัวสัตว์ และโดยรอบฟาร์ม และการรักษาสัตว์ป่วยตามอาการด้วย เพื่อให้การควบคุมโรคมีประสิทธิภาพ โรคสงบโดยเร็ว
ส่วนมาตรการเยียวยาเกษตรกรจากกรณีโค - กระบือเสียชีวิตจากโรคลัมปี - สกินนั้น เบื้องต้นการเยียวยาเกษตรกรจากกรณีโค - กระบือเสียชีวิต ด้วยโรคลัมปี - สกิน เดิมมีอัตราเงินชดเชยรายได้ให้เกษตรกรเจ้าของโค - กระบือ ตามจริง แต่ไม่เกินรายละ 2 ตัว และจะจ่ายเงินเยียวตามอายุของสัตว์ อย่างไรก็ตามตนจะได้นำเข้าหารือกับกรมบัญชีกลางเพื่อเพิ่มวงเงินเยียวยาให้เกษตรกรได้มากขึ้น และจ่ายตามจำนวนสัตว์เสียชีวิตจริง
รมช.ประภัตรยังได้แนะนำโครงการประกันโค - กระบือ ของกรมปศุสัตว์ ให้กับเกษตรกรในพื้นที่ โดยจ่ายเบี้ยเพียงเดือนละ 100 บาท จ่ายทั้งสิ้น 4 เดือน คุ้มครองการตายทุกกรณี จ่ายเงิน 30000 บาทต่อตัว และโครงการเงินกู้อัตราดอกเบี้ยต่ำ ล้านละร้อย โดยเกษตรกรต้องรวมกลุ่มให้ได้ 7 คน จัดตั้งเป็นวิสาหกิจชุมชน ทำเกษตรกรรม โดยมีตลาดรองรับผลผลิต ก็สามารถยื่นกู้กับธนาคารเพื่อการเกษตรและสหกรณ์การเกษตร (ธกส.) โดยหากเกษตรกรสนใจโครงการดังกล่าว สามารถติดต่อขอคำแนะนำเพิ่มเติมได้ที่สำนักงานปศุสัตว์หรือธกส. ในพื้นที่
นอกจากนี้ นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ยังได้ลงพื้นที่หมู่ 19 อำเภอเมืองร้อยเอ็ด จังหวัดร้อยเอ็ด เป็นประธานมอบเวชภัณฑ์รักษาสัตว์ป่วย อาหารครบส่วน (TMR) บำรุงสุขภาพสัตว์แก่เกษตรกรผู้เลี้ยงโค - กระบือ ที่ได้รับผลกระทบจากการระบาดของโรคดังกล่าว

ที่มา : https://www.thaigov.go.th/news/contents/details/42670