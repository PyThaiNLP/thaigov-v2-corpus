รัฐบาลไทย-ข่าวทำเนียบรัฐบาล-ในหลวง-พระราชินี พระราชทาน “ถุงพระราชทานกำลังใจ”  อาหาร นมและน้ำดื่ม แก่บุคลากรทางการแพทย์ รพ.บุษราคัม


วันเสาร์ที่ 12 มิถุนายน 2564
ในหลวง-พระราชินี พระราชทาน “ถุงพระราชทานกำลังใจ”  อาหาร นมและน้ำดื่ม แก่บุคลากรทางการแพทย์ รพ.บุษราคัม
พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระกรุณาโปรดเกล้าฯ ให้ผู้แทนพระองค์เชิญถุงพระราชทานกำลังใจ อาหาร นมและน้ำดื่ม ไปมอบให้แก่บุคลากรทางการแพทย์โรงพยาบาลบุษราคัม กระทรวงสาธารณสุข
พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระกรุณาโปรดเกล้าฯ ให้ผู้แทนพระองค์เชิญถุงพระราชทานกำลังใจ อาหาร นมและน้ำดื่ม ไปมอบให้แก่บุคลากรทางการแพทย์โรงพยาบาลบุษราคัม กระทรวงสาธารณสุข เพื่อเป็นขวัญและกำลังใจในการดูแลผู้ป่วยโควิด 19
วันนี้ (12 มิถุนายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระกรุณาโปรดเกล้าโปรดกระหม่อมให้พลตรี นพสิทธิ์ สิทธิพงศ์โสภณ ผู้อำนวยการกองโครงการในพระองค์และสารนิเทศ กองกิจการวัง กองบัญชาการทหารมหาดเล็กราชวัลลภรักษาพระองค์ เป็นผู้แทนพระองค์เชิญถุงพระราชทานกำลังใจ เครื่องอุปโภคบริโภค จำนวน 900 ถุง กล่องขนมพระราชทาน 18 ลัง อาหารกึ่งสำเร็จรูป 80 ลัง น้ำผลไม้ดอยคำ 50 ลัง นมยูเอชทีสวนจิตรลดา 50 ลัง ขนม 160 ลัง คุกกี้สวนจิตรลดา 20 ลัง และน้ำดื่มสวนจิตรลดา 200 แพ็ค ไปมอบให้แก่บุคลากรทางการแพทย์ โรงพยาบาลบุษราคัม อิมแพค เมืองทองธานี จังหวัดนนทบุรี เพื่อเป็นขวัญและกำลังใจในการปฏิบัติหน้าที่ดูแลผู้ป่วยโรคติดเชื้อไวรัสโคโรนา 2019 โดยมีนายแพทย์กิตติศักดิ์ อักษรวงศ์ ผู้อำนวยการโรงพยาบาลบุษราคัม ผู้บริหารกระทรวงสาธารณสุข ข้าราชการ และเจ้าหน้าที่โรงพยาบาลบุษราคัมเข้าร่วมพิธี นับเป็นพระมหากรุณาธิคุณเป็นล้นพ้นอย่างหาที่สุดมิได้ ที่พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงติดตามสถานการณ์การแพร่ระบาดของโรคโควิด 19 อย่างใกล้ชิด ทรงรับรู้ถึงความเหน็ดเหนื่อยและความอ่อนล้า จากการทุ่มเทกำลังกายและกำลังใจในการรักษาพยาบาลผู้ป่วยโรคโควิด 19
นายแพทย์เกียรติภูมิกล่าวต่อว่า การได้รับพระราชทานพระมหากรุณาธิคุณในครั้งนี้ บุคลากรทางการแพทย์ และเจ้าหน้าที่สาธารณสุข ต่างรู้สึกซาบซึ้งและสำนึกในพระมหากรุณาธิคุณเป็นล้นพ้นอย่างหาที่สุดมิได้ ที่พระองค์ทรงห่วงใยและพระราชทานความช่วยเหลือแก่บุคลากรทางการแพทย์ กระทรวงสาธารณสุขอย่างต่อเนื่องตลอดมา
ทั้งนี้ สำหรับโรงพยาบาลบุษราคัมให้การดูแลรักษาผู้ป่วยโรคโควิด 19 ตั้งแต่วันที่ 14 พฤษภาคม-11 มิถุนายน 2564 รวม 2,074 ราย รักษาหายกลับบ้านรวม 1,171 ราย ส่งรักษาต่อ 98 ราย ยังอยู่ระหว่างการรักษา 805 ราย เหลือจำนวนเตียงว่าง 1,356 เตียง หลังจากเปิดระยะ2 เฟส 2 เมื่อ 28 พฤษภาคม 64 ได้มีการแยกกลุ่มผู้ป่วยชาย หญิง ออกเป็นสัดส่วน โดยผู้ป่วยชายจะเข้ารับการดูแลรักษาในเฟส 2 ส่วนผู้ป่วยหญิงจะอยู่เฟส 1 ยกเว้นกลุ่มเปราะบาง เช่น ผู้สูงอายุ พ่อแม่ลูกที่เป็นครอบครัวเดียวกัน จะจัดให้อยู่เฟสเดียวกัน โดยในช่วง 2-3 วันที่ผ่านมา กทม.ได้มีการจัดระบบนำผู้ป่วยเข้าระบบของ กทม.ได้มากขึ้น ทำให้มีการส่งผู้ป่วยมาที่โรงพยาบาลบุษราคัมไม่มาก ขณะเดียวกันในเขตปริมลฑล สมุทรปราการ นนทบุรี ปทุมธานี สระบุรี และอยุธยา ยังพบมีการระบาดอย่างต่อเนื่อง จึงได้มีการประสานไปยังผู้ตรวจราชการ ผู้อำนวยการโรงพยาบาลศูนย์/โรงพยาบาลทั่วไป นายแพทย์สาธารณสุขจังหวัด ให้ส่งผู้ป่วยจากโรงพยาบาลสนามที่มีจำนวนมาก หรือผู้ป่วยที่ดีขึ้นอยู่ในโซนสีเหลืองจากโรงพยาบาลศูนย์ โรงพยาบาลทั่วไป มาที่รักษาต่อที่โรงพยาบาลบุษราคัม เพื่อลดความแออัด ขณะเดียวกันจะรับผู้ป่วยจาก hospitel และจากสถาบันบำราศนราดูรด้วย
****************************** 12 มิถุนายน 2564

ที่มา : https://www.thaigov.go.th/news/contents/details/42667