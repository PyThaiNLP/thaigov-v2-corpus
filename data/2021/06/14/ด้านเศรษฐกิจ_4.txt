รัฐบาลไทย-ข่าวทำเนียบรัฐบาล-รมช.ประภัตร ควงแขนพ่อเมืองโคราช ประเดิมวัคซีน (LSDV) เข็มแรก 


วันอาทิตย์ที่ 13 มิถุนายน 2564
รมช.ประภัตร ควงแขนพ่อเมืองโคราช ประเดิมวัคซีน (LSDV) เข็มแรก
รมช.ประภัตร ควงแขนพ่อเมืองโคราช ประเดิมวัคซีน (LSDV) เข็มแรก พร้อมคุยกรมบัญชีกลาง       เพิ่มวงเงินเยียวยาเกษตรกรที่ได้รับผลกระทบโรคลัมปี - สกิน
(วันที่ 13 มิถุนายน 2564) นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่โรงเรียนบ้านหนองเลา ตำบลมะเกลือเก่า อำเภอสูงเนิน จังหวัดนครราชสีมา เป็นประธานพิธีเปิดโครงการรณรงค์การป้องกันและควบคุมโรคลัมปี - สกิน (Lumpk Skin Disesae) พร้อม Kick off ฉีควัคซีน (LSDV) ในโค - กระบือ จังหวัดนครราชสีมา โดยมีนายกอบชัย บุญอรณะ ผู้ว่าราชการจังหวัดนครราชสีมา นายสัตวแพทย์ชัยวัฒน์ โยธคล รองอธิบดีกรมปศุสัตว์ หัวหน้าส่วนราชการในพื้นที่ ตลอดจนผู้นำภาคประชาชนเข้าร่วม
"สถานการณ์วัคซีน (LSDV) เถื่อนที่กำลังแพร่ระบาดอยู่ในพื้นที่ขณะนี้ ขอให้เกษตรกรพิจารณาด้วยความระมัดระวัง ตามที่ได้ทราบข่าวมาวัคซีนเถื่อนดังกล่าวยังไม่ผ่านอย. หนึ่งขวดมี 25 โด๊ส ราคาประมาณ 6,000 บาท ดังนั้น ไม่แนะนำให้ซื้อมาฉีดเอง หากเกษตรกรต้องการจัดหาวัคซีนด้วยตนเอง ขอให้รวมตัวกันติดต่อผ่านกรมปศุสัตว์ เพื่อความถูกต้อง และความปลอดภัย สำหรับการฉีดวัคซีนของกรมปศุสัตว์ ซึ่งเป็นมาตรการหนึ่งจากห้ามาตรการในการระงับยับยั้งการแพร่ระบาดของโรค โดยจะต้องมีการฉีดให้เป็นไปตามแผนทางทางกรมปศุสัตว์วางไว้ เพื่อให้เกิดประสิทธิภาพมากที่สุด ซึ่งการใช้วัคซีนเป็นมาตรการหนึ่งที่กรมปศุสัตว์ ซึ่งคณะกรรมการบริหารจัดการวัคซีนฯ พิจารณากำหนดแผนการฉีดวัคซีน ที่เป็นไปตามหลักวิชาการ ตามระเบียบกรมปศุสัตว์ ว่าด้วยการฉีดวัคซีนลัมปี - สกิน   ในสัตว์ชนิดโค - กระบือ พ.ศ.2564 เพื่อให้เป็นแผนเดียวกัน มีความปลอดภัยต่อสัตว์และ มีการประเมินความครอบคลุมของการฉีดวัคซีนในพื้นที่ และประเมินประสิทธิภาพความคุมโรคหลังจากฉีดวัคซีนด้วย" รมช.ประภัตร กล่าว
รมช.ประภัตร กล่าวเพิ่มเติมว่า กรมปศุสัตว์ได้มีการนำเข้าวัคซีนป้องกันโรคลัมปีสกิน (LSDV) มาแล้ว ล็อตแรก 60,000 โด๊ส ล็อตที่สอง 300,000 โด๊ส คาดว่าจะถึงประเทศไทยช่วงบ่ายของวันนี้ และขณะนี้มีภาคเอกชนพร้อมสนับสนุนการนำเข้าวัคซีนเพิ่มอีกนับล้านโด๊ส เพื่อให้เพียงพอ และสามารถหยุดการระบาดของโรคได้อย่างมีประสิทธิภาพ โดยกรมปศุสัตว์ก็พร้อมผลักดันภาคเอกชนในการนำเข้าวัคซีน เพื่อประโยชน์ของเกษตรกร ทั้งนี้ วัคซีนล็อตแรกได้ถูกกระจายไปยังพื้นที่ต่างๆ ทั่วประเทศตามความเหมาะสมแล้ว
ส่วนมาตรการเยียวยาเกษตรกรจากกรณีโค - กระบือเสียชีวิตจากโรคลัมปี - สกินนั้น เบื้องต้นการเยียวยาเกษตรกรจากกรณีโค - กระบือเสียชีวิต ด้วยโรคลัมปี - สกิน เดิมมีอัตราเงินชดเชยรายได้ให้เกษตรกรเจ้าของโค - กระบือ ตามจริง แต่ไม่เกินรายละ 2 ตัว และจะจ่ายเงินเยียวตามอายุของสัตว์ อย่างไรก็ตามตนได้สั่งการให้กรมปศุสัตว์ นำเรื่องเข้าหารือกับกรมบัญชีกลางเพื่อเพิ่มวงเงินเยียวยาให้เกษตรกรได้มากขึ้น และจ่ายตามจำนวนสัตว์เสียชีวิตจริง
นอกจากนี้ รมช.ประภัตรยังได้แนะนำโครงการประกันโค - กระบือ ของกรมปศุสัตว์ ให้กับเกษตรกรในพื้นที่ โดยจ่ายเบี้ยเพียงเดือนละ 100 บาท จ่ายทั้งสิ้น 4 เดือน คุ้มครองการตายทุกกรณี จ่ายเงิน 30000 บาทต่อตัว  และโครงการเงินกู้อัตราดอกเบี้ยต่ำ ล้านละร้อย โดยเกษตรกรต้องรวมกลุ่มให้ได้ 7 คน จัดตั้งเป็นวิสาหกิจชุมชนทำเกษตรกรรม โดยมีตลาดรองรับผลผลิต ก็สามารถยื่นกู้กับธนาคารเพื่อการเกษตรและสหกรณ์การเกษตร (ธกส.) โดยหากเกษตรกรสนใจโครงการดังกล่าว สามารถติดต่อขอคำแนะนำเพิ่มเติมได้ที่สำนักงานปศุสัตว์หรือธกส. ในพื้นที่

ที่มา : https://www.thaigov.go.th/news/contents/details/42682