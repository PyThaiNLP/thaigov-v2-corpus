รัฐบาลไทย-ข่าวทำเนียบรัฐบาล-ก.อุตฯ เยียวยาผู้ประกอบการได้รับผลกระทบโควิด ยกเว้นค่าตรวจโรงงานและค่าธรรมเนียมใบอนุญาตต่ออีก 1 ปี ช่วยผู้ประกอบการกว่าหมื่นราย ประหยัดค่าใช้จ่ายกว่า 200 ล้านบาท


วันจันทร์ที่ 14 มิถุนายน 2564
พิมพ์
ก.อุตฯ เยียวยาผู้ประกอบการได้รับผลกระทบโควิด ยกเว้นค่าตรวจโรงงานและค่าธรรมเนียมใบอนุญาตต่ออีก 1 ปี ช่วยผู้ประกอบการกว่าหมื่นราย ประหยัดค่าใช้จ่ายกว่า 200 ล้านบาท
“สุริยะ” เผยมาตรการเยียวยาผู้ประกอบการของกระทรวงอุตสาหกรรมที่ได้รับผลกระทบจากโควิด ยกเว้นค่าตรวจโรงงานเพิ่มเติมในการขอ มอก. จนถึง 30 เมษายน 2565 คาดช่วยผู้ประกอบการประหยัดค่าใช้จ่ายกว่า 100 ล้านบาท
“สุริยะ” เผยมาตรการเยียวยาผู้ประกอบการของกระทรวงอุตสาหกรรมที่ได้รับผลกระทบจาก
โควิด ยกเว้นค่าตรวจโรงงานเพิ่มเติมในการขอ มอก. จนถึง 30 เมษายน 2565 คาดช่วยผู้ประกอบการประหยัดค่าใช้จ่ายกว่า 100 ล้านบาท พร้อมชงมาตรการยกเว้นค่าธรรมเนียมใบอนุญาต มอก. และใบรับรองระบบงาน ISO เข้า ครม. แล้ว หากผ่านความเห็นชอบจะช่วยผู้ประกอบการได้กว่า 10,000 ราย คิดเป็นเงินกว่า 110 ล้านบาท
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม  เปิดเผยถึงมาตรการให้ความช่วยเหลือผู้ประกอบการภาคอุตสาหกรรม ที่ได้รับผลกระทบจากสถานการณ์โควิด-19 ว่า ตนได้สั่งการให้ทุกหน่วยงานในสังกัดกระทรวงอุตสาหกรรม เสนอมาตรการเยียวยาเพื่อบรรเทาความเดือดร้อนและแบ่งเบาภาระค่าใช้จ่ายของผู้ประกอบการภาคอุตสาหกรรม เพื่อเสริมสภาพคล่องทางการเงินให้สามารถฟื้นฟูกิจการได้เร็วขึ้น ซึ่งส่วนใหญ่เป็นมาตรการเดิมจากปี 2563 ที่ขยายเวลาต่อเนื่อง ล่าสุดได้เห็นชอบให้ สมอ. ยกเว้นค่าธรรมเนียมการตรวจโรงงานเพื่อการขออนุญาต มอก. โดยมีผลตั้งแต่วันที่ 8 มิถุนายน 2564 ที่ผ่านมา
ด้าน นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่ามาตรการยกเว้นค่าตรวจโรงงานเพื่อการขออนุญาต มอก. มีอัตราค่าใช้จ่ายที่ผู้ประกอบการจะต้องจ่ายให้ สมอ. 10,000 บาทต่อวัน ซึ่ง สมอ.  มีผู้ประกอบการที่ได้รับใบอนุญาตกว่า 10,000 ราย ทั้งผู้ทำและผู้นำเข้า คาดว่ามาตรการดังกล่าวจะช่วยแบ่งเบาภาระค่าใช้จ่ายให้ผู้ประกอบการเป็นมูลค่ากว่า 100 ล้านบาท โดยมีผลตั้งแต่วันที่ 8 มิถุนายน 2564  จนถึงวันที่ 30 เมษายน 2565
นอกจากนี้ ยังมีมาตรการเยียวยาอื่นๆ ที่อยู่ระหว่างการพิจารณาของ ครม. ได้แก่ มาตรการยกเว้นค่าธรรมเนียมใบอนุญาต มอก. และใบแทนใบอนุญาตเกี่ยวกับผลิตภัณฑ์อุตสาหกรรม และมาตรการยกเว้นค่าธรรมเนียมใบรับรองระบบงาน ISO สำหรับผู้ประกอบการตรวจสอบและรับรอง หาก ครม. มีมติเห็นชอบแล้ว สมอ.จะดำเนินการต่อทันที ซึ่งจะช่วยเหลือผู้ประกอบการได้กว่า 110 ล้านบาท
เลขาธิการ สมอ. กล่าวเพิ่มเติมว่า “แม้ว่าในขณะนี้ สมอ. จะปฏิบัติงานภายในที่พัก หรือ Work from Home กว่า 90% เพื่อลดความเสี่ยงและป้องกันการแพร่ระบาดของเชื้อไวรัสโควิด-19 แต่ขอให้เชื่อมั่นว่าจะไม่กระทบต่อการให้บริการผู้ประกอบการและประชาชน โดยท่านยังสามารถติดต่อกับหน่วยงานต่างๆภายใน สมอ. ได้ทุกกระบวนการและกิจกรรม ผ่านทางระบบออนไลน์ ทั้งการออกใบอนุญาตทำและนำเข้าสินค้าควบคุม การตรวจสอบพิกัดศุลกากร  การตรวจติดตามสินค้าไม่ได้มาตรฐาน  การตรวจสอบและรับรองระบบงาน  การรับรองมาตรฐานผลิตภัณฑ์ชุมชน  และการสืบค้นข้อมูลมาตรฐาน รวมทั้งการจำหน่ายหนังสือ มอก. หรือหากต้องการแจ้งเบาะแสหรือติดต่อสอบถามรายละเอียดอื่นๆ ก็สามารถเข้าไปที่เฟซบุ้คแฟนเพจของ สมอ. https://www.facebook.com/tisiofficial”  เลขาธิการ สมอ. กล่าวทิ้งท้าย

ที่มา : https://www.thaigov.go.th/news/contents/details/42692