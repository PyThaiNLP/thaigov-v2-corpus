รัฐบาลไทย-ข่าวทำเนียบรัฐบาล-รัฐบาลโชว์ผลงานปราบยาเสพติด 9 เดือนยึดทรัพย์กว่า 4.5 พันล้านบาท ยาบ้า 344 ล้านเม็ด เตรียมหารือ 6 ชาติลุ่มน้ำโขงและสำนักงานยาเสพติดสหประชาชาติ แก้ปัญหาค้ายาข้ามชาติ


วันอาทิตย์ที่ 13 มิถุนายน 2564
พิมพ์
รัฐบาลโชว์ผลงานปราบยาเสพติด 9 เดือนยึดทรัพย์กว่า 4.5 พันล้านบาท ยาบ้า 344 ล้านเม็ด เตรียมหารือ 6 ชาติลุ่มน้ำโขงและสำนักงานยาเสพติดสหประชาชาติ แก้ปัญหาค้ายาข้ามชาติ
รัฐบาลโชว์ผลงานปราบยาเสพติด 9 เดือนยึดทรัพย์กว่า 4.5 พันล้านบาท ยาบ้า 344 ล้านเม็ด เตรียมหารือ 6 ชาติลุ่มน้ำโขงและสำนักงานยาเสพติดสหประชาชาติ แก้ปัญหาค้ายาข้ามชาติ
นางสาวรัชดา ธนาดิเรก รองโฆษกประจำสำนักนายกรัฐมนตรี เผยว่า ในช่วงที่ผ่านมามีการรายงานข่าวการจับกุมผู้ต้องหาขบวนการค้ายาเสพติดเครือข่ายข้ามพรมแดนและข้ามชาติในหลายกรณี แสดงให้เห็นถึงการดำเนินการด้านการป้องกันและปราบปรามยาเสพติดเป็นไปอย่างมีประสิทธิภาพ โดยเป็นการทำงานร่วมกันของหลายภาคส่วนประกอบด้วย สำนักงานคณะกรรมการป้องกันและปราบปรามยาเสพติด (ป.ป.ส.) กองอำนวยการรักษาความมั่นคงภายในราชอาณาจักร (กอ.รมน.) ศูนย์รักษาความปลอดภัย กองทัพไทย ตำรวจปรามปรามยาเสพติด กรมศุลกากรเครือข่ายภาคประชาชน และหน่วยงานต่างประเทศ เป็นต้น โดยสถิติการตรวจยึด นับตั้งแต่ปี 2562 มีปริมาณมากขึ้นโดยเฉพาะยาไอซ์ และเฮโรอีน ที่ถูกนำเข้าเพื่อส่งผ่านไปยังต่างประเทศ เช่น ออสเตรเลีย นิวซีแลนด์ ฮ่องกง เป็นต้น  ถือเป็นปัญหาร่วมกันของประเทศในภูมิภาค ทั้งนี้รัฐบาลโดยสำนักงาน ป.ป.ส ได้ประสานความร่วมมือกับประเทศลุ่มน้ำโขง 6 ประเทศ คือ จีน เมียนมา ลาว กัมพูชา เวียดนาม และไทย และสำนักงานว่าด้วยยาเสพติดและอาชญากรรมแห่งสหประชาชาติ (UNODC)  เพื่อหารือแนวทางแก้ไขปัญหาในวันที่ 5 ก.ค.นี้
สำหรับสถิติการจับกุมยาเสพติดในประเทศไทยตั้งแต่ ต.ค.63-มิ.ย.64 ยึดยาบ้า 344 ล้านเม็ดไอซ์ 20,662 กก. และ เฮโรอีน 2,760 กก. ยาอี 279,868 เม็ด รวมทั้งจับกุมยาเสพติดที่เตรียมส่งออกไปยังต่างประเทศ รวม 84 คดี เป็น ยาบ้า 39,002 เม็ดไอซ์ 72.08 กก.  เฮโรอีน 285.69 กก. ยาอี 1,922 เม็ด    นอกจากดำเนินการจับกุมแล้ว กระทรวงยุติธรรม ยังได้ทำงานเชิงรุกเรื่องการขยายผลการยึดทรัพย์ผู้กระทำผิดคดียาเสพติด ส่งผลให้ตัวเลขการยึดทรัพย์ ในสามไตรมาสแรกของปีงบประมาณ 2564 มีมูลค่า 4,549 ล้านบาท มากกว่าช่วงเวลาเดียวกันของปีที่แล้วถึง 3,480 ล้านบาท ซึ่งทางกระทรวงยุติธรรมได้ตั้งเป้ายึดทรัพย์ให้ได้ทั้งปี 6,000 ล้านบาท
นางสาวรัชดา ธนาดิเรก กล่าวด้วยว่า นายกรัฐมนตรี พลเอก ประยุทธ์ จันทร์โอชา ให้ความสำคัญในการปราบปรามปัญหายาเสพติด ถือเป็นนโยบายเร่งด่วนและวาระแห่งชาติ ได้ให้การสนับสนุนงบประมาณ สำหรับยกระดับเครื่องมืออุปกรณ์ที่จำเป็นต่อการเอาผิดยึดทรัพย์ผู้เกี่ยวข้อง  พร้อมปรับปรุงกฎหมาย โดยครม. ผ่านร่างกฎหมายสามฉบับ ซึ่งขณะนี้รอการเห็นชอบจากรัฐสภา ประกอบด้วย ร่างพระราชบัญญัติให้ใช้ประมวลกฎหมายยาเสพติด ร่างประมวลกฎหมายคดียาเสพติด ร่างพระราชาบัญญัติคดียาเสพติด  มีสาระสำคัญ เกี่ยวกับการกำหนดอัตราโทษใหม่ที่เหมาะสม การขยายผลการยึดทรัพย์   ส่งผลทำให้การตัดวงจรและทำลายเครือข่ายยาเสพติดได้สะดวกและมีประสิทธิภาพยิ่งขึ้น
............

ที่มา : https://www.thaigov.go.th/news/contents/details/42675