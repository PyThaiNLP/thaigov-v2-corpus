รัฐบาลไทย-ข่าวทำเนียบรัฐบาล-รมว.ยุติธรรม สั่งเร่งร่างกฎหมาย JSOC ให้เสร็จเดือนนี้ ศึกษาต้นแบบจากออสเตรเลียและอเมริกา หวังเร่งดันเข้าครม. - สภา ผ่านเป็นกฎหมายให้ได้ในสมัยนี้


วันอาทิตย์ที่ 13 มิถุนายน 2564
พิมพ์
รมว.ยุติธรรม สั่งเร่งร่างกฎหมาย JSOC ให้เสร็จเดือนนี้ ศึกษาต้นแบบจากออสเตรเลียและอเมริกา หวังเร่งดันเข้าครม. - สภา ผ่านเป็นกฎหมายให้ได้ในสมัยนี้
นายสมศักดิ์ เทพสุทิน รัฐมนตรีว่าการกระทรวงยุติธรรม เผยความคืบหน้าร่างกฎหมาย JSOC เร่งให้เสร็จในเดือนนี้ ศึกษาต้นแบบจากออสเตรเลียและอเมริกา หวังเร่งดันเข้าครม.-สภา ผ่านเป็นกฎหมายให้ได้ในสมัยนี้
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าการดำเนินการของศูนย์เฉพาะกิจเฝ้าระวังความปลอดภัยของประชาชน (JSOC) ว่า ขณะนี้ตนได้ให้ฝ่ายกฎหมายเร่งจัดทำร่างกฎหมาย JSOC เพื่อรองรับกลไกการทำงานของศูนย์ให้มีระบบ และมีประสิทธิภาพมากขึ้น โดยเราจะใช้รูปแบบของกฎหมายประเทศออสเตรเลีย และสหรัฐอเมริกา แล้วนำมาปรับให้เข้ากับบริบทของประเทศไทย โดยจากแนวคิดที่ว่าถ้าหากสังคมรู้ว่าคนร้ายอยู่ในสังคม สังคมจะปลอดภัย ซึ่งการดำเนินการของศูนย์ JSOC จะติดตามกลุ่มผู้ต้องขังที่พ้นโทษโดยอยู่ใน 7 กลุ่มความผิดร้ายแรงและเป็นที่หวดกลัวของสังคม คือ ฆ่าข่มขืน ฆ่าข่มขืนเด็ก ฆาตรกรโรคจิต ฆาตรกรต่อเนื่อง ปล้นฆ่าเจ้าทรัพย์ ฆ่าสังหารหมู่ และนักค้ายาเสพติดรายใหญ่ รวมถึงผู้ต้องขังใหม่ที่อยู่ในข่ายต้องเฝ้าระวัง โดยตัวร่างกฎหมายฉบับนี้ตนได้เร่งให้ร่างให้เสร็จภายในเดือนนี้ และเร่งส่งให้ครม.และรัฐสภาพิจารณาออกเป็นกฎหมายให้ได้ในรัฐบาลชุดนี้
"กฎหมาย 1 ฉบับใช้ระยะเวลาในการจัดทำถึง 1 ปีกว่า ซึ่งผมคิดว่ากฎหมายฉบับนี้จะเป็นกฎหมายฉบับสุดท้ายที่จะทำในวาระนี้ โดยเมื่อเราร่างกฎหมายเสร็จจะต้องเร่งทำประชาพิจารณ์รับฟังความคิดเห็นจากประชาชน และชี้แจงกับประชาชนถึงประโยชน์ของกฎหมายฉบับนี้ว่ามีอะไรบ้าง ซึ่งสาระสำคัญหลักคือการเฝ้าระวังและสร้างความปลอดภัยให้กับสังคม โดยเฉพาะผู้หญิง เด็กและคนชรา ไม่ให้ตกเป็นเหยื่อ ทั้งนี้การผลักดันกฎหมาย JSOC เราต้องทำงานกันเต็มที่หากสำเร็จคนที่ได้ประโยชน์จะเป็นประชาชน ที่ผ่านมาข้าราชการกระทรวงยุติธรรมทำงานได้ดีอยู่แล้วแต่เวลานี้ เราต้องช่วยกันสร้างสรรค์เพิ่มเติม อาจต้องคิดนอกกรอบดูบ้าง เพื่อให้งานของกระทรวงยุติธรรมมีการพัฒนาเป็นที่ยอมรับของประชาชนและสังคมอย่างยั่งยืน"นายสมศักดิ์ กล่าว

ที่มา : https://www.thaigov.go.th/news/contents/details/42679