รัฐบาลไทย-ข่าวทำเนียบรัฐบาล-รมช.มนัญญา ลงใต้ 


วันอาทิตย์ที่ 13 มิถุนายน 2564
รมช.มนัญญา ลงใต้
‘รมช.มนัญญา’ ลงใต้ ตรวจเยี่ยมการดำเนินงานสหกรณ์การเกษตรพรหมคีรี จำกัด มอบใบรับรองมาตรฐาน GAP ยกเป็นสหกรณ์ต้นแบบ เพิ่มมูลค่าการส่งออกสินค้าต่างประเทศ
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมด้วยนายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายพิเชษฐ์ วิริยะพาหะ อธิบดีกรมวิชาการเกษตร นายโอภาส ทองยงค์ อธิบดีกรมตรวจบัญชีสหกรณ์ และคณะ ลงพื้นที่จังหวัดนครศรีธรรมราช ติดตามการดำเนินงานตามนโยบายกระทรวงเกษตรและสหกรณ์ โดยมอบใบรับรองมาตรฐาน GAP ให้กับสมาชิกสหกรณ์และเกษตรกร จำนวน 40 ราย พร้อมมอบชุดชีวภัณฑ์ให้แก่เกษตรกรเพื่อใช้ในการควบคุมป้องกัน กำจัดศัตรูพืช รวมทั้งส่งเสริมการผลิตผลไม้คุณภาพ ผักคุณภาพ เพื่อสร้างความปลอดภัยแก่เกษตรกรผู้ผลิตและผู้บริโภค โดยมี นายไกรศร วิศิษฎ์วงศ์ ผู้ว่าราชการจังหวัดนครศรีธรรมราช นายไพฑูรย์ ชนะชู สหกรณ์จังหวัดนครศรีธรรมราช หัวหน้าส่วนราชการ เจ้าหน้าที่ สมาชิกสหกรณ์ และเกษตรกร ให้การต้อนรับ ณ สหกรณ์การเกษตรพรหมคีรี จำกัด ต.ทอนหงส์ อ.พรหมคีรี จ.นครศรีธรรมราช
โอกาสนี้ รมช.เกษตรฯ ได้เยี่ยมชมบูธจัดแสดงสินค้าทางการเกษตรของสหกรณ์กลุ่มเกษตรกร และพบปะเกษตรกรรุ่นใหม่ที่เข้าร่วมโครงการนำลูกหลานเกษตรกรกลับบ้าน สานต่ออาชีพทางการเกษตร ในพื้นที่ จ.นครศรีธรรมราช ทั้งนี้ จ.นครศรีธรรมราช มีผู้สมัครยืนยันเข้าร่วมโครงการฯ จำนวน 62 ราย สหกรณ์ในจังหวัดสมัครเข้าร่วมโครงการฯ จำนวน 24 แห่ง ที่ผ่านมาสำนักงานสหกรณ์จังหวัดนครศรีธรรมราชได้จัดประชุมโครงการสร้างเครือข่ายลูกหลานเกษตรกรกลับบ้านฯ ได้รับความร่วมมือจากผู้เข้าร่วมโครงการ สถาบันเกษตรกร และหน่วยงานภาคีเครือข่ายเป็นอย่างดี ในปี 2564 กรมส่งเสริมสหกรณ์ ได้คัดเลือกเกษตรกรตามโครงการจำนวน 12 ราย เพื่อจัดอบรมแนวทางการการประกอบอาชีพเกษตรสมัยใหม่ และลงพื้นที่ตรวจเยี่ยมเกษตรกรลูกหลานที่เข้าร่วมโครงการฯ ซึ่งสำนักงานสหกรณ์จังหวัดนครศรีธรรมราชอยู่ระหว่างการเตรียมการจัดประชุมเชิงปฏิบัติสร้างทักษะการตลาดสินค้าเกษตร
นอกจากนี้ ยังเยี่ยมชมโครงการซูเปอร์มาร์เก็ตสหกรณ์การเกษตรพรหมคีรี จำกัด ซึ่งส่งเสริมให้สมาชิกปลูกผักสวนครัวมาวางขายในซูเปอร์มาร์เก็ตสหกรณ์ ภายใต้แนวคิด “ผู้ผลิตต้องดูแลผู้บริโภค” โดยให้สมาชิกที่ผ่านการรับรองมาตรฐาน GAP นำสินค้ามาจำหน่ายในร้าน ใช้หลักการตลาดนำการผลิตมาดำเนินการจัดหาสินค้ามาจำหน่าย ปัจจุบันสหกรณ์รับสินค้ามาจำหน่ายจากสมาชิก และผู้เข้าร่วมโครงการลูกหลานเกษตรกรกลับบ้านฯ เช่น ผลิตภัณฑ์นมแพะ น้ำเต้าหู้นมแพะ สละลอยแก้ว รวมถึงผัก ผลไม้ ของสมาชิกหรือชุมชนที่นำมาฝากขาย ตลอดจนได้มีการเชื่อมโยงเครือข่ายกับสมาชิกสหกรณ์ต่าง ๆ ทั้งในและต่างจังหวัด
“สหกรณ์แห่งนี้ถือเป็นต้นแบบที่ดีในการช่วยขับเคลื่อนส่งเสริมให้เกษตรกรได้ใบรับรองมาตรฐาน GAP เป็นไปอย่างมีประสิทธิภาพ โดยบูรณาการร่วมกับกรมส่งเสริมสหกรณ์ กรมวิชาการเกษตร และกรมตรวจบัญชีสหกรณ์ ซึ่ง จ.นครศรีธรรมราช มีเกษตรกรสมัครเข้าสู่กระบวนการตรวจรับรองตามมาตรฐาน GAP จำนวนมาก แสดงให้เห็นว่าเกษตรกรมีความเข้าใจมากขึ้นและให้ความสำคัญกับ GAP เพื่อยกระดับและเพิ่มมูลค่าการส่งออกสินค้าต่างประเทศ และสร้างความเชื่อมั่นให้ผู้บริโภค นับว่าประสบความสำเร็จมาก ขณะนี้ กรมวิชาการเกษตรได้เร่งตรวจรับรองแปลงของเกษตรกรให้ได้รับการรับรอง GAP จนครบทั้งหมด ซึ่งในปี 2564 จ.นครศรีธรรมราชมีการขอรับมาตรฐาน GAP ประมาณ 2,400 แปลง คาดว่าไม่เกินเดือนสิงหาคม 2564 นี้ จะรับรองให้แล้วเสร็จ” รมช.เกษตรฯ กล่าว
จากนั้น รมช.เกษตรฯ เดินทางไปเยี่ยมชมสวนมังคุด GAP ของนายไพรัตน์ จุลพันธ์ สมาชิกสหกรณ์การเกษตรพรหมคีรี จำกัด จ.นครศรีธรรมราช มีพื้นที่ปลูก 4 ไร่ ต้นมังคุด 130 ต้น ปีที่ผ่านมีปริมาณผลผลิตประมาณ 9,000 กิโลกรัม คิดเป็นมูลค่ามากกว่า 340,000 บาท ซึ่งสหกรณ์การเกษตรพรหมคีรี จำกัด เป็นจุดรวบรวมผลไม้ของสมาชิกและเกษตรกรในพื้นที่ และได้สนับสนุนปัจจัยการผลิต ได้แก่ ปุ๋ยผสมใช้เองของสหกรณ์ เพื่อช่วยลดต้นทุนการผลิตโดยให้สมาชิกนำปุ๋ยไปใช้ในการทำการเกษตร เมื่อขายผลผลิตได้ค่อยนำเงินมาชำระหนี้ รวมทั้งสำนักงานสหกรณ์จังหวัดร่วมกับหน่วยงานภาครัฐสนับสนุนองค์ความรู้ด้านการบริหารจัดการสวนมังคุด การผลิตมังคุดคุณภาพอีกด้วย.

ที่มา : https://www.thaigov.go.th/news/contents/details/42687