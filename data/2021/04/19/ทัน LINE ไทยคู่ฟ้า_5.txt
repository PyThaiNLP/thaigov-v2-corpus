รัฐบาลไทย-ข่าวทำเนียบรัฐบาล-เดินหน้างานทะเบียนราษฎร สู่ระบบดิจิทัล


วันอาทิตย์ที่ 18 เมษายน 2564
เดินหน้างานทะเบียนราษฎร สู่ระบบดิจิทัล
...
อีกไม่นานเกินรอครับ เราทุกคนจะสามารถแจ้งย้ายที่อยู่ รวมถึงทำธุรกรรมด้านทะเบียนราษฎรได้เพียงปลายนิ้ว เพราะล่าสุด ครม. ได้อนุมัติหลักการร่างกฎกระทรวงกำหนดการปฏิบัติงานการทะเบียนราษฎรด้วยระบบดิจิทัลและค่าธรรมเนียม เพื่ออำนวยความสะดวกแก่ประชาชนด้านบริการงานทะเบียนราษฎร อย่างรวดเร็ว ปลอดภัย ตามวิถี New Normal
.
อธิบายง่าย ๆ คือ เป็นการพัฒนาระบบการพิสูจน์ยืนยันตัวตนทางดิจิทัลสำหรับจัดเก็บข้อมูล ผ่านการดาวน์โหลดแอปพลิเคชันของประชาชน และลงทะเบียนที่สำนักงานทะเบียนอำเภอ/ท้องถิ่น เพื่อยืนยันตัวตนผ่านระบบตรวจสอบลายนิ้วมือและภาพใบหน้า โดยสาระสำคัญของร่างกฎกระทรวงฯ มีดังนี้
.
1.กำหนดให้สำนักงานทะเบียนกลางต้องจัดให้มีการบริการงานทะเบียนด้วยระบบดิจิทัล เพื่อให้ประชาชนได้รับการพิสูจน์และยืนยันตัวตนทางดิจิทัล โดยสามารถขอรับบริการผ่านระบบดิจิทัลได้ด้วยตนเอง
.
2.วิธีการจัดเก็บค่าธรรมเนียม และการรับรองรายการทะเบียนด้วยระบบดิจิทัล โดยระยะแรกจะยกเว้นค่าธรรมเนียมการแจ้งย้ายที่อยู่ปลายทางอัตโนมัติ เป็นเวลา 1 ปี รวมถึงเปิดให้บริการเกี่ยวกับการตรวจข้อมูลส่วนบุคคลผ่านระบบฐานข้อมูลประชาชนและการบริการภาครัฐ (Linkage Center) การจองคิวรับบริการงานทะเบียนล่วงหน้า และการแจ้งย้ายที่อยู่ปลายทาง
.
และในอนาคตจะขยายบริการงานทะเบียนราษฎรประเภทอื่นในรูปแบบดิจิทัลเพิ่มเติม เช่น การตรวจคัดและรับรองสำเนารายการทะเบียนราษฎร การแจ้งย้ายเข้า – ย้ายออก การแจ้งเกิด การแจ้งตาย เป็นต้น
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40981