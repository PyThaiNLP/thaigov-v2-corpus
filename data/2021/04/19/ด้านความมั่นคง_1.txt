รัฐบาลไทย-ข่าวทำเนียบรัฐบาล-รมว.สุชาติ เผย ภาพรวมตรวจโควิด – 19 เชิงรุก วันที่ 2 เป็นที่น่าพอใจ สั่ง กสร.กำชับเจ้าหน้าที่ความปลอดภัยในการทำงานเข้มงวดมาตรการป้องกันโควิด-19 ในสถานประกอบการ


วันอาทิตย์ที่ 18 เมษายน 2564
รมว.สุชาติ เผย ภาพรวมตรวจโควิด – 19 เชิงรุก วันที่ 2 เป็นที่น่าพอใจ สั่ง กสร.กำชับเจ้าหน้าที่ความปลอดภัยในการทำงานเข้มงวดมาตรการป้องกันโควิด-19 ในสถานประกอบการ
รัฐมนตรีว่าการกระทรวงแรงงาน เผย ภาพรวมการตรวจโควิด-19 เชิงรุก เพื่อผู้ประกันตน ตามโครงการแรงงาน…เราสู้ด้วยกัน ที่สนามไทย – ญี่ปุ่น ดินแดง วันที่ 2 เป็นที่น่าพอใจ สั่งการให้กรมสวัสดิการและคุ้มครองแรงงาน เข้มงวดมาตรการป้องกันโควิด-19
เมื่อวันที่ 18 เมษายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการตรวจโควิด-19 เชิงรุก เพื่อผู้ประกันตน ตามโครงการแรงงาน…เราสู้ด้วยกัน ว่า วันนี้เป็นวันที่ 2 ของการเปิดบริการตรวจโควิด-19 เชิงรุกแก่ผู้ประกันตนในระบบประกันสังคมตามมาตรา 33 ,39 และ 40 ที่อยู่ในพื้นที่กรุงเทพมหานคร เพื่อลดความแออัดและอำนวยความสะดวก โดยใช้อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร เป็นสถานที่ตรวจ ซึ่งในเรื่องนี้ท่านนายกรัฐมนตรี พล.อ.ประยุทธ์ จันทร์โอชา ได้มีความห่วงใยผู้ประกันตนที่เดินทางกลับต่างจังหวัดและไปในสถานที่เสี่ยงช่วงเทศกาลสงกรานต์ที่ผ่านมา กระทรวงแรงงานจึงได้ร่วมกับกระทรวงมหาดไทย (กรุงเทพมหานคร) และสำนักงานหลักประกันสุขภาพแห่งชาติ (สปสช.) จัดการตรวจโควิด-19 เชิงรุก เพื่อผู้ประกันตน ตามโครงการแรงงาน…เราสู้ด้วยกัน ในวันนี้เป็นวันที่ 2 ของการตรวจ ซึ่งผมได้ติดตามสถานการณ์มาอย่างต่อเนื่องและกำชับให้สำนักงานประกันสังคมตรวจสอบขั้นตอนต่างๆ เพื่ออำนวยความสะดวกแก่ผู้ประกันตน จากรายงานล่าสุดพบว่า ภาพรวมของโครงการเป็นที่น่าพอใจ ขั้นตอนต่างๆ ยังคงเป็นไปตามแนวทางและมาตรการที่กรมควบคุมโรค กระทรวงสาธารณสุขกำหนด
นายสุชาติ กล่าวต่อว่า ผมยังได้สั่งการให้กรมสวัสดิการและคุ้มครองแรงงาน กำชับเจ้าหน้าที่ความปลอดภัยในการทำงาน (จป.) เข้มงวดมาตรการป้องกันโควิด-19 แก่แรงงานในสถานประกอบการ อาทิ ตรวจคัดกรองลูกจ้างก่อนเข้าทำงาน สวมหน้ากากอนามัย เว้นระยะห่าง ล้างมือบ่อยๆ เป็นต้น รวมทั้งยังสั่งการให้กรมการจัดหางาน ขอความร่วมมือนายจ้างสถานประกอบการ กำชับแรงงานต่างด้าวที่อยู่ในความรับผิดชอบการจ้างงาน ให้ปฏิบัติตามข้อกำหนดและมาตรการป้องกันโรคอย่างเคร่งครัด เพื่อลดอัตราเสี่ยงติดโควิด-19
“ทั้งนี้ ผู้ประกันตนที่ไปในสถานที่เสี่ยง และเข้าข่ายเป็นกลุ่มเสี่ยงตามที่กระทรวงสาธารณสุข และ สปสช.กำหนด สามารถลงทะเบียนผ่านระบบออนไลน์ได้ที่เว็บไซต์https://sso.icntracking.com/icntracking/self_register.php เพื่อจองคิวตรวจโควิด-19 ซึ่งหากพบเชื้อสามารถเข้ารับการรักษาตามขั้นตอนที่กระทรวงสาธารณสุขกำหนดได้อย่างทันท่วงที” รมว.สุชาติ กล่าวในตอนท้าย

ที่มา : https://www.thaigov.go.th/news/contents/details/40991