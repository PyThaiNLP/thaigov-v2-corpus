รัฐบาลไทย-ข่าวทำเนียบรัฐบาล-เคาะ! กรอบแผนพัฒนาเศรษฐกิจและสังคมแห่งชาติ ฉบับที่ 13 “มุ่งพลิกโฉมประเทศไทย”


วันอาทิตย์ที่ 18 เมษายน 2564
เคาะ! กรอบแผนพัฒนาเศรษฐกิจและสังคมแห่งชาติ ฉบับที่ 13 “มุ่งพลิกโฉมประเทศไทย”
...
ประเทศไทยในอนาคตจะเป็นอย่างไร? จะเดินหน้าไปในทิศทางใด? แผนพัฒนาเศรษฐกิจและสังคมแห่งชาติ คือสิ่งหนึ่งที่ช่วยให้เรามองเห็นภาพประเทศในอนาคตได้อย่างชัดเจน ซึ่งที่ผ่านมารัฐบาลจะจัดทำแผนพัฒนาเศรษฐกิจและสังคมแห่งชาติ ทุก ๆ 5 ปี
.
สำหรับในปี พ.ศ. 2566 – 2570 ซึ่งนับเป็นแผนพัฒนาฯ ฉบับที่ 13 โดยรัฐบาลได้กำหนดกรอบแนวทาง คือ “มุ่งพลิกโฉมประเทศไทย” (Thailand’s Transformation) ให้เท่าทันและสอดคล้องกับการเปลี่ยนแปลงของโลก มุ่งสร้างสมดุลในการพัฒนาด้านเศรษฐกิจ สังคม คุณภาพชีวิต พร้อมรักษาความยั่งยืนของทรัพยากรธรรมชาติและสิ่งแวดล้อม ให้ไทยเป็นประเทศที่มี “เศรษฐกิจสร้างคุณค่า สังคมเดินหน้าอย่างยั่งยืน”
.
โดยมี 13 หมุดหมาย (milestone) ที่ไทยจะให้ความสำคัญในช่วงระยะเวลา 5 ปี นับจากนี้ ได้แก่
1.ไทยเป็นประเทศชั้นนำด้านสินค้าเกษตรและเกษตรแปรรูปมูลค่าสูง
2.ไทยเป็นจุดหมายของการท่องเที่ยวที่เน้นคุณค่าและความยั่งยืน
3.ไทยเป็นฐานการผลิตยานยนต์ไฟฟ้าของอาเซียน
4.ไทยเป็นศูนย์กลางทางการแพทย์และสุขภาพมูลค่าสูง
.
5.ไทยเป็นประตูการค้าการลงทุนและจุดยุทธศาสตร์ทางโลจิสติกส์ที่สำคัญของภูมิภาค
6.ไทยเป็นฐานการผลิตอิเล็กทรอนิกส์อัจฉริยะและบริการดิจิทัลของอาเซียน
7.ไทยมีผู้ประกอบการวิสาหกิจขนาดกลางและขนาดย่อม (SMEs) ที่เข้มแข็ง มีศักยภาพสูง และสามารถแข่งขันได้
8.ไทยมีพื้นที่และเมืองหลักของภูมิภาคที่มีความเจริญทางเศรษฐกิจ ทันสมัย และน่าอยู่
.
9.ไทยมีความยากจนข้ามรุ่นลดลงและคนไทยทุกคนมีความคุ้มครองทางสังคมที่เพียงพอ เหมาะสม
10.ไทยมีเศรษฐกิจหมุนเวียนและสังคมคาร์บอนต่ำ
11.ไทยสามารถลดความเสี่ยงและผลกระทบจากภัยธรรมชาติและการเปลี่ยนแปลงสภาพภูมิอากาศ
12.ไทยมีกำลังคนสมรรถนะสูง มุ่งเรียนรู้อย่างต่อเนื่องตอบโจทย์การพัฒนาแห่งอนาคต
13.ไทยมีภาครัฐที่มีสมรรถนะสูง
.
ซึ่งขณะนี้ อยู่ระหว่างการเปิดรับฟังความคิดเห็นจากประชาชนทุกภาคส่วน ผ่าน 3 ช่องทางหลัก คือ การประชุมระดมความเห็นจาก 18 กลุ่มจังหวัด การประชุมระดมความเห็นกลุ่มเฉพาะ และการระดมความเห็นผ่านสื่อออนไลน์และสื่อสาธารณะ จากนั้นจะเสนอร่างแผนพัฒนาฯ ให้ ครม. พิจารณาให้ความเห็นชอบ ก่อนรายงานต่อรัฐสภาเพื่อทราบต่อไป
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40978