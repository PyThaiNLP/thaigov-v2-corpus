รัฐบาลไทย-ข่าวทำเนียบรัฐบาล-มีบ้านทั่วไทย!! ธอส. ปิดยอดประมูลขายบ้านมือสองออนไลน์ ขายดิบขายดี 180 รายการ ยอดขายทะลุ 145 ล้านบาท


วันอาทิตย์ที่ 18 เมษายน 2564
พิมพ์
มีบ้านทั่วไทย!! ธอส. ปิดยอดประมูลขายบ้านมือสองออนไลน์ ขายดิบขายดี 180 รายการ ยอดขายทะลุ 145 ล้านบาท
ธนาคารอาคารสงเคราะห์ เผยผลการจัดงานประมูลบ้านมือสองออนไลน์ผ่าน Application : G H Bank Smart NPA ครั้งพิเศษในเดือนเมษายน 2564 สามารถจำหน่ายทรัพย์ทั่วประเทศได้ทั้งสิ้น 180 รายการ มูลค่ากว่า 145 ล้านบาท โดยทรัพย์ที่ขายได้ราคาต่ำสุดมี 3 รายการ
ธนาคารอาคารสงเคราะห์ เผยผลการจัดงานประมูลบ้านมือสองออนไลน์ผ่าน Application : G H Bank Smart NPA ครั้งพิเศษในเดือนเมษายน 2564 สามารถจำหน่ายทรัพย์ทั่วประเทศได้ทั้งสิ้น 180 รายการ มูลค่ากว่า 145 ล้านบาท โดยทรัพย์ที่ขายได้ราคาต่ำสุดมี 3 รายการ ในราคาแค่ 45,000 บาท  ส่วนรายการที่จำหน่ายได้ในราคาสูงสุด 3.87 ล้านบาท คือ บ้านเดี่ยว 2 ชั้น เขตหนองจอก กรุงเทพฯ พร้อมมอบส่วนลดเพิ่มให้อีก 10% เพียงโอนภายในวันที่ 30 มิถุนายน 2564
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ในวันนี้ (16 เมษายน 2564) ธนาคารได้จัดงานประมูลขายทรัพย์ NPA หรือ ประมูลบ้านมือสองออนไลน์ผ่าน Application : G H Bank Smart NPA ครั้งพิเศษในเดือนเมษายน 2564 เพื่อเพิ่มโอกาสให้ประชาชนได้เลือกซื้อที่อยู่อาศัยเป็นของตนเองในระดับราคาที่คุ้มค่าและเหมาะสม โดยเว้นระยะห่างทางสังคม (Social Distancing) เพื่อป้องกันการแพร่ระบาดของเชื้อไวรัสโคโรนา 2019 (COVID-19) โดยภายหลังเปิดประมูลเป็นรอบตั้งแต่เวลา 09.30 -14.00 น. ผลปรากฏว่า ธนาคารสามารถจำหน่ายทรัพย์ได้ทั้งสิ้น 180 รายการ คิดเป็นมูลค่า 145.18 ล้านบาท แบ่งเป็น ทรัพย์ในพื้นที่กรุงเทพฯ และปริมณฑล จำนวน 44 รายการ มูลค่า 27.88 ล้านบาท และทรัพย์ในส่วนภูมิภาคจำนวน  136 รายการ มูลค่า 117.30 ล้านบาท รายการทรัพย์ที่มีราคาจำหน่ายต่ำสุดในครั้งนี้มีจำนวน 3 รายการ คือ ห้องชุด ขนาด 26.25 ตารางเมตร โครงการปลาทอง จ.ปทุมธานี จำนวน 2 รายการ และห้องชุด ขนาด 24.5 ตารางเมตร โครงการเลิศมงคลทองคอนโด 2 จ.สมุทรปราการ ซึ่งผู้ซื้อได้มีที่อยู่อาศัยเป็นของตนเองในราคาเพียง 45,000 บาทเท่านั้น ส่วนทรัพย์ที่มีผู้สนใจประมูลมากที่สุด คือ ห้องชุด ขนาด 21.52 ตารางเมตร โครงการพฤกษาคอนโดมิเนียม อ.สามพราน จ.นครปฐม ราคาเริ่มต้นประมูลอยู่ที่ 75,000 บาท ปิดประมูลในราคา 95,000 บาท ขณะที่ทรัพย์ที่มีราคาจำหน่ายสูงที่สุด คือ บ้านเดี่ยว 2 ชั้น เนื้อที่ 85.5 ตารางวา โครงการหมู่บ้านลอร่าวิลล์ พาร์คโฮม เขตหนองจอก กรุงเทพฯ จำหน่ายได้ในราคา 3,870,000 บาท ซึ่งการที่ยังมีผู้สนใจประมูลทรัพย์ NPA ของธนาคารเป็นจำนวนมากนั้น สะท้อนให้เห็นถึงความน่าสนใจของทรัพย์ NPA ของธนาคารที่ยังคงเป็นที่ต้องการของประชาชน และการประมูลออนไลน์ผ่าน Application : G H Bank Smart NPA ถือเป็นช่องทางที่สะดวก รวดเร็วและปลอดภัยอีกด้วย
สำหรับผู้ที่ชนะการประมูล ธนาคารยังช่วยแบ่งเบาภาระค่าใช้จ่ายในการมีบ้าน โดยให้สิทธิ์เลือกใช้มาตรการพิเศษ อาทิ ผ่อนดาวน์ดอกเบี้ย 0% นานสูงสุด 24 เดือน หรือ เทดาวน์และยื่นกู้เลย ก็ได้สิทธิ์เลือกใช้สินเชื่ออัตราดอกเบี้ย 0% (ภายใต้เงื่อนไขของมาตรการพิเศษที่ธนาคารกำหนด) พิเศษ!!! หากโอนภายในวันที่ 30 มิถุนายน 2564 ลดเพิ่มอีก 10% จากราคาที่ประมูลซื้อได้ ส่วนผู้ที่พลาดการประมูลในครั้งนี้ สามารถเข้าร่วมการประมูลทรัพย์ NPA แบบออนไลน์ผ่าน  Application :  G H Bank Smart NPA  ประจำเดือนเมษายน 2564 นี้ได้อีกครั้ง   ในวันที่ 23  เมษายน 2564  ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com   หรือ www.ghbank.co.th หรือ ศูนย์ลูกค้าสัมพันธ์ (Call Center) โทร 0-2645-9000 และ Facebook Fanpage ธนาคารอาคารสงเคราะห์
ส่วนประชาสัมพันธ์ ฝ่ายสื่อสารองค์กร
ธนาคารอาคารสงเคราะห์ (ธอส.)
โทร. 02-202-1980-5

ที่มา : https://www.thaigov.go.th/news/contents/details/40993