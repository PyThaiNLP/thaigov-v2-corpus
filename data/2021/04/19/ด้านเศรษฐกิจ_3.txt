รัฐบาลไทย-ข่าวทำเนียบรัฐบาล-ประกาศ ธนาคารอาคารสงเคราะห์ กรณี COVID – 19 ผลตรวจหาเชื้อรอบ 2 กรรมการผู้จัดการ ผู้บริหาร และสื่อมวลชน “ไม่พบเชื้อ”


วันอาทิตย์ที่ 18 เมษายน 2564
พิมพ์
ประกาศ ธนาคารอาคารสงเคราะห์ กรณี COVID – 19 ผลตรวจหาเชื้อรอบ 2 กรรมการผู้จัดการ ผู้บริหาร และสื่อมวลชน “ไม่พบเชื้อ”
จากกรณีกรรมการผู้จัดการ ธอส. พร้อมคณะ รวม 66 คน เข้าชมการแสดงดนตรีของนายอภิวัชร์ เอื้อถาวรสุข หรือ “แสตมป์” เมื่อวันที่ 3 เมษายน 2564 ในพื้นที่เกาะช้าง จ.ตราด ก่อนที่จะทราบว่าแสตมป์ ติดเชื้อ COVID-19
จากกรณีที่ นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) พร้อมด้วยผู้บริหาร พนักงาน รวมถึงผู้ปฏิบัติงานของธนาคารในสาขาตราดและสาขาจันทบุรี และคณะสื่อมวลชน รวม 66 คน เข้าชมการแสดงดนตรีของ นายอภิวัชร์ เอื้อถาวรสุข หรือ “แสตมป์” เมื่อวันเสาร์ที่ 3 เมษายน 2564 ณ โรงแรมแห่งหนึ่งในพื้นที่เกาะช้าง จ.ตราด ก่อนที่จะทราบว่าแสตมป์ ติดเชื้อ COVID-19 จากการที่มีผู้ติดเชื้อเข้าชมการแสดงดนตรีของแสตมป์ที่กรุงเทพฯ เมื่อวันศุกร์ที่ 2 เมษายน 2564 ทำให้กรรมการผู้จัดการ ธอส. ผู้บริหาร พนักงานธนาคาร และสื่อมวลชน ทั้ง 66 คน ได้เดินทางไปตรวจ หาเชื้อ COVID-19 รอบที่ 1 ตั้งแต่วันที่ 6-7 เมษายน 2564 ซึ่งผลการตรวจปรากฏว่าทุกคน “ผลการตรวจเป็นลบ หรือ ตรวจไม่พบเชื้อ COVID-19” และหลังจากนั้นธนาคารยังได้ดูแลทุกคนที่เกี่ยวข้องและให้กักตัวเป็นระยะเวลา 14 วัน เพื่อเฝ้าระวัง สังเกต ติดตามอาการของตนเอง ตามหลักปฏิบัติด้านสาธารณสุข และแสดงความรับผิดชอบต่อสังคมอย่างเคร่งครัด นั้น
ล่าสุด เมื่อครบกำหนดการกักตัว 14 วัน กรรมการผู้จัดการ ผู้บริหาร พนักงาน รวมถึงผู้ปฏิบัติงานของธนาคารในสาขาตราดและสาขาจันทบุรี และคณะสื่อมวลชน ได้เดินทางไปตรวจหาเชื้อ COVID-19 รอบที่ 2 เป็นที่เรียบร้อยแล้ว โดย ณ วันที่ 18 เมษายน 2564 เวลา 16.30 น. กรรมการผู้จัดการ ผู้บริหาร พนักงานธนาคาร และสื่อมวลชนเกือบทั้งหมด ทยอยรับทราบผลตรวจแล้วว่า “ผลการตรวจเป็นลบ หรือ ตรวจไม่พบเชื้อ COVID-19” คงเหลือที่ยังไม่ทราบผลตรวจอีก 7 คน
ทั้งนี้ ธนาคารยังคงเพิ่มความเข้มงวดในการดำเนินการตามมาตรการป้องกัน COVID-19 โดยพิจารณาเลื่อน ยกเลิก หรือเปลี่ยนรูปแบบการทำกิจกรรมภายในธนาคาร รวมทั้งประกาศให้พนักงาน Work from Home สูงสุดถึง 90% ของจำนวนผู้ปฏิบัติงานจนถึงวันที่ 30 เมษายน 2564 เพื่อลดความเสี่ยงการติดเชื้อ และกำชับให้บุคลากรของธนาคารทั้งหมดปฏิบัติตามข้อกำหนดและข้อปฏิบัติในสถานการณ์การแพร่ระบาด ของโรค COVID-19 อย่างเคร่งครัด อาทิ ห้ามเข้าไปในพื้นที่หรือสถานที่ซึ่งมีความเสี่ยงต่อการติดเชื้อ ห้ามทำกิจกรรมในสถานที่แออัด และให้ความร่วมมือกับทางราชการในการปฏิบัติตามมาตรการและคำแนะนำทางการแพทย์อย่างอย่างเคร่งครัดต่อไป
ฝ่ายสื่อสารองค์กร
ประกาศ ณ วันที่ 18 เมษายน 2564 เวลา 16.45 น.
ส่วนประชาสัมพันธ์ ฝ่ายสื่อสารองค์กร
ธนาคารอาคารสงเคราะห์ (ธอส.)
โทร. 02-202-1980-5

ที่มา : https://www.thaigov.go.th/news/contents/details/40994