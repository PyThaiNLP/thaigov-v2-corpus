รัฐบาลไทย-ข่าวทำเนียบรัฐบาล-"อนุทิน" ตรวจความพร้อมศูนย์แรกรับนิมิบุตร ก่อนเปิดรับผู้ติดเชื้อโควิดตกค้าง 30 เมษายนนี้


วันพฤหัสบดีที่ 29 เมษายน 2564
"อนุทิน" ตรวจความพร้อมศูนย์แรกรับนิมิบุตร ก่อนเปิดรับผู้ติดเชื้อโควิดตกค้าง 30 เมษายนนี้
รองนายกรัฐมนตรีและรัฐมนตรีว่าการกระทรวงสาธารณสุขตรวจความพร้อมศูนย์แรกรับนิมิบุตรขนาด 200 เตียง ก่อนเปิดรับผู้ติดเชื้อโควิดกลุ่มสีเหลืองตกค้างที่บ้าน คาด 1 สัปดาห์ช่วยผู้ป่วยตกค้างได้ทั้งหมด พร้อมปรับเป็นจุดฉีดวัคซีนโควิดหลังจบภารกิจ
รองนายกรัฐมนตรีและรัฐมนตรีว่าการกระทรวงสาธารณสุขตรวจความพร้อมศูนย์แรกรับนิมิบุตรขนาด 200 เตียง ก่อนเปิดรับผู้ติดเชื้อโควิดกลุ่มสีเหลืองตกค้างที่บ้าน คาด 1 สัปดาห์ช่วยผู้ป่วยตกค้างได้ทั้งหมด พร้อมปรับเป็นจุดฉีดวัคซีนโควิดหลังจบภารกิจ
วันนี้ (29 เมษายน 2564) ที่อาคารกีฬานิมิบุตร สนามกีฬาแห่งชาติ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายพิพัฒน์ รัชกิจประการ รัฐมนตรีว่าการกระทรวงท่องเที่ยวและกีฬา และคณะผู้บริหาร ลงพื้นที่ตรวจความพร้อมก่อนเปิดศูนย์แรกรับและส่งต่อ กระทรวงสาธารณสุข (Pre-Admission Center MOPH) อย่างเป็นทางการในวันที่ 30 เมษายน 2564 โดยนายอนุทิน กล่าวว่า ศูนย์แรกรับแห่งนี้เป็นความร่วมมือของทุกกรมในกระทรวงสาธารณสุข และการสนับสนุนจากกระทรวงการท่องเที่ยวและกีฬา รวมทั้งภาคเอกชน ตั้งขึ้นเพื่อแบ่งเบาการบริหารจัดการเตียงผู้ติดเชื้อโควิดของกรุงเทพมหานคร ช่วยเก็บตกผู้ป่วยโควิดตกค้างที่บ้าน ลดความกังวลทั้งตัวผู้ป่วยและญาติ โดยผู้ติดเชื้อที่ตกค้างสามารถติดต่อได้ที่คอลเซ็นเตอร์ โทร02-079-1000 ได้รับการสนับสนุนจากเอไอเอสจำนวน 40 คู่สาย
“ขอให้ผู้ติดเชื้อโควิดตกค้างติดต่อเข้ามาที่ศูนย์แรกรับฯ ก่อนเดินทางเข้ามา เพื่อตรวจสอบสถานะว่าเป็นกลุ่มตกค้างจริง ไม่ใช่กลุ่มที่เพิ่งรายงานผลว่าติดเชื้อที่มีระบบปกติรองรับอยู่แล้ว โดยสามารถเดินทางมาเองด้วยรถยนต์ส่วนตัวหรือญาติมาส่งอย่างปลอดภัย หรือให้รถพยาบาลจากเครือข่ายสถาบันการแพทย์ฉุกเฉินแห่งชาติช่วยรับตัวห้ามเดินทางด้วยรถสาธารณะ”นายอนุทินกล่าว
ทั้งนี้ ได้จัดเตรียมรถเอ็กซเรย์เคลื่อนที่และรถพระราชทานเก็บตัวอย่างชีวนิรภัยไว้คัดกรองผู้ติดเชื้อทุกรายก่อนเข้าศูนย์แรกรับ ให้ทราบระดับอาการของผู้ป่วยก่อนส่งต่อไปยังสถานพยาบาลที่เหมาะสมทันทีที่ประสานหาเตียงได้ โดยกลุ่มอาการสีเขียวจะส่งต่อไปยังโรงพยาบาลสนามหรือ Hospitel กลุ่มอาการสีเหลืองและสีแดงจะส่งไปยังโรงพยาบาล หากยังหาเตียงไม่ได้จะรับไว้ดูแลที่ศูนย์แห่งนี้ไปก่อน ซึ่งได้จัดเตรียมเป็นสถานพยาบาลรองรับกลุ่มอาการสีเหลืองได้ 200 เตียง มียา เวชภัณฑ์ เครื่องมือแพทย์พร้อม สำหรับกลุ่มที่จำเป็นต้องใช้เครื่องช่วยหายใจ หากเตียงในกรุงเทพมหานครเต็ม จะส่งไปยังโรงพยาบาลในปริมณฑลทันที คาดว่า 1 สัปดาห์จะช่วยให้ผู้ป่วยตกค้างที่บ้านเข้าถึงการรักษาทุกคน
นายอนุทินกล่าวต่อว่า ขณะนี้รัฐบาลกระทรวงสาธารณสุข รวมทั้งองค์กรปกครองส่วนท้องถิ่นได้ออกมาตรการเพื่อควบคุมป้องกันการแพร่ระบาดของโรค ขอให้ประชาชนอยู่กับบ้านมากขึ้น ลดการรวมตัว รวมทั้งมาตรการต่าง ๆ คาดว่าจำนวนผู้ติดเชื้อจะลดลง และเมื่อเสร็จสิ้นภารกิจก็จะปรับศูนย์แรกรับฯ เป็นสถานที่ฉีดวัคซีนโควิดเหมือนโรงพยาบาลสนามแห่งอื่นๆ ช่วยให้การฉีดวัคซีนมีประสิทธิภาพ รวดเร็ว และครอบคลุมประชากรมากขึ้น
***************************** 29 เมษายน 2564
***********************************************************

ที่มา : https://www.thaigov.go.th/news/contents/details/41341