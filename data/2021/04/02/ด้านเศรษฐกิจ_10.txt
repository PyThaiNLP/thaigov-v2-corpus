รัฐบาลไทย-ข่าวทำเนียบรัฐบาล-รฟม. และ BEM ร่วมฉลองสงกรานต์ ชวนผู้สูงอายุโดยสารรถไฟฟ้า MRT สายสีน้ำเงิน และสายสีม่วง ฟรี ระหว่างวันที่ 13 - 15 เมษายน 2564


วันพฤหัสบดีที่ 1 เมษายน 2564
รฟม. และ BEM ร่วมฉลองสงกรานต์ ชวนผู้สูงอายุโดยสารรถไฟฟ้า MRT สายสีน้ำเงิน และสายสีม่วง ฟรี ระหว่างวันที่ 13 - 15 เมษายน 2564
การรถไฟฟ้าขนส่งมวลชนแห่งประเทศไทย (รฟม.) ร่วมกับ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการรถไฟฟ้ามหานคร สายเฉลิมรัชมงคล (MRT สายสีน้ำเงิน) และสายฉลองรัชธรรม (MRT สายสีม่วง) เตรียมฉลองเทศกาลสงกรานต์และวันผู้สูงอายุแห่งชาติ ปี 64
โดยจะเปิดให้ผู้โดยสารที่มีอายุ 60 ปีขึ้นไป โดยสารรถไฟฟ้า MRT ทั้งสองสาย ฟรี ในระหว่างวันที่ 13 – 15 เมษายน 2564 ได้ตลอดระยะเวลาให้บริการ ตั้งแต่เวลา 06.00 – 24.00 น. เพื่อเป็นการส่งเสริมสถาบันครอบครัวในการพาผู้สูงอายุเดินทางท่องเที่ยวสถานที่ต่างๆ รอบเส้นทางรถไฟฟ้า MRT โดยผู้สูงอายุสามารถแสดงบัตรประจำตัวประชาชนเพื่อขอรับคูปองโดยสารรถไฟฟ้าฟรี ได้ที่ห้องออกบัตรโดยสารประจำสถานีรถไฟฟ้าทุกสถานี
พร้อมกันนี้ รถไฟฟ้า MRT ขอเชิญชวนพุทธศาสนิกชนร่วมสรงน้ำพระพุทธรูปเพื่อเสริมความเป็นสิริมงคล ในระหว่างวันที่ 9 - 16 เมษายน 2564 เวลา 09.00 – 19.00 น. ณ บริเวณชั้นออกบัตรโดยสาร ของสถานีรถไฟฟ้า MRT สายสีน้ำเงิน จำนวน 19 สถานี ได้แก่ สถานีหลักสอง สถานีภาษีเจริญ สถานีบางหว้า สถานีท่าพระ สถานีสนามไชย สถานีวัดมังกร สถานีหัวลำโพง สถานีสามย่าน สถานีสีลม สถานีสุขุมวิท สถานีพระราม 9 สถานีศูนย์วัฒนธรรมแห่งประเทศไทย สถานีลาดพร้าว สถานีพหลโยธิน สถานีสวนจตุจักร สถานีบางซื่อ สถานีบางโพ สถานีสิรินธร สถานีบางขุนนนท์ และของสถานีรถไฟฟ้า MRT สายสีม่วง ทั้ง 16 สถานี
และเพื่อให้สอดคล้องตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการอำนวยความสะดวกและปลอดภัยรองรับการเดินทางของประชาชนช่วงเทศกาลสงกรานต์ ปี 2564 รฟม. จึงได้กำชับให้ BEM เตรียมพร้อมมาตรการรองรับผู้ใช้บริการที่อาจจะหลั่งไหลเข้ามาสู่ระบบรถไฟฟ้า MRT เพิ่มมากขึ้นในช่วงเทศกาล อาทิ จัดพนักงานสำรอง จัดเตรียมช่องทางพิเศษสำหรับจำหน่ายเหรียญโดยสาร และตั้งจุดออกเหรียญโดยสารนอกห้องออกบัตรโดยสาร รวมทั้งเตรียมการเพื่อรองรับเหตุฉุกเฉิน ในกรณีที่มีผู้โดยสารหนาแน่น สามารถจัดและควบคุมการไหลเวียนของผู้โดยสารขาเข้าและขาออกภายในสถานีให้มีความคล่องตัว พร้อมประสานงานศูนย์ควบคุมการเดินรถอย่างใกล้ชิดในการปรับขยายเวลาจอดรับ-ส่งผู้โดยสารของขบวนรถไฟฟ้าตามความเหมาะสม จัดกำลังเจ้าหน้าที่รักษาความปลอดภัย เจ้าหน้าที่กู้ภัย เจ้าหน้าที่พิสูจน์ทราบ (EOD) และสุนัข K-9 ประจำการเพื่อปฏิบัติหน้าที่ตลอดระยะเวลาการเปิดให้บริการของรถไฟฟ้า MRT รวมถึงจัดเจ้าหน้าที่สื่อสารประจำศูนย์วิทยุพสุธา ตรวจตราทาง CCTV รับแจ้งเหตุผิดปกติ เหตุฉุกเฉิน ทางหมายเลขโทรศัพท์ 0 2938 3666 ตลอด 24 ชั่วโมง และในกรณีพบวัตถุต้องสงสัย หรือ กรณีมีการก่อเหตุจลาจล สามารถเข้าตรวจสอบและควบคุมสถานการณ์ให้อยู่ในความสงบและปลอดภัยได้ในทันที นอกจากนี้ยังคงดำเนินการมาตรการป้องกันการแพร่ระบาดเชื้อไวรัส COVID-19 ในระบบรถไฟฟ้า MRT ทั้ง 2 สาย อย่างเข้มงวดและต่อเนื่อง เพื่อสร้างความเชื่อมั่นให้แก่ผู้ใช้บริการ พร้อมทั้งขอความร่วมมือผู้โดยสารรักษาระยะห่างทางสังคม หรือ Social Distancing สวมใส่หน้ากากผ้าหรือหน้ากากอนามัยตลอดระยะเวลาการใช้บริการ สแกน QR Code ไทยชนะ ที่ติดอยู่ในตู้โดยสาร เพื่อเช็คอิน และให้ความร่วมมือกับเจ้าหน้าที่ตรวจวัดอุณหภูมิร่างกายก่อนเข้าใช้บริการเพื่อความปลอดภัยของทุกคน และลดความเสี่ยงในการแพร่ระบาดของเชื้อโรค
สอบถามรายละเอียดการให้บริการรถไฟฟ้า MRT เพิ่มเติมได้ที่ศูนย์บริการข้อมูล โทร. 0 2624 5200 เฟซบุ๊ก: MRT Bangkok Metro ทวิตเตอร์: MRT Bangkok Metro อินสตาแกรม: mrt_bangkok หรือ โมบายแอปพลิเคชัน: Bangkok MRT และติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/40566