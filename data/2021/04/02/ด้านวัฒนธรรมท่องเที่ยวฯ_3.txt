รัฐบาลไทย-ข่าวทำเนียบรัฐบาล-วธ.ร่วมกับโครงการสุขสยาม ณ ไอคอนสยาม เฉลิมพระเกียรติสมเด็จพระกนิษฐาธิราชเจ้าฯ จัดโครงการ “ด้วยรักและผูกพัน สายสัมพันธ์ จีน – ไทย ใช่อื่นไกลพี่น้องกัน” 


วันพฤหัสบดีที่ 1 เมษายน 2564
วธ.ร่วมกับโครงการสุขสยาม ณ ไอคอนสยาม เฉลิมพระเกียรติสมเด็จพระกนิษฐาธิราชเจ้าฯ จัดโครงการ “ด้วยรักและผูกพัน สายสัมพันธ์ จีน – ไทย ใช่อื่นไกลพี่น้องกัน”
วธ.ร่วมกับโครงการสุขสยาม ณ ไอคอนสยาม เฉลิมพระเกียรติสมเด็จพระกนิษฐาธิราชเจ้าฯ จัดโครงการ “ด้วยรักและผูกพัน สายสัมพันธ์ จีน – ไทย ใช่อื่นไกลพี่น้องกัน”
วันที่ 30 มีนาคม 2564 ที่โครงการสุขสยาม ชั้น G ณ ไอคอนสยาม กรุงเทพฯ ดร.ยุพา ทวีวัฒนะกิจบวร ปลัดกระทรวงวัฒนธรรม เป็นประธานในพิธีแถลงข่าวโครงการ "ด้วยรักและผูกพัน สายสัมพันธ์ จีน – ไทย ใช่อื่นไกลพี่น้องกัน” เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมด้วยนายสุวรรณชัย โลหะวัฒนกุล กรรมการผู้จัดการใหญ่โครงการสุขสยามและนายกู้ หงซิน ผู้อำนวยการศูนย์วัฒนธรรมแห่งประเทศจีน ณ กรุงเทพฯ ร่วมแถลงข่าว โดยมีผู้บริหารกระทรวงวัฒนธรรม ผู้บริหารโครงการสุขสยามและไอคอนสยาม ผู้แทนศูนย์วัฒนธรรมแห่งประเทศจีน ณ กรุงเทพฯ และผู้แทนหน่วยงานที่เกี่ยวข้อง เข้าร่วม
ดร.ยุพา ทวีวัฒนะกิจบวร ปลัดกระทรวงวัฒนธรรม กล่าวว่า กระทรวงวัฒนธรรม (วธ.) ร่วมกับโครงการสุขสยาม จัดโครงการ "ด้วยรักและผูกพัน สายสัมพันธ์ จีน – ไทย ใช่อื่นไกลพี่น้องกัน” เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ระหว่างวันที่ 2-5 เมษายน 2564  ณ เมืองสุขสยาม ชั้น G ณ ไอคอนสยาม กรุงเทพฯ เพื่อเฉลิมพระเกียรติ เนื่องในโอกาสวันที่ 2 เมษายน 2564 ซึ่งเป็นวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระองค์ทรงปฏิบัติพระราชกรณียกิจเพื่อประโยชน์ของพสกนิกรชาวไทยนานัปประการและพระราชกรณียกิจด้านความสัมพันธ์กับต่างประเทศที่โดดเด่น คือ การสร้างความสัมพันธ์ระหว่างประเทศไทยและสาธารณรัฐประชาชนจีนและปีนี้ครบรอบ 46 ปี ของการสถาปนาความสัมพันธ์ทางการทูต ระหว่างประเทศไทยและสาธารณรัฐประชาชนจีน ซึ่งสอดคล้องกับนโยบายของรัฐบาล ในการเทิดทูนสถาบันชาติ ศาสนาและพระมหากษัตริย์และนโยบายของนายอิทธิพล คุณปลื้ม รัฐมนตรีว่าการกระทรวงวัฒนธรรมในการส่งเสริมและพัฒนาความสัมพันธ์ทางวัฒนธรรมกับต่างประเทศเพื่อนำความเป็นไทยสู่สากล และการต่อยอดวัฒนธรรมด้วยการนำคุณค่าของวัฒนธรรมมาสร้างสรรค์สินค้าและบริการเพื่อเพิ่มมูลค่าทางเศรษฐกิจ สร้างรายได้จากการท่องเที่ยวและบริการทางวัฒนธรรม
ปลัดกระทรวงวัฒนธรรม กล่าวอีกว่า กิจกรรมโครงการนี้ประกอบด้วยนิทรรศการเฉลิมพระเกียรติสายสัมพันธ์ไทย-จีน  หมื่นลี้แห่งความสุข เนื่องในวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยมีการจัดแสดงหนังสือพระราชนิพนธ์ในการเสด็จพระราชดำเนินเยือนสาธารณรัฐประชาชนจีนด้วย เพื่อเผยแพร่องค์ความรู้เกี่ยวกับพระราชกรณียกิจด้านการสร้างความสัมพันธ์ระหว่างประเทศไทยกับสาธารณรัฐประชาชนจีน การแสดงทางศิลปวัฒนธรรม การฉายภาพยนตร์ไทย-จีนให้ชมโดยไม่เสียค่าใช้จ่าย การออกร้านหนังสือวรรณกรรมไทย-จีน การออกร้านจำหน่ายอาหารไทยและจีน ร้านอาหารอร่อย 100 ปี และร้านผลิตภัณฑ์ทางวัฒนธรรม รวมทั้งกิจกรรมสาธิตการประดิษฐ์งานศิลปะ ได้แก่ การทำพัด การวาดหน้ากากจีน การตัดกระดาษจีน และการทำศิลปะภาพพิมพ์

ที่มา : https://www.thaigov.go.th/news/contents/details/40560