รัฐบาลไทย-ข่าวทำเนียบรัฐบาล-ครบรอบ 129 ปี กระทรวงเกษตรและสหกรณ์ จัดพิธีสักการะสิ่งศักดิ์สิทธิ์ประจำกระทรวงและพิธีสงฆ์  จัดนิทรรศการผลงานภายใต้ “โครงการระบบส่งเสริมการเกษตรแบบแปลงใหญ่” 


วันพฤหัสบดีที่ 1 เมษายน 2564
ครบรอบ 129 ปี กระทรวงเกษตรและสหกรณ์ จัดพิธีสักการะสิ่งศักดิ์สิทธิ์ประจำกระทรวงและพิธีสงฆ์  จัดนิทรรศการผลงานภายใต้ “โครงการระบบส่งเสริมการเกษตรแบบแปลงใหญ่”
ครบรอบ 129 ปี กระทรวงเกษตรและสหกรณ์ จัดพิธีสักการะสิ่งศักดิ์สิทธิ์ประจำกระทรวงและพิธีสงฆ์
จัดนิทรรศการผลงานภายใต้ “โครงการระบบส่งเสริมการเกษตรแบบแปลงใหญ่” เร่งเดินหน้าแก้ปัญหาความยากจน ชูเกษตรสมัยใหม่เชื่อมโยงการตลาดแบบครบวงจร
วันนี้ (1 เมษายน 2564) เวลาประมาณ 07.30 น.ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์    เป็นประธานวันคล้ายวันสถาปนากระทรวงเกษตรและสหกรณ์ เนื่องในโอกาสครบรอบ 129 ปี พร้อมด้วยร้อยเอกธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ นายประภัตร โพธสุธนรัฐมนตรีช่วยว่าการกระทรวงเกษตรและสหกรณ์ ดร.ทองเปลว กองจันทร์ ปลัดกระทรวงเกษตรและสหกรณ์และผู้บริหาร ข้าราชการ และเจ้าหน้าที่ร่วมในพิธี ณ กระทรวงเกษตรและสหกรณ์ ประธานได้จุดธูปเทียนและถวายพวงมาลัยเพื่อสักการะสิ่งศักดิ์สิทธิ์ประจำกระทรวงเกษตรและสหกรณ์ได้แก่ศาลพระภูมิเจ้าที่ศาลท้าวเวสสุวรรณ ศาลตา-ยาย องค์พระพิรุณทรงนาค (หน้าอาคาร) และองค์พระพิรุณทรงนาค (ห้องพิพิธภัณฑ์) จากนั้นเข้าสู่ช่วงพิธีสงฆ์โดยประธานได้จุดธูปเทียนบูชาพระรัตนตรัยถวายภัตตาหารและจตุปัจจัยไทยธรรมแด่พระสงฆ์ ประธานสงฆ์ประพรมน้ำพุทธมนต์ให้กับผู้เข้าร่วมพิธี จากนั้นในเวลา 09.00 น.รัฐมนตรีว่าการกระทรวงเกษตรและสหกรณ์ เป็นประธานพิธีเปิดนิทรรศการผลงานของกระทรวงเกษตรและสหกรณ์ ณ ห้องประชุม 115
วันที่ 1 เมษายน ของทุกปี ซึ่งตรงกับวันข้าราชการพลเรือนและยังเป็นวันคล้ายวันสถาปนาของกระทรวงเกษตรและสหกรณ์ ในปีนี้ กระทรวงฯได้จัดการแสดงนิทรรศการผลงานของกระทรวงเกษตรและสหกรณ์ เนื่องในโอกาส ครบรอบ 129 ปี ภายใต้โครงการระบบส่งเสริมการเกษตรแบบแปลงใหญ่ โดยมอบหมายให้กรมส่งเสริมการเกษตรเป็นหน่วยงานหลักจัดแสดงนิทรรศการร่วมกับอีก 12 หน่วยงานในสังกัดกระทรวงเกษตรและสหกรณ์ อาทิ นิทรรศการความสำเร็จด้านบริหารจัดการของแปลงใหญ่มะม่วง, แมลง...ทางเลือกใหม่ของอาหารโลก, ศักยภาพของที่ดินและการจัดการดินมุ่งสู่ความสำเร็จของแปลงใหญ่, ส่งเสริมการเกษตรแบบแปลงใหญ่ในสหกรณ์และชลประทานสนับสนุนแหล่งน้ำเกษตรแบบแปลงใหญ่ เป็นต้น นอกจากนี้ยังได้รับความร่วมมือจากภาคเอกชน ร่วมจัดบูธนิทรรศการในครั้งนี้ด้วย อาทิ Tesco Lotus Makro Tops และไปรษณีย์ไทย
"กระทรวงเกษตรและสหกรณ์มุ่งปฏิรูปด้านการเกษตรเพื่อให้“เกษตรกรมั่นคงภาคการเกษตรมั่งคั่งทรัพยากรการเกษตรยั่งยืน”ตามแผนยุทธศาสตร์เกษตรและสหกรณ์ระยะ 20 ปีดังนั้นการครบรอบ 129 ปีในปี 2564 นี้ทุกหน่วยงาน ในสังกัดจึงต้องเร่งขับเคลื่อนประสิทธิภาพการทำงานภายใต้ 5 ยุทธศาสตร์ และ15 แนวนโยบายหลักประกอบด้วยยุทธศาสตร์ตลาดนำการผลิตซึ่งมีนโยบายเปิดตลาดสินค้าเกษตรออนไลน์รองรับยุค New Normal และร่วมมือกับกระทรวงพาณิชย์สร้างเครือข่ายธุรกิจผ่านกิจกรรม “เกษตร-พาณิชย์ทันสมัย”ยุทธศาสตร์เทคโนโลยีเกษตร 4.0 พัฒนาศูนย์เทคโนโลยีเกษตรและนวัตกรรมเป็นแหล่งรวมองค์ความรู้สู่การทำเกษตรสมัยใหม่และเกษตรแบบแม่นยําพร้อมพัฒนาระบบโลจิสติกส์ด้านการเกษตรยุทธศาสตร์ “3’s” (Safety – Security – Sustainability – เกษตรปลอดภัยเกษตรมั่นคงและเกษตรยั่งยืน)ด้วยการบริหารจัดการน้ำอย่างเป็นระบบให้เพียงพอต่อการอุปโภคบริโภค และทำการเกษตรตลอดจนป้องกันบรรเทาปัญหาอุทกภัยรวมทั้งบริหารจัดการพื้นที่เกษตรกรรมผ่านข้อมูล Agri-Map ยุทธศาสตร์การบริหารเชิงรุกแบบบูรณาการกับทุกภาคส่วน มีการพัฒนาฐานข้อมูล Big Data เพื่อการบริหารเชื่อมโยง ช่วยให้เกษตรกรมีข้อมูลที่ดีและยุทธศาสตร์เกษตรกรรมยั่งยืนตามแนวทางศาสตร์พระราชา เพื่อเป็นภูมิคุ้มกัน พร้อมสร้างความมั่นคงแก่เกษตรกรรวมถึงการพัฒนาตาม 15 แนวนโยบายหลักซึ่งมีการพัฒนาและส่งเสริมทางด้านการเกษตรที่หลากหลายมิติเพื่อยกระดับให้ภาคการเกษตรของไทยก้าวไปสู่มาตรฐานสากลและนำพาให้เกษตรกรประกอบอาชีพเกษตรกรรมได้อย่างยั่งยืน” ดร.เฉลิมชัยกล่าว
นอกจากพิธีสำคัญในช่วงดังกล่าวแล้ว กระทรวงฯได้จัดพิธีลงนามข้อตกลงความร่วมมือ เรื่อง การดำเนินการจัดทำหลักสูตรวิทยาการเกษตรระดับสูง (วกส.) ระหว่างกระทรวงเกษตรและสหกรณ์ มูลนิธิเกษตราธิการและสำนักงานพัฒนาการวิจัยการเกษตร โดยมี ดร.ทองเปลว กองจันทร์ ปลัดกระทรวงเกษตรและสหกรณ์ ดร.อนันต์ สุวรรณรัตน์ และดร.สุวิทย์ ชัยเกียรติยศ ร่วมลงนามข้อตกลงฯ ดังกล่าว และยังจัดกิจกรรมเปิดตัวเพลงประจำกระทรวงเกษตรและสหกรณ์ (Agri Challenge Special) เป็นครั้งแรกอีกด้วย

ที่มา : https://www.thaigov.go.th/news/contents/details/40568