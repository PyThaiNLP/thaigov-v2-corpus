รัฐบาลไทย-ข่าวทำเนียบรัฐบาล-“กรุงไทย” ยกระดับการลงทุนพันธบัตรออมทรัพย์ “วอลเล็ต สบม.” เปิดเทรดบนตลาดรองผ่านแอปฯเป๋าตัง “ซื้อง่าย ขายง่าย รับเงินทันที”


วันพฤหัสบดีที่ 1 เมษายน 2564
พิมพ์
“กรุงไทย” ยกระดับการลงทุนพันธบัตรออมทรัพย์ “วอลเล็ต สบม.” เปิดเทรดบนตลาดรองผ่านแอปฯเป๋าตัง “ซื้อง่าย ขายง่าย รับเงินทันที”
“กรุงไทย” เปิดให้นักลงทุน “ซื้อ-ขาย” พันธบัตรออมทรัพย์วอลเล็ต สบม. บนตลาดรองผ่านแอปฯเป๋าตัง นำร่อง 2 รุ่น คือ รุ่น SB236A และ รุ่น -2 SB248A ที่เปิดขายในปี 2563 ช่วยทำให้การลงทุนพันบัตรเป็นเรื่องง่าย สะดวก รวดเร็ว และไม่มีค่าธรรมเนียม
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า  ธนาคารเปิดให้ผู้ลงทุนพันธบัตรออมทรัพย์วอลเล็ต สบม.สามารถซื้อขายเปลี่ยนมือบนตลาดรองเป็นครั้งแรก ผ่านแอปพลิเคชันเป๋าตัง โดยไม่มีค่าธรรมเนียมการซื้อขาย สามารถทำธุรกรรมได้ทุกวัน ตลอด 24 ชั่วโมง โดยสามารถซื้อขายได้ 2 รุ่นคือ  รุ่น SB236A ครบกำหนดมิถุนายน 2566 อัตราดอกเบี้ย 1.7% ต่อปี  วงเงิน 200 ล้านบาท จำหน่ายเมื่อเดือนมิถุนายน 2563  และรุ่น -2 SB248A ครบกำหนดสิงหาคม 2567 อัตราดอกเบี้ย 1.7% ต่อปี วงเงิน 5,000 ล้านบาท จำหน่ายเมื่อเดือนสิงหาคม 2563
การซื้อขายพันบัตรออมทรัพย์วอลเล็ต สบม. บนตลาดรองผ่านแอปฯเป๋าตัง สำหรับผู้ลงทุนที่เคยยืนยันตัวตนทางอิเล็กทรอนิกส์ด้วยบัตรประชาชน หรือ Dip chip  ที่ธนาคารกรุงไทยแล้ว สามารถสแกนใบหน้าบนแอปพลิเคชันเป๋าตังและทำธุรกรรมตลาดรอง ด้วยตัวเองได้ทันที ขั้นตอนง่าย สะดวก และรวดเร็ว โดยผู้ลงทุนสามารถเช็คราคาพันธบัตร ตรวจสอบรายละเอียดธุรกรรม และรับเงินจากการขายได้ทันทีผ่านแอปฯ เป๋าตัง ขณะที่ผู้ลงทุนที่ซื้อพันธบัตรฯ ในตลาดรอง จะได้รับดอกเบี้ยปีละ 2 งวด ตามเงื่อนไขของพันธบัตรรุ่นนั้นๆ และได้รับดอกเบี้ยจนกว่าจะครบกำหนดไถ่ถอน เมื่อครบกำหนดไถ่ถอนจะได้รับเงินผ่านวอลเล็ต สบม. ทันที
ทั้งนี้ พันธบัตรออมทรัพย์วอลเล็ตสบม. ส่งเสริมให้ประชาชนทุกกลุ่ม สามารถเข้าถึงการลงทุนพันธบัตรรัฐบาลได้ง่าย ลงทุนขั้นต่ำเพียง 100 บาท มีความสะดวก รวดเร็ว และโปร่งใส เพราะดำเนินการผ่านระบบอิเล็กทรอนิกส์  เป็นทางเลือกในการออมเงินสำหรับประชาชนและผู้ลงทุนหน้าใหม่ ที่มีอายุตั้งแต่ 15 ปีขึ้นไป ผู้ที่สนใจสามารถศึกษารายละเอียดเพิ่มเติมได้ที่ krungthai.com หรือโทร 02-111-1111

ที่มา : https://www.thaigov.go.th/news/contents/details/40561