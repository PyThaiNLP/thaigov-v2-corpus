รัฐบาลไทย-ข่าวทำเนียบรัฐบาล-นายกรัฐมนตรีสนับสนุนการใช้พลังงานสะอาดเดินหน้าแผนแม่บทยุทธศาสตร์ฯ ลดโลกร้อน ลด PM 2.5 พร้อมเร่งดำเนินการศึกษาโครงการบรรเทาภัยแล้ง ยืนยันรัฐบาลทำอย่างเต็มที่


วันพฤหัสบดีที่ 1 เมษายน 2564
พิมพ์
นายกรัฐมนตรีสนับสนุนการใช้พลังงานสะอาดเดินหน้าแผนแม่บทยุทธศาสตร์ฯ ลดโลกร้อน ลด PM 2.5 พร้อมเร่งดำเนินการศึกษาโครงการบรรเทาภัยแล้ง ยืนยันรัฐบาลทำอย่างเต็มที่
นายกรัฐมนตรีสนับสนุนการใช้พลังงานสะอาดเดินหน้าแผนแม่บทยุทธศาสตร์ฯ ลดโลกร้อน ลด PM 2.5 พร้อมเร่งดำเนินการศึกษาโครงการบรรเทาภัยแล้ง ยืนยันรัฐบาลทำอย่างเต็มที่
วันนี้  (1 เม.ย. 64) เวลา 15.00 น. ณ บริเวณทางเชื่อมตึกไทยคู่ฟ้าและภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อภายหลังการประชุมคณะกรรมการนโยบายพลังงานแห่งชาติ ครั้งที่ 1/2564 ว่า การประชุม เพื่อเดินหน้าระยะที่ 2 ให้เกิดการร่วมทุน การลงทุนต่าง ๆ จากภาคเอกชน ซึ่งจะต้องสร้างความโปร่งใส ความเชื่อมั่น รวมทั้งแผนพัฒนาพลังงานระยะต่อไปด้วย เพราะการใช้เทคโนโลยีสูง  และเทคโนโลยีที่ใช้ปริมาณไฟฟ้าสูงมากอาจจะก่อให้เกิดผลกระทบกับประชาชนโดยรวมทั่วไป ซึ่งจะต้องจัดหาพลังงานให้มากขึ้น และสนับสนุนให้มีการใช้เทคโนโลยีมากขึ้นในพื้นที่ EEC      รวมถึงการสนับสนุนพลังงานสะอาด พลังงานโลก รัฐบาลกำลังเดินหน้าตามแผนแม่บทยุทธศาสตร์ฯ ที่จะลดโลกร้อนและลดปัญหา PM 2.5 เพื่อให้เกิดความทั่วถึงเข้าถึงโอกาสและความเป็นธรรม คือ การดูแลผู้มีรายได้น้อยไปด้วย ทุกอย่างต้องบริหารด้วย Big Data ใหม่ทั้งหมด เพื่อให้เกิดความชัดเจนขึ้น
นอกจากนี้ รัฐบาลได้ดำเนินการศึกษาโครงการบรรเทาภัยแล้ง อาทิ โครงการประตูน้ำเพื่อสกัดกั้นน้ำเค็ม โครงการกักเก็บน้ำก่อนที่จะไหลลงสู่แม่น้ำระหว่างประเทศ ที่ต้องรองบประมาณในการดำเนินงานเนื่องจากเป็นโครงการที่ต้องใช้เงินลงทุนสูง แต่รัฐบาลได้มุ่งเน้นที่จะหาเงินมาลงทุนในโครงการดังกล่าว
นายกรัฐมนตรียังยืนยันถึงสถานการณ์ด้านการเงินการของไทยยังแข็งแกร่ง ขณะที่การค้าระหว่างประเทศไทย – เมียนมา ยังมีการขนส่งปกติ ซึ่งต้องแยกแยะระหว่างความมั่นคง เศรษฐกิจ สังคม รวมทั้งการดูแลผู้อพยพ ซึ่งเป็นภาระหน้าที่ที่ผูกพันกันมาอย่างยาวนาน อย่างไรก็ตาม ได้ดำเนินการด้วยความระมัดระวังอย่างถึงที่สุด เตรียมรับมือกับสถานการณ์ที่จำเป็น ยืนยันรัฐบาลจะทำอย่างเต็มที่
.................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40589