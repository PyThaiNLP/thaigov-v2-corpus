รัฐบาลไทย-ข่าวทำเนียบรัฐบาล-การประชุมคณะกรรมการควบคุมผลิตภัณฑ์ยาสูบแห่งชาติ ครั้งที่ 1/2564


วันพฤหัสบดีที่ 1 เมษายน 2564
การประชุมคณะกรรมการควบคุมผลิตภัณฑ์ยาสูบแห่งชาติ ครั้งที่ 1/2564
กระทรวงเกษตรฯ ร่วมประชุมคณะกรรมการควบคุมผลิตภัณฑ์ยาสูบแห่งชาติ เพื่อหาแนวทางและติดตามความก้าวหน้าการควบคุมผลิตภัณฑ์ยาสูบ รวมถึง (ร่าง) แผนปฏิบัติการด้านการควบคุมยาสูบแห่งชาติ ฉบับที่สาม
วันพฤหัสบดีที่ 1 เมษายน พ.ศ.2564 นายอำพันธุ์ เวฬุตันติ รองปลัดกระทรวงเกษตรและสหกรณ์ เข้าร่วมการประชุมคณะกรรมการควบคุมผลิตภัณฑ์ยาสูบแห่งชาติ ครั้งที่ 1/2564 โดยมี นายเเพทย์ประพนธ์ ตั้งศรีเกียรติกุล ที่ปรึกษารัฐมนตรีว่าการกระทรวงสาธารณสุข เป็นประธาน และผู้แทนหน่วยงานต่าง ๆ ที่เกี่ยวข้องเข้าร่วม ณ ห้องประชุมชัยนาทนเรนทร  สำนักงานปลัดกระทรวงสาธารณสุข
โดยที่ประชุมได้มีการรับทราบความก้าวหน้าผลการดำเนินงานควบคุมผลิตภัณฑ์ยาสูบ การพิจารณา (ร่าง) ประกาศกระทรวงสาธารณสุข เรื่อง หลักเกณฑ์และเงื่อนไขเกี่ยวกับหีบห่อผลิตภัณฑ์ยาสูบและผลิตภัณฑ์ยาสูบประเภทบุหรี่ซิกาแรต พ.ศ... (ร่าง) กฎกระทรวงกำหนด รายการส่วนประกอบ สารที่เกิดจากการเผาไหม้ของส่วนปะรกอบผลิตภัณฑ์ยาสูบ หลักเกณฑ์เงื่อนไขและการแจ้งและการออกใบรับรองการจดแจ้งและกำหนดอัตราค่าธรรมเนียม พ.ศ.... รวมทั้ง (ร่าง) แผนปฏิบัติการด้านการควบคุมยาสูบแห่งชาติ ฉบับที่สาม พ.ศ.2565 – 2570
ทั้งนี้ มาตรการที่เกี่ยวข้องกับการควบคุมยาสูบนั้นอาจส่งผลกระทบต่อชาวไร่ยาสูบที่ต้องลดการผลิตในอนาคต ซึ่งกระทรวงเกษตรและสหกรณ์เป็นหน่วยงานหนึ่งที่สนับสนุนการดำเนินงานในส่วนที่เกี่ยวข้องกับมาตรการดังกล่าว เพื่อหาแนวทางการลดผลกระทบแก่ชาวไร่ยาสูบ เพื่อให้เกิดความสอดคล้องกับมาตรการและนโยบายรัฐและการบูรณาการการทำงานที่มีประสิทธิภาพต่อไป

ที่มา : https://www.thaigov.go.th/news/contents/details/40596