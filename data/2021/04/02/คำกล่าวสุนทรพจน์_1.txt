รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันข้าราชการพลเรือน ประจำปี พ.ศ. 2564


วันพฤหัสบดีที่ 1 เมษายน 2564
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันข้าราชการพลเรือน ประจำปี พ.ศ. 2564
คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันข้าราชการพลเรือน ประจำปี พ.ศ. 2564
เพื่อนข้าราชการและพี่น้องประชาชนทุกท่าน
· เนื่องในโอกาสวันข้าราชการพลเรือน วันที่ 1 เมษายน ของทุกปี เวียนมาบรรจบครบรอบอีกวาระหนึ่ง ในวันนี้
· ในนามของรัฐบาลผมขอแสดงความยินดีกับข้าราชการพลเรือนทุกท่านที่ได้รับการคัดเลือกและยกย่องให้เป็นข้าราชการพลเรือนดีเด่น ประจำปี พ.ศ. 2563 ซึ่งแสดงให้เห็นว่า ทุกท่านได้ประพฤติปฏิบัติตนตามหลักคุณธรรม จริยธรรม มีผลการปฏิบัติงานดีเด่น สมควรได้รับการยกย่องให้เป็นข้าราชการพลเรือนดีเด่น ซึ่งถือเป็นเกียรติประวัติแก่ตัวท่านและครอบครัวสืบต่อไป
· โดยที่ในปีนี้ มีการแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่เกิดขึ้น ข้าราชการ และประชาชนทุกหมู่เหล่าได้ให้ความร่วมมือ ร่วมแรง ร่วมใจ ปฏิบัติตามมาตรการป้องกันโรคโควิด-19 มาโดยตลอด ซึ่งขณะนี้รัฐบาลยังมีความจำเป็นที่ต้องบังคับใช้มาตรการด้านสาธารณสุขในการป้องกันโรคโควิด-19 อย่างเคร่งครัด ด้วยการรักษาระยะห่าง การสวมหน้ากากอนามัย การล้างมือ การตรวจวัดอุณหภูมิร่างกาย และการติดตั้งระบบแอปพลิเคชัน “ไทยชนะ” และ “หมอชนะ” รวมถึงห้ามมิให้มีการทำกิจกรรมที่มีผู้เข้าร่วมเป็นจำนวนมาก และมีโอกาสติดต่อสัมผัสกันได้โดยง่าย เสี่ยงต่อการแพร่ระบาดของโรคโควิด-19
· สำหรับหัวข้อการจัดงานวันข้าราชการพลเรือน ประจำปีนี้ คือ“ข้าราชการไทย เข้มแข็งในความดี มีจิตอาสา พัฒนาคุณภาพชีวิตประชาชน” แสดงให้เห็นความสำคัญของข้าราชการซึ่งเป็นผู้ปฏิบัติบริหารงานของแผ่นดิน และเป็นกลไกสำคัญในการขับเคลื่อนนโยบายของรัฐบาลไปสู่การปฏิบัติ เพื่อให้เกิดประโยชน์ต่อประเทศชาติและประชาชน
· ดังนั้น ในการทำงานเพื่อให้บรรลุเป้าหมายดังกล่าว ข้าราชการจึงต้องมีความรู้ ความสามารถ มีสมรรถนะ มีทักษะ มีความพร้อมในการรองรับการเปลี่ยนแปลง สามารถประสานงาน เชื่อมโยงและบูรณาการการทำงาน มีความคิดสร้างสรรค์ให้เกิดนวัตกรรม ตลอดจนมีการสร้างพันธมิตร และการส่งเสริมการทำงานแบบประชารัฐการนำเทคโนโลยีดิจิทัลมาใช้ในการปฏิบัติงาน มีจิตอาสาและจิตสาธารณะ รวมทั้งมี
“จิตสำนึก” และ “หัวใจที่ศรัทธา” ในการเป็น “ข้าราชการที่ดี” ประพฤติปฏิบัติตนให้เป็นไปตามมาตรฐานทางจริยธรรม ผมเชื่อว่าถ้าสามารถเสริมสร้างให้ข้าราชการและเจ้าหน้าที่ของรัฐมีวินัยและจริยธรรมแล้ว ก็จะเป็นแบบอย่างที่ดี สามารถถ่ายทอดคุณธรรม ความดีเหล่านี้สืบต่อไปยังลูกหลาน เพื่อน พี่น้อง ญาติสนิทมิตรสหาย ขยายเป็นครอบครัว เป็นสังคมที่อบอวลไปด้วยคุณธรรมความดีต่อไป
· ในฐานะที่ผมเป็นข้าราชการเช่นเดียวกับทุกท่าน ผมรู้สึกภูมิใจที่ราชการ และประเทศไทยมีข้าราชการที่ดี สามารถครองตน ครองคน ครองงาน ซึ่งท่านได้ประพฤติปฏิบัติให้เห็นเป็นที่ประจักษ์ ได้รับการยอมรับ และได้รับการคัดเลือกให้เป็น “ข้าราชการพลเรือนดีเด่น” เป็นข้าราชการที่มีเกียรติ มีศักดิ์ศรี ท่านจงภูมิใจว่าท่านได้มุ่งมั่น ทุ่มเท เสียสละ อุทิศเวลา คิดถึงประโยชน์ส่วนรวมมากกว่าประโยชน์ส่วนตัว และมีจิตสาธารณะทำงานโดยมุ่งผลสัมฤทธิ์
· ผมเชื่อมั่นเป็นอย่างยิ่งว่า ทุกท่านจะธำรงรักษาคุณงามความดีของตน ประพฤติปฏิบัติตนเป็นแบบอย่างที่ดี และขยายผลการทำความดีให้แผ่ไปยังครอบครัวอันเป็นที่รัก เพื่อนข้าราชการ และประชาชน พร้อมเสริมสร้างพลังเครือข่ายร่วมแรง ร่วมมือ ร่วมใจกันทำความดีสืบต่อไป
· ผมขออาราธนาคุณพระศรีรัตนตรัย สิ่งศักดิ์สิทธิ์ทั้งหลายที่ท่านนับถือ ตลอดจนพระบารมีแห่งองค์พระบาทสมเด็จพระเจ้าอยู่หัว โปรดดลบันดาลพระราชทานพร ให้ข้าราชการพลเรือนดีเด่นทุกท่านและครอบครัว จงประสบแต่ความสุข ความเจริญด้วยจตุรพิธพรชัย มีกำลังกาย กำลังใจเข้มแข็ง ร่วมปฏิบัติราชการเพื่อสร้างความผาสุกให้เกิดขึ้นแก่ประชาชน สมดังหัวข้องานวันข้าราชการพลเรือน ประจำปี พ.ศ. 2564 ที่ว่า “ข้าราชการไทย เข้มแข็งในความดี มีจิตอาสา พัฒนาคุณภาพชีวิตประชาชน”
ขอบคุณครับ

ที่มา : https://www.thaigov.go.th/news/contents/details/40578