รัฐบาลไทย-ข่าวทำเนียบรัฐบาล-สรรพสามิตรับฟังความคิดเห็นภาคีเครือข่ายชาวไร่ยาสูบ ในประเด็น “โครงสร้างภาษี จ่ายเงินชดเชย และปลูกพืชทดแทน”


วันพฤหัสบดีที่ 1 เมษายน 2564
พิมพ์
สรรพสามิตรับฟังความคิดเห็นภาคีเครือข่ายชาวไร่ยาสูบ ในประเด็น “โครงสร้างภาษี จ่ายเงินชดเชย และปลูกพืชทดแทน”
ภาคีเครือข่ายชาวไร่ยาสูบแห่งประเทศไทยเข้าพบอธิบดีกรมสรรพสามิตเพื่อหารือเรื่อง ขอให้เร่งรัดการจ่ายเงินชดเชยสำหรับผลกระทบจากการลดปริมาณการรับซื้อใบยาสูบของการยาสูบแห่งประเทศไทย สำหรับฤดูกาลผลิต 2562/2563 และขอให้โครงสร้างภาษีบุหรี่ใหม่
นายลวรณ แสงสนิท อธิบดีกรมสรรพสามิต เปิดเผยว่า วันนี้ (31 มีนาคม 2564) ภาคีเครือข่ายชาวไร่ยาสูบแห่งประเทศไทย ซึ่งเป็นตัวแทนชาวไร่ยาสูบ จาก 15 จังหวัด ที่ได้รับผลกระทบจากการปรับโครงสร้างภาษีสรรพสามิตยาสูบตามพระราชบัญญัติภาษีสรรพสามิต พ.ศ. 2560 ขอเข้าพบเพื่อหารือเรื่อง ขอให้เร่งรัดการจ่ายเงินชดเชยสำหรับผลกระทบจากการลดปริมาณการรับซื้อใบยาสูบของการยาสูบแห่งประเทศไทย สำหรับฤดูกาลผลิต 2562/2563 และขอให้โครงสร้างภาษีบุหรี่ใหม่ มีผลกระทบต่อชาวไร่น้อยที่สุดและมีระยะเวลาเพียงพอในการปรับตัว นั้น
อธิบดีกรมสรรพสามิตกล่าวว่า การเร่งรัดขอให้การจ่ายเงินชดเชยนั้น กระทรวงการคลัง โดยกรมสรรพสามิตได้เสนอทบทวนโครงการให้ความช่วยเหลือเกษตรกรผู้เพาะปลูกและผู้บ่มอิสระที่ได้รับผลกระทบจากการลดปริมาณการรับซื้อใบยาสูบของการยาสูบแห่งประเทศไทยฤดูกาลผลิต 2562/2563 ไปแล้ว เมื่อเดือนกุมภาพันธ์ที่ผ่านมา ซึ่งกระทรวงการคลังได้ให้ความเห็นชอบแล้ว โดยได้ขอจัดสรรงบกลางรายการเงินสำรองจ่ายเพื่อกรณีฉุกเฉินหรือจำเป็น ซึ่งขณะนี้อยู่ระหว่างการพิจารณา ของสำนักงบประมาณ  และสำหรับการพิจารณาปรับโครงสร้างภาษียาสูบจำเป็นต้องพิจารณาปัจจัยต่าง ๆ อย่างรอบคอบ เช่น นโยบายด้านสาธารณสุข แนวทางป้องกันสินค้าผิดกฎหมาย ผลกระทบต่อเกษตรกรและอุตสาหกรรม และรายได้ของรัฐบาล ซึ่งปัจจุบันกระทรวงการคลังโดยกรมสรรพสามิตกำลังพิจารณาโครงสร้างภาษียาสูบที่เหมาะสมเป็นธรรมและเกิดประโยชน์สูงสุดแก่ประเทศ
อธิบดีกรมสรรพสามิตกล่าวเพิ่มเติมว่าในกรณีการปลูกพืชทดแทน กรมสรรพสามิต จะแต่งตั้งกรรมการพิจารณาแนวทางการส่งเสริมเกษตรกรให้เพาะปลูกพืชชนิดอื่นทดแทนการปลูกยาสูบเพิ่มเติม โดยเพิ่มผู้แทนเกษตรกรผู้ปลูกต้นยาสูบร่วมเป็นกรรมการด้วย เพื่อให้คณะกรรมการ มีข้อมูลที่ครบถ้วนในการพิจารณาหาข้อสรุปให้ได้โดยเร็วต่อไป
ฝ่ายประชาสัมพันธ์ สำนักงานเลขานุการกรม กรมสรรพสามิต
โทร/โทรสาร 0 2241 4778

ที่มา : https://www.thaigov.go.th/news/contents/details/40548