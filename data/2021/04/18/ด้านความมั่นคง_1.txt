รัฐบาลไทย-ข่าวทำเนียบรัฐบาล-รมว.สุชาติ เผย บรรยากาศคิกออฟตรวจโควิด – 19 เชิงรุกวันแรกราบรื่นทุกอย่างเป็นไปตามมาตรการ สธ.กำหนด สร้างความมั่นใจแก่ผู้ประกันตน


วันเสาร์ที่ 17 เมษายน 2564
รมว.สุชาติ เผย บรรยากาศคิกออฟตรวจโควิด – 19 เชิงรุกวันแรกราบรื่นทุกอย่างเป็นไปตามมาตรการ สธ.กำหนด สร้างความมั่นใจแก่ผู้ประกันตน
รัฐมนตรีว่าการกระทรวงแรงงาน เผย บรรยากาศการเปิดบริการโครงการตรวจโควิด-19 เชิงรุก เพื่อผู้ประกันตนที่สนามไทย – ญี่ปุ่น ดินแดง บรรยากาศวันแรกราบรื่น ทุกอย่างเป็นไปตามขั้นตอนและมาตรการที่กระทรวงสาธารณสุขกำหนด มีผู้ประกันตนคนแรกมาตรวจในเวลา 07.39 น.
เมื่อวันที่ 17 เมษายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าโครงการตรวจโควิด-19 เชิงรุก เพื่อผู้ประกันตนว่า วันนี้เป็นวันแรกของการเปิดบริการตรวจโควิด-19 เชิงรุกแก่ผู้ประกันตนในระบบประกันสังคมตามมาตรา 33 ,39 และ 40 ที่อยู่ในพื้นที่กรุงเทพมหานคร เพื่อลดความแออัดและอำนวยความสะดวก โดยใช้อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร เป็นสถานที่ตรวจ ซึ่งในเรื่องนี้ท่านนายกรัฐมนตรี พล.อ.ประยุทธ์ จันทร์โอชา ได้มีความห่วงใยผู้ประกันตนที่เดินทางกลับต่างจังหวัดและไปในสถานที่เสี่ยงช่วงเทศกาลสงกรานต์ที่ผ่านมา กระทรวงแรงงานจึงได้ร่วมกับกระทรวงมหาดไทย (กรุงเทพมหานคร) และสำนักงานหลักประกันสุขภาพแห่งชาติ (สปสช.) จัดโครงการตรวจโควิด-19 เชิงรุก เพื่อผู้ประกันตน ในวันนี้เป็นวันแรกของการตรวจ ผมได้ติดตามสถานการณ์และกำชับให้สำนักงานประกันสังคมตรวจสอบขั้นตอนต่างๆ เพื่ออำนวยความสะดวกแก่ผู้ประกันตน จากรายงานในเบื้องต้นยังไม่พบปัญหาอุปสรรคใดๆ ซึ่งทุกอย่างราบรื่น เป็นไปตามขั้นตอนและมาตรการที่กรมควบคุมโรค กระทรวงสาธารณสุขกำหนด
นางสาวดวงหทัย พุ่มบ้านเซ่า ผู้พิการทางสายตาเลือนรางอาศัยอยู่ในเขตคันนายาว เป็นผู้ประกันตนตามมาตรา 39 ได้มาตรวจโควิด-19 เป็นคนแรกในเวลา 07.39 น. เปิดเผยว่า เมื่อสัปดาห์ที่ผ่านมาตนได้เดินทางไปร่วมกิจกรรมสาธารณะที่จังหวัดระยอง ซึ่งมีผู้เข้าร่วมโครงการแจ้งว่าได้เดินทางไปในสถานที่เสี่ยงและตนได้สัมผัสใกล้ชิดกับบุคคลดังกล่าวตลอดระยะเวลาที่เข้าร่วมกิจกรรม และพอทราบว่ามีการตรวจโควิด -19 เชิงรุก เพื่อผู้ประกันตนที่สนามกีฬาไทย – ญี่ปุ่น ดินแดง เลยให้ญาติสมัครจองคิวผ่านระบบ https://sso.icntracking.com/icntracking/self_register.php ซึ่งได้คิวในเช้าวันนี้ จึงรู้สึกดีใจและขอบคุณรัฐบาลที่มีโครงการนี้ทำให้ผู้ประกันตนได้รับความสะดวก และได้รับการตรวจอย่างรวดเร็ว
“ทั้งนี้ ผู้ประกันตนที่เดินทางกลับมาจากต่างจังหวัดหรือไปในสถานที่เสี่ยง และเข้าข่ายเป็นกลุ่มเสี่ยงตามที่กระทรวงสาธารณสุข และ สปสช.กำหนด สามารถลงทะเบียนผ่านระบบออนไลน์ได้ที่เว็บไซต์ https://sso.icntracking.com/icntracking/self_register.php เพื่อจองคิวตรวจโควิด-19 ซึ่งหากพบเชื้อสามารถเข้ารับการรักษาตามขั้นตอนที่กระทรวงสาธารณสุขกำหนดได้อย่างทันท่วงที” รมว.สุชาติ กล่าวในตอนท้าย

ที่มา : https://www.thaigov.go.th/news/contents/details/40965