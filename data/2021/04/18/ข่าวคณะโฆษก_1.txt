รัฐบาลไทย-ข่าวทำเนียบรัฐบาล-นายกฯ กำชับจัดตั้งโรงพยาบาลสนาม สอดคล้องสถานการณ์จำนวนผู้ติดเชื้อโควิด-19     ขยาย 25,000 เตียง ทั่วประเทศพร้อมใช้งาน


วันเสาร์ที่ 17 เมษายน 2564
พิมพ์
นายกฯ กำชับจัดตั้งโรงพยาบาลสนาม สอดคล้องสถานการณ์จำนวนผู้ติดเชื้อโควิด-19     ขยาย 25,000 เตียง ทั่วประเทศพร้อมใช้งาน
รองโฆษกรัฐบาลเผยนายกฯ กำชับจัดตั้งโรงพยาบาลสนาม สอดคล้องสถานการณ์จำนวนผู้ติดเชื้อโควิด-19     ขยาย 25,000 เตียง ทั่วประเทศพร้อมใช้งาน
วันนี้ 17 เมษายน 2564 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า  พล.อ.ประยุทธ์จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามความพร้อมการจัดตั้งโรงพยาบาลสนามทั่วประเทศ พร้อมขอบคุณทุกภาคส่วนที่ได้เร่งดำเนินการเพิ่มจำนวนโรงพยาบาลสนาม เบื้องต้นได้ขยายโรงพยาบาลสนามและHospitel ทั้งในส่วนกลาง ต่างจังหวัดและส่วนท้องถิ่นไปกว่า  2.5 หมื่นเตียง เพื่อให้การดูแลผู้ติดเชื้อไวรัสโควิด-19 ที่มีอาการไม่มาก
สำหรับจังหวัดที่มีการแพร่ระบาดสูง เช่น กรุงเทพมหานคร ได้เตรียมโรงพยาบาลสนามไว้ 4 แห่ง ขณะนี้สามารถให้บริการได้ 1,250 เตียง และจะเพิ่มอีก 500 เตียงในเร็วๆนี้ ขณะที่กระทรวงการอุดมศึกษา วิทยาศาสตร์ วิจัยและนวัตกรรม (อว.) ให้มหาวิทยาลัยที่มีความพร้อม เปิดโรงพยาบาลสนามเพิ่มเติมในทุกจังหวัด และประสานงานโดยทันทีกับทางจังหวัด สาธารณสุขในพื้นที่ และดำเนินการร่วมกับคณะแพทยศาสตร์ของมหาวิทยาลัยที่อยู่ใกล้เคียงเพื่อทำหน้าที่เป็นพี่เลี้ยง เบื้องต้น สามารถให้บริการได้ 12,822 เตียง จากโรงพยาบาลสนาม 37 แห่ง ทั่วทุกภาค  ซึ่งในส่วนกระทรวงกลาโหม กำลังเร่งสนับสนุนและดำเนินการจัดเตรียมความพร้อม โรงพยาบาลสนาม กว่า 5,000 เตียงทั้งไนพื้นที่ กทม. และปริมณทล รวมทั้งในส่วนภูมิภาค เพื่อส่งมอบให้ สาธารณสุขบริหารจัดการในภาพรวมต่อไป
ขณะเดียวกัน กระทรวงสาธารณสุขยังได้จัดหาโรงแรมที่ไม่มีผู้พักอาศัยมาทำเป็นโรงพยาบาลชั่วคราว (Hospitel) เพื่อใช้ดูแลผู้ติดเชื้อโควิด-19   มีแพทย์ พยาบาล เครื่องมือที่สำคัญ เช่น ปรอทวัดอุณหภูมิดิจิทัล เครื่องวัดความเข้มข้นของออกซิเจนในเลือด และ เครื่องเอกซเรย์เคลื่อนที่ โดยการดูแลจะแบ่งเป็น 2 กลุ่ม คือ กลุ่มไม่มีอาการ แต่หากมีอาการจะส่งไปรักษาในโรงพยาบาลพี่เลี้ยง กลุ่มที่ 2 กลุ่มมีอาการที่อยู่โรงพยาบาล 3-5 วัน หากอาการไม่แย่ลงหรืออาการปกติ สามารถย้ายมาอยู่ที่ Hospitel ต่อไป ซึ่งขณะนี้มี Hospitel แล้ว 23 แห่ง รวม 4,900 เตียง มีการครองเตียงแล้ว 2,000 เตียง และมีแผนจะขยายให้ได้ถึง 5,000-7,000 เตียงในระยะต่อไป  ส่วนเรื่องค่ารักษา หากผู้ป่วยมีประกันสุขภาพ ให้เบิกจากประกันสุขภาพส่วนบุคคล หากไม่มีประกันส่วนบุคคลจะได้รับสิทธิตามสิทธิในการรักษาพยาบาลภาครัฐ
นางสาวรัชดากล่าวด้วยว่า นายกรัฐมนตรีกำชับให้การบริหารจัดการและการเพิ่มจำนวนโรงพยาบาลสนามและHospitel ต้องสอดคล้องกับสถานการณ์และจำนวนผู้ป่วย  ซึ่งผู้ติดเชี้อโควิด-19 ทุกคนจะต้องได้รับการดูแลรักษาในโรงพยาบาลอย่างดีและรวดเร็ว  อีกทั้ง ขณะนี้ นายกรัฐมนตรีได้แต่งตั้งคณะทำงานพิจารณาการจัดหาวัคซีนป้องกันโควิด-19  มีศาสตราจาร์ยคลีนิกเกียรติคุณ นพ.ปิยะสกุล สกลสัตยาทร เป็นประธาน ได้เร่งเดินหน้าจัดหาวัคซีนจากแหล่งอื่นเพิ่มเติม เพื่อเป็นวัคซีนทางเลือกสำหรับคนไทยด้วย
________

ที่มา : https://www.thaigov.go.th/news/contents/details/40964