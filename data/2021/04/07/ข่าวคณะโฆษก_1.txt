รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่ตรวจความพร้อม การเปิดทดลองใช้ ทางหลวงพิเศษระหว่างเมือง สายบางปะอิน - นครราชสีมา (M6) รองรับการเดินทางประชาชน ช่วงเทศกาลสงกรานต์นี้ 


วันอังคารที่ 6 เมษายน 2564
พิมพ์
นายกรัฐมนตรีเตรียมลงพื้นที่ตรวจความพร้อม การเปิดทดลองใช้ ทางหลวงพิเศษระหว่างเมือง สายบางปะอิน - นครราชสีมา (M6) รองรับการเดินทางประชาชน ช่วงเทศกาลสงกรานต์นี้
นายกฯ เตรียมลงพื้นที่ตรวจความพร้อมการเปิดทดลองใช้ทางหลวงพิเศษระหว่างเมืองสายบางปะอิน - นครราชสีมา (M6) รองรับการเดินทางประชาชนช่วงเทศกาลสงกรานต์นี้ ขณะที่โฆษกรัฐบาลชี้แจงกรมทางหลวงจ่ายค่าเวนคืนครบแล้วยกเว้นเฉพาะกรณีผู้อุทธรณ์บางส่วนที่รอรับค่าเวนคืน
วันที่ 6 เม.ย. 64 นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมจะเป็นประธานในพิธี “เปิดใช้งานทางหลวงพิเศษระหว่างเมืองสายบางปะอิน - นครราชสีมา (ช่วง อ.ปากช่อง - อ.สีคิ้ว) เพื่อรองรับการเดินทางช่วงเทศกาลสงกรานต์ 2564” ในวันพุธที่ 7 เมษายน 2564 นี้  โดยกรมทางหลวงได้ขับเคลื่อนตามนโยบายและข้อสั่งการของนายกรัฐมนตรี และจะเปิดทดลองทางหลวงพิเศษระหว่างเมือง (มอเตอร์เวย์) หมายเลข 6 หรือ M6 สายบางปะอิน-นครราชสีมา ช่วงปากช่อง - สีคิ้ว (บริเวณผ่านอ่างเก็บน้ำลำตะคอง) ให้ประชาชนใช้ฟรี ไม่มีการเก็บค่าใช้จ่ายในช่วงเทศกาลสงกรานต์ระหว่างวันที่ 9 - 19 เมษายน 2564 นี้
โฆษกประจำสำนักนายกรัฐมนตรี ยังเปิดเผยว่า การเปิดทดลองใช้ทางหลวงพิเศษระหว่างเมืองหมายเลข 6 สายบางปะอิน - สระบุรี - นครราชสีมา ช่วงปากช่อง - สีคิ้ว (บริเวณผ่านอ่างเก็บน้ำลำตะคอง) มีจุดเริ่มต้นทางเข้าบริเวณทางเบี่ยงบนทางหลวงหมายเลข 2 (ถนนมิตรภาพ) ประมาณ กม.65 และไปสิ้นสุดทางออกที่ทางหลวงหมายเลข 201 ประมาณ กม. 5 รวมระยะทาง 35.75 กิโลเมตร ซึ่งจะช่วยระบายรถและบรรเทาปัญหาการจราจรในเส้นทางไป-กลับภาคอีสาน โดยจะเปิดการจราจรในทิศทางเดียว ในช่วงวันที่ 9 - 13 เม.ย. 64 เปิดใช้ทิศทางขาออก (มุ่งหน้าภาคอีสาน) และช่วงวันที่ 14 - 19 เม.ย. 64 เปิดใช้ทิศทางขาเข้า (มุ่งหน้ากรุงเทพฯ) โดยจะอนุญาตให้ใช้เฉพาะรถยนต์สี่ล้อเท่านั้น ซึ่งได้เตรียมความพร้อมของเส้นทาง ปรับปรุงการเชื่อมทางเข้า - ออก จุดกลับรถ ไฟฟ้าแสงสว่าง ติดตั้งกล้องวงจรปิดเพื่อติดตามสภาพการจราจรตลอดเส้นทาง เพื่ออำนวยความสะดวกในการเดินทางให้กับประชาชนในช่วงวันหยุดเทศกาลสงกรานต์ที่จะถึงนี้
“ทางหลวงพิเศษระหว่างเมือง สายบางปะอิน-นครราชสีมา ได้ชื่อว่าเป็นถนนลอยฟ้าที่สวยที่สุดในเมืองไทย วงเงินลงทุนโครงการรวม 84,600 ล้านบาท เส้นทางผ่านพื้นที่ 3 จังหวัด คือ จ.พระนครศรีอยุธยา จ.สระบุรี และ จ.นครราชสีมา รวมระยะทาง 196 กม.  ทั้งนี้ ปัจจุบันถนนมิตรภาพมีปริมาณการจราจรวันละกว่า 1 แสนคัน คาดว่าช่วงเทศกาลจะมีปริมาณการจราจรวันละกว่า 2 แสนคันต่อวัน  ซึ่งการเปิดใช้มอเตอร์เวย์หมายเลข 6 ช่วงปากช่อง - สีคิ้ว เป็นการชั่วคราวนี้ คาดว่าจะช่วยระบายการจราจรคับคั่งบนถนนมิตรภาพได้ถึง 40% หรือประมาณ 8 หมื่นคันต่อวันรวมแล้วเป็นจำนวนนับล้านคันในช่วงเทศกาลสงกรานต์นี้ ตามที่ท่านนายกรัฐมนตรีได้เร่งรัด การก่อสร้างมีความก้าวหน้าร้อยละ 94 คาดว่าจะดำเนินการก่อสร้างแล้วเสร็จและเปิดให้บริการเต็มรูปแบบในปี 66” นายอนุชากล่าว
โฆษกประจำสำนักนายกรัฐมนตรียังกล่าวถึงกรณีการจ่ายเงินค่าเวนคืน มอเตอร์เวย์ M6 บางปะอิน-สระบุรี-นครราชสีมา ให้ประชาชน  ซึ่งข้อเท็จจริงจากกรมทางหลวงยืนยันว่า คณะรัฐมนตรีได้มีการอนุมัติกรอบวงเงินค่าเวนคืนจำนวน 6,630 ล้านบาทและกรมทางหลวงได้ทยอยจ่ายค่าเวนคืนให้ประชาชนที่ถูกเวนคืนทั้งที่ดิน สิ่งปลูกสร้างและต้นไม้ทั้งหมด “ครบทุกราย” แล้ว ตั้งแต่ปี 2559 - 2563 กรณีที่ประชาชนไม่พอใจค่าเวนคืนที่ได้รับไป ก็ได้ยื่นอุทธรณ์ต่อกระทรวงคมนาคมเพื่อขอค่าเวนคืนเพิ่ม ซึ่งกระทรวงคมนาคมได้พิจารณาผลการอุทธรณ์ครบทุกรายแล้ว ปัจจุบันมีประชาชนที่ยังไม่ได้รับเงินจากผลการอุทธรณ์เพียง 361 ราย วงเงิน 415 ล้านบาท ซึ่งจะจ่ายเงินอุทธรณ์ได้ในปีงบประมาณ 2565 ต่อไป ขณะที่เงินค่าอุทธรณ์ที่ได้รับในปี 2564 ได้จ่ายครบหมดแล้ว ทั้งนี้ หากรายใดที่ยังไม่พอใจผลการอุทธรณ์ ก็ยังสามารถไปร้องต่อศาลปกครอง ตามขั้นตอน กระบวนการ ตามสิทธิ์ของประชาชนได้อีก  ทั้งนี้ กรมทางหลวงได้ยืนยันว่าโครงการก่อสร้างงานโยธา มอเตอร์เวย์ M6 สายบางปะอิน - นครราชสีมา ได้ดำเนินการอย่างต่อเนื่อง ไม่ได้ติดปัญหาการเข้าพื้นที่ก่อสร้างเรื่องการเวนคืนแต่อย่างใด
................

ที่มา : https://www.thaigov.go.th/news/contents/details/40725