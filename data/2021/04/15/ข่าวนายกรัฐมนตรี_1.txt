รัฐบาลไทย-ข่าวทำเนียบรัฐบาล-นายกรัฐมนตรีมอบสาร เนื่องในวันผู้สูงอายุแห่งชาติและวันครอบครัว ปี 2564   มอบความปรารถนาดีแด่ผู้สูงอายุทุกท่าน พร้อมสร้างความตระหนักรู้ วันแห่งครอบครัว


วันพุธที่ 14 เมษายน 2564
พิมพ์
นายกรัฐมนตรีมอบสาร เนื่องในวันผู้สูงอายุแห่งชาติและวันครอบครัว ปี 2564   มอบความปรารถนาดีแด่ผู้สูงอายุทุกท่าน พร้อมสร้างความตระหนักรู้ วันแห่งครอบครัว
นายกรัฐมนตรีมอบสาร เนื่องในวันผู้สูงอายุแห่งชาติและวันครอบครัว ปี 2564   มอบความปรารถนาดีแด่ผู้สูงอายุทุกท่าน พร้อมสร้างความตระหนักรู้ วันแห่งครอบครัว
วันนี้  (14 เมษายน 2564) พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวเนื่องในโอกาส “วันผู้สูงอายุแห่งชาติ” และ “วันแห่งครอบครัว” ประจำปี 2564  โดยส่งความปรารถนาดีมายังผู้สูงอายุ และผู้มีส่วนร่วมในการปฏิบัติงานด้านกิจการผู้สูงอายุและครอบครัวทุกคนที่มีบทบาทสำคัญในการพัฒนาสถาบันครอบครัวให้มีความอบอุ่นเข้มแข็ง
นายกรัฐมนตรีกล่าวว่า  “วันผู้สูงอายุแห่งชาติ” และ “วันแห่งครอบครัว” ถือเป็นวันสำคัญที่สร้างความตระหนักรู้ให้แก่ประชาชนและสังคมได้เห็นถึงความสำคัญของผู้สูงอายุ เปรียบเสมือนศูนย์รวมจิตใจที่เชื่อมโยง ความรักและความผูกพันให้แก่คนในครอบครัว เป็นผู้บ่มเพาะภูมิปัญญาความรู้หลากหลายประการในการดำเนินชีวิต เพื่อให้สมาชิกในครอบครัวรู้บทบาทหน้าที่ของตนเองที่มีต่อสังคม ซึ่งถือเป็นภูมิคุ้มกันให้ครอบครัวมีความเข้มแข็ง และเป็นพื้นฐานสำคัญในการพัฒนาสังคมไทยให้เป็นสังคมคุณภาพ
นายกรัฐมนตรียังเห็นว่า ครอบครัวที่คอบประคับประคองช่วยเหลือซึ่งกันและกัน และจากความร่วมมือของครอบครัวคนไทยทุกคน ประเทศจึงได้ผ่านพ้นวิกฤตการณ์ต่าง ๆ มาได้ รัฐบาลจึงหวังเป็นอย่างยิ่งว่าทุกครอบครัวจะช่วยกันป้องกัน ดูแล และรักษาสุขภาพร่างกาย จิตใจให้แข็งแรง และปฏิบัติตามคำแนะนำด้านสาธารณสุขอย่างเคร่งครัด ซึ่งนอกจากเป็นการป้องกันตนเองแล้ว ยังเป็นการป้องกันสมาชิกในครอบครัว ชุมชนและสังคม เพื่อให้ทุกครอบครัวไทยสามารถดำเนินชีวิตอย่างปกติสุขได้ต่อไป
นายกรัฐมนตรีอวยพรผู้สูงอายุและคนไทยทุกครอบครัวมีความสุข ความเจริญ มีพลังกาย พลังใจที่เข้มแข็ง มีชีวิตที่เต็มไปด้วยความรักความอบอุ่น และความเอื้ออาทรกันในทุกโอกาส
-----------------------

ที่มา : https://www.thaigov.go.th/news/contents/details/40926