รัฐบาลไทย-ข่าวทำเนียบรัฐบาล-สธ.ร่วมมือเครือข่ายภาครัฐ-เอกชน เร่งหาเตียงรองรับผู้ติดเชื้อโควิด 19


วันพุธที่ 14 เมษายน 2564
สธ.ร่วมมือเครือข่ายภาครัฐ-เอกชน เร่งหาเตียงรองรับผู้ติดเชื้อโควิด 19
กระทรวงสาธารณสุข ร่วมมือเครือข่ายภาครัฐและเอกชน เร่งจัดหาเตียงรองรับผู้ติดเชื้อโควิด 19 ทุกรายต้องได้รับการรักษาในโรงพยาบาล ขณะรอการประสานเตียงจากโรงพยาบาล ให้แยกตัวจากคนในครอบครัว
กระทรวงสาธารณสุข ร่วมมือเครือข่ายภาครัฐและเอกชน เร่งจัดหาเตียงรองรับผู้ติดเชื้อโควิด 19 ทุกรายต้องได้รับการรักษาในโรงพยาบาล ขณะรอการประสานเตียงจากโรงพยาบาล ให้แยกตัวจากคนในครอบครัว สวมหน้ากากอนามัยตลอดเวลา ไม่เดินทางไปโรงพยาบาลเอง ลดการแพร่กระจายเชื้อระหว่างทาง
วันนี้ (14 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ณัฐพงศ์ วงศ์วิวัฒน์ รองอธิบดีกรมการแพทย์ แถลงข่าวแนวทางการบริหารจัดการเตียงรองรับผู้ติดเชื้อโควิด 19 ว่า กระทรวงสาธารณสุข มีนโยบายให้ผู้ติดเชื้อโรคโควิด 19 ทุกคนต้องเข้าระบบการรักษาในโรงพยาบาล สำหรับพื้นที่กรุงเทพมหานครและปริมณฑล โรงพยาบาลทุกสังกัด ทั้งรัฐและเอกชนได้ทำงานร่วมกันเป็นเครือข่ายในการบริหารจัดการเตียง ให้เพียงพอต่อการรองรับจำนวนผู้ติดเชื้อโควิด 19 ที่เพิ่มขึ้น ซึ่งขณะนี้มีเตียงรองรับผู้ติดเชื้อโควิด 19 ทั้งหมด 4,703 เตียง ส่วนโรงพยาบาลสนาม และ Hospitel จำนวน 1,482 เตียง สำหรับผู้ติดเชื้อทุกคนต้องเข้ารับการรักษาในโรงพยาบาลก่อนเพื่อประเมินอาการ หากมีอาการน้อย หรือไม่มีอาการ จะส่งต่อไปยังโรงพยาบาลสนาม หรือ Hospitel โดยมีกรมการแพทย์และกรมสนับสนุนบริการสุขภาพ เข้าไปดำเนินการให้เป็นไปตามมาตรฐาน ทั้งระบบระบายอากาศ ระบบกำจัดของเสีย และป้องกันการแพร่เชื้อออกสู่สิ่งแวดล้อมภายนอกและชุมชน
นายแพทย์ณัฐพงษ์ กล่าวต่อว่า นอกจากนี้ได้รับความร่วมมือจากภาคเอกชนจัดระบบ Hospitel เพื่อหาเตียงเพิ่ม สำหรับผู้ติดเชื้อที่ได้รับการประเมินอาการว่ามีอาการน้อยหรือไม่มีอาการเข้าสู่ระบบ โดยขณะนี้มีเตียงรองรับจำนวน 2,385 เตียง และมีผู้ติดเชื้อที่เข้าระบบแล้วจำนวนกว่า 969 ราย ทั้งนี้จะนำผู้ติดเชื้อที่อยู่ระหว่างการรอเตียงเข้าสู่ระบบโดยเร็ว นอกจากนี้ภาครัฐยังมีการเตรียมจัดหาเตียงเพิ่มเติม โดยโรงพยาบาลสังกัดกระทรวงกลาโหมเตรียมโรงพยาบาลสนาม กรมการแพทย์เตรียมเปิด Hospitel คาดจะมีเตียงเพิ่มขึ้น 450 เตียง และโรงพยาบาลรามาธิบดี เตรียมเปิด Hospitels เพิ่มเติม อีก 2 แห่ง 100 เตียง
“ขอความร่วมมือประชาชนที่เข้ารับการตรวจหาเชื้อและได้รับผลการยืนยันว่าติดเชื้อโควิด 19 ให้อยู่ที่บ้าน แยกตนเองออกจากคนในครอบครัว สวมหน้ากากอนามัยตลอดเวลา เว้นระยะห่าง ล้างมือบ่อยๆ และรอการประสานจากโรงพยาบาลเพื่อนำเข้าสู่ระบบการรักษา ไม่เดินทางไปโรงพยาบาลเพื่อหาเตียงด้วยตนเอง เพื่อลดการแพร่กระจายของเชื้อระหว่างทางไปสู่ผู้อื่น”
สำหรับผู้ที่ได้รับการตรวจยืนยันแล้วว่าติดเชื้อโควิด 19 แต่ยังไม่ได้เข้ารับการรักษาที่โรงพยาบาล หรือรอเตียงนานเกินไป ทั่วประเทศสามารถประสานได้ที่ สายด่วน 1669 ตลอด 24 ชั่วโมง สำหรับในเขตกทม.และปริมณฑล  ติดต่อเพิ่มที่สายด่วน กรมการแพทย์ (เฉพาะกิจ) 1668 ตั้งแต่เวลา 08.00-22.00 น. สายด่วน สปสช. 1330 หรือทางแอปพลิเคชันไลน์ โดยการเพิ่มเพื่อน @Sabaideebot โดยกรอกข้อมูลเช่น ชื่อ ที่อยู่ เบอร์โทรติดต่อ เพื่อความสะดวกสำหรับการจัดหาเตียง
********************************** 14 เมษายน 2564

ที่มา : https://www.thaigov.go.th/news/contents/details/40934