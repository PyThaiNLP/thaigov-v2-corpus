รัฐบาลไทย-ข่าวทำเนียบรัฐบาล-วธ.ร่วมกับสยามพารากอน จัดกิจกรรมสงกรานต์ ปี 2564 ภายใต้แนวคิด“สงกรานต์วิถีใหม่ สืบสานวัฒนธรรมไทย” 


วันพุธที่ 14 เมษายน 2564
วธ.ร่วมกับสยามพารากอน จัดกิจกรรมสงกรานต์ ปี 2564 ภายใต้แนวคิด“สงกรานต์วิถีใหม่ สืบสานวัฒนธรรมไทย”
วธ.ร่วมกับสยามพารากอน จัดกิจกรรมสงกรานต์ ปี 2564 ภายใต้แนวคิด“สงกรานต์วิถีใหม่ สืบสานวัฒนธรรมไทย”
วธ.ร่วมกับสยามพารากอน จัดกิจกรรมสงกรานต์ ปี 2564 ภายใต้แนวคิด“สงกรานต์วิถีใหม่ สืบสานวัฒนธรรมไทย” อัญเชิญพระพุทธรูปสำคัญ 10 องค์-พระพุทธรูปประจำวันเกิดให้ผู้ร่วมงานสักการะ  ชมนิทรรศการคุณค่าประเพณีสงกรานต์
นางยุพา ทวีวัฒนะกิจบวร ปลัดกระทรวงวัฒนธรรม   เปิดเผยว่า กระทรวงวัฒนธรรม(วธ.)ร่วมกับศูนย์การค้าสยามพารากอน กรุงเทพฯ จัดกิจกรรมวันสงกรานต์ ภายใต้แนวคิด“สงกรานต์วิถีใหม่ สืบสานวัฒนธรรมไทย”เพื่อสืบสานคุณค่าประเพณีสงกรานต์และเพื่อเป็นแนวทางการจัดกิจกรรมตามแบบแผนที่ดีงาม ทำให้เกิดการเผยแพร่และสืบทอดวัฒนธรรมประเพณีของไทยให้ประชาชนได้รับรู้และเข้าใจในคุณค่าสาระที่สำคัญของงานประเพณีสงกรานต์  รวมทั้งปลูกฝังค่านิยมความรักและความภาคภูมิใจในความเป็นไทย และเสริมสร้างภาพลักษณ์ที่ดีให้แก่ประเทศ ตั้งแต่วันที่ 13-15 เมษายน 2564 ณ บริเวณฮอลล์ 1  รอยัลพารากอน ฮอลล์ ชั้น 5 ศูนย์การค้าสยามพารากอน
นางยุพา กล่าวอีกว่า กิจกรรมภายในงานประกอบด้วยการสรงน้ำพระพุทธรูป การจัดแสดงพระพุทธรูปสำคัญในยุคสมัยต่างๆ 10 องค์ ซึ่งอัญเชิญพระพุทธรูปมงคลโบราณอันทรงคุณค่ามาจากพิพิธภัณฑสถานแห่งชาติ พระนคร  ได้แก่ 1.พระไภษัชยคุรุนาคปรก  2.พระพุทธรูปฉันสมอ 3.พระพุทธรูปศิลาขาวมารวิชัย 4.พระพุทธสิหิงค์จำลอง 5.พระพุทธรูปแก้วมารวิชัย 6.พระพุทธรูปห้ามแก่นจันทน์ 7.พระพุทธรูปป่าเลไลยก์ 8.พระพุทธรูปมารวิชัย(พระขนมต้ม) 9.พระพุทธรูปทรงเครื่องสมาธิและ 10.พระพุทธรูปทรงเครื่องประทานอภัยและได้อัญเชิญพระพุทธรูปประจำวันเกิด ได้แก่ พระพุทธรูปปางถวายเนตรประจำวันอาทิตย์ ,พระพุทธรูปปางห้ามสมุทรประจำวันจันทร์, พระพุทธรูปปางโปรดอสุรินทราหู(ปางไสยาสน์)ประจำวันอังคาร,พระพุทธรูปปางอุ้มบาตรประจำวันพุธ(กลางวัน) พระพุทธรูปปางปาลิไลยก์ประจำวันพุธ(กลางคืน),พระพุทธรูปปางสมาธิ​ประจำวันพฤหัส พระพุทธรูปปางรำพึงประจำวันศุกร์ พระพุทธรูปปางนาคปรกประจำวันเสาร์และพระพุทธรูปปางพระเกตุ​สำหรับผู้ที่ไม่ทราบวันเกิด เพื่อให้ผู้เข้าร่วมงานได้สักการะและสรงน้ำเพื่อเป็นสิริมงคลแก่ตัวเองและครอบครัว รวมทั้งมีนิทรรศการให้องค์ความรู้สาระคุณค่าเกี่ยวกับประเพณีสงกรานต์ เช่น ความหมายและตำนานวันสงกรานต์ แนวทางปฏิบัติในวันสงกรานต์  ซึ่งการจัดกิจกรรมยึดมาตรการ DMHTTA ของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) คือ อยู่ห่างไว้ ใส่แมสก์กัน หมั่นล้างมือ ตรวจวัดอุณหภูมิ ตรวจเชื้อโควิด-19 และใช้แอพพลิเคชั่นไทยชนะและหมอชนะอย่างเคร่งครัด สอบถามเพิ่มเติมสายด่วนวัฒนธรรม 1765

ที่มา : https://www.thaigov.go.th/news/contents/details/40931