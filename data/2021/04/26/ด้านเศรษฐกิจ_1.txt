รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพออกประกาศฯ เรื่อง พนักงานเก็บค่าโดยสารรถปรับอากาศ สาย 73 ติดเชื้อไวรัส COVID-19


วันอาทิตย์ที่ 25 เมษายน 2564
องค์การขนส่งมวลชนกรุงเทพออกประกาศฯ เรื่อง พนักงานเก็บค่าโดยสารรถปรับอากาศ สาย 73 ติดเชื้อไวรัส COVID-19
องค์การขนส่งมวลชนกรุงเทพออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานเก็บค่าโดยสารรถปรับอากาศ สาย 73 ติดเชื้อไวรัส COVID-19
องค์การขนส่งมวลชนกรุงเทพออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานเก็บค่าโดยสารรถปรับอากาศ สาย 73 ติดเชื้อไวรัส COVID-19
คณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 องค์การขนส่งมวลชนกรุงเทพ (ขสมก.) กระทรวงคมนาคม ระบุว่า ตลอดระยะเวลาการแพร่ระบาดของโรคติดเชื้อไวรัส COVID-19 ขสมก. ได้ดำเนินการตามมาตรการป้องกันการแพร่ระบาดของโรคตามแนวทางปฏิบัติการป้องกันของกรมควบคุมโรค กระทรวงสาธารณสุข อย่างเคร่งครัดมาโดยตลอด
ขสมก. ขออภัยที่ต้องแจ้งให้ทราบว่า เมื่อวันที่ 23 เมษายน 2564 เวลา 13.30 น. พนักงานเก็บค่าโดยสารรถปรับอากาศ สาย 73 เพศหญิง อายุ 33 ปี ได้เข้ารับการตรวจหาเชื้อไวรัส COVID-19 ณ ศูนย์การแพทย์กาญจนาภิเษก คณะแพทยศาสตร์มหาวิทยาลัยมหิดล ต่อมาเมื่อเวลา 20.30 น. เจ้าหน้าที่ศูนย์ฯ ได้แจ้งให้ทราบว่าพนักงานคนดังกล่าวเป็นผู้ติดเชื้อฯ จึงให้พนักงานรออยู่ที่บ้าน โดยจะนำรถพยาบาลมารับพนักงานไปรักษาตัวที่ศูนย์การแพทย์กาญจนาภิเษก คณะแพทยศาสตร์ มหาวิทยาลัยมหิดล ในวันที่ 24 เมษายน 2564
ขสมก. ได้รับทราบข้อมูลดังกล่าว จากผู้อำนวยการเขตการเดินรถที่ 8 จึงได้ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 ดังนี้
1. ขสมก. ได้มีการแจ้งกรมควบคุมโรค กระทรวงสาธารณสุข เพื่อแจ้งรายละเอียดผู้ติดเชื้อไวรัส COVID-19 (ตามแนวทางปฏิบัติกรณีพบผู้ติดเชื้อฯ) โดยได้ประสานเจ้าหน้าที่สำนักงานสาธารณสุข
2. พนักงานผู้ติดเชื้อได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด โดยสวมหน้ากากอนามัยตลอดเวลาขณะปฏิบัติหน้าที่บนรถโดยสารและล้างมือด้วยเจลแอลกอฮอล์ รวมทั้งตรวจวัดอุณหภูมิร่างกาย ก่อนปฏิบัติหน้าที่ทุกครั้ง ซึ่งอุณหภูมิร่างกายของพนักงาน ตั้งแต่วันที่ 13 - 22 เมษายน 2564 อยู่ที่ 36.5 องศาเซลเซียส โดยไทม์ไลน์ของพนักงานสรุปได้ ดังนี้
- วันที่ 13 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67043 ตั้งแต่เวลา 05.00 - 11.45 น. หลังเลิกงานได้กลับที่พักอาศัยทันที
- วันที่ 14 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67043 ตั้งแต่เวลา 05.00 - 11.40 น. หลังเลิกงานได้กลับที่พักอาศัยทันที
- วันที่ 15 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67030 ตั้งแต่เวลา 04.30 - 11.20 น. หลังเลิกงานได้กลับที่พักอาศัยทันที
- วันที่ 16 เมษายน 2564 วันหยุดประจำสัปดาห์ เมื่อเวลา 08.30 น. ได้เดินทางไปพบแพทย์ ณ คลินิกที่ตั้งอยู่บริเวณซอยอินทามระ 18 ต่อมาเวลา 09.00 น. ได้นั่งวินรถจักรยานยนต์รับจ้างบริเวณซอยอินทามระ 16 ไปกรมการขนส่งทางบก (จตุจักร) เพื่อต่อใบอนุญาตเป็นพนักงานเก็บค่าโดยสาร และเดินทางกลับที่พักอาศัย ในเวลา 10.00 น. ระหว่างทางได้แวะซื้อกาแฟที่ร้านอเมซอน สาขาบิ๊กซีสะพานควาย
- วันที่ 17 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67043 ตั้งแต่เวลา 07.15 - 15.25 น. หลังเลิกงานได้กลับที่พักอาศัยทันที
- วันที่ 18 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67119 ตั้งแต่เวลา 05.45 - 12.30 น. หลังเลิกงานได้กลับที่พักอาศัยทันที
- วันที่ 19 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67043 ตั้งแต่เวลา 04.40 - 12.25 น. หลังเลิกงานได้กลับที่พักอาศัยทันที
- วันที่ 20 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67043 ตั้งแต่เวลา 04.40 - 11.30 น. หลังเลิกงานได้กลับที่พักอาศัยทันที
- วันที่ 21 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67043 ตั้งแต่เวลา 04.30 - 10.40 น. หลังเลิกงานได้กลับที่พักอาศัยทันที
- วันที่ 21 เมษายน 2564 เวลา 14.30 น. ได้รับแจ้งจากเจ้าหน้าที่โรงพยาบาลรามาธิบดีจักรีนฤบดินทร์ว่าเป็นผู้ติดเชื้อ โดยเจ้าหน้าที่ให้พนักงานรอรถพยาบาลไปรับที่บ้านในวันรุ่งขึ้น
- วันที่ 22 เมษายน 2564 ปฏิบัติหน้าที่บนรถโดยสารปรับอากาศ สาย 73 หมายเลข 8 - 67043 ตั้งแต่เวลา 04.10 - 11.10 น. หลังเลิกงานได้กลับที่พักอาศัยทันที ต่อมาเวลา 19.00 น. เจ้าหน้าที่ศูนย์การแพทย์กาญจนาภิเษก คณะแพทยศาสตร์ มหาวิทยาลัยมหิดล แจ้งว่ามารดาของพนักงานเป็นผู้ติดเชื้อฯ
- วันที่ 23 เมษายน 2564 เป็นวันหยุดประจำสัปดาห์ เมื่อเวลา 13.30 น. ได้เดินทางไปที่ศูนย์การแพทย์กาญจนาภิเษก คณะแพทยศาสตร์ มหาวิทยาลัยมหิดล เพื่อตรวจหาเชื้อไวรัส COVID-19 และเดินทางกลับที่พักอาศัยในเวลา 16.00 น. ต่อมาเวลา 20.30 น. เจ้าหน้าที่ศูนย์ฯ ได้แจ้งให้ทราบว่าพนักงานเป็นผู้ติดเชื้อฯ จึงให้พนักงานรออยู่ที่บ้าน โดยจะนำรถพยาบาลมารับพนักงานไปรักษาตัวที่ศูนย์ฯ ในวันที่ 24 เมษายน 2564
- วันที่ 24 เมษายน 2564 เจ้าหน้าที่ศูนย์ฯ ได้นำรถพยาบาลมารับพนักงานไปทำการรักษา ในเวลา 13.00 น.
3. เมื่อพนักงานขับรถโดยสารนำรถกลับเข้าอู่ในแต่ละรอบ จะมีการฉีดพ่นทำความสะอาดภายในรถโดยสารทันทีด้วยผลิตภัณฑ์ฆ่าเชื้อโรคที่มีส่วนผสมของแอลกอฮอล์ 70% จึงมั่นใจได้ว่ารถโดยสารของ ขสมก. มีความสะอาด ปลอดภัยจากเชื้อไวรัส COVID-19 นอกจากนี้ ขสมก. ได้พักการใช้งานรถโดยสารปรับอากาศ สาย 73 จำนวน 3 คัน ที่พนักงานผู้ติดเชื้อได้ปฏิบัติหน้าที่ ได้แก่ รถโดยสาร หมายเลข 8 - 67043 8 - 67030 และ 8 - 67119 เป็นระยะเวลา 3 วัน เพื่อทำการฉีดพ่น ทำความสะอาดฆ่าเชื้อโรคภายในรถ รวมถึงอู่จอดรถและท่าปล่อยรถโดยสาร
4. ขสมก. ได้มีการตรวจสอบ พบว่าพนักงานขับรถโดยสาร จำนวน 1 คน ปฏิบัติหน้าที่บนรถโดยสารคันเดียวกับพนักงานผู้ติดเชื้อฯ จึงให้พนักงานขับรถโดยสารดังกล่าวหยุดงานไปพบแพทย์ เพื่อตรวจหาเชื้อไวรัส COVID-19 หากได้ผลเป็นประการใดจะแจ้งให้ทราบต่อไป
ทั้งนี้ ขสมก. ได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ได้แก่ การสวมใส่หน้ากากอนามัยตลอดเวลาขณะปฏิบัติหน้าที่บนรถโดยสาร การล้างทำความสะอาดมือด้วยเจลแอลกอฮอล์ การฉีดพ่นทำความสะอาดภายในรถโดยสารด้วยแอลกอฮอล์ ทั้งก่อนและหลังนำรถออกวิ่งให้บริการ เพื่อสร้างความมั่นใจให้กับประชาชนในการเดินทาง

ที่มา : https://www.thaigov.go.th/news/contents/details/41182