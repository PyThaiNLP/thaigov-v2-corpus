รัฐบาลไทย-ข่าวทำเนียบรัฐบาล-โฆษก ศบค. ยืนยัน ไม่มีการรับเครื่องบินเช่าเหมาลำจากอินเดียเข้าไทย 


วันอาทิตย์ที่ 25 เมษายน 2564
พิมพ์
โฆษก ศบค. ยืนยัน ไม่มีการรับเครื่องบินเช่าเหมาลำจากอินเดียเข้าไทย
โฆษก ศบค. ยืนยัน ไม่มีการรับเครื่องบินเช่าเหมาลำจากอินเดียเข้าไทย
วันนี้ (25 เมษายน 2564) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชน ช่วงการแถลงข่าวของศูนย์ข่าวโควิด-19 ต่อกรณีข่าวมีเครื่องบินเช่าเหมาลำมาจากอินเดีย ดังนี้
โฆษก ศบค. ยืนยันว่า กรณีข่าวดังกล่าวไม่เป็นความจริง ยืนยันว่าไม่มีเครื่องบินเช่าเหมาลำจากประเทศอินเดีย ทั้งนี้ มีการเตรียมการเพื่อรับคนไทยกลับบ้าน (Repatriation flight)) ตามภารกิจของกระทรวงการต่างประเทศเท่านั้น ซึ่งมีผู้ลงทะเบียนไว้ล่วงหน้าเพื่อกลับจากประเทศอินเดีย โดยจะเกิดขึ้นในช่วงเดือนพฤษภาคม 2564 จำนวน 4 เที่ยวบิน ได้แก่ วันที่ 1 พฤษภาคม จำนวน 1 คน 8 พฤษภาคม จำนวน 70 คน 15 พฤษภาคม จำนวน 60 คน และวันที่ 22 พฤษภาคม ยังไม่มีผู้ลงทะเบียน
ส่วนแนวทางด้านนโยบายชัดเจนว่าสำหรับชาวต่างชาติที่ประสงค์จะเดินทางมาจากประเทศอินเดียและได้ยื่นขอหนังสือรับรองว่าเป็นบุคคลที่เดินทางเข้ามาในราชอาณาจักรได้ (COE – Certificate of Entry) จะให้ชะลอการออกหนังสือฯ ออกไปก่อน เนื่องจากสถานการณ์การแพร่ระบาดยังมีความรุนแรง

ที่มา : https://www.thaigov.go.th/news/contents/details/41183