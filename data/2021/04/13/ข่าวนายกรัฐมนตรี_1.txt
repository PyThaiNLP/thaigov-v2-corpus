รัฐบาลไทย-ข่าวทำเนียบรัฐบาล-สารนายกรัฐมนตรี เนื่องในโอกาสต้อนรับเดือนรอมฎอน ประจำฮิจเราะห์ศักราช 1442 ส่งความปรารถนาดีต่อพี่น้องชาวไทยมุสลิมทั่วประเทศ


วันจันทร์ที่ 12 เมษายน 2564
พิมพ์
สารนายกรัฐมนตรี เนื่องในโอกาสต้อนรับเดือนรอมฎอน ประจำฮิจเราะห์ศักราช 1442 ส่งความปรารถนาดีต่อพี่น้องชาวไทยมุสลิมทั่วประเทศ
สารนายกรัฐมนตรี เนื่องในโอกาสต้อนรับเดือนรอมฎอน ประจำฮิจเราะห์ศักราช 1442 ส่งความปรารถนาดีต่อพี่น้องชาวไทยมุสลิมทั่วประเทศ
พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวเนื่องในโอกาสต้อนรับเดือนรอมฎอน ประจำฮิจเราะห์ศักราช 1442 ส่งความปรารถนาดีและขอแสดงความยินดีต่อพี่น้องชาวไทยมุสลิมทั่วประเทศที่จะได้ปฏิบัติศาสนกิจสำคัญในเดือนแห่งความศรัทธาของพี่น้องชาวมุสลิมในการขัดเกลาจิตใจให้บริสุทธิ์ รวมทั้งทดสอบความเข้มแข็งทางด้านร่างกาย และจิตวิญญาณ ด้วยการถือศีลอด การละเว้นอบายมุขทุกประเภท และการยึดมั่นในการทำความดี อันเป็นการสร้างกุศลอันแรงกล้าแก่ตนเอง
นายกรัฐมนตรีกล่าวว่า ในปัจจุบันแม้ว่าสถานการณ์การแพร่ระบาดของโรคติดเชื้อไวรัสโคโรนา 2019 ในประเทศไทย อาจส่งผลต่อการปฏิบัติศาสนกิจตามหลักศาสนาหลาย ๆ ประการ แต่การฝึกตนในช่วงสถานการณ์ที่ยากลำบากเช่นนี้ ย่อมจะทำให้ท่านทั้งหลายได้ใช้สติและความอดทน ที่จะดำรงตนอยู่ในความไม่ประมาท ซึ่งจะช่วยทำให้จิตใจผู้ปฏิบัติ มีความบริสุทธิ์งอกงามด้วยศรัทธาอันแรงกล้า และคุณงามความดีที่ได้เพียรปฏิบัตินี้ย่อมจะส่งผลให้ตนเอง ชุมชน สังคม และประเทศชาติมีแต่ความสงบสุขร่มเย็นต่อไป
นายกรัฐมนตรีอวยพรเนื่องในโอกาสอันเป็นมงคลในเดือนรอมฎอน ประจำปีฮิจเราะห์ศักราช 1442 ขอให้พระผู้อภิบาลได้โปรดประทานพรอันประเสริฐให้พี่น้องชาวไทยมุสลิมทุกคนจงประสบแต่ความสุขสวัสดี มีความจำเริญรุ่งเรือง มีสุขภาพพลานามัยที่สมบูรณ์แข็งแรง และสัมฤทธิผลในสิ่งที่พึงปรารถนาทุกประการ เพื่อร่วมเป็นกำลังสำคัญในการสร้างสันติสุขแก่ประเทศชาติสืบไป
...........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40900