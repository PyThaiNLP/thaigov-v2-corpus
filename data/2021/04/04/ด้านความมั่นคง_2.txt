รัฐบาลไทย-ข่าวทำเนียบรัฐบาล-​ ก.แรงงาน จับมือ ก.ล.ต. และภาคีเครือข่าย จัด CSR สร้างโอกาสคนพิการ


วันศุกร์ที่ 2 เมษายน 2564
พิมพ์
​ ก.แรงงาน จับมือ ก.ล.ต. และภาคีเครือข่าย จัด CSR สร้างโอกาสคนพิการ
- -
วันที่ 2 เมษายน 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เป็นประธานในพิธีแถลงข่าวความร่วมมือในรูปแบบการเสวนา ระหว่าง กรมพัฒนาฝีมือแรงงาน กระทรวงแรงงาน สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) กรมส่งเสริมและพัฒนาคุณภาพชีวิตคนพิการ สภาคนพิการทุกประเภทแห่งประเทศไทย และกลุ่มเซ็นทรัล ซึ่งเป็นการร่วมจัดกิจกรรมเพื่อให้ความสำคัญต่อสังคมด้วยการใช้ทรัพยากรที่มีในมือให้เกิดประโยชน์สูงสุด (corporate social responsibility : CSR) ส่งเสริมสนับสนุนสร้างโอกาสให้คนพิการมีอาชีพ มีรายได้ มีงานทำ มีการพัฒนาคุณภาพชีวิตที่ดีและมีคุณค่า ณ ห้องประชุมปกรณ์ อังศุสิงห์ ชั้น 10 กรมพัฒนาฝีมือแรงงาน โดยมี นางสาวรื่นวดี สุวรรณมงคล เลขาธิการสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) นางสาวสราญภัทร อนุมัติราชกิจ อธิบดีกรมส่งเสริมและพัฒนาคุณภาพชีวิตคนพิการ นายธวัช เบญจาทิกุล อธิบดีกรมพัฒนาฝีมือแรงงาน ดร.ชาติชาย นรเศรษฐาภรณ์ รองกรรมการผู้จัดการใหญ่อาวุโสฝ่ายพัฒนาการศึกษาและสังคมที่ยั่งยืน กลุ่มเซ็นทรัล และนายชูศักดิ์  จันทยานนท์ ประธานสภาคนพิการทุกประเภทแห่งประเทศไทย ร่วมแถลงข่าว โดยจัดเสวนาเพื่อร่วมกันขับเคลื่อนให้คนพิการ มีทักษะ ประสบการณ์ สามารถนำไปใช้ในการประกอบอาชีพได้
รมช.แรงงาน กล่าวว่า ความร่วมมือที่เกิดขึ้นเป็นกิจกรรมที่ช่วยเหลือคนพิการและสังคมรูปแบบหนึ่ง ให้คนพิการมีอาชีพ มีรายได้ มีงานทำ มีการพัฒนาคุณภาพชีวิตที่ดีตามความประสงค์ของผู้ประกอบการ อาจมีการช่วยเหลือคนพิการ รายบุคคล รายกลุ่มในชุมชน หรือนอกชุมชน รวมถึงการเป็นจิตอาสาช่วยคนพิการ เช่น การพาคนพิการไปรับบริการด้านสุขภาพ การเดินทาง การศึกษา การช่วยปรับปรุงที่พักอาศัย การปรับสภาพแวดล้อมที่ช่วยให้คนพิการมีคุณภาพชีวิตที่ดี เป็นต้น การจัดหรือสนับสนุนการฝึกอบรมความรู้ การฝึกอาชีพ แก่กลุ่มคนพิการ ตามความถนัดของบุคลากรในหน่วยงาน หรือความประสงค์ของผู้ประกอบการ การสนับสนุนโดยการซื้อสินค้าหรือผลิตภัณฑ์คนพิการตามความเหมาะสม การสนับสนุนกลุ่มกิจการเพื่อสังคมของคนพิการ เป็นต้น ซึ่ง จะนำไปสู่เป้าหมายการพัฒนาที่ยั่งยืนและตอบโจทย์บทบาทของภาคธุรกิจเอกชนที่ประสงค์จะช่วยเหลือคนพิการ
การแถลงข่าวความร่วมมือในครั้งนี้ เป็นการเสวนาใน 5 ประเด็น ได้แก่ วิสัยทัศน์กระทรวงแรงงานในการพัฒนาทักษะอาชีพคนพิการและแนวทางความร่วมมือกับสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.). ตลาดทุนร่วมใจส่งเสริมและพัฒนาคุณภาพชีวิตคนพิการ พร้อมขับเคลื่อนแผน NAP เพื่อการพัฒนาอย่างยั่งยืน. แนวทางการส่งเสริมการจ้างงานคนพิการตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม แนวทางการพัฒนาทักษะอาชีพคนพิการของกรมพัฒนาฝีมือแรงงาน และการสนับสนุนและส่งเสริมอาชีพคนพิการตามมาตรา 35 ของกลุ่มเซ็นทรัล ซึ่งกิจกรรม CSR จะเป็นการส่งเสริม สนับสนุนคนพิการให้มีอาชีพ มีรายได้ มีงานทำ มีการพัฒนาคุณภาพชีวิตที่ดี และมีคุณค่าตามความประสงค์ของผู้ประกอบการซึ่งกิจกรรมนี้ได้รับความร่วมมืออย่างดียิ่งจาก ก.ล.ต. และเครือข่ายที่เป็นบริษัทจดทะเบียนในตลาดหลักทรัพย์จะเป็นแกนนำสำคัญเชิญชวนสถานประกอบการต่างๆ ร่วมกันจัดกิจกรรม CSR เพื่อส่งเสริมอาชีพคนพิการต่อไป

ที่มา : https://www.thaigov.go.th/news/contents/details/40630