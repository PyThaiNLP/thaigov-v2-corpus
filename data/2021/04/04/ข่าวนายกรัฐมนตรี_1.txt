รัฐบาลไทย-ข่าวทำเนียบรัฐบาล-นายกรัฐมนตรีเผยรัฐบาลตั้งเป้า GDP ไทย โต 4 %  อาศัยการส่งออก การลงทุนจากภาครัฐ และการบริโภคของประชาชน ควบคู่กับการดูแลพี่น้องเกษตรกร ลดต้นทุน เพิ่มผลผลิต 


วันเสาร์ที่ 3 เมษายน 2564
พิมพ์
นายกรัฐมนตรีเผยรัฐบาลตั้งเป้า GDP ไทย โต 4 %  อาศัยการส่งออก การลงทุนจากภาครัฐ และการบริโภคของประชาชน ควบคู่กับการดูแลพี่น้องเกษตรกร ลดต้นทุน เพิ่มผลผลิต
นายกรัฐมนตรีเผยรัฐบาลตั้งเป้า GDP ไทย โต 4 %  อาศัยการส่งออก การลงทุนจากภาครัฐ และการบริโภคของประชาชน ควบคู่กับการดูแลพี่น้องเกษตรกร ลดต้นทุน เพิ่มผลผลิต
วันนี้ (3 เมษายน 2564) เวลา 07.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พูดคุยถึงความคืบหน้าการฉีดและการกระจายวัคซีนโควิด – 19 การขับเคลื่อนเศรษฐกิจและช่วยเหลือประชาชน เทศกาลสงกรานต์ และประเด็นอื่น ๆ ผ่าน PM PODCAST สรุปดังนี้
นายกรัฐมนตรีกล่าวถึงความคืบหน้าวัคซีนซิโนแวคและแอสตราเซเนกา ที่ได้เริ่มฉีดเข็มแรกเมื่อวันที่ 28 ก.พ. โดยข้อมูล ณ วันที่ 31 มี.ค. มีผู้ได้รับวัคซีนเข็มที่ 1 จำนวน 158,497 ราย เข็มที่ 2 จำนวน 33,248 ราย ครอบคลุมพื้นที่การระบาดหรือมีความเสี่ยงสูง 13 จังหวัด ได้แก่ สมุทรสาคร เชียงใหม่ ตาก นนทบุรี ปทุมธานี สมุทรสงคราม ราชบุรี นครปฐม สมุทรปราการ ชลบุรี ภูเก็ต สุราษฎร์ธานี และกรุงเทพมหานคร และในเดือนเมษายนนี้ จะกระจายวัคซีนซิโนแวค 800,000 โดส ไปยังกลุ่มเป้าหมาย 77 จังหวัด แบ่งเป็น 3 แสนโดส ควบคุมการระบาดในพื้นที่ 6 จังหวัด 3 แสนโดส ฟื้นฟูเศรษฐกิจในจังหวัดท่องเที่ยว และจังหวัดชายแดน และ 2 แสนโดส กระจายไป 55 จังหวัด ยืนยันรัฐบาลมีแผนจัดหาวัคซีนโควิด - 19 ให้กับคนไทยอย่างทั่วถึง พร้อมเดินหน้าฟื้นฟูเศรษฐกิจ โดยมีแผนเปิดรับนักท่องเที่ยวในพื้นที่นำร่อง ได้แก่ จังหวัดภูเก็ต กระบี่ พังงา เกาะสมุย พัทยา และเชียงใหม่ โดยต้องปฏิบัติตามเงื่อนไขที่กำหนด
นายกรัฐมนตรีกล่าวถึงการขับเคลื่อนเศรษฐกิจและช่วยเหลือประชาชน รัฐบาลมีเป้าหมายให้ GDP ของประเทศไทยเพิ่มขึ้น 4% โดยต้องอาศัยการส่งออก การลงทุนจากภาครัฐ รวมถึงการบริโภคของประชาชน ขณะนี้กระทรวงการคลังอยู่ระหว่างพิจารณาคนละครึ่ง เฟส 3 และมาตรการอื่นเพิ่มเติมให้ครอบคลุมถึงคนที่มีเงินฝากจำนวนมาก ให้ประชาชนออกมาจับจ่ายใช้สอยเพิ่มขึ้น ย้ำว่าโครงการเหล่านี้ไม่ใช่การแจกเงินทิ้ง แต่เป็นการกระตุ้นให้เงินหมุนเวียนในระบบ นอกจากนี้ยังต้องส่งเสริมอุตสาหกรรมท่องเที่ยวเชิงคุณภาพ อุตสาหกรรมเทคโนโลยีการแพทย์และการดูแลสุขภาพ เนื่องจากไทยเป็น Medical Hub จึงต้องคำนึงถึงการดึงดูดนักท่องเที่ยวที่มีศักยภาพ เช่น กลุ่มนักท่องเที่ยวสูงอายุที่มีกำลังจ่าย ส่งเสริมอุตสาหกรรมดิจิทัลให้ประเทศไทยมี Big Data และการปรับแก้กฎหมาย เพื่อดึงดูดนักลงทุนต่างชาติให้เข้ามาลงทุนและพักอาศัย รวมทั้งดูแลพี่น้องเกษตรกรในภาคการเกษตร เร่งแก้ปัญหาน้ำ ลดต้นทุน เพิ่มผลผลิต การทำเกษตร BCG พร้อมก้าวเข้าสู่สังคมคาร์บอนต่ำ ส่งเสริมการปลุกป่าดูดซับคาร์บอนไดออกไซด์ ซึ่งจะช่วยสร้างรายได้แก่เกษตรกรและชุมชนได้อีกทางหนึ่ง
ในตอนท้าย นายกรัฐมนตรีกล่าวว่า ประเพณีสงกรานต์ ภายใต้แนวคิด สงกรานต์วิถีใหม่ สืบสานวัฒนธรรมไทย เน้นวัฒนธรรม ประเพณี การท่องเที่ยวและสุขภาพ ตามมาตรการ DMHTT เน้นส่งเสริมศาสนาและวัฒนธรรม สืบสานประเพณีอย่างเหมาะสม อีกทั้งฝากความห่วงใยให้ระมัดระวังในการเดินทาง พาหนะอยู่ในสภาพพร้อมใช้ เมาไม่ขับ โดยตลอดเส้นทางจะมีจุดให้บริการของหน่วยงานภาครัฐ ทั้งการตรวจสภาพรถ และดูแลสุขภาพอนามัยให้กับทุกคน
………………………………..
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40640