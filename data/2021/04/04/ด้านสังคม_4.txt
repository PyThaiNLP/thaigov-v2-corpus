รัฐบาลไทย-ข่าวทำเนียบรัฐบาล-สธ.ให้สถานพยาบาลเตรียมรับมือพายุฤดูร้อน 3-6 เมษายน ไม่ให้กระทบบริการประชาชน


วันศุกร์ที่ 2 เมษายน 2564
สธ.ให้สถานพยาบาลเตรียมรับมือพายุฤดูร้อน 3-6 เมษายน ไม่ให้กระทบบริการประชาชน
ปลัดกระทรวงสาธารณสุขกำชับสถานพยาบาลทุกแห่งในพื้นที่ที่อาจได้รับผลกระทบจากพายุฤดูร้อน ระหว่างวันที่ 3-6 เมษายน 2564 เตรียมแผนรับมือฝนตกหนัก ลมแรง ให้สำรวจความแข็งแรงของอาคารสถานที่ สิ่งก่อสร้าง ไม่ให้กระทบต่อการบริการประชาชน
ปลัดกระทรวงสาธารณสุขกำชับสถานพยาบาลทุกแห่งในพื้นที่ที่อาจได้รับผลกระทบจากพายุฤดูร้อน ระหว่างวันที่ 3-6 เมษายน 2564 เตรียมแผนรับมือฝนตกหนัก ลมแรง ให้สำรวจความแข็งแรงของอาคารสถานที่ สิ่งก่อสร้าง ไม่ให้กระทบต่อการบริการประชาชน
วันนี้ (2 เมษายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่าตามที่กรมอุตุนิยมวิทยาได้ประกาศเตือนจะมีพายุฤดูร้อนพัดผ่านเกือบทุกภูมิภาคของประเทศไทย ระหว่างวันที่ 3 – 6 เมษายน 2564 ส่งผลให้เกิดพายุฝนฟ้าคะนอง ลมกระโชกแรง ลูกเห็บตกบางพื้นที่ และมีฟ้าผ่า ได้กำชับให้โรงพยาบาลในพื้นที่ที่อาจได้รับผลกระทบ สำรวจความแข็งแรงของสิ่งก่อสร้าง อาคาร หลังคา ลานจอดรถ ป้ายประกาศ ไฟส่องสว่าง ตรวจสอบระบบระบายน้ำและท่อระบายน้ำไม่ให้อุดตัน ตัดแต่งต้นไม้ และซ่อมแซมสิ่งก่อสร้างที่ชำรุด ขนย้ายยาเวชภัณฑ์ เครื่องมือแพทย์ไว้ในที่ปลอดภัย เพื่อไม่ให้เกิดผลกระทบต่อการบริการประชาชน รวมทั้งเตรียมจัดหน่วยแพทย์เคลื่อนที่เร็ว พร้อมออกปฏิบัติงานดูแลช่วยเหลือประชาชนในพื้นที่ที่ได้รับผลกระทบรุนแรง หากต้องการความช่วยเหลือให้ประสานงานมายังกองสาธารณสุขฉุกเฉิน กระทรวงสาธารณสุข
ซึ่งส่วนกลางยินดีให้การสนับสนุนทรัพยากรทางการแพทย์เต็มที่
ทั้งนี้ ขอให้ประชาชนระวังอันตรายจากลมพายุและฟ้าผ่า เลี่ยงการอยู่ในที่โล่งแจ้ง ใต้ต้นไม้ใหญ่และป้ายโฆษณาขณะที่เกิดฝนฟ้าคะนอง ควรหาที่หลบที่ปลอดภัย เช่น ในอาคารหรือสิ่งปลูกสร้างที่แข็งแรงและขอให้ติดตามข่าวสารจากทางราชการอย่างใกล้ชิด หากได้รับบาดเจ็บหรือเจ็บป่วยฉุกเฉิน สามารถโทรขอความช่วยเหลือได้ที่หมายเลข 1669 ตลอด 24 ชั่วโมง
********************************** 2 เมษายน 2564

ที่มา : https://www.thaigov.go.th/news/contents/details/40619