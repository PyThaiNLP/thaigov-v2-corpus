รัฐบาลไทย-ข่าวทำเนียบรัฐบาล-คกก.กลั่นกรองข้อมูลคอมพ์ฯ ดีอีเอส วางแนวทำงาน ยึดหลักกม.-ความสงบของสังคม


วันศุกร์ที่ 2 เมษายน 2564
คกก.กลั่นกรองข้อมูลคอมพ์ฯ ดีอีเอส วางแนวทำงาน ยึดหลักกม.-ความสงบของสังคม
คกก.กลั่นกรองข้อมูลคอมพ์ฯ ดีอีเอส วางแนวทำงาน ยึดหลักกม.-ความสงบของสังคม
ปลัดดีอีเอส นั่งเป็นประธานการประชุมคณะกรรมการกลั่นกรองข้อมูลคอมพิวเตอร์ เคาะแนวทางดำเนินงาน มุ่งเป้าข้อมูลที่ขัดต่อความสงบเรียบร้อยหรือศีลธรรมอันดี มีผลกระทบรุนแรงกับสังคม ย้ำยึดหลักพิจารณาโดยเทียบเคียงหลักกฎหมายและมาตรฐานสากล เน้นสร้างความสงบสุขร่วมกันของคนในสังคม
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันที่ (26 มี.ค. 64) ได้เป็นประธานการประชุมคณะกรรมการกลั่นกรองข้อมูลคอมพิวเตอร์ ซึ่งเป็นคณะกรรมการที่แต่งตั้งขึ้นตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ เพื่อทำหน้าที่กลั่นกรองข้อมูลคอมพิวเตอร์ที่มีการแพร่หลายซึ่งไม่เป็นความผิดตามบทกฎหมายใด แต่มีลักษณะขัดต่อความสงบเรียบร้อยหรือศีลธรรมอันดีของประชาชน เพื่อเสนอรัฐมนตรีว่าการกระทรวงดิจิทัลฯ มอบหมายให้พนักงานเจ้าหน้าที่ ยื่นคำร้องต่อศาลขอให้มีคำสั่งระงับการทำให้แพร่หลายหรือลบซึ่งข้อมูลคอมพิวเตอร์นั้นออกจากระบบคอมพิวเตอร์
ทั้งนี้ ที่ประชุมได้วางแนวทางการดำเนินงานของคณะกรรมการฯ โดยมุ่งเน้นที่ข้อมูลคอมพิวเตอร์ที่มีลักษณะขัดต่อความสงบเรียบร้อยหรือศีลธรรมอันดีของประชาชน และมีผลกระทบกับสังคมในวงกว้างอย่างรุนแรง และได้วางหลักการพิจารณาโดยเทียบเคียงหลักกฎหมาย หลักความสงบเรียบร้อย และหลักศีลธรรมอันดีของประชาชน รวมถึงหลักมาตรฐานที่เป็นสากลด้วย
“แนวทางการดำเนินงานของคณะกรรมการชุดนี้ จะยึดมั่นในเจตนารมณ์ของกฎหมายเป็นสำคัญ คือเพื่อรักษาความสงบเรียบร้อยของสังคม เพื่อให้เกิดความมั่นคง ความสงบสุข และสันติภาพ ร่วมกันของคนในสังคม รวมถึงให้ความสำคัญกับความเชื่อตามประเพณีหรือศาสนาของคนในสังคมด้วย” นางสาวอัจฉรินทร์กล่าว
สำหรับคณะกรรมการกลั่นกรองข้อมูลคอมพิวเตอร์ ได้รับการแต่งตั้งขึ้นตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ.2550 และแก้ไขเพิ่มเติม พ.ศ.2560 เพื่อทำหน้าที่กลั่นกรอง ข้อมูลคอมพิวเตอร์ที่มีลักษณะขัดต่อความสงบเรียบร้อยหรือศีลธรรมอันดีของประชาชน ที่เผยแพร่ ผ่านระบบคอมพิวเตอร์หรือระบบอื่นใด โดยคณะกรรมการชุดนี้ ประกอบด้วย ปลัดกระทรวงดิจิทัลฯ เป็นประธานกรรมการ และกรรมการ 7 คนที่แต่งตั้งจากผู้ทรงคุณวุฒิในด้านต่าง ๆ ที่เกี่ยวข้อง ได้แก่ ด้านสิทธิมนุษยชน ด้านสื่อสารมวลชน/ด้านนิติศาสตร์ ด้านวัฒนธรรม ด้านคอมพิวเตอร์ ด้านเทคโนโลยีสารสนเทศ และด้านการพาณิชย์อิเล็กทรอนิกส์
**********************

ที่มา : https://www.thaigov.go.th/news/contents/details/40618