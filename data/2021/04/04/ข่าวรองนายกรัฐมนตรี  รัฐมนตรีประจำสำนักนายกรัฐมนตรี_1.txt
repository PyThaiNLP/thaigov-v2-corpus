รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตรฯ ย้ำที่ประชุมคณะกรรมการบริหารกองทุนพัฒนาการกีฬาแห่งชาติ เร่งช่วยนักกีฬา/นักกีฬาพิการ เน้นสวัสดิการ หวังเติมเต็มกำลังใจ หนุนพัฒนากีฬาไทยต่อเนื่อง


วันศุกร์ที่ 2 เมษายน 2564
พิมพ์
รองนายกรัฐมนตรี พลเอก ประวิตรฯ ย้ำที่ประชุมคณะกรรมการบริหารกองทุนพัฒนาการกีฬาแห่งชาติ เร่งช่วยนักกีฬา/นักกีฬาพิการ เน้นสวัสดิการ หวังเติมเต็มกำลังใจ หนุนพัฒนากีฬาไทยต่อเนื่อง
รองนายกรัฐมนตรี พลเอก ประวิตรฯ ย้ำที่ประชุมคณะกรรมการบริหารกองทุนพัฒนาการกีฬาแห่งชาติ เร่งช่วยนักกีฬา/นักกีฬาพิการ เน้นสวัสดิการ หวังเติมเต็มกำลังใจ หนุนพัฒนากีฬาไทยต่อเนื่อง
วันนี้ (2 เมษายน 2564) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 1/2564 โดยมี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬาและหน่วยงานที่เกี่ยวข้องเข้าร่วมประชุม  โดยรับทราบการดำเนินงานของกองทุนพัฒนาการกีฬาแห่งชาติที่สำคัญ อาทิ การสนับสนุนของกองทุนฯ ด้านสวัสดิการกีฬา จำนวน 3 รายการ การให้ความช่วยเหลือด้านสวัสดิการเงินค่ารักษาพยาบาล ประจำปี 2564  และการสนับสนุนทุนการศึกษาของนักกีฬาและบุคลากรกีฬา ประจำปีการศึกษา 2564
ทั้งนี้ ที่ประชุมพิจารณาเห็นชอบให้ความช่วยเหลือสวัสดิการ กรณีการเจ็บป่วย หรือบาดเจ็บของอดีตนักกีฬา และบุคลากรกีฬา จำนวน 10 ราย รวมทั้งได้เห็นชอบให้การสนับสนุนโครงการที่เกี่ยวกับการกระตุ้นเศรษฐกิจ ตามนโยบายของรัฐบาล เพื่อสร้างกระแสกีฬาสู่ประชาชน จำนวน 5 รายการด้วยกัน
รองนายกรัฐมนตรียังกำชับให้เร่งขับเคลื่อนการส่งเสริมพัฒนาการกีฬาและบุคลากรกีฬา ตามระเบียบ ข้อบังคับ อย่างถูกต้อง เพื่อให้เกิดประโยชน์สูงสุดต่อวงการกีฬา โดยเน้นการบริหารงบประมาณ จะต้องเร่งรัดให้เกิดความรวดเร็ว โปร่งใส และมีประสิทธิภาพ  ขณะเดียวกันได้ย้ำให้สมาคมกีฬาเร่งฝึกซ้อมนักกีฬา เพื่อเตรียมการแข่งขันรายการต่าง ๆ มุ่งเป้าสู่ความเป็นเลิศ และให้ระมัดระวังการแพร่ระบาดจากโรคโควิด-19 ด้วย
.............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40608