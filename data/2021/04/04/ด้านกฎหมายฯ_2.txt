รัฐบาลไทย-ข่าวทำเนียบรัฐบาล-กระทรวงยุติธรรม จัดเสวนาทางวิชาการ เรื่อง "แนวทางพัฒนากฎหมายระหว่างประเทศ แผนกคดีบุคคล” เนื่องในโอกาสที่ประเทศไทยเข้าเป็นสมาชิก Hague Conference on Private International Law (HCCH)


วันศุกร์ที่ 2 เมษายน 2564
กระทรวงยุติธรรม จัดเสวนาทางวิชาการ เรื่อง "แนวทางพัฒนากฎหมายระหว่างประเทศ แผนกคดีบุคคล” เนื่องในโอกาสที่ประเทศไทยเข้าเป็นสมาชิก Hague Conference on Private International Law (HCCH)
กระทรวงยุติธรรม จัดเสวนาทางวิชาการ เรื่อง "แนวทางพัฒนากฎหมายระหว่างประเทศ แผนกคดีบุคคล” เนื่องในโอกาสที่ประเทศไทยเข้าเป็นสมาชิก Hague Conference on Private International Law (HCCH)
ในวันพฤหัสบดีที่ ๑ เมษายน ๒๕๖๔ เวลา ๑๐.๐๐ น. กระทรวงยุติธรรม จัดงานเสวนาทางวิชาการ เรื่อง "แนวทางพัฒนากฎหมายระหว่างประเทศ แผนกคดีบุคคล เนื่องในโอกาสที่ประเทศไทยเข้าเป็นสมาชิก Hague Conference on Private International Law (HCCH)" โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ดร.วิลาวรรณ มังคละธนะกุล อธิบดีกรมสนธิสัญญาและกฎหมาย กระทรวงการต่างประเทศ ศาสตราจารย์พิเศษวิชัย อริยนันทกะ อดีตผู้พิพากษาอาวุโสประจำศาลทรัพย์สินทางปัญญาและ​การค้าระหว่างประเทศ และรศ.ดร.พันธุ์ทิพย์ กาญจนะจิตรา สายสุนทร อาจารย์ประจำคณะนิติศาสตร์ มหาวิทยาลัยธรรมศาสตร์ ร่วมการเสวนาฯ พร้อมด้วยผู้แทนหน่วยงานภาครัฐ ภาควิชาการ และบุคคลผู้สนใจ เข้าร่วมฟังการเสวนา ณ ห้องประชุม ๑๐ - ๐๙ (Auditorium) ชั้น ๑๐ อาคารกระทรวงยุติธรรม ถนนแจ้งวัฒนะ กรุงเทพมหานคร และการถ่ายทอดสดผ่านทาง Facebook Fanpage กระทรวงยุติธรรม
ที่ประชุมแห่งกรุงเฮกว่าด้วยกฎหมายระหว่างประเทศแผนกคดีบุคคล หรือ HCCH เป็นองค์การระหว่างประเทศระดับรัฐบาล เป็นศูนย์กลางความร่วมมือทางกฎหมายระหว่างประเทศในด้านกฎหมายเอกชน มีบทบาทสำคัญในการพัฒนาความเป็นเอกภาพของระบบกฎหมายระหว่างประเทศ แผนกคดีบุคคล วางกฎเกณฑ์ที่เกี่ยวกับการปฏิสัมพันธ์ข้ามพรมแดนของประชาชนและภาคเอกชน อาทิ การรับบุตรบุญธรรม การลักพาตัวเด็กข้ามชาติ เป็นต้น
ประเทศไทยเป็นสมาชิก HCCH นับตั้งแต่วันที่ 3 มีนาคม 2564 ซึ่งเป็นสมาชิกสำดับที่ 88 ของ HCCH โดยเป็นประเทศสมาชิกอาเซียนประเทศที่ 5 ถัดจากมาเลเซีย สิงคโปร์ เวียดนาม และฟิลิปปินส์ จึงนับเป็นความสำเร็จและข้อริเริ่มของประเทศไทยในการพัฒนาประสิทธิภาพของระบบกฎหมายในเชิงระหว่างประเทศ ทำให้ประเทศไทยมีสิทธิในการเข้าร่วมกระบวนการเจรจาร่างสนธิสัญญาต่าง ๆ ของ HCCH และมีโอกาสผลักดันความต้องการของไทยบนเวทีระหว่างประเทศได้ รวมทั้งยังเป็นประโยชน์ต่อการติดตามพัฒนาการของกฎหมายระหว่างประเทศแผนกคดีบุคคล ที่เกี่ยวกับการคุ้มครองดูแลสิทธิประโยชน์ของประชาชน ในการดำเนินกิจกรรมข้ามรัฐ และเป็นประโยชน์ต่อการปรับปรุงกฎหมายภายในของไทยให้เป็นไปตามมาตรฐานสากลอีกด้วย

ที่มา : https://www.thaigov.go.th/news/contents/details/40634