รัฐบาลไทย-ข่าวทำเนียบรัฐบาล-โฆษกประจำสำนักนายกรัฐมนตรีเผยรัฐบาลเตรียมโครงการกระเป๋าสุขภาพ Health Wallet เพื่อประชาชนจะได้รับสิทธิประโยชน์ด้านสุขภาพผ่านแอปพลิเคชัน


วันศุกร์ที่ 2 เมษายน 2564
พิมพ์
โฆษกประจำสำนักนายกรัฐมนตรีเผยรัฐบาลเตรียมโครงการกระเป๋าสุขภาพ Health Wallet เพื่อประชาชนจะได้รับสิทธิประโยชน์ด้านสุขภาพผ่านแอปพลิเคชัน
โฆษกประจำสำนักนายกรัฐมนตรีเผยรัฐบาลเตรียมโครงการกระเป๋าสุขภาพ Health Wallet เพื่อประชาชนจะได้รับสิทธิประโยชน์ด้านสุขภาพผ่านแอปพลิเคชัน
วันนี้ (2  เมษายน  2564) เวลา 13.30 น.  ณ ที่พักผู้สื่อข่าวประจำทำเนียบรัฐบาล ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรี ให้สัมภาษณ์สื่อมวลชนว่า เช้านี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมร่วมกับนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข  พลเอก อนุพงษ์  เผ่าจินดา รัฐมนตรีว่าการกระทรวงมหาดไทย และนายอาคม เติมพิทยาไพสิฐ รัฐมนตรีว่าการกระทรวงการคลัง เพื่อเตรียมความพร้อมให้ประชาชนคนไทยได้ลงทะเบียนรับวัคซีนป้องกันไวรัสโควิด-19   ที่ทยอยเข้ามาในประเทศไทย และได้มีการฉีดวัคซีนตั้งแต่ปลายเดือนเดือนกุมภาพันธ์จนถึงวันที่ 1 เมษายน 2564  ได้มีการฉีดวัคซีนไปแล้วทั้งหมด 204,642 โดส แบ่งเป็นจำนวนผู้ที่ได้รับวัคซีนเข็มที่ 1 จำนวน  167,235  ราย  และเป็นผู้ที่ได้รับวัคซีนเข็มที่ 2 ครบถ้วน จำนวน  37,407  ราย  นอกจากนี้ ยังได้รับวัคซีนซิโนแวคจากประเทศจีน รอบที่ 2  เพื่อฉีดวัคซีนให้กับประชาชนครอบคลุมทุกจังหวัดทั่วประเทศ  โดยรัฐบาลต้องการให้ประชาชนเข้าถึงการลงทะเบียนผ่าน Application ต่างๆ อาทิ บัตรสวัสดิการแห่งรัฐโครงการคนละครึ่ง โครงการชิมช๊อปใช้ โครงการเราไม่ทิ้งกัน โครงการเราชนะ โครงการเรารักกัน ซึ่งปรากฏว่า ได้มีประชาชนที่ลงทะเบียนผ่าน Application ต่างๆ เหล่านี้ทั้งสิ้น 47.4 ล้านคนทั่วประเทศ ครอบคลุมสวัสดิการทั้งหมดที่ประชาชนได้รับจากรัฐบาล   นอกจากนี้ รัฐบาลจะมีโครงการที่ประชาชนจะได้รับสิทธิประโยชน์ด้านสุขภาพอื่น ๆ ผ่าน ”กระเป๋าสุขภาพ (Health Wallet)” โดยกระทรวงการคลัง และธนาคารกรุงไทย  รวมทั้งจะประสานกระทรวงสาธารณสุขที่จะมี Application  ที่เรียกว่า หมอพร้อม ที่จะช่วยบริหารจัดการลงทะเบียนให้กับประชาชนที่ต้องการรับวัคซีน  ซึ่งในหน่วยงานที่เกี่ยวข้องจะมีการประชาสัมพันธ์ให้ประชาชนรับทราบต่อไป
...........

ที่มา : https://www.thaigov.go.th/news/contents/details/40627