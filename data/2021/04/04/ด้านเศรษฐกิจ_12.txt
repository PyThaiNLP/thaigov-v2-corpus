รัฐบาลไทย-ข่าวทำเนียบรัฐบาล-กิจกรรมจิตอาสารักษ์แม่น้ำในลุ่มน้ำแม่กวง จังหวัดลำพูน 


วันศุกร์ที่ 2 เมษายน 2564
พิมพ์
กิจกรรมจิตอาสารักษ์แม่น้ำในลุ่มน้ำแม่กวง จังหวัดลำพูน
รองปลัดจุลพงษ์ฯ เปิดกิจกรรมจิตอาสารักษ์แม่น้ำในลุ่มน้ำแม่กวง จังหวัดลำพูน
จังหวัดลำพูน : วันนี้ (2 เมษายน 2564) นายจุลพงษ์ ทวีศรี รองปลัดกระทรวงอุตสาหกรรม เป็นประธานในพิธีเปิดกิจกรรมจิตอาสารักษ์แม่น้ำในลุ่มน้ำแม่กวง จังหวัดลำพูน ภายใต้โครงการจิตอาสารักษ์แม่น้ำในลุ่มน้ำแม่กวง จังหวัดลำพูน เพื่อเฉลิมพระเกียรติฯ พระบาทสมเด็จพระวชิรเกล้าเจ้าอยู่หัว ประจำปี 2564 โดยมีนายวรยุทธ เนาวรัตน์ ผู้ว่าราชการจังหวัดลำพูน นายอนุพงษ์ วาวงศ์มูล รองผู้ว่าราชการจังหวัดลำพูน นางจันทนา ไวยาวัจมัย อุตสาหกรรมจังหวัดลำพูน ปลัดจังหวัดลำพูน และจิตอาสาจังหวัดลำพูน จำนวนกว่า 200 คน  เข้าร่วมพิธี ณ ลานอเนกประสงค์ วัดศรีบุญยืน ตำบลเหมืองง่า อำเภอเมือง จังหวัดลำพูน
นายจุลพงษ์ ทวีศรี รองปลัดกระทรวงอุตสาหกรรม กล่าวว่า โครงการ “จิตอาสารักษ์แม่น้ำในลุ่มน้ำแม่กวง จังหวัดลำพูน เพื่อเฉลิมพระเกียรติฯ พระบาทสมเด็จพระวชิรเกล้าเจ้าอยู่หัว” ประจำปี 2564 โดยกระทรวงอุตสาหกรรมได้รับมอบหมายจาก ศูนย์อำนวยการใหญ่จิตอาสาพระราชทาน ให้เป็นกระทรวงที่ร่วมบูรณาการพัฒนาคุณภาพน้ำในแม่น้ำและลำคลองสายสำคัญของประเทศ เพื่อช่วยป้องกัน กำกับดูแล และแก้ไขปัญหาน้ำเสียภาคอุตสาหกรรมและภาคครัวเรือน ก่อนระบายลงสู่คูคลองและแม่น้ำ โดยในปี ๒๕๖๔ กระทรวงอุตสาหกรรม จะดำเนินการในพื้นที่นำร่อง ๑๐ คูคลอง ๑๐ ลุ่มน้ำสายหลัก ภายใต้ “โครงการจิตอาสารักษ์แม่น้ำ” นอกจากการตรวจกำกับดูแลโรงงาน การทำกิจกรรม CSR และการทำกิจกรรมจิตอาสาต่าง ๆ สิ่งสำคัญอีกประการคือ การบูรณาการการทำงานร่วมกับภาครัฐ ภาคเอกชน และประชาชนจิตอาสาในการทำกิจกรรมจิตอาสา เพื่อสร้างจิตสำนึกรักษ์สิ่งแวดล้อม ซึ่งกิจกรรมการลอกผักตบชวาในลำน้ำแม่กวง ภายใต้โครงการนี้ ถือเป็นการบูรณาการการทำงานร่วมกับองค์การปกครองส่วนท้องถิ่น ภายใต้โครงการของจังหวัดลำพูน
สำหรับกิจกรรมจิตอาสาฯ ภายใต้โครงการ “จิตอาสารักษ์แม่น้ำในลุ่มน้ำแม่กวง จังหวัดลำพูน เพื่อเฉลิมพระเกียรติฯ พระบาทสมเด็จพระวชิรเกล้าเจ้าอยู่หัว” แบ่งเป็น ๓ กิจกรรม ดังนี้ 1) กิจกรรมการลอกผักตบชวาในลำน้ำแม่กวงในเขตพื้นที่ของเทศบาลตำบลบ้านกลาง ณ บริเวณแม่น้ำกวง ฝั่งสะพานศรีวิชัย 2 (บ้านหนองเป็ด) ตำบลบ้านกลาง อำเภอเมืองลำพูน โดยสำนักงานอุตสาหกรรมจังหวัดลำพูนจะบูรณาการการลอกผักตบร่วมกับทางจังหวัดลำพูน ซึ่งดำเนินการตามนโยบายของรัฐบาลและกระทรวงมหาดไทย ในการแก้ไขปัญหาผักตบชวาและวัชพืชในแหล่งน้ำในเขตพื้นที่จังหวัดลำพูน 2) กิจกรรมการส่งมอบถังดักไขมันให้แก่ 4 เทศบาล เทศบาลตำบลอุโมงค์ เทศบาลตำบลป่าสัก เทศบาลตำบลมะเขือแจ้ เทศบาลตำบลบ้านกลาง และ 3) กิจกรรมการปรับปรุงภูมิทัศน์ริมฝั่งแม่น้ำแม่กวง

ที่มา : https://www.thaigov.go.th/news/contents/details/40626