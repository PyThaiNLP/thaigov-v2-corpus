รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ลงพื้นที่ร่วมกับคณะขับเคลื่อนไทยไปด้วยกัน ในพื้นที่กลุ่มภาคตะวันออกเฉียงเหนือตอนบน 1 เขตตรวจราชการที่ 10


วันเสาร์ที่ 3 เมษายน 2564
พิมพ์
ผู้ช่วยรัฐมนตรีฯ ลงพื้นที่ร่วมกับคณะขับเคลื่อนไทยไปด้วยกัน ในพื้นที่กลุ่มภาคตะวันออกเฉียงเหนือตอนบน 1 เขตตรวจราชการที่ 10
ผู้ช่วยรัฐมนตรีฯ ลงพื้นที่ร่วมกับคณะขับเคลื่อนไทยไปด้วยกัน ในพื้นที่กลุ่มภาคตะวันออกเฉียงเหนือตอนบน 1 เขตตรวจราชการที่ 10
วันนี้ (3 เมษายน 2564) นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม ลงพื้นที่ร่วมกับคณะขับเคลื่อนไทยไปด้วยกัน โดยมี นายสุพัฒนพงษ์ พันธ์มีเชาร์ รองนายกรัฐมนตรี และรัฐมนตรีกระทรวงพลังงาน เป็นประธานในการกำกับและติดตามการปฏิบัติราชการในพื้นที่กลุ่มภาคตะวันออกเฉียงเหนือตอนบน 1 เขตตรวจราชการที่ 10 พร้อมด้วย นายสมพล โนดไธสง ผู้ตรวจราชการกระทรวงอุตสาหกรรม นายใบน้อย สุวรรณชาตรี รองอธิบดีกรมส่งเสริมอุตสาหกรรม รักษาการผู้ตรวจราชการกระทรวงอุตสาหกรรม นางสมจิณณ์ พิลึก ผู้ว่าการการนิคมอุตสาหกรรมแห่งประเทศไทย เข้าร่วม ณ จังหวัดหนองคาย
สำหรับการลงพื้น กำกับและติดตามการปฏิบัติราชการในพื้นที่กลุ่มภาคตะวันออกเฉียงเหนือตอนบน 1 ดังกล่าว โดยจุดแรก ผู้ช่วยรัฐมนตรีฯ ได้ร่วมกับคณะ เข้าเยี่ยมชมติดตามการดำเนินโครงการเพิ่มประสิทธิภาพการแปรรูปโกโก้ ณ สวนสังคมโกโก้ อำเภอสังคม จังหวัดหนองคาย ซึ่งในปัจจุบันจังหวัดหนองคาย มีเกษตรกรที่ปลูกโกโก้ จำนวน 83 ราย พื้นที่ปลูกทั้งหมด 262.15 ไร่ ซึ่งในพื้นที่อำเภอสังคม เป็นอำเภอที่เพาะปลูกโก้โก้มากที่สุด โดยมีผลผลิตเฉลี่ย 5 ตันต่อไร่ต่อปี และตั้งเป้าหมายที่จะขยายพื้นที่ปลูกเพิ่มขึ้นเป็น 1,000 ไร่ นอกจากนี้ เกษตรกรยังสามารถนำโกโก้มาพัฒนาเป็นสินค้าแปรรูป เพื่อเพิ่มมูลค่าให้ผลผลิตจากโกโก้ อาทิ ช็อคโกแลต ขนม เครื่องดื่ม และผลิตภัณฑ์อื่น ๆ เพื่อสร้างรายได้ให้แก่เกษตรกรอย่างยั่งยืน
จุดที่สอง ผู้ช่วยรัฐมนตรีฯ และคณะ ได้เดินทางไปตรวจเยี่ยมการท่องเที่ยวจุดชมวิวสกายวอร์ค วัดผาตากเสื้อ ตำบลผาตั้ง อำเภอสังคม จังหวัดหนองคาย ซึ่งเป็นจุดชมวิวริมแม่น้ำโขง ที่สามารถมองเห็นฝั่งของประเทศลาว เป็นสถานที่ท่องเที่ยวที่ได้รับความนิยมเป็นอย่างสูง โดยสามารถเดินทางมาชมวิวทิวทัศน์ของวัดผาตากเสื้อ และถ่ายรูปกันแบบ Panorama ได้ตลอดทั้งปี โดยสกายวอล์กแห่งนี้เป็นสกายวอร์คแห่งแรกในไทย มีความยาวประมาณ 16 เมตร ยื่นออกจากหน้าผาประมาณ 6 เมตร สามารถเดินชมได้ประมาณ 20 คน รวมน้ำหนักแล้วประมาณ 2,500 กิโลกรัม
จากนั้น ผู้ช่วยรัฐมนตรีฯ และคณะ ได้เดินทางไปติดตามการดำเนินงานของด่านพรมแดนสะพานมิตรภาพไทย-ลาว แห่งที่ 1 จังหวัดหนองคาย ทั้งนี้ สะพานมิตรภาพไทย - ลาว เป็นสะพานมิตรภาพเชื่อมต่อกับลาวเป็นแห่งแรก มีความสำคัญเป็นอย่างมากในการสนับสนุนการพัฒนาทางเศรษฐกิจของประเทศไทยและลาว และยังส่งเสริมสายสัมพันธ์อันแนบแน่นระหว่างสองประเทศ โดยสะพานแห่งนี้สามารถอำนวยความสะดวกในการขนส่งสินค้าซึ่งมีความสำคัญในด้านการค้าเป็นอย่างมาก

ที่มา : https://www.thaigov.go.th/news/contents/details/40647