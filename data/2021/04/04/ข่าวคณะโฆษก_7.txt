รัฐบาลไทย-ข่าวทำเนียบรัฐบาล-“นายกฯ” เสียใจ นักผจญเพลิงเสียชีวิต เหตุไฟไหม้หมู่บ้านกฤษดา สั่ง ดูแลครอบครัว ส่งกำลังใจให้เจ้าหน้าที่ทุกคน


วันเสาร์ที่ 3 เมษายน 2564
พิมพ์
“นายกฯ” เสียใจ นักผจญเพลิงเสียชีวิต เหตุไฟไหม้หมู่บ้านกฤษดา สั่ง ดูแลครอบครัว ส่งกำลังใจให้เจ้าหน้าที่ทุกคน
“นายกฯ” เสียใจ นักผจญเพลิงเสียชีวิต เหตุไฟไหม้หมู่บ้านกฤษดา สั่ง ดูแลครอบครัว ส่งกำลังใจให้เจ้าหน้าที่ทุกคน
เมื่อวันที่ 3 เม.ย. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ติดตามเหตุการเพลิงไหม้บ้านเรือนประชาชน ภายในซอยอัญมณี 17 หมู่บ้านกฤษดานคร 31 แขวงทวีวัฒนา เขตทวีวัฒนา กรุงเทพมหานคร ส่งผลให้อาคารถล่มเสียหายทั้งหมด พร้อมแสดงความเสียใจต่อครอบครัวของผู้เสียชีวิต และแสดงความเสียใจต่ออาสาสมัครป้องกันและบรรเทาสาธารณภัย ที่เสียชีวิตระหว่างปฏิบัติหน้าที่ด้วย โดยขอชื่นชมในความมุ่งมั่นและเสียสละทำงานเพื่อประชาชนของเจ้าหน้าน้าที่ จึงขอเป็นกำลังใจให้กับครอบครัวของผู้เสียชีวิต และส่งกำลังใจให้ผู้ปฏิบัติงานทุกคน ขอให้ปฏิบัติงานด้วยความระมัดระวังสูงสุด
น.ส.ไตรศุลี กล่าวว่า นายกรัฐมนตรี มีความห่วงใยต่อเหตุการณ์ดังกล่าว ได้กำชับให้หน่วยงานที่เกี่ยวข้อง ดูแลครอบครัวผู้เสียชีวิตเป็นกรณีพิเศษ พร้อมดูแลเยียวยาสภาพจิตใจของผู้ที่เกี่ยวข้อง โดยการสูญเสียเจ้าหน้าที่ระหว่างปฏับัติงาน ถือว่าเป็นการสูญเสียที่มีความสำคัญยิ่ง นอกจากนี้ ยังให้ดูแลผู้ที่ได้รับบาดเจ็บเป็นอย่างดี ป้องกันการสูญเสียให้ได้มากที่สุด
น.ส.ไตรศุลี กล่าวว่า เมื่อหาสาเหตุเพลิงไหม้ได้แล้ว นายกรัฐมนตรี ขอให้หน่วยงานที่เกี่ยวข้อง ได้สรุปบทเรียน พร้อมประชาสัมพันธ์ให้ประชาชนได้รับทราบทั่วกัน เพื่อสร้างความรับรู้ เป็นแนวทางป้องกันในอนาคต นอกจากนี้ ยังขอให้ประชาชน ระมัดระวังอัคคีภัย เพราะฤดูร้อนเป็นช่วงที่มีสถิติการเกิดเพลิงไหม้สูง เนื่องจากสภาพอากาศร้อน แห้งแล้ง และลมพัดแรง เมื่อเกิดเพลิงไหม้ไฟจึงลุกลามอย่างรวดเร็ว และยากต่อการควบคุม จึงขอให้ประชาชนอย่าประมาท
....................

ที่มา : https://www.thaigov.go.th/news/contents/details/40646