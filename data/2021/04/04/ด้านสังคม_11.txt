รัฐบาลไทย-ข่าวทำเนียบรัฐบาล-ผอ.รพ.สงฆ์ เผยกรณีพระสงฆ์มรณภาพ ผลอย่างไม่เป็นทางการ ไม่เกี่ยวกับวัคซีนโควิด 19


วันศุกร์ที่ 2 เมษายน 2564
ผอ.รพ.สงฆ์ เผยกรณีพระสงฆ์มรณภาพ ผลอย่างไม่เป็นทางการ ไม่เกี่ยวกับวัคซีนโควิด 19
ผู้อำนวยการโรงพยาบาลสงฆ์ เผยผลเบื้องต้นพระสงฆ์มรณภาพ ไม่เกี่ยวกับวัคซีนโควิด 19 พบมีเส้นเลือดหัวใจตีบที่อาจมีผลต่อการมรณภาพ รอผลการชันสูตรอย่างเป็นทางการ และจะถวายการฉีดวัคซีนพระสงฆ์ตามแผนในพื้นที่เสี่ยง กทม. ทั้ง 6 เขต ก่อนเทศกาลสงกรานต์
วันนี้ (2 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ชำนิ จิตตรีประเสริฐ ผู้อำนวยการโรงพยาบาลสงฆ์ แถลงข่าวกรณีพระสงฆ์มรณภาพภายหลังการเข้ารับการฉีดวัคซีนโควิด 19 ที่วัดไตรมิตรวิทยารามวรวิหาร กทม. ว่า ข้อมูลเบื้องต้นพระสงฆ์ที่มรณภาพ มีอายุ 71 ปี มีโรคประจำตัวคือ เบาหวาน ไขมันในเลือดสูง ความดันโลหิตสูง รับการรักษาที่โรงพยาบาลสงฆ์อย่างต่อเนื่อง 15 ปี ตรวจพบเป็นโรคหัวใจโตในปี 2561-2562 ขาดการรักษาในปี 2563 เนื่องจากเดินทางไปจำวัดในต่างประเทศ สำหรับการรับวัคซีนวันที่ 31 มีนาคม ได้รับการคัดกรองก่อนรับการฉีดวัคซีน พบว่า ความดันโลหิตปกติ ไม่มีไข้ และไม่มีภาวะแทรกซ้อน ได้รับการฉีดวัคซีนของแอสตร้าเซนเนก้า สังเกตอาการ 30 นาที และฉันเพลก่อนกลับวัดสัมพันธวงศ์ ไม่มีอาการผิดปกติแต่อย่างใด และพระสงฆ์ที่ได้รับวัคซีนขวดเดียวอีก 10 รูป ทุกรูปไม่มีอาการผิดปกติเช่นกัน
ทั้งนี้ ผลชันสูตรอย่างไม่เป็นทางการของโรงพยาบาลตำรวจ เบื้องต้นไม่พบลิ่มเลือดในทุกจุด เช่น สมอง หัวใจ และอวัยวะอื่นๆ แต่พบเส้นเลือดหัวใจตีบ ซึ่งอาจมีผลต่อการมรณภาพ อย่างไรก็ตาม ต้องรอให้แพทย์ผู้ชันสูตรลงความเห็นอย่างเป็นทางการ รวมทั้งการพิจารณาของคณะแพทย์ผู้เชี่ยวชาญ ในคณะกรรมการติดตามผลกระทบหลังการได้รับวัคซีนอีกครั้ง
นายแพทย์ชำนิกล่าวต่อว่า ผลการถวายการฉีดวัคซีนโควิด 19 ที่โรงพยาบาลสงฆ์และจุดบริการที่วัดไตรมิตรวิทยารามวรวิหาร กรุงเทพมหานคร ถวายการฉีดวัคซีนพระสงฆ์ แล้วทั้งสิ้น 412 รูป พบ 2 รูป มีอาการผื่นขึ้น โดยเป็นวัคซีนแอสตร้าเซนเนก้า 1 รูป และซิโนแวก 1 รูป และจะถวายการฉีดวัคซีนแด่พระสงฆ์ตามแผนการฉีดในพื้นที่เสี่ยง กทม. ให้ครบทั้ง 6 เขตก่อนเทศกาลสงกรานต์
********************************** 2 เมษายน 2564

ที่มา : https://www.thaigov.go.th/news/contents/details/40639