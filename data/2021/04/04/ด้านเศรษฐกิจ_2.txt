รัฐบาลไทย-ข่าวทำเนียบรัฐบาล-กรมการขนส่งทางบกขยายระยะเวลาต่ออายุใบอนุญาตขับรถส่วนบุคคลและใบอนุญาตขับรถสาธารณะ สามารถต่ออายุล่วงหน้าได้ไม่เกิน 6 เดือนก่อนใบอนุญาตขับรถสิ้นอายุ


วันศุกร์ที่ 2 เมษายน 2564
กรมการขนส่งทางบกขยายระยะเวลาต่ออายุใบอนุญาตขับรถส่วนบุคคลและใบอนุญาตขับรถสาธารณะ สามารถต่ออายุล่วงหน้าได้ไม่เกิน 6 เดือนก่อนใบอนุญาตขับรถสิ้นอายุ
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตั้งแต่วันที่ 1 เมษายน 2564 เป็นต้นไป กรมการขนส่งทางบก (ขบ.) ขยายระยะเวลาการต่ออายุใบอนุญาตขับรถส่วนบุคคลและใบอนุญาตขับรถสาธารณะตามพระราชบัญญัติรถยนต์ พ.ศ. 2522 ทุกประเภท
ประกอบด้วย ใบอนุญาตขับรถยนต์ส่วนบุคคล ใบอนุญาตขับรถยนต์สามล้อส่วนบุคคล ใบอนุญาตขับรถจักรยานยนต์ส่วนบุคคล ใบอนุญาตขับรถบดถนน ใบอนุญาตขับรถแทรกเตอร์ ใบอนุญาตขับรถยนต์สาธารณะ ใบอนุญาตขับรถยนต์สามล้อสาธารณะ ใบอนุญาตขับรถจักรยานยนต์สาธารณะ ให้สามารถยื่นคำขอต่ออายุใบอนุญาตขับรถได้ก่อนใบอนุญาตขับรถสิ้นอายุไม่เกิน 6 เดือน จากเดิมกำหนดไว้เพียง 3 เดือน เนื่องจากปัจจุบันจำนวนผู้ครอบครองใบอนุญาตขับรถส่วนบุคคลและใบอนุญาตขับรถสาธารณะมีจำนวนมากขึ้น ในขณะที่สำนักงานขนส่งทุกแห่งได้เพิ่มขีดความสามารถในการรองรับการให้บริการประชาชน รวมถึงได้นำระบบอบรมออนไลน์ e-Learning เข้ามาช่วยลดขั้นตอนแล้ว แต่ยังไม่สามารถรองรับความต้องการใช้บริการของประชาชนได้ทั้งหมด ดังนั้น ขบ. จึงแก้ไขระเบียบที่เกี่ยวข้องเพื่อเพิ่มระยะเวลาดำเนินการให้มากขึ้นจาก 3 เดือน เป็น 6 เดือน เป็นการเพิ่มประโยชน์และขยายโอกาสให้ผู้ได้รับใบอนุญาตขับรถมีเวลาในการดำเนินการขอต่ออายุใบอนุญาตขับรถมากขึ้น พร้อมขยายระยะเวลารับรองผลการอบรมออนไลน์ผ่านระบบ e-Learning ทางเว็บไซต์ www.dlt-elearning.com จากเดิมมีอายุรับรอง 90 วัน เป็น 6 เดือน นับแต่วันที่ผ่านการอบรมให้สอดคล้องกัน เพื่ออำนวยความสะดวกให้ผู้ได้รับใบอนุญาตขับรถสามารถดำเนินการต่ออายุใบอนุญาตขับรถได้ทันภายในระยะเวลาที่กำหนด
อธิบดีกรมการขนส่งทางบก กล่าวเพิ่มเติมว่า ขบ. อำนวยความสะดวกแก่ประชาชนที่ต้องการต่อใบอนุญาตขับรถสามารถเลือกอบรม e-Learning ผ่านเว็บไซต์ www.dlt-elearning.com ได้ด้วยตนเองจากสถานที่ใดก็ได้ตลอด 24 ชั่วโมง โดยการอบรมทั้งหมดมี 4 ประเภท ได้แก่ การอบรมต่ออายุใบอนุญาตขับรถส่วนบุคคล การอบรมต่ออายุใบอนุญาตขับรถขนส่ง การอบรมต่ออายุใบอนุญาตขับรถสาธารณะ และการอบรมต่ออายุใบอนุญาตขับรถส่วนบุคคลที่สิ้นอายุเกิน 1 ปีขึ้นไป นอกจากจะเป็นการลดขั้นตอนและระยะเวลาการมาติดต่อกับทางราชการของประชาชนแล้ว ยังลดความเสี่ยงจากกิจกรรมที่มีการรวมกลุ่มคนในห้องอบรมเป็นระยะเวลานาน สอดคล้องตามมาตรการทางด้านสาธารณสุขป้องกันการแพร่ระบาดของโรคติดเชื้อไวรัส COVID-19 โดยได้ขยายระยะเวลารับรองผลการอบรมออนไลน์ให้มีอายุ 6 เดือนนับแต่วันที่ผ่านการอบรม ทั้งนี้ ขอให้ผู้ได้รับใบอนุญาตขับรถทุกประเภทตรวจสอบวันสิ้นอายุใบอนุญาต เพื่อวางแผนการดำเนินการต่ออายุให้เรียบร้อย
ก่อนวันสิ้นอายุ โดยผู้ต้องการดำเนินการด้านใบอนุญาตขับรถขอให้จองคิวล่วงหน้าผ่านแอปพลิเคชัน DLT Smart Queue ดาวน์โหลดฟรี iOS: https://apple.co/2GIHARd แอนดรอยด์: http://bit.ly/2IkLpyO หรือเว็บไซต์ https://gecc.dlt.go.th ของ ขบ.

ที่มา : https://www.thaigov.go.th/news/contents/details/40602