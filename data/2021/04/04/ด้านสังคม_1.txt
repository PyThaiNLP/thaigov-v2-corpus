รัฐบาลไทย-ข่าวทำเนียบรัฐบาล-คณะกรรมการนโยบายการขนส่งทางบก เห็นชอบให้แต่งตั้งคณะทำงานฯ เพื่อพิจารณาปรับแผนแนวทางการปฏิรูประบบรถโดยสารประจำทางในเขตกรุงเทพมหานครและจังหวัดที่มีเส้นทางต่อเนื่อง


วันศุกร์ที่ 2 เมษายน 2564
คณะกรรมการนโยบายการขนส่งทางบก เห็นชอบให้แต่งตั้งคณะทำงานฯ เพื่อพิจารณาปรับแผนแนวทางการปฏิรูประบบรถโดยสารประจำทางในเขตกรุงเทพมหานครและจังหวัดที่มีเส้นทางต่อเนื่อง
นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยถึงผลการประชุมคณะกรรมการนโยบายการขนส่งทางบก
ว่า แนวทางการปฏิรูประบบรถโดยสารประจำทางในเขตกรุงเทพมหานครและจังหวัดที่มีเส้นทางต่อเนื่อง และแผนฟื้นฟูกิจการองค์การขนส่งมวลชนกรุงเทพ (ขสมก.) ที่เสนอต่อที่ประชุมถือว่าเป็นแนวคิดที่ประชาชนจะได้รับประโยชน์จากการปฏิรูปรถโดยสารประจำทางฯ และยังเป็นการยกระดับคุณภาพการให้บริการรถโดยสารประจำทาง ซึ่งสามารถแก้ปัญหาตามนโยบาย 5 ด้านของกระทรวงคมนาคม ได้แก่ ลดค่าครองชีพของประชาชน ลดปัญหาการจราจร ลดมลพิษทางอากาศ ลดปัญหาการขาดทุนของ ขสมก. และลดภาระการเงินของภาครัฐ ทั้งนี้ หน่วยงานที่เกี่ยวข้อง เช่น กระทรวงคลัง สภาพัฒนาการเศรษฐกิจและสังคมแห่งชาติ และสำนักคณะกรรมการกฤษฎีกา ยังมีความเห็นว่าควรปรับปรุงรายละเอียดของแผนฟื้นฟูฯ ในบางประเด็นให้มีความชัดเจนมากขึ้น อาทิ การขอรับเงินอุดหนุนจากภาครัฐ การจัดหารถโดยสารใหม่ที่เป็นมิตรต่อสิ่งแวดล้อม และการจ้างเอกชนให้บริการเดินรถ เป็นต้น จึงได้สั่งการให้ตั้งคณะทำงานเพื่อพิจารณาปรับแผน การดำเนินการตามแนวทางการปฏิรูประบบรถโดยสารประจำทางฯ ให้มีความชัดเจนและเป็นรูปธรรม ประชาชนได้ใช้ประโยชน์จากระบบขนส่งสาธารณะที่มีคุณภาพอย่างเต็มที่ โดยมี นายชัยวัฒน์ ทองคำคูณ อดีตปลัดกระทรวงคมนาคมเป็นประธาน และอธิบดีกรมการขนส่งทางบกเป็นเลขานุการคณะทำงาน และให้กรมการขนส่งทางบก (ขบ.) สำนักนโยบายและแผนการขนส่งและจราจร และ ขสมก. ไปพิจารณาร่วมกันเพื่อให้การพัฒนาระบบการขนส่งด้วยรถโดยสารประจำทางมีคุณภาพ สะดวก รวดเร็ว ประหยัด ปลอดภัย และตอบสนองการดำเนินชีวิตของประชาชนมากที่สุด โดยยังยึดหลักการจัดการเดินรถโครงข่ายเดียว (Single Network) การบริหารจัดการระบบเดียว (Single Management) และค่าโดยสารอัตราเดียว (Single Price) ซึ่งเป็นไปตามนโยบายที่ได้มอบไว้ในเรื่องการลดค่าใช้จ่ายให้แก่ประชาชน ลดภาระงบประมาณของรัฐบาล ทั้งนี้ ได้กำหนดกรอบระยะภายใน 30 วัน เพื่อให้คณะทำงานสรุปผลและนำเสนอใหม่อีกครั้ง
รัฐมนตรีว่าการกระทรวงคมนาคม กล่าวเพิ่มเติมว่า ได้ปรับปรุงและกำหนดเส้นทางการให้บริการตามแนวทางการปฏิรูประบบรถโดยสารประจำทางฯ ใหม่ ให้มีความครอบคลุม ลดการทับซ้อนของเส้นทาง และรองรับการเชื่อมต่อระบบขนส่งอื่น ๆ ทั้งระบบราง น้ำ และอากาศ โดยในเบื้องต้นมีจำนวนทั้งสิ้น 162 เส้นทาง กำหนดรถที่นำมาให้บริการต้องเป็นรถปรับอากาศ จัดเก็บค่าโดยสารโดยใช้ระบบ E-Ticket
และกำหนดอัตราค่าโดยสารเป็นอัตราเดียว (Single Price) ราคา 30 บาทต่อคนต่อวัน เพื่อลดภาระค่าใช้จ่ายในการเดินทางของประชาชน ขณะที่การเดินทางเที่ยวเดียวกำหนดอัตราค่าโดยสาร ราคา 15 บาทต่อเที่ยว โดยในอนาคตจะมีการพัฒนาระบบ E-Ticket เป็นระบบตั๋วร่วม เพื่อเพิ่มประสิทธิภาพการให้บริการขนส่งมวลชนโดยใช้บัตรโดยสารใบเดียวสามารถเดินทางได้ทุกระบบขนส่ง มี ขบ. เป็นหน่วยงานกำกับ ดูแล ผู้ประกอบการขนส่งรถโดยสารประจำทาง และประเมินผลการจัดการเดินรถของผู้ประกอบการรถโดยสารประจำทางในเขตกรุงเทพมหานครและจังหวัดที่มีเส้นทางต่อเนื่อง ด้วยดัชนีชี้วัด (KPI) จำนวน 12 ตัวชี้วัด เช่น การเดินรถตรงตามเส้นทางที่กำหนด การเดินรถครบตามจำนวนเที่ยวที่กำหนด การเดินรถตรงตามเวลาที่กำหนด เป็นต้น อย่างไรก็ตามแนวทางทั้งหมดที่นำเสนอวันนี้จะต้องนำกลับไปให้คณะทำงานพิจารณาให้รอบด้านอีกครั้ง
.

ที่มา : https://www.thaigov.go.th/news/contents/details/40612