รัฐบาลไทย-ข่าวทำเนียบรัฐบาล-กรมทางหลวงชนบทจัดเตรียมแผนอำนวยความสะดวกและปลอดภัยให้กับประชาชน ช่วงเทศกาลสงกรานต์ 2564 ตามนโยบายของรัฐมนตรีว่าการกระทรวงคมนาคม


วันศุกร์ที่ 2 เมษายน 2564
กรมทางหลวงชนบทจัดเตรียมแผนอำนวยความสะดวกและปลอดภัยให้กับประชาชน ช่วงเทศกาลสงกรานต์ 2564 ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม จัดทำแผนอำนวยความสะดวกและปลอดภัย รองรับการเดินทางของประชาชนช่วงเทศกาลสงกรานต์ 2564 ระหว่างวันที่ 10 - 15 เมษายน 2564 เพื่อเป็นแนวทางในการปฏิบัติงานทั้งในส่วนกลางและส่วนภูมิภาค
กรมทางหลวงชนบท (ทช.) กระทรวงคมนาคม จัดทำแผนอำนวยความสะดวกและปลอดภัย รองรับการเดินทางของประชาชนช่วงเทศกาลสงกรานต์ 2564 ระหว่างวันที่ 10 - 15 เมษายน 2564 เพื่อเป็นแนวทางในการปฏิบัติงานทั้งในส่วนกลางและส่วนภูมิภาค โดยบูรณาการร่วมกับหน่วยงานที่เกี่ยวข้องในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มุ่งเน้นการป้องกันและลดจำนวนการเกิดอุบัติเหตุ รวมทั้งเสริมสร้างความเชื่อมั่น สร้างความอุ่นใจในการเดินทางให้กับประชาชน
นายปฐม เฉลยวาเรศ อธิบดีกรมทางหลวงชนบท กล่าวว่า จากมติคณะรัฐมนตรี (ครม.) เมื่อวันที่ 29 ธันวาคม 2563 ได้เห็นชอบให้วันจันทร์ที่ 12 เมษายน 2564 เป็นวันหยุดกรณีพิเศษเพิ่มเติม ในวันหยุดช่วงเทศกาลสงกรานต์ 2564 รวมเป็นวันหยุดยาว 6 วันต่อเนื่อง ซึ่งจะมีประชาชนจำนวนมากใช้รถใช้ถนนเดินทางกลับภูมิลำเนาแต่ละพื้นที่ ทำให้มีปัจจัยเสี่ยงในการเกิดอุบัติเหตุเพิ่มสูงกว่าปกติ ทั้งนี้ ทช. ได้สั่งการ ให้หน่วยงานในสังกัดทั่วประเทศ เตรียมความพร้อมเพื่อรองรับการเดินทางของประชาชน โดยได้จัดทำแผนอำนวยความสะดวกและปลอดภัย รองรับการเดินทางของประชาชนช่วงเทศกาลสงกรานต์ 2564 เพื่อเป็นแนวทางปฏิบัติทั้งส่วนกลางและส่วนภูมิภาค ตลอดจนการบูรณาการร่วมกับหน่วยงานที่เกี่ยวข้องในพื้นที่ เพื่อเป็นการป้องกันและลดการเกิดอุบัติเหตุทางถนน รวมทั้งได้ขอความร่วมมือให้ผู้รับจ้างคืนผิวจราจรและหยุดการก่อสร้าง พร้อมทั้งติดตั้งเครื่องหมายเตือน ไฟฟ้าแสงสว่าง สัญญาณไฟ และอุปกรณ์อำนวยความปลอดภัยให้ครบถ้วนตามรูปแบบที่ ทช. กำหนด ในระหว่างวันที่ 10 - 16 เมษายน 2564 โดย ทช. ได้มีมาตรการในช่วงเทศกาลสงกรานต์ 2564 ดังนี้
1. ช่วงเตรียมความพร้อมและช่วงการรณรงค์ (ระหว่างวันที่ 15 มีนาคม - 9 เมษายน 2564)
- ปรับปรุงซ่อมแซมถนนและสะพาน ในความรับผิดชอบให้มีความสะดวกและปลอดภัยไร้หลุมบ่อ
- ตรวจสอบและปรับปรุง ป้ายจราจร เครื่องหมายจราจร ไฟฟ้าแสงสว่าง สัญญาณจราจร
- โครงการก่อสร้างหรือบูรณะถนนและสะพาน วางแผนการทำงานให้สอดรับกับช่วงเทศกาล เตรียมความพร้อมคืนผิวจราจรให้สามารถสัญจรได้อย่างสะดวกและปลอดภัย
- เตรียมความพร้อมระบบสายด่วน 1146 CCTV วิทยุสื่อสาร และระบบ Conference ให้พร้อมใช้งาน
- ประชาสัมพันธ์และรณรงค์การอำนวยความสะดวกและปลอดภัยบนถนน อาทิ รถประชาสัมพันธ์ คลิปเสียง (Mobile Unit) สื่ออิเล็กทรอนิกส์ วิทยุ โปสเตอร์ ป้ายประชาสัมพันธ์ เป็นต้น
2. ช่วงควบคุมเข้มข้น (ระหว่างวันที่ 10 - 16 เมษายน 2564)
- โครงการก่อสร้าง บูรณะถนนและสะพาน คืนพื้นผิวจราจรเรียบร้อย และหยุดการก่อสร้างช่วงเทศกาล
- จัดตั้งศูนย์อำนวยความปลอดภัยทั้งส่วนกลางและส่วนภูมิภาค
- จัดตั้งหน่วยบริการประชาชน พร้อมติดตั้งอุปกรณ์อำนวยความปลอดภัยให้ครบถ้วนตามรูปแบบที่ ทช. กำหนด
- จัดเจ้าหน้าที่ประจำการสายด่วน 1146 CCTV ระบบวิทยุสื่อสาร และระบบ Conference
- จัดตั้งชุดตรวจการณ์เฝ้าระวังอุบัติเหตุ ช่วยเหลืออำนวยความสะดวกแก่ผู้ใช้ทาง พร้อมเก็บข้อมูลจุดที่เกิดอุบัติเหตุ
- จัดเจ้าหน้าที่เฝ้าระวังเส้นทาง พร้อมติดตั้งสัญญาณไฟวับวาบบริเวณที่เสี่ยงอันตราย หรือจุดที่เกิดอุบัติเหตุบ่อยครั้ง
- ประชาสัมพันธ์และเผยแพร่ข้อมูลผ่านสื่ออิเล็กทรอนิกส์ แอปพลิเคชั่น คลิปเสียง หนังสือพิมพ์ และวิทยุ
3. ช่วงหลังเทศกาล (ระหว่างวันที่ 17 เมษายน - 21 มิถุนายน 2564)
- รวบรวมสรุปข้อมูลอุบัติเหตุ วิเคราะห์ ประมวลผล พร้อมเสนอแนวทางการแก้ไขและป้องกัน
- สนับสนุนงบประมาณในการปรับปรุง แก้ไข จุดอันตรายที่เกิดอุบัติเหตุช่วงควบคุมเข้มข้น
- เร่งดำเนินการปรับปรุง แก้ไข (ระยะสั้น) จุดเสี่ยงให้แล้วเสร็จโดยเร็ว
อธิบดีกรมทางหลวงชนบท ฝากความห่วงใยถึงประชาชน ขอให้ทุกท่านเดินทางกลับบ้านอย่างปลอดภัย และก่อนเดินทางควรตรวจเช็คสภาพรถ ใช้ความระมัดระวังในการขับขี่ ไม่ประมาท เมาไม่ขับ และควรเว้นระยะห่างเพื่อร่วมมือป้องกันโรคติดเชื้อไวรัส COVID-19 เพื่อให้ “เดินทางสะดวก ปลอดภัย ห่างไกลโควิด" คมนาคมเน้นให้ใส่ใจตนเอง ใส่ใจผู้อื่น และใส่ใจประชาชน ทั้งนี้ สามารถติดต่อสอบถามเส้นทางเลี่ยงหรือแจ้งเหตุได้ที่สายด่วนกรมทางหลวงชนบท 1146

ที่มา : https://www.thaigov.go.th/news/contents/details/40615