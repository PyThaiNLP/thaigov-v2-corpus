รัฐบาลไทย-ข่าวทำเนียบรัฐบาล-รมต.นร. นายอนุชาฯ สั่งการ พศ. ย้ำทุกวัดพ่นยาฆ่าเชื้อ หลังพบพระบวชใหม่ติดโควิดหลายรูป คุมเข้มบวชพระต้องมีผลตรวจยืนยันเป็นลบ จึงให้บวชได้ 


วันพฤหัสบดีที่ 15 เมษายน 2564
พิมพ์
รมต.นร. นายอนุชาฯ สั่งการ พศ. ย้ำทุกวัดพ่นยาฆ่าเชื้อ หลังพบพระบวชใหม่ติดโควิดหลายรูป คุมเข้มบวชพระต้องมีผลตรวจยืนยันเป็นลบ จึงให้บวชได้
รมต.นร. นายอนุชาฯ สั่งการ พศ. ย้ำทุกวัดพ่นยาฆ่าเชื้อ หลังพบพระบวชใหม่ติดโควิดหลายรูป คุมเข้มบวชพระต้องมีผลตรวจยืนยันเป็นลบ จึงให้บวชได้
วันที่ 15 เม.ย.64 จากกรณีที่มีกระแสข่าวผ่านสื่อโซเชียลมีเดีย ว่ามีพระลูกวัดและลูกศิษย์วัดเทพศิรินทร์ติดโควิด-19 จำนวนหลายรูป นายอนุชา นาคาศัย รัฐมนตรีประจำสำนักนายกรัฐมนตรี ได้สั่งการไปยังสำนักงานพระพุทธศาสนาแห่งชาติ ตรวจสอบ กรณีดังกล่าวพบว่า พระลูกวัดและลูกศิษย์วัดดังกล่าวเป็นพระมาบวชใหม่ ซึ่งก่อนบวชมีพระบางรูปได้เดินทางไปเที่ยวสถานบันเทิงย่านทองหล่อมาก่อน จึงทำให้เกิดการระบาดภายในวัด
ทั้งนี้ รัฐมนตรีประจำสำนักนายกรัฐมนตรี ได้สั่งการให้สำนักงานพระพุทธศาสนาแห่งชาติประสานไปยังทุกวัดให้มีการพ่นยาฆ่าเชื้อในบริเวณวัด โดยเฉพาะพระอารามหลวง วัดท่องเที่ยว และสถานที่ภายในวัดที่มีประชาชนเข้าไปกราบไหว้สักการะอย่างเนืองแน่น พร้อมทั้งให้เข้มงวดพระบวชใหม่ทุกรูป ต้องมีผลการตรวจเชื้อไวรัสโควิด-19 ยืนยันก่อน จึงให้บวชได้ เพื่อป้องกันการแพร่ระบาดของเชื้อไวรัสโควิด-19 ในศาสนสถาน และเน้นย้ำให้สำนักงานพระพุทธศาสนาแห่งชาติ แจ้งประสานไปยังสำนักงานพระพุทธศาสนาจังหวัดทุกจังหวัด ให้ประสานไปยังเจ้าคณะจังหวัดให้เข้มงวดกวดขันเรื่องที่วัดจัดงาน ขอให้ปฏิบัติตามมาตรการการป้องกันแพร่ระบาดฯ และปฏิบัติตามมติ มส. อย่างเคร่งครัด
ขณะเดียวกันรัฐมนตรีประจำสำนักนายกรัฐมนตรีขอความร่วมมือประชาชนที่เดินทางไปยังวัดหรือศาสนสถานต่าง ๆ ปฏิบัติตามมาตรการควบคุมโรคที่ภาครัฐกำหนดอย่างเคร่งครัด ตลอดจนการเดินทางในช่วงเทศกาลสงกรานต์นี้

ที่มา : https://www.thaigov.go.th/news/contents/details/40943