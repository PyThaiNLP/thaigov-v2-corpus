รัฐบาลไทย-ข่าวทำเนียบรัฐบาล-บขส. จัดรถโดยสารอำนวยความสะดวกประชาชนเดินทางกลับเข้ากรุงเทพฯ คาดประชาชนทยอยเดินทางกลับไม่หนาแน่น 


วันพฤหัสบดีที่ 15 เมษายน 2564
บขส. จัดรถโดยสารอำนวยความสะดวกประชาชนเดินทางกลับเข้ากรุงเทพฯ คาดประชาชนทยอยเดินทางกลับไม่หนาแน่น
พร้อมกำชับทุกสถานีคุมเข้มความปลอดภัยและขอความร่วมมือผู้โดยสารปฏิบัติตามมาตราการป้องกันโควิด-19 อย่างเคร่งครัด
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กล่าวถึงการเตรียมความพร้อมในการรองรับประชาชนเดินทางกลับเข้ากรุงเทพฯ หลังช่วงเทศกาลสงกรานต์ ว่า เดิม บขส. คาดการณ์ว่าจะมีผู้โดยสารใช้บริการในเที่ยวกลับ เฉลี่ยวันละ 90,000 คน แต่จากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในหลายพื้นที่ขณะนี้ ทำให้ประชาชนส่วนใหญ่งดเดินทางและอยู่บ้าน ส่งผลให้จำนวนผู้โดยสารเดินทางในเที่ยวขากลับลดลง และเป็นการทยอยการเดินทางกลับเข้ากรุงเทพฯ โดยข้อมูล ณ วันที่ 14 เมษายน 2564 บขส. ได้จัดรถโดยสาร บขส. รถร่วม และรถตู้ในเที่ยวกลับ จำนวน 2,958 เที่ยว รองรับผู้โดยสารได้จำนวน 32,059 คน ส่วนเที่ยวไปได้จัดรถโดยสาร จำนวน 2,512 เที่ยว รองรับผู้โดยสารได้จำนวน 27,749 คน
กรรมการผู้จัดการใหญ่ บขส. กล่าวด้วยว่า ได้กำชับให้นายสถานีเดินรถ บขส. และผู้ประกอบการรถร่วมดูแลเรื่องความปลอดภัยให้เข้มงวดขึ้น โดยให้ตรวจเช็คความพร้อมของพนักงานและรถโดยสาร อย่างละเอียดก่อนออกเดินทาง และขอให้ทุกคนปฏิบัติตามมาตรการป้องกันและควบคุมการแพร่ระบาดของโรคติดเชื้อ COVID-19 ตามนโยบายของรัฐบาลและกระทรวงคมนาคมอย่างเคร่งครัด และขอความร่วมมือผู้โดยสารสวมหน้ากากอนามัยหรือหน้ากากผ้าขณะใช้บริการที่สถานีขนส่งและบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชัน “ไทยชนะ” หรือแพลตฟอร์ม “ไทยชนะ” ทุกครั้งที่ใช้บริการระบบขนส่งสาธารณะ รวมทั้งหากผู้โดยสารมีอาการไข้ ร่วมกับมีอาการระบบทางเดินหายใจ เช่น ไอ เจ็บคอ มีน้ำมูก หายใจเหนื่อยหอบ และมีประวัติการเดินทางไปยังพื้นที่เสี่ยง ให้แจ้งเจ้าหน้าที่ บขส. หรือบุคลากรสาธารณสุขในพื้นที่ทันที
นอกจากนี้เพื่ออำนวยความสะดวกและระบายผู้โดยสารออกจากสถานีขนส่งในช่วงการเดินทางกลับเข้ากรุงเทพฯ บขส. ได้ประสานองค์การขนส่งมวลชนกรุงเทพ (ขสมก.) จัดรถโดยสาร ขสมก. มารับผู้โดยสารจากบริเวณพื้นที่ขาเข้าไปส่งยังจุดต่าง ๆ อาทิ สถานีรถไฟฟ้าบีทีเอส พระราม 2 และอนุสาวรีย์ชัยสมรภูมิ เป็นต้น และได้ประสานขอความร่วมมือจากศูนย์วิทยุแท๊กซี่ จส. 100 และ สวพ.91 ช่วยประชาสัมพันธ์ให้รถแท็กซี่ เข้ามารับ - ส่งผู้โดยสาร ในช่วงเวลาเช้าของทุกวัน
ทั้งนี้ผู้โดยสารสามารถสอบถามข้อมูลการเดินทางเพิ่มเติม ได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/40938