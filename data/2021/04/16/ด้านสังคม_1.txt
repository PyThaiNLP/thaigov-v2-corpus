รัฐบาลไทย-ข่าวทำเนียบรัฐบาล-สธ.เผยเหตุแพร่เชื้อระลอกใหม่เป็นวัยหนุ่มสาว กระจายสู่ครอบครัว ที่ทำงานและผู้ใกล้ชิด


วันพฤหัสบดีที่ 15 เมษายน 2564
สธ.เผยเหตุแพร่เชื้อระลอกใหม่เป็นวัยหนุ่มสาว กระจายสู่ครอบครัว ที่ทำงานและผู้ใกล้ชิด
กระทรวงสาธารณสุขเผยเหตุแพร่เชื้อระลอกใหม่ ส่วนใหญ่เป็นวัยหนุ่มสาว-วัยทำงาน ทำให้แพร่กระจายเชื้อสู่ครอบครัว ที่ทำงานและผู้ใกล้ชิด ขอความร่วมมือประชาชนปฏิบัติตามมาตรการป้องกันอย่างเคร่งครัดลดกิจกรรมรวมตัว ลดการเดินทาง เพื่อลดการแพร่-รับเชื้อโควิด19
กระทรวงสาธารณสุขเผยเหตุแพร่เชื้อระลอกใหม่ ส่วนใหญ่เป็นวัยหนุ่มสาว-วัยทำงาน ทำให้แพร่กระจายเชื้อสู่ครอบครัว ที่ทำงานและผู้ใกล้ชิด ขอความร่วมมือประชาชนปฏิบัติตามมาตรการป้องกันอย่างเคร่งครัดลดกิจกรรมรวมตัว ลดการเดินทาง เพื่อลดการแพร่-รับเชื้อโควิด 19
วันนี้ (15 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงว่าวันนี้ประเทศไทยพบผู้ติดเชื้อรายใหม่ 1,543 ราย มาจากระบบเฝ้าระวัง ในโรงพยาบาล 1,161 ราย การค้นหาเชิงรุกในชุมชน 379 ราย และเดินทางมาจากต่างประเทศ 3 ราย สำหรับการฉีดวัคซีนโควิด 19 ฉีดแล้ว 581,308 โดส แบ่งเป็นเข็มแรก 507,360 ราย และครบ 2 เข็ม 73,948 ราย
นายแพทย์เฉวตสรร กล่าวต่อว่า สถานการณ์โรคโควิด 19 ในขณะนี้ ยังพบผู้ติดเชื้อรายใหม่อย่างต่อเนื่องพบว่าส่วนใหญ่เป็นวัยหนุ่มสาวและวัยทำงาน ติดเชื้อจากสถานบันเทิง งานเลี้ยงสังสรรค์ งานปาร์ตี้ งานสัมมนาหรือกิจกรรมออกค่ายของนักศึกษา ทำให้มีความเสี่ยงและกระจายเชื้อไปยังบุคคลในครอบครัว สถานที่ทำงานและผู้ใกล้ชิด เช่น กรณีการจัดกิจกรรมค่ายอาสาของนักศึกษาจังหวัดเชียงใหม่ มีผู้เข้าร่วมกิจกรรม 77 คน มีเพียงบางส่วนที่เคร่งครัดมาตรการป้องกันตนเอง ทำให้พบผู้ติดเชื้อถึง 34 ราย ไม่พบเชื้อ 41 ราย รอผลตรวจ 2 ราย จากการจัดกิจกรรมดังกล่าว ส่งผลให้มีการแพร่เชื้อไปยังโรงเรียนที่ใช้เป็นสถานที่จัดกิจกรรม ทำให้พบผู้สัมผัสเสี่ยงสูงเพิ่มอีก 61 ราย ได้แก่ อาจารย์ ภารโรง และนักเรียน ซึ่งอยู่ระหว่างการติดตามข้อมูล และภายหลังสิ้นสุดกิจกรรมกลุ่มนักศึกษาได้เดินทางกลับภูมิลำเนา จึงทำให้เกิดการแพร่เชื้อเชื่อมโยงไปจังหวัดอื่นๆ อีก 13 จังหวัด
สำหรับกรณีการติดเชื้องานสัมมนาในจังหวัดนนทบุรี เมื่อวันที่ 3-4 เมษายน 2564 พบว่าภายหลังมีผู้ป่วยรายแรก ได้มีการสอบสวนโรค พบว่ามีการติดเชื้อ 14 ราย และเชื่อมโยงไปยังจังหวัดต่างๆ ได้แก่ อยุธยา  จันทบุรี ฉะเชิงเทรา ประจวบคีรีขันธ์ ปราจีนบุรี กำแพงเพชร ขอนแก่น และสุราษฏร์ธานี ซึ่งปัจจัยเสี่ยงคือการทำกิจกรรมร่วมกัน และหย่อนมาตรการป้องกันตนเอง เช่น การถอดหน้ากากในบางเวลา การรับประทานอาหารร่วมกัน  ดังนั้นจึงต้องระมัดระวังการจัดกิจกรรมที่มีการรวมตัวของคนจำนวนมาก
********************************** 15 เมษายน 2564

ที่มา : https://www.thaigov.go.th/news/contents/details/40942