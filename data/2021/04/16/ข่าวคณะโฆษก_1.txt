รัฐบาลไทย-ข่าวทำเนียบรัฐบาล-“นายกฯ” สั่ง อำนวยความสะดวกประชาชน เดินทางกลับจาก ตวจ. เข้ม ป้องกันโควิด-19  


วันพฤหัสบดีที่ 15 เมษายน 2564
พิมพ์
“นายกฯ” สั่ง อำนวยความสะดวกประชาชน เดินทางกลับจาก ตวจ. เข้ม ป้องกันโควิด-19
“นายกฯ” สั่ง อำนวยความสะดวกประชาชน เดินทางกลับจาก ตวจ. เข้ม ป้องกันโควิด-19
เมื่อวันที่ 15 เม.ย. 64 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม มีความห่วงใยประชาชน ในการเดินทางกลับจากภูมิลำเนา ภายหลังสิ้นสุดช่วงหยุดยาวสงกรานต์ จึงได้สั่งการให้หน่วยงานที่เกี่ยวข้อง ไม่ว่าจะเป็น กระทรวงคมนาคม กระทรวงมหาดไทย สำนักงานตำรวจแห่งชาติ (ตช.) ฯลฯ บูรณาการร่วมกันอำนวยความสะดวกการเดินทางของประชาชน ซึ่งคาดว่าจะเริ่มมีการเดินทางจำนวนมากตั้งแต่วันที่ 15 เม.ย. เป็นต้นไป
โดยเน้นย้ำมาตรการลดอุบัติเหตุ ลดการเสียชีวิต ซึ่งต้องควบคุมการปฏิบัติตามกฎจราจร ไม่ใช้ความเร็วรถเกินกฎหมายกำหนด รวมถึงเข้มงวดพฤติกรรมการเมาแล้วขับ ซึ่งเป็นหนึ่งในสาเหตุหลักของอุบัติเหตุและการเสียชีวิตในช่วงเทศกาลสำคัญ โดยให้บังคับใช้กฎหมายอย่างเคร่งครัด เพื่อความปลอดภัยของประชาชน
นอกจากนี้ นายกรัฐมนตรี ยังเน้นย้ำถึงมาตรการป้องกันโรควิด-19 ระหว่างการเดินทาง โดยเฉพาะการรวมตัวของคนหมู่มาก ไม่ว่าจะเป็น ตามปั๊มน้ำมัน และจุดบริการพักรถ รวมไปถึงรถโดยสารสาธารณะ จึงกำชับให้ทางจังหวัด ประสานกับสาธารณสุขจังหวัด และหน่วยงานที่เกี่ยวข้อง เตรียมความพร้อมรองรับการเดินทางของประชาชน ป้องกันไม่ให้มีการรวมตัวกันมากเกินไป มีระบบคัดกรองประชาชน รวมถึงประชาสัมพันธ์ ให้ประชาชนปฏิบัติตามมาตรการเฝ้าระวังโรค ซึ่งเป็นแนวทางสำคัญในการลดการติดเชื้อโควิด-19
“นายกรัฐมนตรี ขอให้ประชาชนทุกคนเดินทางกลับไปทำงานอย่างปลอดภัย ขับขี่ยานพาหนะด้วยความไม่ประมาท มีสติ ดื่มไม่ขับ และขอให้ป้องกันตนเอง หลีกเลี่ยงการเดินทางไปในพื้นที่เสี่ยง หรือ พื้นที่ที่มีการรวมกลุ่มของคนจำนวนมาก ปฏิบัติตามมาตรการ DMHT คือ เว้นระยะห่าง สวมหน้ากาก ล้างมือบ่อย ๆ ตรวจอุณหภูมิก่อนเข้าใช้บริการ ซึ่งหากทุกคนช่วยกันป้องกันตัวเองเป็นอย่างดีแล้ว สถานการณ์การติดเชื้อก็จะลดลงได้ในเวลาอันรวดเร็ว”  น.ส.ไตรศุลี กล่าว

ที่มา : https://www.thaigov.go.th/news/contents/details/40936