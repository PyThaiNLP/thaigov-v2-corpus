รัฐบาลไทย-ข่าวทำเนียบรัฐบาล-นายกรัฐมนตรีขอบคุณ และให้กำลังใจบุคคลากรทุกหน่วยงาน ทั้งแพทย์ พยาบาล อสม. จนท.ตำรวจ ทหาร พลเรือน ที่ปฏิบัติหน้าที่ในการดูแลประชาชนช่วงวันหยุดสงกรานต์


วันพฤหัสบดีที่ 15 เมษายน 2564
พิมพ์
นายกรัฐมนตรีขอบคุณ และให้กำลังใจบุคคลากรทุกหน่วยงาน ทั้งแพทย์ พยาบาล อสม. จนท.ตำรวจ ทหาร พลเรือน ที่ปฏิบัติหน้าที่ในการดูแลประชาชนช่วงวันหยุดสงกรานต์
นายกรัฐมนตรีขอบคุณ และให้กำลังใจบุคคลากรทุกหน่วยงาน ทั้งแพทย์ พยาบาล อสม. จนท.ตำรวจ ทหาร พลเรือน ที่ปฏิบัติหน้าที่ในการดูแลประชาชนช่วงวันหยุดสงกรานต์
วันที่ 15 เม.ย.64 นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอให้กำลังใจบุคลากรทางการแพทย์ให้มีขวัญและกำลังใจในการปฏิบัติหน้าที่ และขอให้ช่วยกันสร้างความเข้าใจแก่ประชาชนต่อการทำงานของบุคลากรทางการแพทย์ที่ปฏิบัติหน้าที่อย่างเต็มที่ และเต็มกำลังความสามารถ เนื่องจากสถานการณ์การแพร่ระบาดของเชื้อไวรัส COVID-19 ที่มีแนวโน้มรุนแรงขึ้นเรื่อย ๆ โดยเฉพาะในประเทศไทยที่มีจำนวนผู้ติดเชื้อเพิ่มมากขึ้นอย่างต่อเนื่อง ดังนั้นบุคลากรทางการแพทย์ถือเป็นกำลังสำคัญอย่างยิ่งในการดูแลประชาชนในช่วงนี้ โดยการปฏิบัติงานของบุคลากรทางการแพทย์ ทั้งแพทย์ พยาบาล วิชาชีพสุขภาพทุกวิชาชีพ ได้เข้ามาช่วยดูแลรักษาตั้งแต่ผู้ที่อยู่ในช่วงสังเกตอาการ ผู้ป่วยติดเชื้อ รวมถึงผู้ป่วยหนักที่จะต้องช่วยกันรักษา โดยบุคลากรทางการแพทย์ได้ทุ่มเทสรรพกำลังในการดูแลประชาชนผู้ได้รับผลกระทบอย่างสุดความสามารถ โดยเฉพาะอย่างยิ่งในภาวะปัจจุบันที่ต้องปฏิบัติงานภายใต้ความกดดัน ความเสี่ยงจากการติดเชื้อไวรัส COVID-19 ในการที่ต้องตรวจคัดกรอง ดูแลรักษาผู้ป่วย อีกทั้งมีความกดดันอีกมากจากสังคม ซึ่งผู้ป่วยมีความคาดหวังต่อบุคลากรทางการแพทย์สูง จนบางครั้งนำไปสู่การกระทบกระทั่งด้วยความเข้าใจผิดกันบ้าง และอาจทำให้บุคลากรทางการแพทย์ เสียขวัญและกำลังใจในการปฏิบัติงาน ดังนั้น นายกรัฐมนตรีจึงขอให้กำลังใจบุคลากรทางการแพทย์ ให้มีขวัญและกำลังใจที่ดีต่อไปในการปฏิบัติหน้าที่
นอกจากนี้ นายกรัฐมนตรียังขอให้กำลังใจเจ้าหน้าที่ตำรวจ ทหาร และพลเรือน ที่ปฏิบัติหน้าที่ช่วยดูแลความสะดวกเรียบร้อย ทั้งในเรื่องการเดินทางสัญจรของประชาชน และที่ดูแลรักษาความสงบเรียบร้อย ไม่ให้เกิดการสูญเสียทั้งชีวิตและทรัพย์สินของประชาชนในช่วงวันหยุดต่อเนื่องเทศกาลสงกรานต์ด้วย รวมถึงเจ้าหน้าที่ตำรวจ ทหาร และพลเรือน ที่ปฏิบัติหน้าที่ลาดตะเวนบริเวณชายแดนเพื่อป้องกันอธิปไตย และการลักลอบหลบหนีเข้าประเทศโดยผิดกฎหมาย
โดยนายกรัฐมนตรี ขอขอบคุณบุคลากรทางการแพทย์ ทั้งแพทย์ พยาบาล วิชาชีพสุขภาพทุกวิชาชีพ อสม. เจ้าหน้าที่ตำรวจ ทหาร และพลเรือนทุกหน่วยงาน ที่ต้องปฏิบัติหน้าที่อย่างทุ่มเทเพื่อความสุขของคนไทยทุกคน

ที่มา : https://www.thaigov.go.th/news/contents/details/40940