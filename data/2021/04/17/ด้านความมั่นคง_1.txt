รัฐบาลไทย-ข่าวทำเนียบรัฐบาล-นฤมล ชวนฝึกออนไลน์ ช่วง  work from home


วันศุกร์ที่ 16 เมษายน 2564
พิมพ์
นฤมล ชวนฝึกออนไลน์ ช่วง  work from home
รมช.แรงงาน ขานรับนโยบายรัฐบาล กำชับแรงงานช่วง work from home แนะฝึกออนไลน์กับกรมพัฒนาฝีมือแรงงาน ใช้วิกฤตให้เป็นโอกาสพัฒนาตนเองรับวิถีชีวิตใหม่ ลดเสี่ยงติดโควิด-19
วันที่ 16 เมษายน 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า จากการแพร่ระบาดของเชื้อไวรัสโควิด-19 รอบใหม่ มีการแพร่ระบาดเป็นวงกว้างอย่างรวดเร็ว รัฐบาลภายใต้การนำของพลเอกประยุทธ์ จันทร์โอชา นายกรัฐมนตรี มีความห่วงใยและได้มอบหมายให้หน่วยงานที่เกี่ยวข้อง เร่งกำหนดมาตรการจำกัดการแพร่ระบาดให้เร็วที่สุด ซึ่งมีการประชุม ศบค. ชุดใหญ่ในวันนี้ อย่างไรก็ตาม การแก้ปัญหาการแพร่ระบาดของไวรัสโควิด-19 ที่ผ่านมา ด้วยการเชิญชวนให้คนไทย หยุดอยู่บ้าน งดการเดินทาง การรวมกลุ่ม โดยในส่วนของหน่วยงานราชการและเอกชน กำหนดให้พนักงานและเจ้าหน้าที่ work from home จะเป็นอีกมาตรการหนึ่งที่ช่วยหยุดการแพร่กระจายของเชื้อไวรัสโควิด-19 ได้
ศาสตราจารย์ นฤมล กล่าวต่อไปว่า การฝึกอบรมที่กรมพัฒนาฝีมือแรงงาน กระทรวงแรงงาน ดำเนินการฝึกอย่างต่อเนื่องนั้น ได้มีมาตรการป้องกันอย่างเคร่งคัด ทั้งการคัดกรอง การสวมหน้ากากอนามัยตลอดเวลา และการใช้แอลกอฮอล์ล้างมือให้บ่อยครั้ง รวมถึงจำกัดจำนวนคนเข้าอบรม ไม่เกิน 20 คน นอกจากนี้ ยังจัดโปรแกรมการฝึกออนไลน์ ในรูปแบบ VDO Training ในช่วงที่แรงงานต้องหยุดอยู่บ้าน สามารถเข้าเรียนรู้ได้ด้วยตนเอง ได้ถึง 16 หลักสูตร โดยสามารถดูรายละเอียดและเข้าเรียนรู้ได้ที่ www.dsd.go.th เมนู ฝึกทักษะออนไลน์ (online Training) ปัจจุบัน ได้เพิ่มหลักสูตรที่ได้รับการสนับสนุนจาก บริษัท ไมโครซอฟท์ (ประเทศไทย) จำกัด ในกลุ่มของ Microsoft office  สำหรับหลักสูตรเดิมที่มีอยู่แล้ว ประกอบด้วย การเรียนรู้ด้านช่าง ภาษาต่างประเทศ ทั้งภาษาญี่ปุ่น ภาษาเกาหลี และภาษาอังกฤษ นอกจากนี้ ยังมีหลักสูตรเกี่ยวกับอาชีพอิสระ เช่น การทำอาหาร การทำขนม และงานศิลปะประดิษฐ์ เป็นต้น ผู้สนในสามารถลงทะเบียนเข้าฝึกอบรมตามเว็บไซต์ที่แจ้ง หรือสอบถามรายละเอียดเพิ่มเติมได้ที่สายด่วนกระทรวงแรงงาน 1506 กด 4
“ถ้าทุกคนช่วยกันและปฏิบัติตัวตามมาตรการต่างๆ ที่รัฐบาลได้กำหนด  เชื่อมั่นว่าจะสามารถหยุดการแพร่ระบาดของไวรัสโควิด-19 ไปได้อย่างแน่นอน” รมช.แรงงาน กล่าวทิ้งท้าย

ที่มา : https://www.thaigov.go.th/news/contents/details/40954