รัฐบาลไทย-ข่าวทำเนียบรัฐบาล-รมว.ยุติธรรม มอบนโยบายปราบยาเสพติดตำรวจภาคเหนือตอนล่าง ภายใต้ยุทธการ "พาลีปราบยา" หวังทุกภาคส่วนบูรณาการร่วมกันก้าวสู่แผนบันไดขั้นที่ 2 เน้นยึดทรัพย์ตัดวงจรมากกว่าจำนวนเม็ดยา เชื่อ


วันศุกร์ที่ 16 เมษายน 2564
รมว.ยุติธรรม มอบนโยบายปราบยาเสพติดตำรวจภาคเหนือตอนล่าง ภายใต้ยุทธการ "พาลีปราบยา" หวังทุกภาคส่วนบูรณาการร่วมกันก้าวสู่แผนบันไดขั้นที่ 2 เน้นยึดทรัพย์ตัดวงจรมากกว่าจำนวนเม็ดยา เชื่อ
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธาน “การมอบนโยบายด้านการป้องกันและปราบปรามยาเสพติดในพื้นที่ภาคเหนือ​ตอน​ล่าง​”ภายใต้ยุทธ​การ พาลีปราบยา สืบสวน ขยายผล ยึดทรัพย์สิน เครือข่ายยาเสพติด
ในวันจันทร์ที่ ๑๒ เมษายน ๒๕๖๔ เวลา ๐๙.๐๐ น. ณ หอประชุม​องค์​การบริหาร​ส่วน​จังหวัด​สุโขทัย นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธาน “การมอบนโยบายด้านการป้องกันและปราบปรามยาเสพติดในพื้นที่ภาคเหนือ​ตอน​ล่าง​”ภายใต้ยุทธ​การ พาลีปราบยา สืบสวน ขยายผล ยึดทรัพย์สิน เครือข่ายยาเสพติด โดยมี นายวิรุฬ พรรณเทวี ผู้ว่าราชการจังหวัดสุโขทัย พล.ต.ท.อภิชาติ ศิริสิทธิ์ ผบช.ภาค ๖ พล.ต.ต.พยูห์ ธนะศรีสืบวงศ์ รองผบช.ภาค ๖ นายวิชัย ไชยมงคล เลขาธิการ ป.ป.ส. นายมนู พุกประเสริฐ นายก อบจ.สุโขทัย นางพรรณสิริ กุลนาถศิริ นายชูศักดิ์ คีรีมาศทอง ส.ส.สุโขทัย พรรคพลังประชารัฐ ผู้บังคับการในสังกัดตำรวจภูธรภาค ๖ ข้าราชการตำรวจและตัวแทนกองทุนแม่ของแผ่นดิน ร่วมงาน
นายสมศักดิ์ กล่าวว่า ในแนวทางของรัฐบาลได้ดำเนินการแนวทางของการป้องกันและปราบปรามยาเสพติดมาโดยตลอด และดำเนินการมาในรูปแบบคล้ายกันแทบทุกรัฐบาล และเราเห็นว่าปัญหาปราบยาเสพติด ยิ่งปราบยิ่งเยอะ ทำให้เราต้องคิดและดำเนินการว่าจะทำอย่างไรให้น้อยลง การดำเนินการตรงนี้ในมาตรการของการปราบปรามยาเสพติดไม่ได้มีแค่ส่วนนี้ส่วนเดียว การแพร่ระบาดของยาทำให้มีคนติดคุกจำนวนมาก ปัจจุบันมีผู้ต้องขังคดียาเสพติดถึง ๘๐% ทำให้คนล้นคุกเกิดความแออัด ซึ่งตนได้เข้าไปแก้ปัญหาให้ความแออัดลดน้อยลง คนค้ายาส่วนใหญ่สมองดี เป็นนักธุรกิจ ค้าขาย อยากได้เงินเร็ว บางคนทำผิดซ้ำถึง ๙ ครั้ง วิธีการที่เราจับอย่างเดียวอาจไม่สัมฤทธิ์ผล สถิติปีหนึ่งมูลค่ายาเสพติดจากสามเหลี่ยมทองคำมากถึง ๒.๑ ล้านล้านบาท ซึ่งเราจับมาเผากันไม่ไหว โรงงานผลิตอยู่นอกประเทศเรา เรามีความร่วมมือกับกลุ่มประเทศลุ่มน้ำโขง ๖ ประเทศ จับมือร่วมกันปราบปรามสารตั้งต้น แต่ตนยังไม่พอใจเพราะเราจับได้แต่ยา ที่ผ่านมาเรายึดเงินจากผู้ค้ายาได้ไม่เกิน ๖๐๐ ล้านบาทต่อปี แต่เราใช้งบบูรณาการ ๖,๐๐๐ กว่าล้านบาท ดังนั้นเราจึงต้องเน้นการขยายผลการยึดทรัพย์ตัดวงจรยาเสพติด
นายสมศักดิ์ กล่าวอีกว่า ในอีกส่วนคือเรื่องของการบังคับใช้กฎหมายต่างๆ ที่เรากำลังจัดทำประมวลกฎหมายยาเสพติดฉบับใหม่ ที่กำลังอยู่ในการพิจารณาของรัฐสภา ซึ่งจะทำให้งานต่างๆ มีความคล่องตัวมากขึ้น และเราต้องมีการให้ความรู้กับเด็กและเยาวชน การสร้างความปลอดภัยให้กับหมู่บ้านเก็บข้อมูลสืบสาวเรื่องไปต้นตอใหญ่ และเราจะต้องมีการบำบัดรักษาผู้ติดยาเสพติด และสุดท้ายมาตรการทุกอย่างจะต้องบูรณาการร่วมกัน ในอดีตรัฐบาลแก้ปัญหาแต่ปลายเหตุ ตนหารือกับ ป.ป.ส. ว่าที่ทำมาเป็นบันไดขั้นที่ ๑ วันนี้เราจะขึ้นบันไดขั้นที่ ๒ หากประมวลกฎหมายยาเสพติดผ่านรัฐสภา เราจะมีประสิทธิภาพมากขึ้นในการป้องกันปราบปราม วันนี้เราตั้งเป้าการยึดทรัพย์ยาเสพติดไว้ ๖,๐๐๐ ล้านบาท และได้ตั้งคณะทำงานชุดพิเศษ "พาลีปราบยา" มี ๑๖ คณะ ทำงานและประชุมร่วมกันทุกสัปดาห์ แต่เดิมตัวชี้วัดเราดูที่เม็ดยา แต่ตนได้ขอเปลี่ยนเป็นการยึดทรัพย์เป็นหลักในวันนี้ท่านมองดูอาจจะยากเพราะยังไม่เคยทำ แต่เรามีถังข้อมูลต่างๆอยู่แล้ว
"การปราบปรามยาเสพติด เกี่ยวข้องกับหลายภาคส่วน ท่านทั้งหลายไม่ต้องหนักใจกับเป้าหมายการยึดทรัพย์ หากท่านฟังเราอธิบายประมาณ ๑-๒ สัปดาห์ก็ทำได้แล้ว ซึ่งทุกท่านมีฝีมือในการทำงาน ค่อยๆ สาวจากรายเล็กไปยังรายใหญ่ เชื่อว่าทุกท่านทำได้อย่างแน่นอน ผมต้องขอขอบคุณทุกท่านที่มารับฟังนโยบายรัฐบาล เราพร้อมปรับเปลี่ยนและพัฒนาเพื่อลูกหลานชาวไทย กับบันไดขั้นที่ ๒ ที่เรากำลังจะก้าวขึ้นไป หากมีข้อสงสัยตรงจุดใดสามารถสอบถามมาได้เลยเราพร้อมที่จะช่วยอธิบายให้ทุกท่านได้เข้าใจ" นายสมศักดิ์ กล่าว

ที่มา : https://www.thaigov.go.th/news/contents/details/40952