รัฐบาลไทย-ข่าวทำเนียบรัฐบาล-สธ.ร่วมกองทัพบก แจงยืนยันการฉีดพ่นน้ำยาฆ่าเชื้อโควิด-19 บริเวณชายแดนไทย-เมียนมา ปฏิบัติตามมาตรการดูแลพื้นที่ชายแดนทั้งด้านความปลอดภัย และการควบคุมโรค


วันศุกร์ที่ 16 เมษายน 2564
พิมพ์
สธ.ร่วมกองทัพบก แจงยืนยันการฉีดพ่นน้ำยาฆ่าเชื้อโควิด-19 บริเวณชายแดนไทย-เมียนมา ปฏิบัติตามมาตรการดูแลพื้นที่ชายแดนทั้งด้านความปลอดภัย และการควบคุมโรค
กระทรวงสาธารณสุขร่วมกองทัพบก ชี้แจงยืนยันการฉีดพ่นน้ำยาฆ่าเชื้อโควิด-19 บริเวณชายแดนไทย-เมียนมา ปฏิบัติตามมาตรการดูแลพื้นที่ชายแดนทั้งด้านความปลอดภัย และการควบคุมโรค
เมื่อวันที่ 14 เมษายน 2564 นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุขชี้แจงกรณีที่มีการวิจารณ์ผ่านสังคมออนไลน์ถึงความคุ้มค่าและประสิทธิภาพในการฉีดพ่นน้ำยาฆ่าเชื้อโควิด-19 บริเวณชายแดนไทย-เมียนมา (จ.แม่ฮ่องสอน)  ที่นำสารเคมียาฆ่าเชื้อมาฉีดพ่นตามถนนและพื้นที่สาธารณะว่า การทำความสะอาดสถานที่ที่พบผู้ติดเชื้อนั้น ไม่จำเป็นต้องพ่นยาฆ่าเชื้อในอากาศ เนื่องจากเชื้อไม่ได้อยู่ในอากาศนานแต่จะตกอยู่ตามพื้นผิวต่างๆ การพ่นน้ำยาฆ่าเชื้อแบบละอองฝอยในอากาศในทุกห้อง เป็นสิ่งที่เกินความจำเป็น และหากทำไม่ถูกวิธีหรือไม่มีการป้องกันที่ดี อาจก่อให้เกิดความเสี่ยงที่จะติดเชื้อได้
ขณะที่กระทรวงกลาโหม กองทัพบก ชี้แจงว่าต้นเดือน เม.ย. มีผู้หนีภัยความไม่สงบชาวเมียนมาจำนวนมากเข้ามาพักชั่วคราวในพื้นที่ปลอดภัยแนวชายแดน และได้เดินทางกลับประเทศหลังเหตุการณ์คลี่คลาย ดังนั้น กองกำลังชายแดน จึงปฏิบัติตามมาตรการดูแลพื้นที่ชายแดนทั้งด้านความปลอดภัย และการควบคุมโรค เพื่อให้พื้นที่นั้น กลับสู่สภาพปกติ พร้อมทั้งได้ทำความสะอาด และฉีดพ่นน้ำยาฆ่าเชื้อโรคป้องกันโรคติดต่อที่อาจแฝงมากับผู้หนีภัยฯ ตามมาตรการด้านสาธารณสุข ทั้งนี้ การฉีดพ่นฆ่าเชื้อหน่วยทหารได้บริหารจัดการอุปกรณ์และกำลังพลที่มีอยู่แล้ว โดยขอสนับสนุนน้ำยาฆ่าเชื้อโรคจากหน่วยงานสาธารณสุข เพื่อดูแลประชาชน และสร้างความเชื่อมั่นให้กับประชาชนท้องถิ่นในการกลับเข้าทำกิจกรรมต่างๆ ตามวิถีเดิม เช่น ปลูกพืชล้มลุก หรือหาอาหาร เป็นต้น
_______________

ที่มา : https://www.thaigov.go.th/news/contents/details/40953