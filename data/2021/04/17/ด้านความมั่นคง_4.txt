รัฐบาลไทย-ข่าวทำเนียบรัฐบาล-“วราวุธ” ตรวจความสมบูรณ์ป่าในเมืองบ้านท่าเลน พร้อมเปิดเป็นแหล่งท่องเที่ยวเชิงอนุรักษ์ให้นักท่องเที่ยวได้สัมผัสกับความมหัศจรรย์ของป่าชายเลน จ.กระบี่


วันศุกร์ที่ 16 เมษายน 2564
“วราวุธ” ตรวจความสมบูรณ์ป่าในเมืองบ้านท่าเลน พร้อมเปิดเป็นแหล่งท่องเที่ยวเชิงอนุรักษ์ให้นักท่องเที่ยวได้สัมผัสกับความมหัศจรรย์ของป่าชายเลน จ.กระบี่
“วราวุธ” ตรวจความสมบูรณ์ป่าในเมืองบ้านท่าเลน พร้อมเปิดเป็นแหล่งท่องเที่ยวเชิงอนุรักษ์ให้นักท่องเที่ยวได้สัมผัสกับความมหัศจรรย์ของป่าชายเลน จ.กระบี่
“วราวุธ” ตรวจความสมบูรณ์ป่าในเมืองบ้านท่าเลน พร้อมเปิดเป็นแหล่งท่องเที่ยวเชิงอนุรักษ์ให้นักท่องเที่ยวได้สัมผัสกับความมหัศจรรย์ของป่าชายเลน จ.กระบี่
วันนี้​ (16 เมษายน​ 2564) เวลา 11.00 น. นายวราวุธ​ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม​​ (รมว.ทส.) เป็นประธานเปิดโครงการป่าในเมืองแห่งที่ 2 ของ จ.กระบี่ ที่บ้านท่าเลน ต.เขาทอง อ.เมือง จ.กระบี่ พร้อมพายเรือคายัคสำรวจความสมบูรณ์ของผืนป่าชายเลน โดยมีนายจตุพร​ บุรุษพัฒน์​ ปลัดกระทรวงทรัพยากรธรรมชาติและสิ่งแวดล้อม​ (ปกท.ทส.)​ ร่วมลงพื้นที่ และมีนายสมชาย หาญภักดีปฏิมา รองผู้ว่าราชการจังหวัดกระบี่ พร้อมหน่วยงานที่เกี่ยวข้อง ให้การต้อนรับ
นายวราวุธ กล่าวว่า ภาพรวมป่าชายเลนของประเทศไทย มีสภาพที่สมบูรณ์ขึ้นมากอย่างต่อเนื่อง ผลการสำรวจล่าสุดของ GISTDA เมื่อปี 2564 พบว่า มีผืนป่าชายเลนที่คงสภาพสมบูรณ์ เนื้อที่ประมาณ 1.73 ล้านไร่ เพิ่มขึ้นจาก ปี 2557 กว่า 2 แสนไร่ อย่างไรก็ตาม กระทรวงฯ ยังคงมีแผนเพิ่มพื้นที่ป่าชายเลนอย่างจริงจังและต่อเนื่อง สำหรับป่าชายเลนที่สมบูรณ์อยู่แล้ว ได้เน้นให้มีการใช้ประโยชน์อย่างยั่งยืน
และในวันนี้ ได้มาเป็นประธานเปิดโครงการป่าในเมือง ซึ่งเป็นป่าในเมืองแห่งที่ 2 ของ จ.กระบี่ ถือได้ว่าเป็น “มหัศจรรย์ป่าชายเลน ท่าเลน แคนยอนเมืองไทย” และจากการพายเรือคายัค สำรวจผืนป่าชายเลนโดยรอบ ทำให้ได้เห็นถึงความสมบูรณ์ของผืนป่าชายเลนแห่งนี้ ที่มีพื้นที่กว่า 3,700 ไร่ รู้สึกภูมิใจ และดีใจกับพี่น้องชาวกระบี่ ที่ช่วยกันดูแล อนุรักษ์ จนผืนป่าชายเลนมีความสวยงามและสมบูรณ์เช่นนี้ และคิดว่านักท่องเที่ยวจากทั่วโลก ก็อยากจะมาสัมผัสบรรยากาศแบบนี้เช่นกัน
ดังนั้น เพื่อเป็นการเตรียมความพร้อมในการรองรับนักท่องเที่ยวที่จะเข้ามาเยี่ยมชม จึงได้สั่งการให้กรมทรัพยากรทางทะเลและชายฝั่ง หามาตรการในการจัดการและแนวทางในการควบคุมการท่องเที่ยวให้คงความสวยงาม มีความสะอาด ไม่ให้ส่งผลกระทบต่อทรัพยากรป่าชายเลนโดยรวม ที่พี่น้องประชาชนจังหวัดกระบี่ ได้พยายามช่วยกันดูแลผืนป่ามาจนสมบูรณ์
“ป่าชายเลน 1 ไร่ เมื่อเทียบกับป่าทั่วไปในพื้นที่เท่ากัน จะมีคุณค่ามากกว่ามาก เพราะเป็นทั้งแหล่งอนุบาลสัตว์น้ำ เป็นแหล่งดูดซับคาร์บอนไดออกไซด์ และยังช่วยปกป้องเมื่อเกิดภัยธรรมชาติ และสิ่งที่สำคัญกว่าการเปิดโครงการในวันนี้ คือการดูแลบำรุงรักษาให้พื้นที่คงความสมบูรณ์”
สำหรับกิจกรรมการท่องเที่ยวเชิงอนุรักษ์ ที่จะมีขึ้นหลังจากเปิดพื้นที่นี้อย่างเป็นทางการ ได้แก่ การพายเรือคายัคบริเวณอ่าวท่าเลน ไปตามเส้นทางที่คดเคี้ยวประมาณ 7 กิโลเมตร ที่เต็มไปด้วยพันธุ์ไม้ป่าชายเลนที่หายาก สลับกับความสวยงามของธรรมชาติภูเขาหินปูนมากมายหลายสิบลูก รวมทั้งมีสัตว์ป่านานาพันธุ์ที่สามารถมองเห็นได้แบบใกล้ชิด ผืนป่าแห่งนี้อยู่ห่างจากตัวเมืองกระบี่เพียง 25 กิโลเมตร บางส่วนอยู่ในเขตป่าสงวนแห่งชาติป่าคลองกาโหรดและป่าคลองหิน และบางส่วนเป็นป่าชายเลนตามมติคณะรัฐมนตรี นอกจากนี้ ในอนาคตอาจเพิ่มกิจกรรมที่สร้างการเรียนรู้ให้กับนักท่องเที่ยวตามเส้นทางศึกษาธรรมชาติเพิ่มขึ้นด้วย

ที่มา : https://www.thaigov.go.th/news/contents/details/40962