รัฐบาลไทย-ข่าวทำเนียบรัฐบาล-กระทรวงยุติธรรม เร่งแก้ไขปัญหาความเดือดร้อนของชาวบ้านจังหวัดบึงกาฬกรณีชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์ 


วันพฤหัสบดีที่ 22 เมษายน 2564
กระทรวงยุติธรรม เร่งแก้ไขปัญหาความเดือดร้อนของชาวบ้านจังหวัดบึงกาฬกรณีชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์
กระทรวงยุติธรรม เร่งแก้ไขปัญหาความเดือดร้อนของชาวบ้านจังหวัดบึงกาฬกรณีชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์
ในวันพุธที่ ๒๑ เมษายน ๒๕๖๔ เวลา ๑๓.๓๐ น. ณ ห้องประชุม ๕ - ๐๑ ชั้น ๕ อาคารกระทรวงยุติธรรม ถนนแจ้งวัฒนะ กรุงเทพฯ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ในฐานะที่ปรึกษาคณะทำงานแก้ไขปัญหาความเดือดร้อนของชาวบ้านจังหวัดบึงกาฬ กรณีชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์ เข้าร่วมประชุมคณะทำงานฯ ครั้งที่ ๒/๒๕๖๔ ผ่านระบบการประชุมทางไกล (Video Conference) โดยมี นายสหการณ์ เพ็ชรนรินทร์ รองปลัดกระทรวงยุติธรรม เป็นประธานการประชุม พร้อมทั้ง นายวรากร โสมนะพันธุ์ ผู้เชี่ยวชาญด้านส่งเสริมการระงับข้อพิพาท นายธีรยุทธ แก้วสิงห์ ผู้เชี่ยวชาญด้านพิทักษ์สิทธิและเสรีภาพ และผู้แทนกองพิทักษ์สิทธิและเสรีภาพ กรมคุ้มครองสิทธิและเสรีภาพ ในฐานะฝ่ายเลขาฯ รวมทั้งผู้แทนจากสำนักงานตำรวจแห่งชาติ กรมสอบสวนคดีพิเศษ กรมบังคับคดี ผู้อำนวยการสำนักงานกองทุนยุติธรรม และผู้แทนศูนย์บริการร่วมกระทรวงยุติธรรม ฯลฯ  เข้าร่วม
ที่ประชุมได้หารือแนวทางการให้ความช่วยเหลือ กรณีประเด็นปัญหาความเดือดร้อนของชาวบ้านจังหวัดบึงกาฬ ถูกชักชวนและหลอกลวงให้ทำสัญญาเช่าซื้อรถจักรยานยนต์ จำนวนกว่า ๒๐๐ ราย เป็นเหตุให้ชาวบ้านได้รับความเดือดร้อนเสียหาย โดยที่ประชุมได้มอบหมายให้ฝ่ายเลขาฯ จัดตั้งทีมกฎหมายกลาง เพื่อวิเคราะห์สนับสนุนและกำหนดแนวทางการให้ความช่วยเหลือแก่ชาวบ้านตั้งแต่รับเรื่องจนถึงสิ้นสุดกระบวนการ พร้อมทั้งมอบหมายให้กรมสอบสวนคดีพิเศษ ประสานความร่วมมือแลกเปลี่ยนข้อมูลด้านการสืบสวนสอบสวนเพื่อกำหนดแนวทางการให้ความช่วยเหลือกับพนักงานสอบสวนในพื้นที่จังหวัดบึงกาฬ
ทั้งนี้ ที่ประชุมได้มอบหมายให้สำนักงานยุติธรรมจังหวัดบึงกาฬ นัดผู้เสียหายมาหารือและแจ้งแนวทางการให้ความช่วยเหลือเป็นรายกลุ่ม เพื่อความสะดวกและรวดเร็วในการให้ความช่วยเหลือต่อไป

ที่มา : https://www.thaigov.go.th/news/contents/details/41122