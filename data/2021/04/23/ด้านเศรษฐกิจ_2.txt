รัฐบาลไทย-ข่าวทำเนียบรัฐบาล-กยศ. ร่วมกับตลาดหลักทรัพย์ฯ ให้ความรู้ทางการเงินผู้กู้ยืม


วันพฤหัสบดีที่ 22 เมษายน 2564
พิมพ์
กยศ. ร่วมกับตลาดหลักทรัพย์ฯ ให้ความรู้ทางการเงินผู้กู้ยืม
กยศ. และ ตลท. ทำบันทึกข้อตกลงความร่วมมือด้านการส่งเสริมความรู้ทางการเงินให้แก่นักเรียน นักศึกษาผู้กู้ยืม โดยมีนายชัยณรงค์ กัจฉปานันท์ ผู้จัดการ กยศ. และ ดร.ภากร ปีตธวัชชัย กรรมการและผู้จัดการ ตลท. ลงนามบันทึกข้อตกลงความร่วมมือ
กองทุนเงินให้กู้ยืมเพื่อการศึกษา (กยศ.) และตลาดหลักทรัพย์แห่งประเทศไทย (ตลท.) ทำบันทึกข้อตกลงความร่วมมือด้านการส่งเสริมความรู้ทางการเงินให้แก่นักเรียน นักศึกษาผู้กู้ยืม โดยมีนายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา และ ดร.ภากร ปีตธวัชชัย กรรมการและผู้จัดการ ตลาดหลักทรัพย์แห่งประเทศไทย ร่วมลงนามบันทึกข้อตกลงความร่วมมือ ภายในพิธีเปิดตัวโครงการ Happy Money สุขเงิน สร้างได้ พลังความร่วมมือเพื่อฟื้นฟูและสร้างภูมิคุ้มกันด้านการเงินสำหรับคนไทย โดยมีนายอาคม เติมพิทยาไพสิฐ รัฐมนตรีว่าการกระทรวงการคลัง เป็นประธานและกล่าวปาฐกถาพิเศษ เมื่อวันพฤหัสบดีที่ 22 เมษายน 2564
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.)  กล่าวว่า “กองทุน ได้ร่วมมือกับตลาดหลักทรัพย์แห่งประเทศไทยอย่างต่อเนื่องตั้งแต่ปี 2562 เป็นต้นมา ในการส่งเสริมความรู้ทางการเงิน ด้วยการนำองค์ความรู้และสื่อการเรียนรู้ ได้แก่ e-Learning ที่ตลาดหลักทรัพย์ฯ จัดทำมาให้ความรู้แก่กลุ่มนักเรียน นักศึกษาผู้กู้ยืม บุคลากรในสถานศึกษา และผู้ที่สนใจได้เรียนรู้การวางแผนการเงิน การลงทุน และความเป็นผู้ประกอบการ ผ่านระบบ SET e-learning ซึ่งมีหลักสูตรให้เลือกเรียนกว่า 15 หลักสูตร เมื่อนักเรียน นักศึกษาผู้กู้ยืมเรียนจบแต่ละหลักสูตรแล้ว สามารถนำไปสะสมจำนวนชั่วโมงจิตสาธารณะให้ครบตามหลักเกณฑ์ที่กองทุนกำหนด โดยผู้กู้ยืมต้องลงทะเบียนเข้าเรียน SET e-learning ผ่านระบบกองทุนเงิน   ให้กู้ยืมเพื่อการศึกษาแบบดิจิทัล (DSL) ทางเว็บไซต์กองทุนหรือแอปพลิเคชัน กยศ. Connect
ทั้งนี้ กองทุนเป็นหน่วยงานที่สนับสนุนและส่งเสริมการศึกษาด้วยการให้เงินกู้ยืมเพื่อการศึกษาในลักษณะต่างๆ ปัจจุบันมีผู้กู้ยืมที่ได้รับโอกาสทางการศึกษาจำนวนกว่า 5.9 ล้านราย มีนักเรียน นักศึกษาผู้กู้ยืมที่อยู่ระหว่างการศึกษากว่า 6 แสนรายต่อปีการศึกษา โดยปัจจุบันมีผู้กู้ยืมที่เข้าเรียนหลักสูตร SET e-learning แล้วจำนวนกว่า 560,000 ราย สำหรับความร่วมมือในครั้งนี้ กองทุนคาดหวังให้ผู้กู้ยืมเงินมีความรู้ทางการเงิน จะสามารถบริหารจัดการรายได้ ทรัพย์สินและหนี้สินของตนเองได้อย่างเหมาะสม ตลอดจนสามารถชำระคืนเงินกู้ยืมให้กองทุนได้ตามกำหนด เพื่อเป็นทุนหมุนเวียนส่งต่อโอกาสทางการศึกษาให้แก่รุ่นน้องต่อไป  โดยกองทุนจะเป็นหลักประกันของทุกครอบครัว เพื่อให้บุตรหลานและนักเรียน นักศึกษาทุกคนได้มีโอกาสเข้าถึงการศึกษาอย่างเท่าเทียมกัน” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/41109