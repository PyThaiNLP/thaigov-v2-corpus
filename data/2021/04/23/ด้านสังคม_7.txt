รัฐบาลไทย-ข่าวทำเนียบรัฐบาล-ปลัด สธ.ให้กำลังใจ รพ.นครปฐม เปิดบริการได้ตามปกติ แม้บุคลากรบางส่วนติดโควิด 19


วันพฤหัสบดีที่ 22 เมษายน 2564
ปลัด สธ.ให้กำลังใจ รพ.นครปฐม เปิดบริการได้ตามปกติ แม้บุคลากรบางส่วนติดโควิด 19
ปลัดกระทรวงสาธารณสุข ชื่นชมบุคลากรโรงพยาบาลนครปฐม แก้ไขสถานการณ์และควบคุมโรคได้ดี ไม่กระทบงานบริการผู้ป่วย แม้พบบุคลากรติดโควิด 19 ถึง 13 ราย และต้องกักตัวอีกหลายราย เตรียมเปิดโรงพยาบาลสนามเพิ่มเติม 150 เตียง และขยายเตียงไอซียูเพิ่มอีก 10-15 เตียง
วันนี้ (22 เมษายน 2564) ที่ จ.นครปฐม นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวภายหลังตรวจเยี่ยมการดำเนินงานควบคุมโรคโควิด 19 ของโรงพยาบาลนครปฐม ว่า วันนี้เดินทางมาตรวจเยี่ยมและให้กำลังใจบุคลากรทางการแพทย์โรงพยาบาลนครปฐม ซึ่งเป็นโรงพยาบาลหลักในการดูแลผู้ติดเชื้อโควิด 19 ของจังหวัด มีเตียงรองรับผู้ติดเชื้อทุกประเภท ทั้งเตียงไอซียู ห้องแยกผู้ป่วยความดันลบ รวมทั้งหอผู้ป่วยโควิดรวม (Cohort Ward) และโรงพยาบาลสนาม รวม 415 เตียง โดยมีแผนจะขยายโรงพยาบาลสนามเพิ่มอีก 150 เตียง และเตียงไอซียูอีก 10-15 เตียง
นายแพทย์เกียรติภูมิ กล่าวว่า การระบาดในระลอกใหม่ตั้งแต่วันที่ 1 เมษายน 2564 จังหวัดนครปฐม มีผู้ติดเชื้อสะสมประมาณ 340 ราย ส่วนใหญ่เป็นกลุ่มวัยรุ่นและวัยทำงานช่วงอายุ 11-30 ปี ปัจจัยเสี่ยงช่วงแรกมาจากสถานบันเทิง ช่วงหลังเป็นการติดเชื้อในครอบครัว โดยพบการระบาดเป็นกลุ่มก้อน 3 กลุ่ม คือ จากสถานบันเทิงที่ศาลายาพบ 10 ราย ในโรงเรียนเอกชนพบ 24 ราย และในบุคลากรทางการแพทย์โรงพยาบาลนครปฐม 13 ราย  ซึ่งเป็นการติดเชื้อจากการไปสถานที่เสี่ยง 7 ราย สัมผัสใกล้ชิดผู้ติดเชื้อ 4 ราย และติดเชื้อขณะทำงาน 2 ราย
ทั้งนี้ ภายหลังพบบุคลากรติดเชื้อและบางส่วนต้องกักตัว  โรงพยาบาลนครปฐมได้ปรับระบบบริการโดยลดบริการบางส่วนที่ไม่เร่งด่วน เพื่อความปลอดภัยของประชาชน เช่น เปิดให้บริการระบบการแพทย์ทางไกล การจัดส่งยาถึงบ้าน บริการเจาะเลือดส่งตรวจทางห้องปฏิบัติการนอกโรงพยาบาล การเลื่อนนัดผู้ป่วยที่ไม่เร่งด่วน เป็นต้น รวมทั้ง ได้จัดโซนการทำงานตามความเสี่ยง แบ่งทีมการทำงานเพื่อลดการสัมผัส และเข้มมาตรการป้องกันโรคทำให้สามารถควบคุมโรคได้และกลับมาให้บริการตามปกติแล้ว
“ต้องให้กำลังและชื่นชมเจ้าหน้าที่ทุกคนของโรงพยาบาลนครปฐม ที่สามารถบริหารจัดการแก้ไขสถานการณ์ได้เป็นอย่างดี ไม่กระทบกับงานบริการผู้ป่วย กระทรวงสาธารณสุขพร้อมให้การสนับสนุนอุปกรณ์ เวชภัณฑ์ทางการแพทย์ และยาฟาวิพิราเวียร์ให้โรงพยาบาลนครปฐมเพื่อให้สามารถดูแลผู้ป่วยได้อย่างต่อเนื่องโดยวันที่ 24 เมษายนนี้จะมียาฟาวิพิราเวียร์เข้ามาในประเทศอีก 2 ล้านเม็ด พร้อมกระจายเพื่อสนับสนุนโรงพยาบาลทุกแห่งใช้ในการดูแลผู้ป่วยต่อไป” นายแพทย์เกียรติภูมิกล่าว
***************************************  22 เมษายน 2564

ที่มา : https://www.thaigov.go.th/news/contents/details/41129