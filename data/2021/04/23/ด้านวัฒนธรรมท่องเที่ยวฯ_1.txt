รัฐบาลไทย-ข่าวทำเนียบรัฐบาล-วธ.จัดพิธีบำเพ็ญกุศลอุทิศถวายสมเด็จพระบูรพมหากษัตริยาธิราช นิทรรศการเทิดพระเกียรติพระมหากษัตริย์ราชวงศ์จักรี ๑๐ รัชกาล สยามพารากอน


วันพฤหัสบดีที่ 22 เมษายน 2564
วธ.จัดพิธีบำเพ็ญกุศลอุทิศถวายสมเด็จพระบูรพมหากษัตริยาธิราช นิทรรศการเทิดพระเกียรติพระมหากษัตริย์ราชวงศ์จักรี ๑๐ รัชกาล สยามพารากอน
กระทรวงวัตฒธรรมร่วมกับศูนย์การค้าสยามพารากอน จัด “นิทรรศการเทิดพระเกียรติพระมหากษัตริย์แห่งราชวงศ์จักรี ๑๐ รัชกาล” ระหว่างวันที่ ๒๑-๓๐ เม.ย.๒๕๖๔ ที่ศูนย์การค้าสยามพารากอน กรุงเทพฯ
วันที่ ๒๑ เมษายน ๒๕๖๔  ที่วัดพระเชตุพนวิมลมังคลารามราชวรมหาวิหาร กรุงเทพฯ นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ.) เป็นประธานพิธีบำเพ็ญกุศลอุทิศถวายสมเด็จพระบูรพมหากษัตริยาธิราช และพิธีเจริญพระพุทธมนต์ และตักบาตรพระสงฆ์ เนื่องในโอกาสครบรอบ ๒๓๙ ปีแห่งการสถาปนากรุงรัตนโกสินทร์ ซึ่งเป็นหนึ่งในกิจกรรมของาน“ใต้ร่มพระบารมี ๒๓๙ ปี กรุงรัตนโกสินทร์” หลังจากนั้น รมว.วธ.เป็นประธานพิธีบวงสรวงสมเด็จพระบูรพมหากษัตริยาธิราช ณ พิพิธภัณฑสถานแห่งชาติ พระนคร โดยมีดร.ยุพา ทวีวัฒนะกิจบวร ปลัดกระทรวงวัฒนธรรม ผู้บริหารและข้าราชการกระทรวงวัฒนธรรม เข้าร่วม
นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ.) เปิดเผยว่า รัฐบาลโดยกระทรวงวัฒนธรรม(วธ.)มีนโยบายเทิดทูนสถาบันชาติ ศาสนา พระมหากษัตริย์และทำนุบำรุงศาสนา ศิลปะ วัฒนธรรมเนื่องในโอกาสครบรอบ ๒๓๙ ปี แห่งการสถาปนากรุงรัตนโกสินทร์ จึงจัดกิจกรรมทางศาสนาขึ้นและวธ.ร่วมกับศูนย์การค้าสยามพารากอน จัด “นิทรรศการเทิดพระเกียรติพระมหากษัตริย์แห่งราชวงศ์จักรี ๑๐ รัชกาล” ระหว่างวันที่ ๒๑ -๓๐ เม.ย.๒๕๖๔ ที่ศูนย์การค้าสยามพารากอน กรุงเทพฯ เพื่อน้อมรำลึกในพระมหากรุณาธิคุณของพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งราชวงศ์จักรีที่ทรงสถาปนากรุงรัตนโกสินทร์ เมื่อวันที่ ๒๑ เมษายน พ.ศ. ๒๓๒๕ และเทิดพระเกียรติพระมหากษัตริย์ไทยทุกพระองค์แห่งราชวงศ์จักรี
รัฐมนตรีว่าการกระทรวงวัฒนธรรม กล่าวอีกว่า ภายในนิทรรศการประกอบด้วย ส่วนที่ ๑ นิทรรศการเทิดพระเกียรติพระมหากษัตริย์แห่งราชวงศ์จักรี  จัดแสดงพระราชประวัติและพระราชกรณียกิจ ส่วนที่ ๒ การฉายภาพสามมิติในระบบ panorama mapping เพื่อน้อมรำลึกและเทิดพระเกียรติในพระมหากรุณาธิคุณอันหาที่สุดมิได้ที่ได้ทรงพระราชทาน ความเจริญรุ่งเรือง ความสุขสงบร่มเย็นแก่ปวงประชาชาวไทย ในชื่อชุด “อเนกอนันต์เลิศหล้าอาณาจักรไทย” ส่วนที่ ๓ นิทรรศการภาพเก่าเล่าเรื่องกรุงรัตนโกสินทร์ ชมภาพที่หาดูได้ยาก จากสำนักหอจดหมายเหตุแห่งชาติ กรมศิลปากร ที่ถ่ายทอดวิถีชีวิต วัฒนธรรม ความสุขของคนไทย ซึ่งการจัดกิจกรรมต่างๆ รวมทั้งการจัดนิทรรศการครั้งนี้ได้ดำเนินการตามมาตรการป้องกันการระบาดของโรคเชื้อไวรัสโคโรนา2019 (โควิด-19) อย่างเคร่งครัด ทั้งนี้ สอบถามรายเพิ่มเติมได้ที่สายด่วนวัฒนธรรม โทร.๑๗๖๕

ที่มา : https://www.thaigov.go.th/news/contents/details/41106