รัฐบาลไทย-ข่าวทำเนียบรัฐบาล-“SME D Bank” ผนึก “ซีพี ออลล์” ช่วยเอสเอ็มอีไทยขยายตลาด เปิดโอกาสนำสินค้าขายผ่านร้านเซเว่นฯ เพิ่มรายได้ลดผลกระทบโควิด


วันพฤหัสบดีที่ 22 เมษายน 2564
พิมพ์
“SME D Bank” ผนึก “ซีพี ออลล์” ช่วยเอสเอ็มอีไทยขยายตลาด เปิดโอกาสนำสินค้าขายผ่านร้านเซเว่นฯ เพิ่มรายได้ลดผลกระทบโควิด
SME D Bank จับมือกับ ซีพี ออลล์ หนุนเอสเอ็มอีไทยเพิ่มรายได้ ลดผลกระทบโควิด-19 จัดโครงการ “เพิ่มช่องทางจำหน่ายสินค้า SME” เปิดโอกาสนำสินค้าขายผ่านร้านเซเว่น อีเลฟเว่น และช่องทางต่างๆ ของซีพี ออลล์ ทั้งออฟไลน์ และออนไลน์ รับสมัครเข้าคัดเลือกผ่านออนไลน์
SME D Bank จับมือกับ ซีพี ออลล์ หนุนเอสเอ็มอีไทยเพิ่มรายได้ ลดผลกระทบโควิด-19 จัดโครงการ “เพิ่มช่องทางจำหน่ายสินค้า SME” เปิดโอกาสนำสินค้าขายผ่านร้านเซเว่น อีเลฟเว่น และช่องทางต่างๆ ของซีพี ออลล์ ทั้งออฟไลน์ และออนไลน์ รับสมัครเข้าคัดเลือกผ่านออนไลน์ตั้งแต่วันที่ 26 เมษายน-31 พฤษภาคม 2564นี้
นางสาวนารถนารี รัฐปัตย์กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากสถานการณ์แพร่ระบาดของโรคโควิด-19 ส่งผลกระทบต่อผู้ประกอบการเอสเอ็มอีไทยอย่างรุนแรง ธนาคารในฐานะสถาบันการเงินของรัฐเพื่อเอสเอ็มอีไทย จึงร่วมมือกับบริษัท ซีพี ออลล์ จำกัด (มหาชน)  จัดโครงการ “เพิ่มช่องทางจำหน่ายสินค้า SME”  สร้างโอกาสให้กับผู้ประกอบการเอสเอ็มอีที่เป็นลูกค้า SME D Bank และผู้ประกอบการที่สนใจทั้งกลุ่มบุคคลธรรมดา และนิติบุคคล เข้าคัดเลือกนำสินค้าจำหน่ายผ่านช่องทางตลาดต่าง ๆ ของซีพี ออลล์ ทั้งออฟไลน์และออนไลน์ ไม่ว่าจะเป็นร้านเซเว่นอีเลฟเว่น (7-11) ทั่วประเทศ , All Online , ทเวนตี้โฟร์ ช้อปปิ้ง และร้านยา เอ็กซ์ต้า พลัส
ทั้งนี้ เปิดรับกลุ่มสินค้าหลากหลาย ไม่ว่าจะเป็นสินค้าอุปโภคบริโภค  ผลิตภัณฑ์เพื่อสุขภาพ เครื่องสำอาง  ของใช้ในชีวิตประจำวัน ฯลฯ  โดยต้องเป็นสินค้าที่มีจุดเด่นและเอกลักษณ์เฉพาะตัว  มีกำลังการผลิตที่เพียงพอต่อความต้องการ และกระบวนการผลิตที่ได้มาตรฐาน เช่น ได้รับมาตรฐานจากสำนักงานคณะกรรมการอาหารและยา (อย.) เครื่องหมายการผลิตปลอดภัยมาตรฐานระดับโลกอย่าง GMP หรือเครื่องหมายมาตรฐานอาหารฮาลาล เป็นต้น  ผู้ประกอบการที่สนใจ สามารถสมัครผ่านทางออนไลน์ โดยคลิก https://qrgo.page.link/dyFfaหรือสแกน QR Code ในโปสเตอร์ประชาสัมพันธ์ตั้งแต่วันที่  26 เมษายน-31 พฤษภาคม 2564  จากนั้นจะเข้าสู่กระบวนการคัดเลือกต่อไป  สอบถามข้อมูลเพิ่มเติมได้ที่ Call Center โทร.1357
“SME D Bank ตระหนักดีถึงความเดือดร้อนที่ผู้ประกอบการเอสเอ็มอีกำลังได้รับจากโควิด-19  ที่ผ่านมา ธนาคารจึงดำเนินมาตรการช่วยเหลือหลากหลาย ทั้งด้านการเงินควบคู่กับด้านเสริมศักยภาพธุรกิจ  ซึ่งความร่วมมือกับซีพี ออลล์ ครั้งนี้ ถือเป็นหนึ่งในการช่วยเหลือด้านการตลาด  โดยซีพี ออลล์มีศักยภาพการตลาดสูงจากเครือข่ายที่ครอบคลุม ทำให้สินค้าเอสเอ็มอีทั่วประเทศ  สามารถส่งตรงถึงมือผู้บริโภค  ช่วยเพิ่มรายได้ เพิ่มยอดขาย รักษาการจ้างงาน ประคองธุรกิจให้ก้าวผ่านสถานการณ์โควิด-19 ไปได้” นางสาวนารถนารี กล่าว
ด้านนายยุทธศักดิ์ ภูมิสุรกุล กรรมการผู้จัดการ (ร่วม) บริษัท ซีพี ออลล์ จำกัด (มหาชน)  ผู้บริหารเซเว่น อีเลฟเว่น และเซเว่น เดลิเวอรี่กล่าวว่า บริษัทมีนโยบายสำคัญในการสนับสนุนผู้ประกอบการเอสเอ็มอีให้เติบโตอย่างยั่งยืน ที่ผ่านมาบริษัทส่งเสริมเอสเอ็มอีผ่านเครือข่ายต่างๆ มาตลอด โดยเป็นช่องทางการตลาดสำหรับผู้ประกอบการเอสเอ็มอีให้มีโอกาสขายสินค้าไปยังผู้บริโภคโดยตรงผ่านร้านเซเว่นอีเลฟเว่นทั่วประเทศ รวมถึงช่องทางออนไลน์ต่าง ๆ ของบริษัท เช่น All Online และ ทเวนตี้โฟร์ ช้อปปิ้ง นอกจากนี้ผู้ประกอบการที่ได้รับการคัดเลือก จะได้รับการแนะนำในการพัฒนาสินค้าให้ตรงกับความต้องการของผู้บริโภค ทั้งในด้านคุณภาพ รสชาติ บรรจุภัณฑ์ รวมถึงกระบวนการผลิต ซึ่งช่วยให้ผู้ประกอบการมีศักยภาพเพิ่ม มียอดขายดี และมีโอกาสเติบโตเป็นบริษัทขนาดใหญ่ในอนาคต
“สำหรับสินค้าเอสเอ็มอีที่จำหน่ายในช่องทางของซีพี ออลล์มีหลายประเภท โดยได้รับความนิยมจากผู้บริโภคอย่างต่อเนื่อง เช่น ผลไม้, ผลไม้แปรรูป, เครื่องดื่ม, เบเกอรี่, ขนมหวาน และผลิตภัณฑ์เสริมความงาม เป็นต้น” นายยุทธศักดิ์ กล่าว
นายยุทธศักดิ์ กล่าวสรุปว่า ซีพี ออลล์ มีปณิธานองค์กร “ร่วมสร้างสรรค์และแบ่งปันโอกาสให้ทุกคน” บริษัทจึงมีความยินดีเป็นอย่างยิ่งในความร่วมมือกับ SME D Bank ในครั้งนี้ เพื่อเป็นส่วนหนึ่งในการสนับสนุนเอสเอ็มอี ให้สามารถรับมือและดำเนินธุรกิจต่อไปได้ ในสภาวะยากลำบาก เช่น สถานการณ์โควิด-19 ในปัจจุบัน หรือในสภาวะที่เศรษฐกิจเริ่มกลับมามีการเติบโตอีกครั้ง โดยแต่ละปีบริษัทมีการส่งเสริม และสร้างโอกาสให้ผู้ประกอบการรายย่อยจำหน่ายสินค้าเอสเอ็มอีหลายพันราย บริษัทมีความมุ่งมั่นในการสนับสนุนผู้ประกอบการเอสเอ็มอีเพื่อให้เติบโตร่วมกันต่อไปในอนาคต

ที่มา : https://www.thaigov.go.th/news/contents/details/41110