รัฐบาลไทย-ข่าวทำเนียบรัฐบาล-อนุทิน ให้โรงพยาบาลหัวหิน เพิ่มเตียงรับผู้ป่วยโควิด 19


วันพฤหัสบดีที่ 22 เมษายน 2564
อนุทิน ให้โรงพยาบาลหัวหิน เพิ่มเตียงรับผู้ป่วยโควิด 19
รองนายกรัฐมนตรีและรัฐมนตรี​ว่าการ​กระทรวง​สาธารณสุข ให้โรงพยาบาลหัวหินเพิ่มเตียงรองรับผู้ป่วยโควิด 19 เนื่องจากอยู่ในแหล่งท่องเที่ยวสำคัญ พร้อมปรับปรุงวิทยาลัยเทคโนโลยีพาณิชยการหัวหิน เป็นหอผู้ป่วย 141 เตียง พร้อมเปิดโรงพยาบาลสนาม 5 แห่ง
รองนายกรัฐมนตรีและรัฐมนตรี​ว่าการ​กระทรวง​สาธารณสุข ให้โรงพยาบาลหัวหินเพิ่มเตียงรองรับผู้ป่วยโควิด 19 เนื่องจากอยู่ในแหล่งท่องเที่ยวสำคัญ พร้อมปรับปรุงวิทยาลัยเทคโนโลยีพาณิชยการหัวหิน เป็นหอผู้ป่วย 141 เตียง พร้อมเปิดโรงพยาบาลสนาม 5 แห่ง รวม 450 เตียง
บ่ายวันนี้ (22 เมษายน 2564) ที่โรงพยาบาลหัวหิน จ.ประจวบคีรีขันธ์ ​นายอนุทิน ชาญ​วี​รกูล ​รอง​นายก​รัฐมนตรี​และ​รัฐมนตรี​ว่าการ​กระทรวง​สาธารณสุข​ พร้อมด้วยนายพัลลภ สิงหเสนี ผู้ว่าราชการ จ.ประจวบคีรีขันธ์​ นพ.สุระ วิเศษศักดิ์ รองปลัดกระทรวงสาธารณสุข นพ.ธนรักษ์ ผลิพัฒน์ ผู้ตรวจราชการกระทรวงสาธารณสุขเขตสุขภาพที่ 5 และผู้บริหารกระทรวงสาธารณสุข ​ลงพื้นที่ติดตามสถานการณ์โควิด 19 ​และการจัดตั้ง Cohort Ward การรองรับผู้ติดเชื้อโควิด 19 ในโรงพยาบาลหัวหิน พร้อมมอบเจลล้างมือ 5,000 หลอด, ชุดPPE 1,500 ชุด, หน้ากากอนามัย 5,000 กล่อง, ตู้อบฆ่าเชื้อ, ตู้แช่และเครื่องดื่ม เพื่อสนับสนุนการทำงานของบุคลากรทางการแพทย์ รพ.หัวหิน และได้ให้กำลังใจเจ้าหน้าที่ผู้ปฏิบัติงาน และเยี่ยมผู้ติดเชื้อผ่านระบบกล้องวงจรปิดด้วย
นายอนุทินกล่าวว่า จังหวัดประจวบคีรีขันธ์ พบผู้ติดเชื้อในการระบาดระลอกเดือนเมษายน รวม 897 ราย เฉพาะโรงพยาบาลหัวหิน มีเตียงรองรับผู้ติดเชื้อโควิดทั้งหมด 475 เตียง ในจำนวนนี้เป็นเตียง ICU Covid 7 เตียง Semi ICU Covid 8 เตียง ขณะนี้ มีผู้ป่วยโควิด 19 รวมทั้งมีผู้ป่วยโรคอื่น ๆ นอนรักษาในโรงพยาบาลเต็มทุกเตียงแล้ว ได้สั่งการให้เปิดหอผู้ป่วยโควิดรวม (Cohort Ward) โดยปรับปรุงพาณิชยการหัวหินที่อยู่ด้านข้างโรงพยาบาล รองรับได้อีก 141 เตียง นอกจากนี้ ยังมีโรงพยาบาลสนามรองรับผู้ป่วยที่ไม่แสดงอาการ 5 แห่ง คือ รพ.สนามหัวหิน 3, รพ.สนามหัวหิน 5, เทคโนโลยีราชมงคลรัตนโกสินทร์ วิทยาเขตวังไกลกังวล (hospitel)​, โรงแรมประจวบสามอ่าว อ.เมือง และศูนย์การทหารราบค่ายธนะรัชต์ อ.ปราณบุรี รวม 450 เตียง
“จากการตรวจเยี่ยมโรงพยาบาลหัวหินพบว่า มีความพร้อมในการดูแลผู้ป่วยโควิด 19 ทั้งเตียง เวชภัณฑ์ และบุคลากรทางการแพทย์ ที่มีความมีความตั้งใจและทุ่มเท เสียสละในการทำงาน ทำงานเป็นทีมร่วมกับหน่วยงานต่างๆ เช่น ฝ่ายปกครอง ในการจัดเตรียมระบบดูแลและรับผู้ป่วยเข้าสู่การรักษา นอกจากนี้ ได้ดำเนินการฉีดวัคซีนให้กับกลุ่มบุคลากรทางการแพทย์ได้ตามแผน ส่วนใหญ่ได้รับการฉีดวัคซีนโควิด 19 แล้ว เป็นการยืนยันว่าระบบ
การกระจายวัคซีนมีประสิทธิภาพ สร้างความมั่นใจในการดูแลประชาชนต่อไป” นายอนุทินกล่าว
ทั้งนี้ โรงพยาบาลหัวหิน ได้คัดกรองผู้ป่วยที่คลินิกโรคระบบทางเดินหายใจ (ARI Clinic) และจุดคัดกรองเฉพาะผู้ที่มีประวัติเสี่ยงจากสถานบันเทิง เฉลี่ย 500-600 รายต่อวัน พบผู้ติดเชื้อประมาณร้อยละ 10 โดยผู้ติดเชื้อทุกคนจะได้รับการประเมินอาการจากแพทย์ หากไม่มีอาการจะอยู่ในหอผู้ป่วยเฉพาะโรค (Cohort ward) และประเมินอาการทุกวัน เวลา 06.00น. 14.00 น. และ 18.00 น. ผ่านระบบ IT หากมีอาการเปลี่ยนแปลง เช่น
ค่าออกซิเจนในเลือดต่ำ ส่งต่อรักษาตามระบบและให้ยารักษาอย่างรวดเร็ว
********************************** 22 เมษายน 2564

ที่มา : https://www.thaigov.go.th/news/contents/details/41131