รัฐบาลไทย-ข่าวทำเนียบรัฐบาล-นายกฯ สั่งแก้ปัญหาระบบรับ-ส่ง ผู้ป่วยโควิด โดยเร็ว เร่งบูรณาการฐานข้อมูลอย่างเป็นระบบ


วันพฤหัสบดีที่ 22 เมษายน 2564
พิมพ์
นายกฯ สั่งแก้ปัญหาระบบรับ-ส่ง ผู้ป่วยโควิด โดยเร็ว เร่งบูรณาการฐานข้อมูลอย่างเป็นระบบ
นายกฯ สั่งแก้ปัญหาระบบรับ-ส่ง ผู้ป่วยโควิด โดยเร็ว เร่งบูรณาการฐานข้อมูลอย่างเป็นระบบ
เมื่อวันที่ 22 เม.ย. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม รับทราบถึงปัญหาการรับส่งผู้ติดเชื้อโควิด-19 เพื่อทำการรักษาในสถานพยาบาล โรงพยาบาลสนาม และรวมถึงเข้ารับการรักษาในสถานพยาบาลที่เป็นโรงแรม (Hospitel)  ทั้งจากการรายงานของกระทรวงสาธารณสุข การได้รับเรื่องร้องเรียนโดยตรง รวมถึงจากโซเชียลมีเดีย ซึ่งนายกรัฐมนตรีไม่ได้นิ่งนอนใจ จึงได้สั่งการให้กระทรวงสาธารณสุข และหน่วยงานที่เกี่ยวข้อง เร่งแก้ไขปัญหาดังกล่าวอย่างเร่งด่วน
โดยเฉพาะกรณีตรวจพบผู้ติดเชื้อโควิด-19 ให้เร่งประสานบูรณาการส่งตัวผู้ป่วยเข้ารับการรักษา ภายใต้การดูแลของบุคลากรทางการแพทย์โดยเร็ว ในกรณีที่อยู่ในระว่างรอรับตัว ต้องแจ้งแนวทางปฏิบัติของผู้ติดเชื้อโควิด-19 ให้ทราบอย่างชัดแจน
น.ส.ไตรศุลี กล่าวว่า ทั้งนี้ นายกรัฐมนตรี กำชับให้ทุกหน่วยงานที่เกี่ยวข้อง ประสานบูรณาการข้อมูลกันอย่างเป็นระบบ ไม่ว่าจะเป็น สถานพยาบาลที่ดำเนินการตรวจหาเชื้อโควิด-19 ทั้งของภาครัฐและเอกชน ไปจนถึงสถานพยาบาล โรงพยาบาลสนาม รวมถึง Hospitel พร้อมกำชับให้แก้ไขปัญหาสายด่วนในการจัดหาเตียง หลังจากที่ก่อนหน้านี้ทราบว่าบุคลากรไม่เพียงพอ จึงได้แก้ไขปัญหาเป็นการด่วน เพื่ออำนวยความสะดวกแก่ประชาชน
น.ส.ไตรศุลี กล่าวว่า สำหรับกระบวนการขนส่งผู้ป่วย โดยกระทรวงสาธารณสุขและหน่วยงานที่เกี่ยวข้องได้ดำเนินการมาเป็นอย่างดี ขณะเดียวกัน นายกรัฐมนตรีและ รมว.กลาโหม ก็ได้สั่งการให้กระทรวงกลาโหม อำนวยความสะดวกในส่วนนี้ ด้วยการนำยานพานะในกองทัพ ในช่วยในการขนส่งผู้ป่วยด้วย ซึ่งจะช่วยให้การข่นส่งผู้ป่วยเป็นไปอย่างรวดเร็ว และมีประสิทธิภาพมากขึ้น
น.ส.ไตรศุลี กล่าวว่า นายกรัฐมนตรี เน้นย้ำให้ประชาชนเกิดความมั่นใจว่า ประชาชนจะได้รับการดูแลเป็นอย่างดี โดยรัฐบาลระดมทุกสรรพกําลังในการแก้ไขสถานการณ์การระบาดในครั้งนี้ ขอความร่วมมือประชาชนให้ช่วยกันระมัดระวังตนเอง หลีกเลี่ยงการเดินทางโดยไม่จำเป็น เว้นระยะห่างทางสังคม สวมใส่หน้ากากอนามัย ตรวจสอบตนเองอย่างสม่ำเสมอ เชื่อว่าประเทศไทยจะผ่านสถานการณ์นี้ไปได้โดยเร็ว เมื่อทุกคนร่วมแรงร่วมใจกัน
...........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41125