รัฐบาลไทย-ข่าวทำเนียบรัฐบาล-รมว.ดีอีเอส ลงพื้นที่ ปตอ.1 แจ้งวัฒนะ สนับสนุนไวไฟ รพ.สนาม 300 เตียง


วันเสาร์ที่ 24 เมษายน 2564
รมว.ดีอีเอส ลงพื้นที่ ปตอ.1 แจ้งวัฒนะ สนับสนุนไวไฟ รพ.สนาม 300 เตียง
รมว.ดีอีเอส ลงพื้นที่ ปตอ.1 แจ้งวัฒนะ สนับสนุนไวไฟ รพ.สนาม 300 เตียง
“ชัยวุฒิ” รมว.ดีอีเอส ลงพื้นที่ ปตอ.1 กองพันทหารปืนใหญ่ต่อสู้อากาศยาน แจ้งวัฒนะ ประสานเอกชนเข้าติดตั้งไวไฟความเร็วสูงสนับสนุน รพ.สนาม จำนวน 300 เตียง สั่งการ NT เข้าไปช่วยกรมการแพทย์ ปรับปรุงระบบโทรสายด่วน1668 เพิ่มคู่สายแก้ปัญหาโทรติดยาก
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า เช้าวันนี้(24 เม.ย. 64) ได้ร่วมลงพื้นที่ ปตอ.1 กองพันทหารปืนใหญ่ต่อสู้อากาศยาน แจ้งวัฒนะ เพื่อศึกษาโซลูชั่นด้านการติดต่อสื่อสาร และเตรียมพร้อมอำนวยความสะดวกในการติดตั้งใช้งานให้กับ รพ.สนาม จำนวน 300 เตียง เพื่อจัดหาบริการอินเทอร์เนต ฟรีไวไฟ สนับสนุนการทำงานของบุคลากรทางการแพทย์ พยาบาล เจ้าหน้าที่สาธารณสุข และหน่วยงานที่เกี่ยวข้องในการปฏิบัติหน้าที่ ตลอดจนอำนวยความสะดวกให้กับผู้ป่วยโควิด-19
ทั้งนี้ กระทรวงดิจิทัลฯ โดย บมจ.โทรคมนาคมแห่งชาติ (NT) ได้รับแจ้งจากศูนย์บริหารสถานการณ์แพร่ระบาดของโรคติดต่อเชื้อไวรัสโคโรนา 2019 (ศบค.) ว่ามีการใช้พื้นที่ในบริเวณ ปตอ.1 กองพันทหารปืนใหญ่ต่อสู้อากาศยาน แจ้งวัฒนะ เป็นโรงพยาบาลสนาม สำหรับผู้ติดเชื้อโควิด-19 ระลอกล่าสุด จำนวน 300 เตียง ปัจจุบันมีผู้ป่วยเข้ามารับการรักษาอยู่ที่นี่ 200 กว่าราย
“เราจึงได้เร่งประสานงานไปยังทั้งหน่วยงานของเราเองคือ NT และเอกชนผู้ให้บริการมือถือ เรายืนยันจะสนับสนุนอินเทอร์เน็ต ฟรีไวไฟให้ รพ.สนาม เพื่อให้ประชาชนผู้ป่วยทุกคนสื่อสารได้โดยไม่มีค่าใช้จ่าย และอาจต้องมีการติดตั้งซีซีทีวีใน รพ.สนามทุกแห่งด้วย ถือเป็นหน้าที่ของเราในการดูแล” นายชัยวุฒิกล่าว
จากการลงพื้นที่สำรวจ พบว่าสัญญาณโดยรวมอยู่ในเกณฑ์ปกติ แต่มีปัญหาในพื้นที่บางจุดซึ่งสัญญาณจะ drop ลง ดังนั้นจะมีการติดตั้งอุปกรณ์เพื่อขยายสัญญาณ และอุปกรณ์ Fixed Wireless Broadband ซึ่งเป็นอุปกรณ์ติดตั้งง่ายทุกที่ไม่ต้องเดินสาย ที่ผ่านมาแม้ดำเนินการไปบ้างแล้ว แต่จากจำนวนผู้ป่วยที่เพิ่มขึ้น ทำให้ต้องมีการติดตั้งอุปกรณ์รองรับความต้องการใช้งานที่มากขึ้น
โดยได้รับความร่วมมือจากเอกชน เข้ามาสนับสนุนการติดตั้งอุปกรณ์ Fixed Wireless Broadband จำนวน 3 ชุดรองรับบริการอินเทอร์เน็ตความเร็วสูง 20 Mbps สามารถทำการเชื่อมต่อ 4G/LTE โดยตรงไปยังคอมพิวเตอร์โทรทัศน์ สมาร์ทโฟน และอุปกรณ์สมาร์ทอื่น ๆ ผ่านการเชื่อมต่อ Wi-Fi ระหว่างประจำที่โรงพยาบาลสนาม  อำนวยความสะดวกให้กับผู้ปฏิบัติงานและผู้ป่วยในการติดต่อสื่อสาร
"ไม่เพียงแต่ให้การสนับสนุนไวไฟเท่านั้น ผมยังมอบหมายให้ NT เข้าไปคุยกับกรมการแพทย์ เพื่อปรับปรุงระบบ 1668 และเพิ่มคู่สายให้สามารถรองรับปริมาณการโทรจำนวนมากได้ เนื่องจากต้องยอมรับว่าจำนวนผู้ป่วยเพิ่มขี้นระดับหลักพัน ระบบเดิมที่มีคู่สายจำกัดจึงรองรับไม่พอ ดังนั้นถ้าปรับปรุงระบบก็จะแก้ปัญหาโทรศัพท์ติดยากที่ผ่านมาได้” นายชัยวุฒิกล่าว
นายชัยวุฒิ กล่าวเพิ่มเติมว่า อยากขอเชิญชวนคนไทย ร่วมกันส่งความห่วงใยไปถึงบุคลากรแถวหน้าในการสู้ภัยโควิด -19 โดยสามารถส่งหน้ากากอนามัยเจล/สเปรย์แอลกอฮอล์ อุปกรณ์ทางการแพทย์ สิ่งของจำเป็นอื่นๆ ผ่านไปรษณีย์ไทยไปยังโรงพยาบาล และ รพ.สนามทั่วประเทศ ด้วยบริการ EMS โดยไม่มีค่าใช้จ่ายในการจัดส่ง ผู้สนใจสามารถบรรจุสิ่งของลงกล่องน้ำหนักไม่เกิน 20 กิโลกรัม พร้อมจ่าหน้าถึงผู้อำนวยการโรงพยาบาลที่ต้องการฝากส่งนำไปส่งได้ที่ไปรษณีย์ทุกแห่งทั่วประเทศตั้งแต่วันนี้–31 พ.ค.64
*************

ที่มา : https://www.thaigov.go.th/news/contents/details/41177