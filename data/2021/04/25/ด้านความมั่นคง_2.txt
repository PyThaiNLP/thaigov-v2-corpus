รัฐบาลไทย-ข่าวทำเนียบรัฐบาล-รมว.สุชาติ ลุยเปิดโครงการแรงงาน...เราสู้ด้วยกัน ตรวจโควิด-19 เชิงรุก เพื่อผู้ประกันตน ฟรี!! ที่โรงพยาบาลวิภาราม อมตะนคร จ.ชลบุรี


วันเสาร์ที่ 24 เมษายน 2564
รมว.สุชาติ ลุยเปิดโครงการแรงงาน...เราสู้ด้วยกัน ตรวจโควิด-19 เชิงรุก เพื่อผู้ประกันตน ฟรี!! ที่โรงพยาบาลวิภาราม อมตะนคร จ.ชลบุรี
รัฐมนตรีว่าการกระทรวงแรงงาน เปิดโครงการแรงงาน...เราสู้ด้วยกัน บูรณาการตรวจคัดกรองโควิด-19 เพื่อผู้ประกันตน ณ โรงพยาบาลวิภาราม อมตะนคร จังหวัดชลบุรี
นายสุชาติ ชมกลิ่น รัฐมนตรีว่าการกระทรวงแรงงาน เปิดโครงการแรงงาน...เราสู้ด้วยกัน บูรณาการตรวจคัดกรองโควิด-19 เพื่อผู้ประกันตน มาตรา 33,39,40 ในพื้นที่สีแดง เพิ่มช่องทางหรือทางเลือกเพื่อบริการผู้ประกันตนให้ได้รับการตรวจอย่างรวดเร็ว ลดความแออัดหรือรอคิวนาน และไม่เสียค่าใช้จ่าย โดยเปิดบริการตรวจตั้งแต่วันที่ 24 -30 เมษายนนี้ เริ่มรับบัตรคิวเวลา 06.00 น. เริ่มตรวจเวลา 08.00 น.วันละ 200 คน โดยให้ผู้ประกันตนนำบัตรประจำตัวประชาชนและสำเนาบัตรประจำตัวประชาชน จำนวน 3 ฉบับ พร้อมเซ็นต์รับรองสำเนาถูกต้องมาด้วย ณ โรงพยาบาลวิภาราม อมตะนคร จังหวัดชลบุรี
เมื่อวันที่ 24 เมษายน 2564 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานเปิดโครงการแรงงาน...เราสู้ด้วยกัน บูรณาการตรวจคัดกรองโควิด-19 เพื่อผู้ประกันตน ณ โรงพยาบาลวิภาราม อมตะนคร จังหวัดชลบุรี โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พล.ต.ต. นันทชาติ ศุภมงคล ประจำสำนักเลขาธิการนายกรัฐมนตรี นายรณเทพ อนุวัฒน์ สมาชิกสภาผู้แทนราษฎร จังหวัดชลบุรี นายสุทธิ สุโกศล ปลัดกระทรวงแรงงาน นายภัครธรณ์ เทียนไชย ผู้ว่าราชการจังหวัดชลบุรี นายธวัชชัย ศรีทอง รองผู้ว่าราชการจังหวัดชลบุรี  นายทศพล กฤตวงศ์วิมาน เลขาธิการสำนักงานประกันสังคม นาวาตรี วิทวัส กู้ประเสริฐ ประกันสังคมจังหวัดชลบุรี นายแพทย์ธนู ลอบันดิส ผู้อำนวยการโรงพยาบาลวิภาราม อมตะนคร พร้อมด้วยผู้บริหารกระทรวงแรงงาน ผู้บริหารสำนักงานประกันสังคม เข้าร่วมในครั้งนี้ด้วย
นายสุชาติ กล่าวว่า พล.อ.ประยุทธ์ จันทร์โอชา นายกรัฐมนตรี มีความห่วงใยผู้ประกันตนจากกรณีการแพร่ระบาดของโควิด -19  จึงกำชับกระทรวงแรงงาน บูรณาการร่วมกับมหาดไทย และ สปสช. เพิ่มช่องทางหรือทางเลือกเพื่อบริการผู้ประกันตนให้ได้รับการตรวจอย่างรวดเร็ว ลดความแออัดหรือรอคิวนาน ในวันนี้ผมในฐานะ รมว.แรงงาน และคณะหน่วยงานที่เกี่ยวข้องจึงได้ลงพื้นที่เป็นประธานเปิดโครงการแรงงาน...เราสู้ด้วยกัน ตรวจคัดกรองโควิด-19 เพื่อผู้ประกันตนในจังหวัดชลบุรี ซึ่งเป็นโครงการประสานความร่วมมือ ระหว่างกระทรวงแรงงาน โดยสำนักงานประกันสังคมจังหวัดชลบุรี ร่วมกับ สปสช.เขต 6 สาธารณสุขจังหวัดชลบุรี และโรงพยาบาลวิภาราม อมตะนคร จังหวัดชลบุรี เพื่อเป็นหน่วยบริการตรวจคัดกรองโควิด-19 ในจังหวัดพื้นที่สีแดงหรือพื้นที่ควบคุมสูงสุด ลดความแออัดและอำนวยความสะดวกแก่ผู้ประกันตนตามมาตรา 33,39 และ 40 ที่อยู่ในพื้นที่ จ.ชลบุรี โดยไม่เสียค่าใช้จ่าย
นายสุชาติ ยังกล่าวต่อว่า ในการตรวจคัดกรองผู้ประกันตนกลุ่มเสี่ยง ในพื้นที่จังหวัดชลบุรี เริ่มเปิดให้บริการ ตั้งแต่วันนี้ (24 เม.ย.64) จนถึงวันที่ 30 เมษายน 2564 ณ โรงพยาบาลวิภาราม อมตะนคร โดยสามารถให้บริการตรวจคัดกรองฯได้วันละ 200 คน ทั้งนี้ ผู้ประกันตนตามมาตรา 33,  39 และ 40 ที่มีความเสี่ยงสูงตามหลักเกณฑ์ของ สปสช. สามารถเดินทางมาที่โรงพยาบาลวิภาราม อมตะนคร เพื่อเข้ารับการตรวจได้ โดยเริ่มรับบัตรคิวตรวจ เวลา 06.00 น. และโรงพยาบาลจะเริ่มให้บริการตรวจในเวลา 08.00 น. ทั้งนี้ ขอให้ผู้ประกันตน เตรียมบัตรประจำตัวประชาชน และสำเนาบัตรประจำตัวประชาชน จำนวน 3 ฉบับ พร้อมเซ็นต์รับรองสำเนาถูกต้อง เพื่อความรวดเร็วในการเข้ารับบริการ ซึ่งทางโรงพยาบาลจะทำการสอบสวนโรค และคัดกรอง หากเข้าหลักเกณฑ์ จะได้เข้ารับการตรวจ โดยไม่เสียค่าใช้จ่ายแต่อย่างใด
ทั้งนี้ โครงการดังกล่าว เป็นการดูแลผู้ประกันตนที่ติดเชื้อโควิด-19 ให้ได้รับการตรวจรักษาอย่างรวดเร็ว และเป็นส่วนหนึ่งในการสนับสนุนนโยบายรัฐบาลในการลดการแพร่ระบาดของโควิด-19 ของประเทศอีกทางหนึ่งด้วย

ที่มา : https://www.thaigov.go.th/news/contents/details/41176