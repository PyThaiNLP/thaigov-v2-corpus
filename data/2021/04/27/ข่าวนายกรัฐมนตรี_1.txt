รัฐบาลไทย-ข่าวทำเนียบรัฐบาล-นายกฯ ประชุมทีมที่ปรึกษาฯ วางกลไก Single Command   ตั้งเป้าฉีดวัคซีนโควิด-19 ให้คนไทยเฉลี่ย 3 แสนคนต่อวันครบ 50 ล้านคนภายในสิ้นปีนี้ 


วันจันทร์ที่ 26 เมษายน 2564
นายกฯ ประชุมทีมที่ปรึกษาฯ วางกลไก Single Command   ตั้งเป้าฉีดวัคซีนโควิด-19 ให้คนไทยเฉลี่ย 3 แสนคนต่อวันครบ 50 ล้านคนภายในสิ้นปีนี้
นายกฯ ประชุมทีมที่ปรึกษาฯ วางกลไก Single Command   ตั้งเป้าฉีดวัคซีนโควิด-19 ให้คนไทยเฉลี่ย 3 แสนคนต่อวันครบ 50 ล้านคนภายในสิ้นปีนี้
วันนี้ (26 เมษายน 2564) นายดนุชา พิชยนันท์ เลขาธิการสภาพัฒนาเศรษฐกิจและสังคมแห่งชาติ เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมประชุมร่วมกับคณะที่ปรึกษา ซึ่งมีนายทศพร ศิริสัมพันธ์ เป็นหัวหน้าคณะที่ปรึกษา  เพื่อหารือถึงการบริหารจัดการสถานการณ์การแพร่ระบาดของเชื้อไวรัสโควิด-19  โดยสั่งเร่งช่วยเหลือผู้ป่วยติดเชื้อโควิด-19 ซึ่งตกค้างประมาณกว่า 1,400 ราย ซึ่งผู้ป่วยกว่า 800 รายได้ถูกนำตัวเข้าสู่สถานพยาบาลแล้วและจะดำเนินการอย่างต่อเนื่อง พร้อมมอบหมายให้กระทรวงสาธารณสุขและกระทรวงแรงงานดำเนินการตรวจคัดกรองผู้ป่วยโควิด-19 กลุ่มผู้ประกันตน  สำหรับการแจ้งอาการป่วยผ่านระบบสายด่วนนั้น เมื่อได้รับแจ้งจะมีเจ้าหน้าที่ไปรับตัวจากบ้านเพื่อนำเข้าสู่จุดคัดกรอง โดยเบื้องต้นได้เตรียมสถานที่คัดกรองไว้ ณ สนามกีฬา อินดอร์สเตเดียม หัวหมาก หากผู้ป่วยไม่มีอาการจะถูกนำเข้าสู่โรงพยาบาลสนามที่มีอยู่หลายแห่ง  สำหรับผู้ป่วยที่มีอาการในระดับเหลืองจะเข้าสู่สถานพยาบาล หรือ Hospitel  ส่วนผู้ป่วยที่มีอาการหนักในระดับสีแดงจะนำเข้าสู่เข้าโรงพยาบาลทันที   พร้อมปรับมาตรการและการบริหารจัดการให้สอดคล้องกับสถานการณ์โควิด-19 ทุกวัน
เลขาธิการสภาพัฒนาเศรษฐกิจและสังคมแห่งชาติยังกล่าวถึงการจัดหาวัคซีนว่า วัคซีนที่เข้ามาอีก 26 ล้านโดส และวัคซีนจากซิโนแวค อีกกว่า 1 ล้านโดส  ซึ่งในช่วง 3 เดือนข้างหน้า ได้ตั้งเป้าให้มีการฉีดวัคซีนแก่ประชาชน 30 ล้านคน เฉลี่ย 3 แสนคน/วัน จากประชากรเป้าหมาย 50 ล้านคน และจะเร่งการฉีดวัคซีนให้ครบ 50 ล้านคนในภายสิ้นปีนี้ โดยจะเป็นการฉีดเข็ม1 และการฉีดวัคซีนทั้ง 2 เข็ม สำหรับวัคซีนโควิด-19 ที่ได้ขึ้นทะเบียนในขณะนี้ นอกเหนือจากซิโนแวคและแอสตราเซเนก้า คือวัคซีนโควิด-19 จาก บริษัท จอห์นสัน แอนด์ จอห์นสัน สำหรับวัคซีนไฟเซอร์และสปุตนิค วี อยู่ระหว่างการเจรจาเพื่อเร่งนำเข้ามา  โดยนายกรัฐมนตรียังได้กำชับให้มีการเร่งจัดหาวัคซีนให้ได้กว่า 100 ล้านโดสภายในสิ้นปี โดยวางแนวตั้งคณะกรรมการ การบริหารจัดการแบบ  Single Command เพื่อให้เกิดความชัดเจนและจัดการอย่างมีประสิทธิภาพ
เลขาธิการสภาพัฒนาเศรษฐกิจและสังคมแห่งชาติกล่าวว่า ในวันที่ 28 เมษายน นี้ จะเป็นการหารือเพิ่มเติมกับภาคเอกชนในวันพุธนี้ เพื่อหาแนวทางความร่วมมือต่างๆ ทั้งการจัดเตรียมสถานที่สำหรับการฉีดวัคซีนให้ประชาชน  3 แสนคน/วัน โดยอาจเป็นสถานที่อื่นๆ นอกเหนือจากในโรงพยาบาล  โดยระดมกำลังความร่วมมือจากบุคลากรทางการแพทย์โรงพยาบาลเอกชน หรือแพทย์ พยาบาล ที่เกษียณอายุแล้วมาช่วยฉีดวัคซีนทางเลือก  รวมทั้งการให้ภาคเอกชนมีวัคซีน-19 สำหรับบุคคลากรในภาคธุรกิจภาคอุตสาหกรรมของตนเอง  ซึ่งจะมีการชี้แจ้งรายละเอียด ภายหลัง การประชุมร่วมกับภาคเอกชนในวันพุธนี้อีกครั้ง
...........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/41210