รัฐบาลไทย-ข่าวทำเนียบรัฐบาล-ชี้แจงข้อเรียกร้องให้มีการกระตุ้นเศรษฐกิจ


วันจันทร์ที่ 26 เมษายน 2564
พิมพ์
ชี้แจงข้อเรียกร้องให้มีการกระตุ้นเศรษฐกิจ
จากกรณีที่มีการเรียกร้องให้รัฐบาลเร่งควบคุมการแพร่ระบาดของโรคโควิด-19 และกระตุ้นเศรษฐกิจ โดยให้เร่งดำเนินการในช่วงปลายเดือนพฤษภาคม หรือควรมีเม็ดเงินเติมลงไปในระบบ 2-3 แสนล้านบาท ให้เศรษฐกิจฟื้นได้นั้น
กระทรวงการคลังได้ติดตามสถานการณ์การแพร่ระบาดของโรคโควิด-19 และสถานการณ์ด้านต่าง ๆ ที่อาจส่งผลกระทบทางเศรษฐกิจของประเทศ และมีการดำเนินมาตรการเพื่อรองรับสถานการณ์ต่าง ๆ อย่างต่อเนื่องมาโดยตลอด ทั้งนี้ การดำเนินมาตรการใด ๆ ในระยะต่อไป กระทรวงการคลังจะพิจารณาอย่างเหมาะสม สอดคล้องกับสถานการณ์ทางเศรษฐกิจในแต่ละช่วงเวลา และเกิดประโยชน์สูงสุดต่อประชาชน ซึ่งรัฐบาลได้เตรียมงบประมาณสำหรับการดำเนินการแก้ไขปัญหา เยียวยาและฟื้นฟูเศรษฐกิจและสังคม ที่ได้รับผลกระทบจากสถานการณ์การระบาดของโรคโควิด-19 กว่า 3 แสนล้านบาท โดยในส่วนของมาตรการของกระทรวงการคลังที่จะพิจารณาดำเนินการ จะเป็นการช่วยอัดฉีดเม็ดเงินเข้าสู่ระบบเศรษฐกิจ ลดภาระของประชาชนและกระตุ้นการใช้จ่ายและการบริโภคภายในประเทศ ซึ่งจะส่งผลให้เกิดการกระตุ้นและฟื้นฟูเศรษฐกิจในระยะต่อไป
ที่มา : สำนักงานเศรษฐกิจการคลัง

ที่มา : https://www.thaigov.go.th/news/contents/details/41202