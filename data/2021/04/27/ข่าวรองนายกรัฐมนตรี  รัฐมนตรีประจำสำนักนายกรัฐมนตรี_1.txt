รัฐบาลไทย-ข่าวทำเนียบรัฐบาล-บอร์ดยุทธศาสตร์สตรีแห่งชาติ เคาะ  “การแก้ปัญหาการข่มขืนและละเมิดทางเพศ” เป็นวาระแห่งชาติ จัดทำคู่มืองบประมาณสะท้อนเพศภาวะ  จุรินทร์เร่ง เสนอครม. 


วันจันทร์ที่ 26 เมษายน 2564
บอร์ดยุทธศาสตร์สตรีแห่งชาติ เคาะ  “การแก้ปัญหาการข่มขืนและละเมิดทางเพศ” เป็นวาระแห่งชาติ จัดทำคู่มืองบประมาณสะท้อนเพศภาวะ  จุรินทร์เร่ง เสนอครม.
บอร์ดยุทธศาสตร์สตรีแห่งชาติ เคาะ  “การแก้ปัญหาการข่มขืนและละเมิดทางเพศ” เป็นวาระแห่งชาติ จัดทำคู่มืองบประมาณสะท้อนเพศภาวะ  จุรินทร์เร่ง เสนอครม.
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยผลการประชุมคณะกรรมการนโยบายและยุทธศาสตร์การพัฒนาสถานภาพสตรีแห่งชาติ (กยส.) ผ่านระบบ VDO Conference เมื่อวันที่ 26 เม.ย. โดยมีรองนายกรัฐมนตรี นายจุรินทร์ ลักษณวิศิษฏ์ เป็นประธานกรรมการ  ที่ประชุมฯ เห็นชอบการผลักดันให้ “การป้องกันและแก้ไขปัญหาการข่มขืนกระทำชำเราและการล่วงละเมิดทางเพศ” เป็น “วาระแห่งชาติ” สอดคล้องกับข้อเสนอแนะนำจากสภาผู้แทนราษฎร และคณะกรรมการส่งเสริมการพัฒนาสถานภาพสตรี (กสส.) ซึ่งการดำเนินการจากนี้จะต้องรวบรวมและวิเคราะห์ข้อมูลให้ครอบคลุมและเจาะลึกในทุกมิติ เพื่อจัดทำร่าง วาระแห่งชาติฯ ก่อนเสนอให้ครม. พิจารณาต่อไป ภายในเดือน ก.ค. นี้
ที่ประชุมฯ ยังได้เห็นชอบคู่มือการจัดทำงบประมาณที่คำนึงถึงมิติเพศภาวะ (Gender Responsive Budgeting – GRB: A Practical Handbook) ที่มีวัตถุประสงค์ เพื่อ 1) สร้างความรู้ความเข้าใจเกี่ยวกับการจัดทำงบประมาณที่คำนึงถึงมิติเพศภาวะ (ภาวะความเป็นหญิงหรือชายที่ถูกกำหนดโดยสภาพแวดล้อม สังคม และวัฒนธรรม) 2) ผู้เกี่ยวข้องในหน่วยงานภาครัฐและหน่วยงานอื่นๆ ทั้งในระดับนโยบายและปฏิบัติ สามารถสจัดทำงบประมาณที่คำนึงถึงมิติเพศภาวะของหน่วยงาน นำไปสู่ผลลัพธ์ คือการจัดสรรทรัพยากรที่เป็นธรรมและเหมาะสมตามความจำเป็นและความต้องการของประชากรที่มีความแตกต่างทางเพศ วัย และสภาพของบุคคล โดยคาดว่า ในเดือน มิ.ย.จะเสนอที่ประชุม ครม. เพื่อมีมติให้ทุกหน่วยงานนำคู่มือฯ ไปใช้ในการจัดทำงบประมาณ
นางสาวรัชดา กล่าวเพิ่มเติมว่า รองนายกฯ จุรินทร์ ยังได้มอบหมายให้ กสส. รวบรวมข้อเสนอจากสมัชชาสตรีระดับชาติ ประจาปี 2563 ซึ่งประกอบด้วย 5 ประเด็นหลัก คือ 1) สุขภาพของผู้หญิง 2) การศึกษาของผู้หญิง 3) การมีส่วนร่วมในการตัดสินใจ 4) งานของผู้หญิง 5) ความรุนแรงต่อผู้หญิง นำไปวิเคราะห์ว่า ยังมีการดำเนินการเรื่องใดที่ยังไม่ตอบสนองต่อปัญหา จะได้นำไปพัฒนาการดำเนินงานและกำหนดยุทธศาสตร์สตรีในระยะต่อไป อีกทั้งแก้ไขปัญหาปัจจุบันอย่างครบถ้วนรอบด้าน โดยจะมีการนำผลการวิเคราะห์เข้าสู่ที่ประชุม กยส. อีกครั้ง ก่อนเสนอ ครม. ในเดือน ก.ค.นี้  ทั้งนี้ นายจุรินทร์ย้ำว่า รัฐบาลพร้อมเต็มที่ที่จะทำงานร่วมกับภาคประชาชนและภาคประชาสังคม ความคิดเห็นต่างๆ ที่สะท้อนมานั้น ถือเป็นปัจจัยสำคัญในการพัฒนาการทำงานของภาคราชการให้มีประสิทธิภาพมากขึ้น
อนึ่ง สถานการณ์ด้านความรุนแรงในครอบครัว ประจำปี 2562 จัดทำโดยกระทรวงพัฒนาสังคมและความมั่นคงของมนุษย์ รายงานข้อมูลจากกระทรวงสาธารณสุข (สธ.) ว่า มีผู้ถูกกระทำความรุนแรงเข้ารับบริการที่ศูนย์พึ่งได้ในโรงพยาบาลสังกัดกระทรวงสาธารณสุข จำนวน 15,797 ราย หรือเฉลี่ย 43 รายต่อวัน  ผู้กระทำความผิด 3 อันดับแรก ส่วนใหญ่เป็นคนใกล้ตัว คือ สามีภรรยา  แฟน และอื่นๆ เช่น คนรู้จักทาง Facebook แฟนเก่า เพื่อนของญาติ ฯลฯ ในขณะที่ มีคดีความรุนแรงในครอบครัวเข้าสู่กระบวนการยุติธรรม รวม 174 คดี นางสาวรัชดา กล่าว
.....................................

ที่มา : https://www.thaigov.go.th/news/contents/details/41214