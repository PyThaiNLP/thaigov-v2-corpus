รัฐบาลไทย-ข่าวทำเนียบรัฐบาล-กระทรวงยุติธรรม หารือเร่งช่วยเหลือชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์ในจังหวัดบึงกาฬ ผ่านระบบการประชุมทางไกล (Video Conference)


วันจันทร์ที่ 26 เมษายน 2564
กระทรวงยุติธรรม หารือเร่งช่วยเหลือชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์ในจังหวัดบึงกาฬ ผ่านระบบการประชุมทางไกล (Video Conference)
นายสหการณ์ เพ็ชรนรินทร์ รองปลัดกระทรวงยุติธรรม เป็นประธานการหารือกรณีชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์ กับ ผู้แทนบริษัท อยุธยา แคปปิตอล ออโต้ ลีส จำกัด (มหาชน) ผ่านระบบการประชุมทางไกล (Video Conference)
ในวันจันทร์ที่ ๒๖ เมษายน ๒๕๖๔ เวลา ๐๙.๓๐ น. ณ ห้องประชุมกระทรวงยุติธรรม ๕ - ๐๑ ชั้น ๕ นายสหการณ์ เพ็ชรนรินทร์ รองปลัดกระทรวงยุติธรรม เป็นประธานการหารือกรณีชาวบ้านถูกชักชวนและหลอกลวงให้ทำสัญญาเช่าซื้อรถจักรยานยนต์ กับ ผู้แทนบริษัท อยุธยา แคปปิตอล ออโต้ ลีส จำกัด (มหาชน) ผ่านระบบการประชุมทางไกล (Video Conference) โดยมีผู้แทนหน่วยงานที่เกี่ยวข้องเข้าร่วมหารือ ได้แก่ ผู้แทนกรมบังคับคดี ผู้อำนวยการศูนย์ปฏิบัติการคดีพิเศษ เขตพื้นที่ ๗ ผู้แทนศูนย์ปฏิบัติการคดีพิเศษ เขตพื้นที่ ๔ ผู้แทนกองบังคับการตำรวจภูธรจังหวัดบึงกาฬ ผู้อำนวยการสำนักงานกองทุนยุติธรรม ผู้แทนกรมคุ้มครองสิทธิและเสรีภาพ รวมทั้งผู้อำนวยการกองพิทักษ์สิทธิและเสรีภาพ ในฐานะฝ่ายเลขานุการคณะทำงานแก้ไขปัญหาความเดือดร้อนของชาวบ้านจังหวัดบึงกาฬฯ
โดยที่ประชุมมีความเห็นและแนวทางการให้การช่วยเหลือทั้งในคดีแพ่งและคดีอาญา ในส่วนคดีแพ่งมีอยู่ด้วยกัน ๓ สถานะ คือ กลุ่มที่ ๑ ที่ยังไม่ถูกบริษัท อยุธยาฯ ฟ้อง หรือกำลังจะถูกฟ้อง กลุ่มที่ ๒ ที่มีการฟ้องแล้วและคดีอยู่ระหว่างพิจารณาของศาล กลุ่มที่ ๓ ที่ศาลได้มีคำพิพากษาแล้วและอยู่ในชั้นบังคับคดี ซึ่งกลุ่มนี้มีอยู่จำนวน ๘๐ ราย ซึ่งจากการประชุมผู้แทนบริษัทฯ แจ้งว่าจะนำข้อมูลจากการประชุมเสนอผู้บริหารของบริษัท เพื่อพิจารณาในการชะลอการดำเนินคดีกับชาวบ้านในคดีแพ่ง (กลุ่มที่ ๑ และกลุ่มที่ ๒) รวมทั้งการชะลอการบังคับคดีของกลุ่มที่ ๓ เพื่อเป็นการบรรเทาความเดือดร้อนของชาวบ้าน
สำหรับกรณีที่ชาวบ้านได้แจ้งความร้องทุกข์กับกลุ่มนายหน้า พนักงานสอบสวนและผู้แทนศูนย์ปฏิบัติการคดีพิเศษ เขตพื้นที่ ๔ ได้รายงานสถานะความคืบหน้าทางคดี และแนวทางการดำเนินคดี เพื่อให้ผู้แทนบริษัทฯ มีความเชื่อมั่นว่าจะได้ตัวผู้กระทำความผิดหรือผู้ที่หลอกลวงชาวบ้านมาดำเนินคดีตามกฎหมาย ทั้งนี้ ในคดีที่บริษัทฯ ได้แจ้งความดำเนินคดีอาญากับชาวบ้าน จำนวน ๕๘ ราย ที่อยู่ระหว่างการสอบสวนของพนักงานสอบสวน ซึ่งที่ประชุมมีข้อสังเกตหลายประเด็นว่า ในคดีดังกล่าวอาจจะมีชาวบ้านบางรายที่ไม่มีส่วนเกี่ยวข้อง ดังนั้น ที่ประชุมจึงมอบหมายให้หน่วยงานที่เกี่ยวข้องตรวจสอบ และคัดแยกว่าเป็นกลุ่มชาวบ้านที่มีมูลคดีที่เกิดจากการหลอกลวงให้ทำสัญญาเช่าซื้อหรือไม่

ที่มา : https://www.thaigov.go.th/news/contents/details/41219