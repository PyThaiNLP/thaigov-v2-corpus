รัฐบาลไทย-ข่าวทำเนียบรัฐบาล-โครงการ 1 ตำบล 1 กลุ่มเกษตรทฤษฎีใหม่


วันจันทร์ที่ 26 เมษายน 2564
โครงการ 1 ตำบล 1 กลุ่มเกษตรทฤษฎีใหม่
กระทรวงเกษตรฯ ประชุมซักซ้อมการดำเนินโครงการ 1 ตำบล 1 กลุ่มเกษตรทฤษฎีใหม่ พร้อมเร่งรัดขับเคลื่อนการดำเนินงาน เพื่อลดจุดอ่อนและเพิ่มประสิทธิภาพ รวมถึงกำกับติดตามการดำเนินงานอย่างใกล้ชิด
นายสำราญ สาราบรรณ์ รองปลัดกระทรวงเกษตรและสหกรณ์ เปิดเผยภายหลังการประชุมชี้แจงแนวทางการดำเนินงานโครงการ 1 ตำบล 1 กลุ่มเกษตรทฤษฎีใหม่ ผ่านระบบทางไกลออนไลน์ Application Zoom ณ กระทรวงเกษตรและสหกรณ์ ว่าจากการนำเสนอข่าวของสื่อมวลชนว่า สตง. มีหนังสือถึงคณะกรรมการกลั่นกองเงินกู้ฯ ว่าจะเสนอ ครม. ยุติโครงการ 1 ตำบล1 กลุ่มเกษตรทฤษฎีใหม่ เนื่องจากคาดว่าจะเป็นโครงการที่ไม่สำเร็จได้นั้น ขอชี้แจงว่าเนื้อหาดังกล่าว สตง. มีการทำหนังสือถึงปลัดกระทรวงเกษตรและสหกรณ์ เพื่อติดตามการดำเนินงานให้บรรลุผลสัมฤทธิ์ตามเป้าหมาย อย่างไรก็ตาม การประชุมในวันนี้เป็นการซักซ้อมแนวทางการทำงาน พร้อมปรับปรุงแก้ไข และร่วมกันขับเคลื่อนการดำเนินงาน เพื่อลดจุดอ่อนและเพิ่มประสิทธิภาพ รวมถึงกำกับติดตามการดำเนินงานอย่างใกล้ชิด และจากสถานการณ์โควิด-19 การดำเนินงานในขั้นตอนต่างๆ ทำให้เกิดข้อกำจัดในบางส่วน ซึ่งในขั้นตอนการฝึกอบรมให้กับเกษตรกรนั้น ปลัดกระทรวงเกษตรและสหกรณ์ได้มอบหมายให้เกษตรและสหกรณ์จังหวัดพิจารณาดำเนินการอบรมให้เหมาะสมกับสถานการณ์การแพร่ระบาดของโควิด-19 ของในแต่ละพื้นที่ และให้เป็นไปตามประกาศอย่างเคร่งครัด โดยสามารถปรับรูปแบบการอบรม อาทิ การอบรมเป็นกลุ่มเล็กไม่เกิน 50 ราย เป็นต้น
สำหรับความก้าวหน้าโครงการ 1 ตำบล 1 กลุ่มเกษตรทฤษฎีใหม่ (ข้อมูล ณ วันที่ 26 เม.ย. 64) มีเกษตรกรสนใจสมัครเข้าร่วมโครงการทั้งหมด จำนวน 45,037 ราย โดยปัจจุบันมีเกษตรกรที่ผ่านการคัดเลือกแล้ว จำนวน 29,703 ราย หรือร้อยละ 92.82 ของเป้าหมาย 32,000 ราย (จาก 4,009 ตำบล) แบ่งเป็น พื้นที่ 2.5 ไร่ เกษตรกร 2,367 ราย พื้นที่ 3 ไร่ เกษตรกร 14,065 รายพื้นที่ 4 ไร่ เกษตรกร 2,561 ราย และพื้นที่ 5 ไร่ เกษตรกร 10,710 ราย และมีแรงงานสมัครเข้าร่วมโครงการแล้ว จำนวน13,321 ราย นอกจากนี้ ที่ประชุมยังได้นำเสนอความก้าวหน้าในส่วนของกิจกรรมการขุดสระเก็บกักน้ำ ซึ่งกรมพัฒนาที่ดินได้มีการประชุมซักซ้อมทำความเข้าใจกับผู้ปฏิบัติงานอย่างใกล้ชิด โดยให้มีการตรวจสอบรายชื่อ ตรวจสอบดิน เพื่อดำเนินการในส่วนที่เกี่ยวข้องต่อไป
อย่างไรก็ตาม กระทรวงเกษตรฯ พร้อมดำเนินการในส่วนของการสนับสนุนปัจจัยการผลิต ทั้งด้านพืช ด้านประมง ด้านปศุสัตว์ และด้านการปรับปรุงบำรุงดิน ซึ่งหน่วยงานที่เกี่ยวข้อง ทั้งกรมส่งเสริมการเกษตร กรมประมง กรมปศุสัตว์ และกรมพัฒนาที่ดิน ได้มีการลงพื้นที่สำรวจความต้องการปัจจัยการผลิตและการลดต้นทุนแล้ว เป็นต้น
ทั้งนี้ หากเกษตรกรต้องการติดตามข้อมูลข่าวสารโครงการ 1 ตำบล 1 กลุ่มเกษตรทฤษฎีใหม่ สามารถติดตามได้ทางFacebook “๑ตำบล๑เกษตรทฤษฎีใหม่” ต่อไป

ที่มา : https://www.thaigov.go.th/news/contents/details/41216