รัฐบาลไทย-ข่าวทำเนียบรัฐบาล-สธ.ใช้ "อาคารนิมิบุตร" ตั้งศูนย์แรกรับ 300 เตียง คาดเปิดได้ใน 2-3 วัน 


วันจันทร์ที่ 26 เมษายน 2564
สธ.ใช้ "อาคารนิมิบุตร" ตั้งศูนย์แรกรับ 300 เตียง คาดเปิดได้ใน 2-3 วัน
รองนายกรัฐมนตรีและรัฐมนตรีว่าการกระทรวงสาธารณสุข เผยผลสำรวจสถานที่ เตรียมใช้อาคารกีฬานิมิบุตรตั้งศูนย์แรกรับ ประมาณ 300 เตียง คาดเปิดได้ใน 2-3 วัน เร่งทำความสะอาด เชื่อมโยงระบบส่งต่อและโรงพยาบาล ช่วยลดการสะสมผู้ป่วยโควิดตกค้างที่บ้าน
วันนี้ (26 เมษายน 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ถึงการเตรียมเปิดศูนย์แรกรับผู้ป่วยโควิด 19 ว่า หลังจากได้ลงพื้นที่สำรวจสถานที่ 2 แห่งเพื่อจัดตั้งศูนย์แรกรับ (Pre Admission Center) เมื่อวันที่ 25 เมษายนที่ผ่านมา พบว่า สนามกีฬาอินดอร์สเตเดียม หัวหมาก สภาพยังไม่สมบูรณ์ จึงใช้อาคารกีฬานิมิบุตร สนามกีฬาแห่งชาติ ในการจัดตั้งศูนย์แรกรับ จำนวน 300 เตียง คาดว่าจะเปิดได้ใน 2-3 วันนี้ ระหว่างนี้จะเร่งทำความสะอาด จัดระบบวงจรปิด และจัดระบบเชื่อมโยงกับระบบส่งต่อของ กทม. และโรงพยาบาลต่างๆ ถือเป็นการการสนับสนุนและแบ่งเบาภาระของ กทม.ในการดูแลผู้ป่วยโควิด 19 ที่ยังอยู่กับบ้าน ให้เข้าถึงการดูแลในมือแพทย์โดยเร็วที่สุด ลดการสะสมของผู้ป่วยที่อยู่ที่บ้าน
"ผู้ที่ติดเชื้อให้ติดต่อสายด่วนเพื่อเข้าระบบการจัดหาเตียงก่อน แต่หากรอแล้ว 3-4 วันยังไม่ได้เตียง ก็ให้มาที่ศูนย์แรกรับ โดยอาจมาด้วยตัวเองหรือให้ญาติพามา เมื่อมาถึงก็จะคัดกรองและประสานส่งต่อรักษาตามระบบ หากระบบการจัดการเตียงยังหาเตียงให้ไม่ได้ ศูนย์แรกรับก็จะรับตัวไว้รักษา ภายใต้การดูแลของแพทย์ โดยมีอุปกรณ์รักษาพยาบาลโรคโควิดครบถ้วน หรือหาก กทม.เตียงเต็มทั้งหมดและจำเป็นต้องได้รับเตียงดูแล เช่น เตียงไอซียู ก็สามารถส่งไปยังโรงพยาบาลในปริมณฑลได้ เนื่องจากศูนย์นี้เป็นการบริหารจัดการของกระทรวงสาธารณสุขเอง" นายอนุทินกล่าว
นายอนุทินกล่าวต่อว่า ส่วนยาฟาวิพิราเวียร์ องค์การเภสัชกรรมมีแหล่งที่สามารถจัดซื้อได้หลายแหล่งและมีสารตั้งต้น เป็นความมั่นคงที่ทำให้มั่นใจว่ายาฟาวิพิราเวียร์จะไม่ขาดตลาด และจัดหามาให้คนไทยได้ จากนี้จะจัดหายาให้มีการหมุนเวียนในระบบ 2 ล้านเม็ดในทุกเดือน โดยหวังว่าไม่ต้องอยู่ในระดับนี้นาน เพียงประมาณ 2-3 เดือนก็น่าจะคลี่คลาย
*********************************  26 เมษายน 2564

ที่มา : https://www.thaigov.go.th/news/contents/details/41211