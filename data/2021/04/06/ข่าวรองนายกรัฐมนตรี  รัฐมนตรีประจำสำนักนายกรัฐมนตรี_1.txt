รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตรฯ  เร่งแก้ปัญหาทะเลและชายฝั่งอย่างเป็นระบบ เน้นสร้างความเชื่อมั่นและประโยชน์ต่อประชาชน


วันจันทร์ที่ 5 เมษายน 2564
พิมพ์
รองนายกรัฐมนตรี พลเอก ประวิตรฯ  เร่งแก้ปัญหาทะเลและชายฝั่งอย่างเป็นระบบ เน้นสร้างความเชื่อมั่นและประโยชน์ต่อประชาชน
รองนายกรัฐมนตรี พลเอก ประวิตรฯ  เร่งแก้ปัญหาทะเลและชายฝั่งอย่างเป็นระบบ เน้นสร้างความเชื่อมั่นและประโยชน์ต่อประชาชน
วันนี้ (5 เมษายน 64) เวลา 10.00 น. ณ ห้องประชุม 109 สำนักงานปลัดสำนักนายกรัฐมนตรี ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการนโยบายและแผนการบริหารจัดการทรัพยากรทางทะเลและชายฝั่งแห่งชาติ ครั้งที่ 1/2564 โดยมี นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เข้าร่วมด้วย เพื่อหารือแนวทางในการแก้ไขปัญหาปะการังและประกาศพื้นที่ป่าชายเลนอนุรักษ์ในจังหวัดระยองและฉะเชิงเทราและเตรียมความพร้อมในการขับเคลื่อนงานด้านความร่วมมือระหว่างประเทศด้านทรัพยากรทางทะเลและชายฝั่ง ซึ่งสามารถสร้างมูลค่าให้กับประเทศชาติได้อย่างมหาศาล และกำลังเป็นกระแสสังคมระดับประเทศและระดับโลก
รองนายกรัฐมนตรีเน้นรัฐบาลได้ให้ความสำคัญต่อการอนุรักษ์/รักษาความอุดมสมบูรณ์ อย่างดีที่สุด  ซึ่งการประชุมในวันนี้ ที่ประชุม ได้รับทราบการดำเนินงานคุ้มครองพื้นที่ ทรัพยากรทางทะเล และชายฝั่ง ซึ่งผ่านการพิจารณาแล้วได้แก่หมู่เกาะกระ อ.ปากพนัง จ.นครศรีธรรมราช และแผนอนุรักษ์ พะยูนแห่งชาติ (ระยะที่ 1 พ.ศ.2563-2565)  จากนั้นที่ประชุม ได้เห็นชอบ(ร่าง) รายงานสถานการณ์ด้านทรัพยากรทางทะเลฯ และการกัดเซาะชายฝั่งของประเทศไทย พ.ศ.2563  ซึ่งระบบนิเวศทางทะเลมีแนวโน้มดีขึ้นทั้งป่าชายเลน และแนวปะการัง  คุณภาพน้ำทะเลร้อยละ 70 อยู่ในเกณฑ์ดี ที่ประชุมยังเห็นชอบ (ร่าง) แผนปฏิบัติการด้านการจัดการปะการังระยะ 5 ปี (พ.ศ.2564-2568) โดยมีเป้าหมายแนวปะการัง 149,025 ไร่ รวมถึงเห็นชอบหลักเกณฑ์การคิดคำนวณมูลค่าความเสียหาย ที่เกิดจากการทำลายพื้นที่แนวปะการัง นอกจากนั้นที่ประชุมยังได้เห็นชอบ ให้ออกกฎกระทรวงป่าชายเลน จ.ระยอง และฉะเชิงเทรา ให้เป็นพื้นที่ป่าชายเลนอนุรักษ์ด้วย  รวมทั้งเห็นชอบความร่วมมือกับจีนในการตั้งศูนย์ปฏิบัติการวิจัยร่วมกัน แผนปฏิบัติการภูมิภาคอาเซียนว่าด้วยการต่อต้านขยะทะเล และการเสนอขอเป็นเจ้าภาพสำนักงาน Decade Coordination Office (DCO) ซึ่งเป็นองค์กรภายใต้ UNเพื่อการพัฒนาการศึกษาวิจัย ด้านมหาสมุทร
รองนายกรัฐมนตรี ได้ย้ำให้ทุกหน่วยงานเร่งรัดดำเนินการให้เป็นไปตามแผน สร้างมาตรฐานและความเชื่อมั่นให้กับประชาชนในการแก้ไขปัญหาและการอนุรักษ์ทรัพยากรทางทะเล โดยคำนึงถึงประโยชน์เพื่อการอนุรักษ์และการใช้ทรัพยากรทางทะเลฯ ให้เกิดประโยชน์สูงสุด และสร้างการรับรู้ความเข้าใจให้กับประชาชน พร้อมทั้งกำกับและผลักดันการขับเคลื่อนการบริหารจัดการทรัพยากรทางทะเลและชายฝั่งให้เป็นระบบ  เชื่อมโยงแก้ไขปัญหาได้ในทุกมิติของการพัฒนาที่ยั่งยืน ให้สอดคล้องกับนโยบายรัฐตามยุทธศาสตร์ชาติ 20 ปี แผนปฏิรูปประเทศ และแผนแม่บทต่าง ๆ บนพื้นฐานการมีส่วนร่วมและการยอมรับของประชาชน พร้อมทั้งขอบคุณประชาชนที่ร่วมกันอนุรักษ์ และเห็นคุณค่าทรัพยากรทางทะเลฯ ทั้งป่าชายเลน ปะการัง สัตว์ทะเลหายากและลดปัญหาขยะทะเล  พร้อมมอบหมายให้รัฐมนตรีว่าการกระทรวงทรัพยากรธรรมชาติและสิ่งแวดล้อม กำกับการปฏิบัติงานของทุกหน่วยงานที่เกี่ยวข้อง และเร่งผลักดันการดำเนินงานให้เป็นรูปธรรมตามข้อมติที่ประชุม หากมีประเด็นที่จะช่วยแก้ไขปัญหาความเดือดร้อนของประชาชนได้ในด้านทรัพยากรทางทะเลและชายฝั่งให้เร่งเสนอคณะกรรมการฯ พิจารณา เพื่อจะได้ขับเคลื่อนการทำงานได้อย่างต่อเนื่อง เป็นระบบ และทันต่อสถานการณ์
----------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40688