รัฐบาลไทย-ข่าวทำเนียบรัฐบาล-วราวุธ ประชุมคณะกรรมการฯ ทะเลแห่งชาติ รับข้อสั่งการ “บิ๊กป้อม” เร่งแก้ปัญหาทะเลและชายฝั่งอย่างเป็นระบบ ย้ำสร้างความเชื่อมั่นและประโยชน์ต่อประชาชน 


วันจันทร์ที่ 5 เมษายน 2564
วราวุธ ประชุมคณะกรรมการฯ ทะเลแห่งชาติ รับข้อสั่งการ “บิ๊กป้อม” เร่งแก้ปัญหาทะเลและชายฝั่งอย่างเป็นระบบ ย้ำสร้างความเชื่อมั่นและประโยชน์ต่อประชาชน
วราวุธ ประชุมคณะกรรมการฯ ทะเลแห่งชาติ รับข้อสั่งการ “บิ๊กป้อม” เร่งแก้ปัญหาทะเลและชายฝั่งอย่างเป็นระบบ ย้ำสร้างความเชื่อมั่นและประโยชน์ต่อประชาชน
วราวุธ ประชุมคณะกรรมการฯ ทะเลแห่งชาติ รับข้อสั่งการ “บิ๊กป้อม” เร่งแก้ปัญหาทะเลและชายฝั่งอย่างเป็นระบบ ย้ำสร้างความเชื่อมั่นและประโยชน์ต่อประชาชน
วันนี้ (5 เมษายน 2564) เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เข้าร่วมประชุมคณะกรรมการนโยบายและแผนบริหารจัดการทรัพยากรทางทะเลและชายฝั่งแห่งชาติ ครั้งที่ 1/2564 เพื่อหารือแนวทางในการแก้ไขปัญหาปะการังและประกาศพื้นที่ป่าชายเลนอนุรักษ์ในจังหวัดระยองและฉะเชิงเทรา และเตรียมความพร้อมในการขับเคลื่อนงานด้านความร่วมมือระหว่างประเทศ โดยมีพลเอก ประวิตร วงษ์สุวรรณ รองนายกรัฐมนตรี เป็นประธาน และมีคณะกรรมการฯ เข้าร่วมประชุมฯ ณ ห้องประชุม 109 สำนักงานปลัดสำนักนายกรัฐมนตรี ทำเรียบรัฐบาล
พลเอก ประวิตร วงษ์สุวรรณ ได้กล่าวในที่ประชุมกำชับทุกภาคส่วนให้มองปัญหาอย่างรอบด้าน ขับเคลื่อนการบริหารจัดการทรัพยากรทางทะเลและชายฝั่งให้เป็นระบบ สามารถเชื่อมโยงแก้ไขปัญหาได้ในทุกมิติของการพัฒนาที่ยั่งยืน รวมถึงสอดคล้องกับนโยบายรัฐบาลตามยุทธศาสตร์ชาติ 20 ปี แผนปฏิรูปประเทศ และแผนแม่บทต่างๆ บนพื้นฐานการมีส่วนร่วมและการยอมรับของพี่น้องประชาชน และสั่งให้เร่งปฏิบัติงานทันที พร้อมมอบหมายนายวราวุธ ศิลปอาชา กำกับการปฏิบัติงานของทุกหน่วยงานที่เกี่ยวข้อง และเร่งผลักดันการดำเนินงานให้เป็นรูปธรรมตามข้อมติที่ประชุม หากมีประเด็นที่จะช่วยแก้ไขปัญหาความเดือดร้อนของพี่น้องประชาชนได้ในด้านทรัพยากรทางทะเลและชายฝั่ง ให้เร่งเสนอคณะกรรมการฯ พิจารณา เพื่อจะได้ขับเคลื่อนการทำงานได้อย่างต่อเนื่อง เป็นระบบ และทันต่อสถานการณ์
ทั้งนี้ มาตรการและวิธีในการจัดการต้องผ่านการพิจารณาและกลั่นกรองจากหลายภาคส่วน ซึ่งที่ผ่านมาได้เห็นชอบแนวทางและมาตรการสำคัญๆ ในการอนุรักษ์ ป้องกัน และแก้ไขปัญหาด้านทรัพยากรทางทะเลและชายฝั่ง โดยการประชุมวันนี้ คณะกรรมการฯ ได้พิจารณาประเด็นสำคัญหลายประเด็น เช่น แผนปฏิบัติการด้านการจัดการปะการังของประเทศไทย ระยะ 5 ปี (พ.ศ. 2564 – 2568) การคำนวณค่าความเสียหายที่เกิดจากการทำลายพื้นที่แนวปะการัง การออกกฎกระทรวงกำหนดพื้นที่ป่าชายเลนในจังหวัดระยองและจังหวัดฉะเชิงเทราเป็นพื้นที่ป่าชายเลนอนุรักษ์ ตามมาตรา 18 แห่งพระราชบัญญัติส่งเสริมการบริหารจัดการทรัพยากรทางทะเลและชายฝั่ง พ.ศ. 2558 และการเตรียมความพร้อมของประเทศไทยในการเป็นประเทศเจ้าภาพจัด Kick off ทศวรรษแห่งมหาสมุทร ร่วมกับ 22 ประเทศสมาชิก IOC-WESTPAC ซึ่งตนได้ย้ำให้ทุกหน่วยงานเร่งรัดดำเนินงานให้เป็นไปตามแผน และสร้างมาตรฐานและความเชื่อมั่นให้กับพี่น้องประชาชนในการแก้ไขปัญหาและการอนุรักษ์ทรัพยากรทางทะเล อีกทั้ง ให้มองถึงประโยชน์ของพี่น้องประชาชนและความสมดุลระหว่างการใช้ประโยชน์และการรักษาความสมบูรณ์ของทรัพยากรทางทะเลด้วย

ที่มา : https://www.thaigov.go.th/news/contents/details/40692