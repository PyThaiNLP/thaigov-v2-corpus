รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจความพร้อมการอำนวยความสะดวกให้กับประชาชนในการเดินทางทางน้ำช่วงเทศกาลสงกรานต์ในพื้นที่จังหวัดชลบุรี


วันจันทร์ที่ 5 เมษายน 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจความพร้อมการอำนวยความสะดวกให้กับประชาชนในการเดินทางทางน้ำช่วงเทศกาลสงกรานต์ในพื้นที่จังหวัดชลบุรี
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ลงพื้นที่ตรวจความพร้อมในการเปิดประเทศรองรับนักท่องเที่ยวชาวต่างชาติกลางเดือนเมษายนนี้ รวมทั้งในช่วงเทศกาลสงกรานต์ ในวันที่ 3 เมษายน 2564
ณ เมืองพัทยา อำเภอบางละมุง จังหวัดชลบุรี โดยมี นายสมพงษ์ จิรศิริเลิศ รองอธิบดีกรมเจ้าท่าให้การต้อนรับและรายงานสรุปดังนี้
1. โครงการก่อสร้างเสริมชายหาดจอมเทียน ดำเนินการ 2 ช่วง ช่วงที่ 1 ตั้งแต่ร้านลุงไสวถึงซอยนาจอมเทียน และช่วงที่ 2 ซอยนาจอมเทียน 19 ถึงซอยนาจอมเทียน 11 รวมระยะทาง 3,575 ม. ความกว้าง 50 ม. ใช้ทรายประมาณ 634,817 ลบ.ม. พร้อมทั้งก่อสร้างแหล่งทรายสำรอง ความยาว 225 ม. มีกำหนดแล้วเสร็จภายในเดือนพฤศจิกายน 2565 หากแล้วเสร็จจะช่วยฟื้นฟูระบบนิเวศน์ชายหาดจอมเทียนให้กลับมามีความสวยงาม ส่งเสริมการท่องเที่ยวกระตุ้นเศรษฐกิจ ช่วยสร้างรายได้สู่ประเทศ ในการนี้รัฐมนตรีช่วยว่าการกระทรวงคมนาคม ได้สั่งการให้สำนักงานเจ้าท่าภูมิภาคสาขาชลบุรีเร่งรัดดำเนินการให้แล้วเสร็จก่อนกำหนดและทยอยเปิดให้นักท่องเที่ยวได้ใช้ประโยชน์ รวมทั้งดูแลพื้นที่ก่อสร้างไม่ให้กระทบต่อทัศนียภาพของชายหาดและการท่องเที่ยว
2. ตรวจเยี่ยมศูนย์อำนวยความสะดวกและความปลอดภัยทางน้ำร่วมเทศกาลสงกรานต์ 2464 ณ ท่าเรือพัทยาใต้ (แหลมบาลีฮาย) ซึ่งจะเริ่มปฎิบัติงานตั้งแต่วันที่ 10-16 เมษายน 2564 โดยบูรณาการร่วมทุกหน่วยงานที่เกี่ยวข้อง มีอัตรากำลังเจ้าหน้าที่รวม 50 นาย ยานพาหนะรถยนต์ตรวจการ จำนวน 2 คัน เรือยนต์ตรวจการณ์ จำนวน 7 ลำ ออกตรวจตราเพื่อปราบปราบผู้ฝ่าฝืนกฎหมายการเดินเรือ ควบคุม ดูแล อำนวยความสะดวกแก่ประชาชน และนักท่องเที่ยวที่เดินทางสัญจรทางน้ำ รวมทั้งประชาสัมพันธ์ให้เจ้าของเรือ ผู้ประกอบการเรือ ผู้ควบคุมเรือ และผู้โดยสาร ปฏิบัติตามมาตรการเพื่อความปลอดภัยและมาตรการป้องกันการแพร่ระบาดของโรคติดเชื้อไวรัส COVID-19 ในช่วงเทศกาลสงกรานต์ โดยเคร่งครัด ในการนี้ท่านรัฐมนตรีช่วยว่าการกระทรวงคมนาคม ได้เน้นย้ำให้เจ้าหน้าที่ผู้ปฎิบัติงานต้องเข้มงวดมาตรการความปลอดภัยในการดูแลนักท่องเที่ยว รวมทั้งมาตราการป้องกันการแพร่ระบาดฯ และขอความร่วมมือประชาชนสวมหน้ากากอนามัยหรือหน้ากากผ้าทุกคน หมั่นล้างมือด้วยเจลแอลกอฮอล์ทุกครั้งที่ขึ้น - ลงเรือ ปฏิบัติตามคำแนะนำของนายเรือหรือผู้ควบคุมเรือ เจ้าหน้าที่ของรัฐโดยเคร่งครัด ทั้งนี้ หากพบเห็นการฝ่าฝืนกฎหมาย ข้อปฎิบัติหรือเหตุร้ายต่าง ๆ สามารถแจ้งได้ที่สายด่วย จท. 1199

ที่มา : https://www.thaigov.go.th/news/contents/details/40702