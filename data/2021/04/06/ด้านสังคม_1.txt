รัฐบาลไทย-ข่าวทำเนียบรัฐบาล-ปลัด พม. ย้ำ มอบผู้บริหาร ทุกระดับ และทีม  พม. ทั่วประเทศ เอ็กซ์เรย์ค้นหาคนเปราะบาง ให้เข้าถึงสิทธิเราชนะ ได้สำเร็จก่อน  9 เม.ย. นี้


วันจันทร์ที่ 5 เมษายน 2564
ปลัด พม. ย้ำ มอบผู้บริหาร ทุกระดับ และทีม  พม. ทั่วประเทศ เอ็กซ์เรย์ค้นหาคนเปราะบาง ให้เข้าถึงสิทธิเราชนะ ได้สำเร็จก่อน  9 เม.ย. นี้
ปลัด พม. ย้ำ มอบผู้บริหาร ทุกระดับ และทีม  พม. ทั่วประเทศ เอ็กซ์เรย์ค้นหาคนเปราะบาง ให้เข้าถึงสิทธิเราชนะ ได้สำเร็จก่อน  9 เม.ย. นี้
วันที่ 4 เม.ย. 64 เวลา 17.30 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ด้วยรัฐบาลได้มีการขยายระยะเวลาลงทะเบียน โครงการเราชนะ จนถึงวันที่ 9 เมษายน 2564 สำหรับประชาชนกลุ่มผู้ที่ต้องการความช่วยเหลือเป็นพิเศษ หรือกลุ่มเปราะบาง ได้แก่ ผู้สูงอายุ คนพิการ ทุพพลภาพ ผู้ป่วยติดเตียง ที่ไม่สามารถเดินทางออกจากที่พักอาศัยได้และจำเป็นต้องได้รับความช่วยเหลือจากหน่วยรับลงทะเบียนเคลื่อนที่ ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มีนโยบายให้พัฒนาสังคมและความมั่นคงของมนุษย์ (พมจ.) ทุกจังหวัด ลงพื้นที่พร้อมกับธนาคารกรุงไทย องค์กรปกครองส่วนท้องถิ่น  และจังหวัด เข้าไปค้นหากลุ่มเปราะบางที่ต้องการและมีสิทธิที่จะได้รับสิทธิสวัสดิการของโครงการเราชนะ และตรวจสอบด้วยว่าการดำเนินงานมีผลลัพธ์เป็นอย่างไร เพื่อให้สามารถเข้าถึงโครงการเราชนะและสวัสดิการของรัฐให้ได้มากที่สุด
นางพัชรี กล่าวเพิ่มเติมว่า ทั้งนี้ ตนจึงได้เน้นย้ำนโยบายดังกล่าว พร้อมทั้งมอบหมายให้คณะผู้บริหารกระทรวง พม. รวมถึง พมจ. และทีม One Home พม. ทุกจังหวัด ได้เร่งลงพื้นที่สำรวจ ค้นหาคนเปราะบางที่ยังไม่ได้รับสิทธิโครงการเราชนะ โดยบูรณาการทำงานร่วมกับ เจ้าหน้าที่ท้องถิ่น เจ้าหน้าที่ธนาคารกรุงไทย รวมทั้ง อาสาสมัครพัฒนาสังคมและความมั่นคงของมนุษย์ (อพม.) เพื่ออำนวยความสะดวกให้กับกลุ่มคนดังกล่าว สามารถเข้าถึงโครงการเราชนะและสวัสดิการของรัฐได้อย่างทั่วถึงและมากที่สุด ซึ่งให้เร่งดำเนินการให้แล้วเสร็จภายในวันที่ 9 เมษายน นี้ ทั้งนี้ หากประชาชนกลุ่มเปราะบางที่ยังไม่ได้รับสิทธิโครงการเราชนะ และต้องการความช่วยเหลือเป็นกรณีพิเศษ เช่น ผู้สูงอายุ คนพิการหรือเป็นผู้ป่วยติดเตียง  สามารถติดต่อไปยัง สำนักงาน  พมจ. ทุกจังหวัด หรือ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/40677