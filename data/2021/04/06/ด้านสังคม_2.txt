รัฐบาลไทย-ข่าวทำเนียบรัฐบาล-พม. จับมือธนาคารกรุงไทย และภาคีเครือข่าย ลงพื้นที่จังหวัดสิงห์บุรี ช่วยกลุ่มเปราะบาง ลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้


วันจันทร์ที่ 5 เมษายน 2564
พม. จับมือธนาคารกรุงไทย และภาคีเครือข่าย ลงพื้นที่จังหวัดสิงห์บุรี ช่วยกลุ่มเปราะบาง ลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้
พม. จับมือธนาคารกรุงไทย และภาคีเครือข่าย ลงพื้นที่จังหวัดสิงห์บุรี ช่วยกลุ่มเปราะบาง ลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้
วันที่ 4 เม.ย. 64 เวลา 09.30 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.)  พร้อมด้วยทีม One Home พม. จังหวัดสิงห์บุรี เจ้าหน้าที่ธนาคารกรุงไทย เจ้าหน้าที่ท้องถิ่น และอาสาสมัครพัฒนาสังคมและความมั่นคงของมนุษย์ (อพม.) ลงพื้นที่อำเภอค่ายบางระจัน จังหวัดสิงห์บุรี เพื่อติดตามและอำนวยความสะดวกในการลงทะเบียนโครงการเราชนะ ให้กับกลุ่มคนพิการ ผู้สูงอายุและผู้ป่วยติดเตียง ซึ่งเป็นกลุ่มเปราะบางที่ไม่สามารถเดินทางไปลงทะเบียนได้ และยังไม่ได้รับสิทธิโครงการเราชนะ
นายอนุกูล กล่าวว่า ด้วยรัฐบาลได้มีการขยายระยะเวลาลงทะเบียน โครงการเราชนะ จนถึงวันที่ 9 เมษายน 2564 สำหรับประชาชนกลุ่มผู้ที่ต้องการความช่วยเหลือเป็นพิเศษ หรือกลุ่มเปราะบาง ได้แก่ ผู้สูงอายุ คนพิการ ทุพพลภาพ ผู้ป่วยติดเตียง ที่ไม่สามารถเดินทางออกจากที่พักอาศัยได้และจำเป็นต้องได้รับความช่วยเหลือจากหน่วยรับลงทะเบียนเคลื่อนที่ ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มีนโยบายให้พัฒนาสังคมและความมั่นคงของมนุษย์ (พมจ.) ทุกจังหวัด ลงพื้นที่พร้อมกับธนาคารกรุงไทย องค์กรปกครองส่วนท้องถิ่น  และจังหวัดเข้าไปค้นหากลุ่มเปราะบางที่ต้องการและมีสิทธิที่จะได้รับสิทธิสวัสดิการของโครงการเราชนะ พร้อมทั้งอำนวยความสะดวกเพื่อให้สามารถเข้าถึงโครงการเราชนะและสวัสดิการของรัฐให้ได้มากที่สุด และวันนี้ ตนได้รับมอบหมายจาก นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่อำเภอค่ายบางระจัน จังหวัดสิงห์บุรี พร้อมกับเจ้าหน้าที่ธนาคารกรุงไทย เจ้าหน้าที่ท้องถิ่น และอาสาสมัครพัฒนาสังคมและความมั่นคงของมนุษย์ (อพม.) สิงห์บุรี เพื่อติดตามและอำนวยความสะดวกในการลงทะเบียนโครงการเราชนะ ให้กับคนพิการ ผู้สูงอายุ และผู้ป่วยติดเตียง จำนวน 6 ราย ซึ่งเป็นกลุ่มเปราะบางที่ไม่สามารถเดินทางไปลงทะเบียนได้ ทั้งนี้ ตั้งแต่วันที่ 15 กุมภาพันธ์ 2564 เป็นต้นมา จังหวัดสิงห์บุรีสามารถช่วยเหลือและอำนวยความสะดวกให้กลุ่มเปราะบางสามารถเข้าถึงสิทธิโครงการเราชนะแล้ว จำนวน 3,000 กว่าคน
นายอนุกูล กล่าวเพิ่มเติมว่า ทั้งนี้ หากประชาชนกลุ่มเปราะบางที่ยังไม่ได้รับสิทธิโครงการเราชนะ และต้องการความช่วยเหลือเป็นกรณีพิเศษ เช่น ผู้สูงอายุ คนพิการหรือเป็นผู้ป่วยติดเตียง  สามารถติดต่อไปยัง สำนักงาน  พมจ. ทุกจังหวัด หรือ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/40678