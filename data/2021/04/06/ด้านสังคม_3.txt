รัฐบาลไทย-ข่าวทำเนียบรัฐบาล-พม. จับมือ สสส. และภาคีเครือข่าย จัดกิจกรรม สงกรานต์ปลอดภัย เช็คอินกับครอบครัว (โควิดยังไม่จบ : สวมหน้ากาก เว้นระยะห่าง ล้างมือ งดตั้งวงเหล้า-พนัน)


วันจันทร์ที่ 5 เมษายน 2564
พม. จับมือ สสส. และภาคีเครือข่าย จัดกิจกรรม สงกรานต์ปลอดภัย เช็คอินกับครอบครัว (โควิดยังไม่จบ : สวมหน้ากาก เว้นระยะห่าง ล้างมือ งดตั้งวงเหล้า-พนัน)
พม. จับมือ สสส. และภาคีเครือข่าย จัดกิจกรรม สงกรานต์ปลอดภัย เช็คอินกับครอบครัว (โควิดยังไม่จบ : สวมหน้ากาก เว้นระยะห่าง ล้างมือ งดตั้งวงเหล้า-พนัน)
วันนี้ (5 เม.ย. 64) เวลา 13.00 น. นายอนุกูล  ปีดแก้ว  รองปลัดกระทรวงการพัฒนาสังคมและความมั่นคงของมนุษย์ (รองปลัด พม.)  เป็นประธานเปิดกิจกรรมรณรงค์  “สงกรานต์ปลอดภัย เช็คอินกับครอบครัว” (โควิดยังไม่จบ : สวมหน้ากากเว้นระยะห่าง ล้างมือ งดตั้งวงเหล้า-พนัน)  จัดโดยกระทรวงการพัฒนาสังคมและความมั่นคงของมนุษย์ (พม.)  ร่วมกับสำนักงานกองทุนสนับสนุนการสร้างเสริมสุขภาพ (สสส.) มูลนิธิหญิงชายก้าวไกล และภาคีเครือข่าย ณ ห้องประชุมชั้น 2 กระทรวง พม. ถนนกรุงเกษม สะพานขาว กรุงเทพฯ
นายอนุกูล กล่าวว่า วันที่ 13 เมษายนของทุกปี เป็นวันสงกรานต์และถือเป็นวันขึ้นปีใหม่ไทย ซึ่งพี่น้องคนไทยจะเข้าร่วมกิจกรรมทางศาสนา รวมทั้งรดน้ำขอพรจากญาติผู้ใหญ่ เพื่อเป็นศิริมงคลแก่ตนเองและครอบครัว นอกจากนี้ เทศกาลสงกรานต์ยังมีวันสำคัญอีก 2 วัน คือ วันผู้สูงอายุ ตรงกับวันที่ 13 เมษายนของทุกปี  และวันครอบครัว ตรงกับวันที่ 14 เมษายนของทุกปี ทั้งนี้ นับเป็นโอกาสที่ดีของทุกครอบครัวที่จะได้ใช้ช่วงเวลาอันมีค่านี้ในการทำกิจกรรมแห่งความสุขร่วมกัน รวมทั้งการเดินทางกลับภูมิลำเนาเพื่อพบปะสังสรรค์กับญาติพี่น้องและครอบครัว อย่างไรก็ตาม ในช่วงเวลาดังกล่าว ทุกคนยังคงต้องตระหนักถึงความปลอดภัยในสถานการณ์การแพร่ระบาดของโรคติดเชื้อไวรัสโคโรนา 2019 (โควิค-19) ดังนั้น เราต้องทำกิจกรรมต่างๆ ด้วยความระมัดระวัง ไม่ประมาท และการ์ดอย่าตก อีกทั้งต้องงดการจัดกิจกรรมตามที่รัฐบาลประกาศ และรักษาระยะห่างเมื่อเข้าไปในที่แออัด เพื่อสุขภาพที่ดีของตนเองและคนในครอบครัว ซึ่งการดูแลตนเองและดูแลครอบครัวให้ปลอดภัยจากโรคโควิด-19 เป็นการแสดงความรักในครอบครัวอีกรูปแบบหนึ่ง
นายอนุกูล กล่าวเพิ่มเติมว่า กระทรวง พม. ร่วมกับ สสส.  มูลนิธิหญิงชายก้าวไกล และภาคีเครือข่าย จึงได้จัดกิจกรรมการรณรงค์ “สงกรานต์ปลอดภัย เช็คอินกับครอบครัว” (โควิดยังไม่จบ : สวมหน้ากาก เว้นระยะห่าง ล้างมือ งดตั้งวงเหล้า-พนัน) เพื่อสร้างความตระหนักให้ประชาชนร่วมทำกิจกรรม และใช้เวลาใกล้ชิดอยู่กับครอบครัวอย่างมีความสุข ปลอดภัยจากโรคโควิด-19 และขอถือโอกาสนี้ เชิญชวนประชาชนทุกคน ร่วมกิจกรรมส่งภาพความรักความอบอุ่นในครอบครัว หรือภาพการทำกิจกรรมครอบครัวเนื่องในวันสงกรานต์ ปลอดภัย ปลอดอบายมุข ผ่านทางเฟซบุ๊กกรมกิจการสตรีและสถาบันครอบครัว (สค.) ได้ตั้งแต่วันที่ 12-18  เม.ย.นี้ และจะประกาศผลเพื่อรับของรางวัล “เสื้อยืดสงกรานต์และปิ่นโตครอบครัว” จำนวน 20 รางวัล ในวันที่ 26 เม.ย. นี้

ที่มา : https://www.thaigov.go.th/news/contents/details/40698