รัฐบาลไทย-ข่าวทำเนียบรัฐบาล-รมช.แรงงาน ถือฤกษ์ปีใหม่ไทย จัดซิมแรงงานฝึกออนไลน์


วันจันทร์ที่ 5 เมษายน 2564
พิมพ์
รมช.แรงงาน ถือฤกษ์ปีใหม่ไทย จัดซิมแรงงานฝึกออนไลน์
นฤมล ผุดไอเดีย จัด “ซิมแรงงาน” ให้ผู้เข้าอบรมกับ กพร. เปิดโอกาสท่องโลกดิจิทัล จัดแพ็คเกจอินเทอร์เน็ต ความเร็ว 4 Mbps ไม่ลดสปีด บริษัท โทรคมนาคมแห่งชาติ จำกัด (มหาชน) หนุนโครงการ
วันที่ 5 เมษายน 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า กรมพัฒนาฝีมือแรงงาน (กพร.) กระทรวงแรงงาน ได้พัฒนาศักยภาพกำลังแรงงานของประเทศอย่างต่อเนื่อง จนถึงปัจจุบันมีผลงานเป็นที่ประจักษ์มากมายที่ส่งผลต่อการพัฒนาเศรษฐกิจของประเทศ เพื่อก้าวสู่ประเทศไทย 4.0 กพร. จึงได้ร่วมมือกับ บริษัท โทรคมนาคม จำกัด (มหาชน) ดำเนินโครงการซิมการ์ดพัฒนาฝีมือแรงงานออนไลน์ เพื่อสนับสนุนนโยบายด้านการพัฒนาบุคลากรด้านดิจิทัลของรัฐบาลที่ให้ความสำคัญกับการพัฒนากำลังคนในวัยทำงานทุกสาขาอาชีพทั้งบุคลากรภาครัฐ และภาคเอกชนให้มีความสามารถ ในการสร้างสรรค์และใช้เทคโนโลยีดิจิทัลอย่างชาญฉลาดในการประกอบอาชีพ และการพัฒนาบุคลากรในสาขาเทคโนโลยีดิจิทัล เพื่อนำไปสู่การสร้างและจ้างงานที่มีคุณค่าสูงในยุคเศรษฐกิจและสังคมที่ใช้เทคโนโลยีดิจิทัล
ศาสตราจารย์ นฤมล กล่าวเพิ่มเติมว่า สำหรับซิมการ์ดดังกล่าว เป็นซิมการ์ดอินเทอร์เน็ตแบบเติมเงินรายเดือน แพ็คเกจอินเทอร์เน็ต ความเร็ว 4 Mbps แบบไม่ลดความเร็ว (Unlimited Internet) โดยผู้ที่มีสิทธิ์รับซิมการ์ดไว้ใช้งานจะต้องเป็นผู้ที่ผ่านการฝึกอบรมหรือผู้ที่ได้รับการคัดเลือกเข้ารับการฝึกอบรม โดยสามารถลงทะเบียนได้ที่เว็บไซต์บริษัท โทรคมนาคมแห่งชาติ จำกัด (มหาชน) ผ่านเว็บไซต์กรมพัฒนาฝีมือแรงงาน ได้ตั้งแต่วันที่ 15 มีนาคม 2564 เป็นต้นไป โดยแนบหลักฐานบัตรประชาชน รูปถ่าย วุฒิบัตรผ่านการฝึกอบรม หรืออีเมล์ยืนยันการได้รับคัดเลือกเข้ารับการฝึกอบรม และชำระเงินผ่านระบบออนไลน์ โดยมีค่าบริการเดือนแรก จำนวน 60 บาท (30 วัน) ค่าจัดส่งซิมการ์ด 30 บาท รวมเป็นเงิน 90 บาท และผู้ที่ต้องการใช้บริการในเดือนถัดไปจะมีค่าบริการเพียงเดือนละ 70 บาทเท่านั้น ซึ่งจะทำให้ผู้ลงทะเบียนฝึกอบรมออนไลน์กับ กพร. สามารถเข้าถึงการใช้งานอินเทอร์เน็ตในราคาย่อมเยา ตลอดจนเป็นอีกหนึ่งช่องทางในการเข้าถึงบริการของภาครัฐได้อย่างมีประสิทธิภาพ
“กพร. มีความตระหนักและให้ความสำคัญต่อการพัฒนาทักษะให้แก่แรงงานทุกกลุ่มอย่างต่อเนื่อง โดยเฉพาะในช่วงที่มีการระบาดของโควิด-19 ทั้ง 2 รอบที่ผ่านมา จึงได้มีการพัฒนาหลักสูตรต่าง ๆ รวมถึงปรับรูปแบบให้สอดรับกับสถานการณ์ รับวิถีชีวิตใหม่ (New Normal) สามารถติดต่อสื่อสารหรือเรียนรู้ออนไลน์ ผ่าน Internet ได้อย่างสะดวกรวดเร็ว ส่งเสริมการเรียนรู้ เพื่อพัฒนาตนเองให้มีทักษะที่หลากหลาย สามารถรับมือกับสถานการณ์ในภาวะวิกฤติที่เกิดขึ้นได้ โดยหวังว่าการมอบซิมการ์ดในครั้งนี้จะทำให้สามารถเข้าถึงการฝึกอบรมของ กพร. ได้เพิ่มมากขึ้น” รมช. แรงงาน กล่าวทิ้งท้าย

ที่มา : https://www.thaigov.go.th/news/contents/details/40706