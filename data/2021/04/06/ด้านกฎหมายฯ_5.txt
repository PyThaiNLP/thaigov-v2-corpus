รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงาน ป.ป.ส. จัดงานมหกรรมกองทุนแม่ของแผ่นดิน แก้ไขปัญหายาเสพติด บนแนวทางสันติวิธี สู่พื้นที่ปลอดภัย แก่หมู่บ้านต้นกล้า ปี ๒๕๖๓ จำนวน ๑,๐๕๖ แห่ง 


วันจันทร์ที่ 5 เมษายน 2564
กระทรวงยุติธรรม โดยสำนักงาน ป.ป.ส. จัดงานมหกรรมกองทุนแม่ของแผ่นดิน แก้ไขปัญหายาเสพติด บนแนวทางสันติวิธี สู่พื้นที่ปลอดภัย แก่หมู่บ้านต้นกล้า ปี ๒๕๖๓ จำนวน ๑,๐๕๖ แห่ง
กระทรวงยุติธรรม โดยสำนักงาน ป.ป.ส. จัดงานมหกรรมกองทุนแม่ของแผ่นดิน แก้ไขปัญหายาเสพติด บนแนวทางสันติวิธี สู่พื้นที่ปลอดภัย แก่หมู่บ้านต้นกล้า ปี ๒๕๖๓ จำนวน ๑,๐๕๖ แห่ง
เมื่อวันอาทิตย์ที่ ๔ เมษายน ๒๕๖๔ เวลา ๑๔.๐๐ น. สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา พร้อมด้วย สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เสด็จทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๓ ภายใต้แนวคิด “กองทุนแม่ของแผ่นดิน สันติวิธีสู่พื้นที่ปลอดภัย” โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม ในฐานะประธานกรรมการและผู้อำนวยการศูนย์อำนวยการป้องกันและปราบปรามยาเสพติดแห่งชาติ เป็นผู้กราบทูลรายงานวัตถุประสงค์การจัดงานมหกรรมฯ พร้อมด้วย นายวิชัย ไชยมงคล เลขาธิการคณะกรรมการป้องกันและปราบปรามยาเสพติด (เลขาธิการ ป.ป.ส.) ปลัดกระทรวงมหาดไทย และผู้ว่าราชการกรุงเทพมหานคร หัวหน้าส่วนราชการที่เกี่ยวข้อง และผู้แทนหมู่บ้าน/ชุมชนกองทุนแม่ของแผ่นดิน ร่วมรับเสด็จ จำนวน ๒๕๐ คน ณ ห้องแกรนด์ ไดมอนด์ บอลรูม อาคารศูนย์ประชุม อิมแพ็คฟอรั่ม อิมแพ็ค เมืองทองธานี จังหวัดนนทบุรี
นายสมศักดิ์ กล่าวรายงานว่า สำนักงานคณะกรรมการป้องกันและปราบปรามยาเสพติด ได้ดำเนินโครงการกองทุนแม่ของแผ่นดิน ตั้งแต่ปี ๒๕๔๗ จนถึงปัจจุบัน มีหมู่บ้านและชุมชนที่เข้าร่วมเป็นกองทุนแม่ของแผ่นดิน รวมจำนวน ๒๓,๓๙๙ แห่ง โดยมีการจัดพิธีมอบเงินพระราชทานขวัญถุงให้แก่หมู่บ้าน และชุมชนเพิ่มขึ้นทุกปี เพื่อเป็นขวัญกำลังใจและสิริมงคล
ในปีนี้ สำนักงานคณะกรรมการป้องกันและปราบปรามยาเสพติด ได้ร่วมกับหน่วยงานภาคีที่เกี่ยวข้อง ได้แก่ กรมการพัฒนาชุมชน กรมส่งเสริมการปกครองท้องถิ่น กรุงเทพมหานคร และกองอำนวยการรักษาความมั่นคงภายในราชอาณาจักร จัดมหกรรมกองทุนแม่ของแผ่นดิน ประจำปี ๒๕๖๓ โดยมีการแสดงนิทรรศการเทิดพระเกียรติ การแสดงนิทรรศการผลการดำเนินงานกองทุนแม่ของแผ่นดินจากพื้นที่ต่าง ๆ และการพระราชทานเงินพระราชทานขวัญถุง กองทุนแม่ของแผ่นดิน ประจำปี ๒๕๖๓ จำนวน ๑,๐๕๖ แห่ง โดยมีปลัดกระทรวงมหาดไทย ผู้ว่าราชการกรุงเทพมหานคร ประธานหรือผู้แทนหมู่บ้านและชุมชนกองทุนแม่ของแผ่นดิน และผู้แทนหน่วยงานราชการที่เกี่ยวข้อง เข้าร่วม
โดยทุกหมู่บ้านและชุมชน มีความมุ่งมั่นที่จะทำให้หมู่บ้านและชุมชนของตน เป็นแบบอย่างที่ดีในการป้องกัน เฝ้าระวัง แก้ปัญหาการแพร่ระบาดของยาเสพติด และพัฒนาตนเอง เพื่อดำรงไว้ซึ่งความเข้มแข็งของกองทุนแม่ของแผ่นดิน รวมทั้งขยายเครือข่ายไปยังหมู่บ้านและชุมชนอื่นๆ โดยเน้นการมีส่วนร่วมของภาคประชาชน และภาคีที่เกี่ยวข้อง เพื่อเป็นหลักชัยสู่ความสงบร่มเย็นต่อไป
นายวิชัย ไชยมงคล เลขาธิการ ป.ป.ส. กล่าวว่า ด้วยสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงห่วงใยปัญหายาเสพติด และได้พระราชทานพระราชทรัพย์ส่วนพระองค์ จนก่อเกิดเป็นกองทุนแม่ของแผ่นดิน ตั้งแต่ปี ๒๕๔๖ เป็นต้นมา สำนักงาน ป.ป.ส. ได้ดำเนินกิจกรรมมาอย่างต่อเนื่องทุกปี เพื่อต่อยอด พัฒนา ตลอดจนเสริมสร้างความเข้มแข็งหมู่บ้าน ชุมชน เสริมสร้างสภาพแวดล้อมเพื่อการป้องกัน เฝ้าระวังยาเสพติด การสร้างพื้นที่ปลอดภัยในชุมชน พัฒนาเด็ก เยาวชน และครอบครัว รวมทั้งป้องกันกลุ่มเสี่ยง สงเคราะห์ผู้เดือดร้อน ผู้ตกทุกข์ได้ยาก สนับสนุนการพัฒนาความเป็นอยู่แบบพอเพียงในหมู่บ้าน และแก้ไขปัญหาผู้เสพ ผู้ติดยาเสพติดในหมู่บ้าน ชุมชน เพื่อพลิกฟื้นให้เป็นหมู่บ้าน/ชุมชนที่เข้มแข็ง สร้างความปลอดภัยและความสงบสุขให้เกิดขึ้นในพื้นที่อย่างยั่งยืน และคาดว่าจะมีการจัดงานมหกรรมกองทุนแม่ของแผ่นดิน ประจำปี ๒๕๖๔ ในห้วงเดือนสิงหาคม ๒๕๖๔ โดยจะมีการแจ้งให้ทราบต่อไป
----------------------------------------------------

ที่มา : https://www.thaigov.go.th/news/contents/details/40716