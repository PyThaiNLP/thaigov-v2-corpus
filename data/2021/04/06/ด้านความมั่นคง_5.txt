รัฐบาลไทย-ข่าวทำเนียบรัฐบาล-29 ปี กรมส่งเสริมคุณภาพสิ่งแวดล้อม "ชีวิตวิถีใหม่ ใส่ใจสิ่งแวดล้อม"


วันจันทร์ที่ 5 เมษายน 2564
29 ปี กรมส่งเสริมคุณภาพสิ่งแวดล้อม "ชีวิตวิถีใหม่ ใส่ใจสิ่งแวดล้อม"
29 ปี กรมส่งเสริมคุณภาพสิ่งแวดล้อม "ชีวิตวิถีใหม่ ใส่ใจสิ่งแวดล้อม"
29 ปี กรมส่งเสริมคุณภาพสิ่งแวดล้อม "ชีวิตวิถีใหม่ ใส่ใจสิ่งแวดล้อม"
วันนี้  (5 เมษายน 2564) นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) นำคณะผู้บริหารระดับสูงในสังกัดกระทรวง ร่วมทำบุญตักบาตรเนื่องในวันคล้ายวันสถาปนากรมสงเสริมคุณภาพสิ่งแวดล้อม ครบรอบ 29 ปี (ซึ่งตรงกับวันที่ 4 เมษายนของทุกปี) ณ อาคารกรมส่งเสริมคุณภาพสิ่งแวดล้อม
โดยโอกาสนี้ รมว.ทส. ได้กล่าวขอบคุณและให้กำลังใจแก่เจ้าหน้าที่ในสังกัดกรมส่งเสริมคุณภาพสิ่งแวดล้อมทุกท่าน โดยบทบาทสำคัญของกรมส่งเสริมคุณภาพและสิ่งแวดล้อม จากนี้ไปจะมีความสำคัญมากยิ่งขึ้น ซึ่งขอให้ทุกท่านปฏิบัติหน้าที่ด้วยความเข้มแข็ง อดทน มีวินัย ซื่อสัตย์ต่อการปฏิบัติหน้าที่ อีกทั้งต้องมีความตื่นตัว และต้องหมั่นศึกษาหาความรู้ และต้องเข้าใจบริบทของหน่วยงานตนเองว่าได้สร้างผลกระทบต่อสิ่งแวดล้อมให้กับประเทศไทยอย่างไรบ้าง ทั้งนี้ เพื่อปรับเปลี่ยนการดำเนินงานในการเปลี่ยนแปลงพฤติกรรมการดำเนินชีวิตของประชาชน การสร้างความตระหนัก สร้างความเข้าใจให้ประชาชนรับทราบถึงอันตรายที่จะเกิดขึ้น ท่ามกลางสถานการณ์ปัญหาความเสื่อมโทรมของทรัพยากรธรรมชาติและสิ่งแวดล้อม และการเปลี่ยนแปลงสภาพภูมิอากาศที่นับวันทวีความรุนแรงมากขึ้น
กิจกรรมภายในงานวันคล้ายวันสถาปนากรมสงเสริมคุณภาพสิ่งแวดล้อม ครั้งนี้ นอกจากทำบุญตักบาตรแล้วยังมีพิธีทางศาสนาเพื่อความสิริมงคล และมีการบริจาคสมทบกองทุนสวัสดิการกรมส่งเสริมคุณภาพสิ่งแวดล้อม เพื่อนำไปบริจาคให้กับโรงเรียนธรรมวิทยามูลนิธิจังหวัดยะลา และจัดสวัสดิการให้กับบุคลากรของกรมส่งเสริมคุณภาพสิ่งแวดล้อม อีกทั้งมีกิจกรรมต่างๆ ตามแนววิถีใหม่เนื่องจากสถานการณ์การแพร่ระบาดของโควิด -19 อีกด้วย

ที่มา : https://www.thaigov.go.th/news/contents/details/40679