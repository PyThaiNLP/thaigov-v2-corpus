รัฐบาลไทย-ข่าวทำเนียบรัฐบาล-รมว.ยุติธรรม ซาบซึ้งพระมหากรุณาธิคุณในหลวง พระราชทานรถตรวจโควิด ลงพื้นที่นราธิวาส หลังพบผู้ติดเชื้อ ๑๒๖ ราย เร่งสืบหาต้นตอ เตรียมเปิด รพ.สนามรองรับได้ ๒๐๐+๖๐๐ คน ประสานกรมคุมประพฤต


วันจันทร์ที่ 5 เมษายน 2564
รมว.ยุติธรรม ซาบซึ้งพระมหากรุณาธิคุณในหลวง พระราชทานรถตรวจโควิด ลงพื้นที่นราธิวาส หลังพบผู้ติดเชื้อ ๑๒๖ ราย เร่งสืบหาต้นตอ เตรียมเปิด รพ.สนามรองรับได้ ๒๐๐+๖๐๐ คน ประสานกรมคุมประพฤต
รมว.ยุติธรรม ซาบซึ้งพระมหากรุณาธิคุณในหลวง พระราชทานรถตรวจโควิด ลงพื้นที่นราธิวาส หลังพบผู้ติดเชื้อ ๑๒๖ ราย เร่งสืบหาต้นตอ เตรียมเปิด รพ.สนามรองรับได้ ๒๐๐+๖๐๐ คน ประสานกรมคุมประพฤติใช้กำไล EM กักตัวนักโทษหลังร่วมงานต้านยาเสพติด
ในวันจันทร์ที่ ๕ เมษายน ๒๕๖๔ เวลา ๑๑.๓๐ น. ณ ห้องสนฉัตร ชั้น ๓ อาคารกระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม แถลงความคืบหน้าสถาการณ์ผู้ติดเชื้อโควิด-19 ที่เรือนจำจังหวัดนราธิวาส
นายสมศักดิ์ แถลงว่า ตน ประชาชนและข้าราชการ ซาบซึ้งในพระมหากรุณาธิคุณของ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว รัชกาลที่ 10 และสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดาที่ทรงพระราชทานอุปกรณ์และรถตรวจโควิดพระราชทานไปยังเรือนจำจังหวัดนราธิวาส โดยล่าสุดได้เดินทางไปถึงแล้ว สถานการณ์ล่าสุดพบผู้ติดเชื้อยอดรวม ๑๒๖ คน แบ่งเป็น ๒ ส่วน คือ ส่วนที่อยู่ใน จ.นราธิวาส  เป็นข้าราชการ ๒๕ คน เวลานี้อยู่ที่โรงพยาบาลนราธิวาส ผู้ต้องขัง ๙๕ คน ขณะนี้กักตัวไว้ที่แดน ๒ จำนวน ๘๘ คน แดน ๖ จำนวน ๓ คน แดนหญิง ๑ คน และอีก ๓ คน อยู่ โรงพยาบาลนราธิวาส ขณะเดียวกันยังมีอีกส่วนที่ออกไปร่วมกิจกรรมต้านภัยยาเสพติด ๖คน ที่จังหวัดสุราษฎร์ธานี โดยเป็นผู้ต้องขัง ๕ คน เจ้าหน้าที่ ๑ คน ตอนนี้รับการรักษาตัวที่โรงพยาบาลสุราษฎร์ธานี
นายสมศักดิ์ กล่าวว่า ส่วนการตั้งโรงพยาบาลสนาม นายไตรฤทธิ์ เหมวงศ์ ผู้ตรวจราชการกระทรวงยุติธรรม ได้หารือกับ นายสุเทพ เพชรมาก ผู้ตรวจราชการกระทรวงสาธารณสุขเขต ๑๒ ในการจัดตั้งโรงพยาบาลสนาม โดยจะใช้เจ้าหน้าที่สาธารณสุข เจ้าหน้าที่โรงพยาบาลนราธิวาส และเจ้าหน้าที่เรือนจำของกรมราชทัณฑ์ ทำหน้าที่ร่วมกัน ทำตามนโยบายของกระทรวงสาธารณสุข โดยจะใช้พื้นที่แดน ๒ เป็นที่จัดตั้งโรงพยาบาลสนามรองรับได้ ๒๐๐ คน แต่หากไม่เพียงพอจะใช้แดน ๖ เพิ่มซึ่งรองรับได้ ๖๐๐ คน ยืนยันไม่แออัด แต่หากมีคนอาการรุนแรงมากๆ จะส่งตัวไปยังโรงพยาบาลต่างๆ ในพื้นที่ทันที ซึ่งวันนี้จะเริ่มตรวจ ๒๐๐ คนในกลุ่มเปราะบาง ผู้มีโรคประจำตัว นอกจากนี้ จะใช้มาตรการของกระทรวงสาธารณสุข คือ บับเบิล แอนด์ ซีล คนในห้ามออก คนนอกห้ามเข้า จะควบคุมกักตัว ๒๘ วัน และตรวจหาเชื้ออีกครั้ง ในส่วนของผู้ที่ร่วมงานต้านภัยยาเสพติดที่ จ.สุราษฎร์ธานี เวลานี้มีผู้ต้องขัง ๕๗ คน เจ้าหน้าที่กรมคุมประพฤติ ๖๓ คน ต้องถูกกักตัว ๗วัน แล้วต้องตรวจซ้ำที่เรือนจำชั่วคราวทุ่งเขน จังหวัดสุราษฎร์ธานี เป็นเรือนจำที่ไม่มีกำแพง จึงได้ประสานให้กรมคุมประพฤติ นำกำไล EM ไปติดให้กับผู้ต้องขังเพื่อป้องกันการหลบหนี และเพื่อให้การดำเนินการในส่วนนั้นเป็นไปด้วยความสะดวก
"เรื่องทั้งหลายต้นตอมาจากเรือนจำนราธิวาส ไม่ใช่ จังหวัดสุราษฎร์ธานี เรามีการควบคุมไว้อย่างเรียบร้อย โดยต้นตอ เป็นเชื้อที่ไม่แสดงอาการ ติดจากใคร ยังไม่สามารถตอบได้ อาจจะมีผู้ต้องขังจากประเทศเพื่อนบ้านบ้าง หรือเจ้าหน้าที่ที่เข้า-ออก เป็นส่วนที่เราสงสัย กำลังรอการตรวจสอบจากสาธารณสุข และตนขอฝากไปยังพี่น้องของผู้ต้องขังทั่วประเทศ อย่าตื่นตระหนกตกใจ ช่วยกันดูและให้ความรู้ความเข้าใจ อาจจะมีการงดเยี่ยมสักหนึ่งเดือนทั่วประเทศ แต่ขอให้ทุกคนสบายใจ แนวทางที่เรือนจำจังหวัดนราธิวาสใช้ คือ มาตรการของกระทรวงสาธารณสุข ซึ่งเราควบคุมอย่างเข้มข้น" นายสมศักดิ์ กล่าว

ที่มา : https://www.thaigov.go.th/news/contents/details/40715