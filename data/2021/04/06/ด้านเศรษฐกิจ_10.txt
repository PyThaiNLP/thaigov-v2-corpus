รัฐบาลไทย-ข่าวทำเนียบรัฐบาล-กรมเจ้าท่าเปิดท่าเรือภาณุรังษี เพื่อเชื่อมต่อสถานที่ประวัติศาสตร์และส่งเสริมการท่องเที่ยวทางน้ำ


วันจันทร์ที่ 5 เมษายน 2564
กรมเจ้าท่าเปิดท่าเรือภาณุรังษี เพื่อเชื่อมต่อสถานที่ประวัติศาสตร์และส่งเสริมการท่องเที่ยวทางน้ำ
นายวิทยา ยาม่วง อธิบดีกรมเจ้าท่า กระทรวงคมนาคม เป็นประธานในพิธีเปิดท่าเรือภาณุรังษี โดยมีผู้บริหาร เจ้าหน้าที่กรมเจ้าท่า หน่วยงานภาครัฐ ชาวชุมชนตลาดน้อย และประชาชน ร่วมพิธีฯ เมื่อวันที่ 1 เมษายน 2564 ณ ท่าน้ำภาณุรังษี
นายวิทยา ยาม่วง กล่าวว่า กรมเจ้าท่า (จท.) มีภารกิจกำกับดูแล ส่งเสริมความปลอดภัย ทั้งการขนส่ง คนประจำเรือ เรือ และท่าเรือ รวมทั้งพัฒนาปรับปรุงท่าเรือ เพื่อให้ประชาชนได้รับความสะดวกและความปลอดภัย ท่าน้ำภาณุรังษีตั้งอยู่ในบริเวณพื้นที่ชุมชนตลาดน้อย มีความสำคัญทางประวัติศาสตร์ สะท้อนการตั้งถิ่นฐานของยุคเริ่มต้นกรุงรัตนโกสินทร์ จท. จึงได้พัฒนาท่าเรือภาณุรังษี ด้วยการเสริมโป๊ะท่าเรือ จำนวน 1 โป๊ะ ขนาด 6 x 12 เมตร สามารถรองรับผู้โดยสารได้ 60 คน ซึ่งได้รับการสนับสนุนงบประมาณจากภายนอกร่วมกัน เพื่อส่งเสริมการท่องเที่ยวเชิงอนุรักษ์รอบเกาะรัตนโกสินทร์ เนื่องจากตั้งอยู่ใกล้กับสถานที่ท่องเที่ยวสำคัญเชิงประวัติศาสตร์เป็นจำนวนมาก อาทิ พิพิธภัณฑ์ชุมชนท่าน้ำภาณุรังษี (สวนศิลป์ ป๋วย อึ๊งภากรณ์) ซึ่งจัดแสดงนิทรรศการริมแม่น้ำเจ้าพระยา มีทัศนียภาพที่สวยงาม และเชื่อมต่อกับชุมชนตลาดน้อย ปัจจุบันมีนักท่องเที่ยวเดินทางเข้ามาถ่ายรูป ศึกษาประวัติศาสตร์ เรียนรู้วิถีชุมชนที่มีวัฒนธรรมจีนแบบดั้งเดิม และศิลปะแบบสตรีทอาร์ตเป็นจำนวนมาก รวมทั้งเชื่อมโยงการท่องเที่ยวและชุมชนตลอดริมแม่น้ำเจ้าพระยา โดย จท. ได้จัดเรือข้ามฟากสำหรับให้บริการนักท่องเที่ยวในทุกวันเสาร์ - อาทิตย์
ทั้งนี้ การพัฒนาท่าเรือฯ ดังกล่าว เป็นการส่งเสริมการท่องเที่ยวทางน้ำที่เพิ่มขึ้น ซึ่งประชาชนและนักท่องเที่ยวจะสามารถนำไปใช้ประโยชน์ร่วมกัน รวมทั้งสามารถกระตุ้นเศรษฐกิจการท่องเที่ยวทั้งภายนอกและภายในชุมชนได้อย่างยั่งยืน

ที่มา : https://www.thaigov.go.th/news/contents/details/40704