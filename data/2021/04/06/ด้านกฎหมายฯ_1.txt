รัฐบาลไทย-ข่าวทำเนียบรัฐบาล- "ยุติธรรม" นำทัพ รับเรื่องช่วยเหลือประชาชน ในงานเปิดตัวรายการสด "หมอความ (มหาชน) X NATION ระวังภัย" ทาง NATION TV ๒๒


วันจันทร์ที่ 5 เมษายน 2564
"ยุติธรรม" นำทัพ รับเรื่องช่วยเหลือประชาชน ในงานเปิดตัวรายการสด "หมอความ (มหาชน) X NATION ระวังภัย" ทาง NATION TV ๒๒
นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ ว่าที่ร้อยตรี ธนกฤต จิตรอารีย์รัตน์  เลขานุการรัฐมนตรีว่าการกระทรวงยุติธรรม เข้าร่วมเปิดรายการ "หมอความ (มหาชน) X NATION ระวังภัย" ออกอากาศสดกับ ทนายสงกาญ์  อัจฉริยะทรัพย์
ในวันเสาร์ที่ ๓ เมษายน ๒๕๖๔ เวลา ๑๐.๔๐ น. ณ สถานีโทรทัศน์เนชั่น TV ๒๒ นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ ว่าที่ร้อยตรี ธนกฤต จิตรอารีย์รัตน์  เลขานุการรัฐมนตรีว่าการกระทรวงยุติธรรม เข้าร่วมเปิดรายการ "หมอความ (มหาชน) X NATION ระวังภัย" ออกอากาศสดกับ ทนายสงกาญ์  อัจฉริยะทรัพย์​ โดยมี ผู้บริหารสถานีโทรทัศน์ NATION TV ให้การต้อนรับ นอกจากนี้ ยังมีผู้บริหารจากหลายหน่วยงาน อาทิ สำนักนายกรัฐมนตรี สำนักงานอัยการสูงสุด
สำนักงานตำรวจแห่งชาติ ฯลฯ และกระทรวงยุติธรรม เข้าร่วมกิจกรรม ในส่วนของกระทรวงยุติธรรม ได้จัดเจ้าหน้าที่จากสำนักงานช่วยเหลือทางการเงินแก่ผู้เสียหายและจำเลยในคดีอาญา กรมคุ้มครองสิทธิและเสรีภาพ พร้อมด้วย สำนักงานกองทุนยุติธรรม และศูนย์ยุติธรรมสร้างสุข เข้าร่วมรับเรื่องร้องทุกข์ขอความเป็นธรรมจากประชาชนที่ได้รับความเดือดร้อนกว่า ๗๐ ราย
เลขานุการรัฐมนตรีว่าการกระทรวงยุติธรรม กล่าวใจความตอนหนึ่งในการให้สัมภาษณ์ผ่านรายการ ว่า พลเอกประยุทธ์ จันทร์โอชา นายกรัฐมนตรี ได้มีนโยบายให้ทุกกระทรวงมีช่องทางในการรับเรื่องราวร้องทุกข์ ดังนั้น นายสมศักดิ์ เทพสุทิน รัฐมนตรีว่าการกระทรวงยุติธรรม จึงได้ให้ตั้งศูนย์ยุติธรรมสร้างสุขขึ้น เพื่อเป็น
ช่องทางในการรับเรื่องราวร้องทุกข์ของประชาชนในทุกๆ ด้าน ตลอดจนเป็นช่องทางสำหรับประชาชนทั่วไปด้วย ทั้งนี้ กระทรวงยุติธรรมมีช่องทางต่างๆ ในการรับเรื่องราวร้องทุกข์จากประชาชน อาทิ สำนักงานยุติธรรมจังหวัดทั่วประเทศ ศูนย์ยุติธรรมชุมชน ตลอดจน สายด่วน ๑๑๑๑ กด ๗๗ หากประชาชนมีปัญหาด้านคดีความไม่ได้รับความเป็นธรรม หรือตกเป็นผู้เสียหายในคดีอาญา จะมีกองทุนยุติธรรมและกรมคุ้มครองสิทธิและเสรีภาพที่จะดูแลเรื่องเยียวยาและให้ความช่วยเหลือประชาชนให้ได้รับความเป็นธรรมด้วย

ที่มา : https://www.thaigov.go.th/news/contents/details/40712