รัฐบาลไทย-ข่าวทำเนียบรัฐบาล-อ่านให้ชัด! ต้องใส่หน้ากากอนามัยตอนไหนใน กทม.


วันอังคารที่ 27 เมษายน 2564
อ่านให้ชัด! ต้องใส่หน้ากากอนามัยตอนไหนใน กทม.
...
ปลัดกรุงเทพมหานคร ชี้แจงข้อสงสัยเรื่องการใส่หน้ากากอนามัยตามประกาศของ กทม. ที่ให้ประชาชนใน กทม. สวมหน้ากากอนามัยหรือหน้ากากผ้าทุกครั้งตลอดเวลาที่ออกนอกเคหสถานหรือสถานที่พำนัก เริ่มมีผลตั้งแต่วันที่ 26 เม.ย. 64 เป็นต้นไป
.
โดยย้ำว่าเจตนาคือการป้องกันการติดต่อของโรคจากบุคคลไปสู่บุคคล การอยู่ร่วมกับบุคคลอื่นในอาคารหรือที่ต่าง ๆ จะต้องสวมหน้ากาก สำหรับในที่สาธารณะต้องใส่ตลอดเวลาไม่ว่าจะอยู่คนเดียวหรือไม่ เพราะบุคคลอื่นอาจมาใช้สถานที่นั้นต่อ
.
กรณีที่อยู่ในรถ ถ้ามีคนอื่นร่วมอยู่ด้วยในรถ ต้องสวมหน้ากากอนามัยหรือหน้ากากผ้า ไม่ยกเว้นแม้เป็นครอบครัวเดียวกัน เพื่อประโยชน์ในการควบคุมโรคและการปฏิบัติงานของเจ้าหน้าที่ แต่ถ้านั่งคนเดียวอนุโลมให้ไม่ต้องใส่หน้ากาก
.
กรณีของผู้ประกาศข่าวหรือจัดรายการในสตูดิโอ เนื่องจากสตูดิโอถือว่าเป็นสถานที่นอกเคหสถานและสถานที่พำนัก และมีคนปฏิบัติงานมากกว่า 1 คน มีลักษณะเป็นห้องปิด ซึ่งจะมีผู้เข้ามาใช้งานต่อเนื่อง ขณะอ่านข่าวผู้ประกาศหรือจัดรายการจึงอยู่ในเกณฑ์ที่ต้องสวมหน้ากาก
.
นอกจากนี้ ผู้ประกาศข่าวเป็นบุคคลสาธารณะที่จะมีภาพปรากฏทั่วไป จึงควรเป็นภาพที่สวมใส่หน้ากากเพื่อเป็นแบบอย่างในช่วงสถานการณ์การแพร่ระบาดมีความรุนแรงและต้องการร่วมมือจากประชาชน
.
กรณีเด็กเล็กอายุต่ำกว่า 2 ขวบ ทางการแพทย์ไม่แนะนำให้สวมหน้ากาก เพราะเด็กยังไม่รู้วิธีที่จะถอดหน้ากากออกและอาจขาดอากาศหายใจและเสียชีวิตได้ จึงเข้าข่ายอนุโลมไม่ต้องสวมหน้ากาก แต่ให้หลีกเลี่ยงการพาเด็กเล็กไปในสถานที่แออัด หรือพื้นที่เสี่ยงต่อการแพร่ระบาด
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/41222