รัฐบาลไทย-ข่าวทำเนียบรัฐบาล-รมว.สุชาติ เผย ตรวจโควิด-19 ที่สนามไทย – ญี่ปุ่น ดินแดง จะเปิดจนถึง 30 เม.ย.นี้ ย้ำ สายด่วน 1506 กด 6 ช่วยประสานส่งผู้ประกันตนถึงโรงพยาบาลได้ทันท่วงที


วันอังคารที่ 27 เมษายน 2564
รมว.สุชาติ เผย ตรวจโควิด-19 ที่สนามไทย – ญี่ปุ่น ดินแดง จะเปิดจนถึง 30 เม.ย.นี้ ย้ำ สายด่วน 1506 กด 6 ช่วยประสานส่งผู้ประกันตนถึงโรงพยาบาลได้ทันท่วงที
รัฐมนตรีว่าการกระทรวงแรงงาน เผย ภาพรวมการตรวจโควิด-19 เชิงรุก เพื่อผู้ประกันตน ตามโครงการแรงงาน…เราสู้ด้วยกันใน 5 จังหวัด ขณะนี้ตรวจไปแล้ว 29,065 คน ยืนยันพบผู้ติดเชื้อ 607 คน
นายสุชาติ ชมกลิ่น รัฐมนตรีว่าการกระทรวงแรงงาน เผย ภาพรวมการตรวจโควิด-19 เชิงรุก เพื่อผู้ประกันตน ตามโครงการแรงงาน…เราสู้ด้วยกันใน 5 จังหวัด ขณะนี้ตรวจไปแล้ว 29,065 คน ยืนยันพบผู้ติดเชื้อ 607 คน เน้นย้ำศูนย์ตรวจที่สนามไทย – ญี่ปุ่น ดินแดง กรุงเทพมหานครจะเปิดให้บริการไปจนถึงวันที่ 30 เมษายนนี้ จากนั้นจะปิดศูนย์ชั่วคราว และเปิดให้บริการตรวจคัดกรองอีกครั้งในวันที่ 5 – 11 พ.ค.นี้ ด้านผู้ประกันตนกล่าวขอบคุณรัฐบาลและกระทรวงแรงงานที่ประสานความช่วยเหลือผ่านสายด่วน 1506 กด 6 นำส่งโรงพยาบาลจนถึงมือหมอได้อย่างทันท่วงที
เมื่อวันที่ 27 เมษายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการตรวจคัดกรองโรคโควิด-19 เชิงรุก เพื่อผู้ประกันตน ตามโครงการแรงงาน…เราสู้ด้วยกัน ในพื้นที่ 5 จังหวัด ได้แก่ กรุงเทพมหานคร นนทบุรี ปทุมธานี เชียงใหม่ และชลบุรี ซึ่งภาพรวมขณะนี้ตรวจไปแล้วทั้งหมด 29,065 คน พบผู้ติดเชื้อ 607 คน (ข้อมูล ณ วันที่ 26 เม.ย.64 เวลา 16.00 น.) ซึ่งแต่ละศูนย์มีผลการตรวจ ดังนี้ กรุงเทพมหานคร ตรวจแล้ว 23,055 คน พบผู้ติดเชื้อ 602 คน ซึ่งได้ประสานส่งเข้ารับการรักษาตัวที่โรงพยาบาลแล้วจำนวน 31 คน ส่งเข้า Hospitel จำนวน 290 คน ส่วนที่เหลืออยู่ระหว่างการสอบสวนโรค จังหวัดชลบุรีตรวจแล้ว 596 คน พบผู้ติดเชื้อ 5 คน และอยู่ระหว่างการสอบสวนโรค ปทุมธานี ตรวจแล้ว 3,296 คน เชียงใหม่ ตรวจแล้ว 1,389 คน นนทบุรี ตรวจแล้ว 729 คน ซึ่งในส่วนของ 3 จังหวัดยังไม่ได้รับรายงานผู้ติดเชื้อ โดยศูนย์ตรวจที่สนามไทย – ญี่ปุ่น ดินแดง กรุงเทพมหานครจะเปิดให้บริการไปจนถึงวันที่ 30 เมษายนนี้ จากนั้นจะปิดศูนย์ชั่วคราว และเปิดให้บริการตรวจคัดกรองอีกครั้งในวันที่ 5 – 11 พ.ค.นี้ และจะประเมินสถานการณ์อีกครั้ง
นายสุชาติ กล่าวต่อว่า เมื่อผู้ประกันตนเข้ารับการตรวจโควิด-19 แล้ว และระหว่างรอผลตรวจต้องกักตัวที่บ้านเพื่อป้องกันการแพร่ระบาดของโรค เมื่อทราบผลการตรวจแล้วทางโรงพยาบาลจะแจ้งให้ทราบผ่าน 3 ช่องทาง คือ QR Code , SMS และทางโทรศัพท์เพื่อแจ้งแนวการปฏิบัติตนขณะรอเข้ารับการรักษาตามขั้นตอน ดังนี้ 1) ผู้ประกันตนที่ไม่มีอาการหรือมีอาการเล็กน้อย (กลุ่มสีเขียว) โรงพยาบาลให้เข้ารับการรักษาในหอผู้ป่วยเฉพาะกิจ (Hospitel) หรือโรงพยาบาลสนาม 2) สำหรับกลุ่มที่มีอาการไม่รุนแรงหรือกลุ่มที่มีอาการรุนแรง (กลุ่มสีส้มและกลุ่มสีแดง) พิจารณาให้เข้ารับการรักษาในโรงพยาบาล กรณีโรงพยาบาลไม่สามารถรองรับผู้ประกันตนได้เนื่องจากเตียงเต็มโรงพยาบาลสามารถส่งต่อผู้ป่วยให้กับโรงพยาบาลที่มีศักยภาพในการดูแลต่อไป ทั้งนี้ โรงพยาบาลที่ตรวจคัดกรองโควิด-19 ทั้ง 5 จังหวัดที่เปิดเป็นศูนย์ตรวจจะมีหน้าที่ในการสอบสวนโรคและพิจารณาส่งผู้ป่วยเข้าโรงพยาบาลหรือ Hospitel ซึ่ง ณ ขณะนี้มีโรงพยาบาล ที่จัดตั้ง Hospitel จำนวน 23 แห่ง จำนวน 6,943 เตียง และอยู่ระหว่างประสานหาเตียงเพิ่มสำหรับรองรับผู้ป่วยที่ประสานหาเตียงผ่านสายด่วน 1506 กด 6 อีกจำนวน 3,000 เตียง
นายสุชาติ ยังกล่าวถึงกรณีที่ผู้ประกันตนได้ขอความช่วยเหลือมายังกระทรวงแรงงานและสายด่วน 1506 กด 6 ว่า ผู้ติดเชื้อรายหนึ่งเธอมีอาการครั่นเนื้อครั่นตัว และรู้สึกกังวลใจ เนื่องจากมีโรคประจำตัวเป็นมะเร็งเต้านมได้เดินทางมาตรวจโควิด-19 ที่สนามไทย – ญี่ปุ่น ดินแดง และทราบผลตรวจเมื่อวานนี้ (26 เม.ย.64) และทางกระทรวงแรงงานได้ประสานโรงพยาบาลลาดพร้าว ให้นำรถพยาบาลมารับเมื่อเวลา 15.00 น. วันนี้ และเมื่อเวลา 17.27 น.ที่ผ่านมาเจ้าตัวโทรมาแจ้งว่าได้ขอบคุณรัฐบาลและกระทรวงแรงงานที่ให้การประสานการดูแลจนเข้าพักรักษาตัวที่โรงพยาบาลลาดพร้าวเป็นที่เรียบร้อยแล้ว
ขณะที่อีกราย เป็นผู้ประกันกันมาตรา 33 มีอาการคอแห้ง เจ็บคอ มีไข้อ่อนๆ ต้องเข้ารับการรักษาตัวที่โรงพยาบาล จึงประสานขอความช่วยเหลือรับมายังกระทรวงแรงงาน เพื่อขอรถพยาบาลให้ไปรับ และกระทรวงแรงงานได้ให้รถพยาบาลของโรงพยาบาลวิชัยเวช เข้าไปรับในวันนี้เวลาประมาณ 18.00 น.จนถึงเจ้าตัวได้เข้ารับการรักษาอย่างทันท่วงที
เช่นเดียวกับอาม่ารายหนึ่งซึ่งเป็นผู้ป่วยติดเตียง มีอาการไออย่างรุนแรง ผู้ดูแลใกล้ชิดจึงเป็นห่วงอาม่าต้องการให้พาไปเข้ารับการรักษาที่โรงพยาบาล ผู้ดูแลผู้ป่วยจึงตัดสินใจประสานความช่วยเหลือมายังกระทรวงแรงงานให้หารถมารับ จนล่าสุดรถพยาบาลของโรงพยาบาลสมุทรปราการได้รับตัวอาม่าไปรักษาเรียบร้อยแล้ว

ที่มา : https://www.thaigov.go.th/news/contents/details/41261