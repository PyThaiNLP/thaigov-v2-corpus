รัฐบาลไทย-ข่าวทำเนียบรัฐบาล-“จุรินทร์” สั่งกรมการค้าต่างประเทศเร่งเจรจาแก้ปัญหาเมียนมาห้ามนำเข้าเครื่องดื่มทางบกจากไทย


วันอังคารที่ 27 เมษายน 2564
“จุรินทร์” สั่งกรมการค้าต่างประเทศเร่งเจรจาแก้ปัญหาเมียนมาห้ามนำเข้าเครื่องดื่มทางบกจากไทย
วันที่ 27 เมษายน 2564  เวลา 10.45 น. ที่กระทรวงพาณิชย์  นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ให้สัมภาษณ์ถึงประเด็นแผนรับมือพม่างดการนำเข้าสินค้าเครื่องดื่มชั่วคราว ว่า ได้รับรายงานจากทูตพาณิชย์ประจำเมียนมา
ว่าในวันที่ 1 พฤษภาคม 2564 อาจจะมีคำสั่งเรื่องสินค้าที่เกี่ยวข้องกับเครื่องดื่ม ที่เมียนมาอาจระงับไม่ให้นำเข้าผ่านด่านทางบก แต่ให้นำเข้าผ่านด่านทางเรืออย่างเดียว ซึ่งในเรื่องนี้ตนได้มอบหมายให้กรมส่งเสริมการค้าระหว่างประเทศ และกรมการค้าต่างประเทศ เร่งดำเนินการเจรจากับเมียนมา โดยช่วงบ่ายวันนี้จะมีการนัดหารือกับอธิบดีกรมการค้าระหว่างประเทศของเมียนมา เพื่อถามถึงสาเหตุและหนทางในการร่วมมือกันแก้ไขปัญหา
โดยสินค้าที่เกี่ยวข้องกับเครื่องดื่มนั้น ประเทศไทยส่งออกไปยังเมียนมาปีละประมาณ 10,000 ล้านบาท เมื่อมีการหารือกันแล้วจะแจ้งข้อเท็จจริงรวมทั้งความคืบหน้าในการหาทางออกร่วมกันต่อไป  เพราะที่ผ่านมาทุกอย่างก็ดำเนินการไปได้ด้วยดี ตัวเลขการค้าชายแดนไทยกับเมียนมายังเดินหน้าต่อไปได้ เรื่องนี้เป็นกรณีเฉพาะสินค้าที่เกี่ยวข้องกับเครื่องดื่ม เช่น เครื่องดื่มบำรุงกำลัง น้ำอัดลม น้ำผลไม้ และนมเปรี้ยว เป็นต้น
โดยจะกระทบทำให้เราต้องไปส่งทางเรือทำให้มีต้นทุนการขนส่งมากขึ้นแทนที่จะส่งไปทางบก ซึ่งที่ผ่านมาเราส่งผ่านด่านใหญ่ 3 ด่าน คือ 1.แม่สอด 2.แม่สาย 3.ที่ระนอง
“บ่ายวันนี้จะมีการหารือกันระหว่างฝ่ายไทยกับเมียนมา และจะแจ้งความคืบหน้าให้ทราบอีกครั้งครับ” รัฐมนตรีว่าการกระทรวงพาณิชย์กล่าว

ที่มา : https://www.thaigov.go.th/news/contents/details/41244