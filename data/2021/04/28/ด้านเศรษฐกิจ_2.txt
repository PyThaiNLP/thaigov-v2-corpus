รัฐบาลไทย-ข่าวทำเนียบรัฐบาล-บริษัท ขนส่ง จำกัด เคลียร์ประกันภัยจ่ายค่าสินไหมให้ญาติผู้เสียชีวิตจากอุบัติเหตุรถทัวร์ไฟไหม้  


วันอังคารที่ 27 เมษายน 2564
บริษัท ขนส่ง จำกัด เคลียร์ประกันภัยจ่ายค่าสินไหมให้ญาติผู้เสียชีวิตจากอุบัติเหตุรถทัวร์ไฟไหม้
รายละ 1.1 ล้านบาท
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า วันนี้ (26 เมษายน 2564) บขส. ได้ส่งฝ่ายกฎหมาย ร่วมเจรจาการจ่ายสินไหมทดแทน ระหว่างตัวแทนบริษัท วิริยะประกันภัย จำกัด (มหาชน) และ บริษัท 407 พัฒนา จำกัด กับญาติของผู้เสียชีวิตจากเหตุการณ์ไฟไหม้รถทัวร์โดยสาร 2 ชั้น ของบริษัท 407 พัฒนา จำกัด บริเวณถนนมิตรภาพ (ขาเข้า) กิโลเมตรที่ 13-14 อำเภอบ้านแฮด จ.ขอนแก่น เมื่อวันที่ 12 เมษายนที่ผ่านมา ซึ่งการเจรจาเป็นไปด้วยความเรียบร้อย
ทั้งนี้ วิริยะประกันภัย ได้จ่ายสินไหมทดแทน ให้ญาติผู้เสียชีวิต รายละ 1,100,000 บาท รวมเป็นเงิน 4,400,000 บาท ส่วนผู้เสียชีวิตอีก 1 ราย วิริยะประกันภัย ได้จ่ายสินไหมทดแทน จำนวน 600,000 บาท และญาติได้เรียกร้องสินไหมเพิ่มเติมจากผู้ประกอบการรถร่วมฯ จึงมีการนัดจ่ายอีก จำนวน 1,050,000 บาท ในวันที่ 30 เมษายน 2564

ที่มา : https://www.thaigov.go.th/news/contents/details/41224