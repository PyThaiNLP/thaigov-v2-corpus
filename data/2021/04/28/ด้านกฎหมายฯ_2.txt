รัฐบาลไทย-ข่าวทำเนียบรัฐบาล-เลขา รมว.ยุติธรรม แจงข่าว "โตโต้" ป่วยไม่จริง เผยได้รับรายงานจากเรือนจำจังหวัดกาฬสินธุ์ วัดอุณภูมิทุกเช้า ล่าสุด 26 เม.ย.วัดได้ 36.6 องศา-ผลตรวจไม่ติดโควิด ยันทุกแห่งมีการช่วยเหลือ


วันอังคารที่ 27 เมษายน 2564
เลขา รมว.ยุติธรรม แจงข่าว "โตโต้" ป่วยไม่จริง เผยได้รับรายงานจากเรือนจำจังหวัดกาฬสินธุ์ วัดอุณภูมิทุกเช้า ล่าสุด 26 เม.ย.วัดได้ 36.6 องศา-ผลตรวจไม่ติดโควิด ยันทุกแห่งมีการช่วยเหลือ
เลขา รมว.ยุติธรรม แจงข่าว "โตโต้" ป่วยไม่จริง เผยได้รับรายงานจากเรือนจำจังหวัดกาฬสินธุ์ วัดอุณภูมิทุกเช้า ล่าสุด 26 เม.ย.วัดได้ 36.6 องศา-ผลตรวจไม่ติดโควิด ยันทุกแห่งมีการช่วยเหลือตามหลักสากล วอนหยุดปล่อยข่าวลือสร้างความวุ่นวาย เตรียมให้ฝ่าย กม.ฟ้องเ
ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม กล่าวถึงกรณี มีเฟซบุ๊กของกลุ่ม Wevo โพสข้อความระบุว่า นายปิยรัฐ จงเทพ หรือโตโต้ แกนนำกลุ่ม Wevo เกิดอาการปวดหัว มีไข้สูงถึง 38 องศาเชลเชียส และตั้งแต่มีอาการยังไม่ได้รับยาหรือการรักษาจากทางเรือนจำจังหวัดกาฬสินธุ์ ว่า การโพสข้อความดังกล่าวนั้น ไม่มีข้อมูลความเป็นจริงเลย จากการตรวจสอบล่าสุดกับทางเรือนจำจังหวัดกาฬสินธุ์ ได้รับรายงานว่า ปัจจุบันนายปิยรัฐได้ช่วยงานอยู่ที่แดนพยาบาลของเรือนจำ และได้รับรายงานจากพยาบาลที่ดูแลนายปิยรัฐว่าไม่มีอาการไข้หรือการป่วยแต่อย่างใด ในทุกเช้าจะมีการวัดไข้ตลอด ล่าสุดวันที่ 26 เมษายน 2564 วัดอุณภูมินายปิยรัฐได้ 36.6 องศาฯ และมีการตรวจหาเชื้อโควิดไป เมื่อวันที่ 23 เมษายน 2564 ซึ่งผลออกมาเป็นลบ ทั้งนี้มาตรการในเรือนจำทั่วประเทศมีการป้องกันโควิดอย่างเข้มงวดเหมือนกันทุกแห่ง และการให้ความช่วยเหลือผู้ต้องขังเรามีมาตรฐานเดียวกับสากล หากมีใครเจ็บป่วยทางเรือนจำพร้อมให้การช่วยเหลือทุกคนไม่มีการแบ่งฝักแบ่งฝ่ายแต่อย่างใด
"ผมขอร้องในช่วงนี้ที่ประเทศกำลังประสบกับวิกฤตอย่างหนัก อย่าเสนออะไรที่ไม่เป็นความจริงและเป็นการสร้างความตื่นตระหนกหรือความวุ่นวายอีกเลย วันนี้บ้านเมืองก็วุ่นวายมากพออยู่แล้ว ซึ่งกับเพจที่นำเสนอเรื่องนี้ ผมจะให้ฝ่ายกฎหมายของกรมราชทัณฑ์ดำเนินการตามกระบวนการกฎหมายเพื่อเป็นเยี่ยงอย่าง ไม่ให้มีคนอื่นพยายามสร้างกระแสความวุ่นวายอีก ซึ่งการทำแบบนี้นอกจากเจ้าหน้าที่ที่เกี่ยวข้องจะวุ่นวายแล้ว ครอบครัวของนายปิยรัฐ ก็จะเกิดความกังวลใจ ไม่สบายใจและเป็นกังวลอีกด้วย ขอให้หยุดปล่อยข่าวลือที่ไม่เป็นจริงเสียเถอะ" ว่าที่ร้อยตรีธนกฤต กล่าว

ที่มา : https://www.thaigov.go.th/news/contents/details/41235