รัฐบาลไทย-ข่าวทำเนียบรัฐบาล-สธ. ใช้รพ.สมุทรปราการ ขยายเตียงรักษาผู้ติดเชื้อโควิด 19  ส่งต่อจากกทม.-ปริมณฑล 


วันอังคารที่ 27 เมษายน 2564
สธ. ใช้รพ.สมุทรปราการ ขยายเตียงรักษาผู้ติดเชื้อโควิด 19  ส่งต่อจากกทม.-ปริมณฑล
กระทรวงสาธารณสุขร่วมกับกระทรวงการอุดมศึกษา วิทยาศาสตร์ วิจัยและนวัตกรรม ปรับหอพักนักศึกษามหาวิทยาลัยราชภัฏธนบุรีสมุทรปราการ เป็นหอผู้ป่วยเฉพาะกิจโควิด 19 ขนาด 800 เตียงรองรับผู้ป่วยในจังหวัด และรับส่งต่อจากกทม.-ปริมณฑล
นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้เร่งบริหารจัดการเตียงรองรับผู้ติดเชื้อโควิด 19 ในกทม. และปริมณฑล จากการตรวจเยี่ยมจังหวัดสมุทรปราการ พบว่า โรงพยาบาลสมุทรปราการและโรงพยาบาลบางพลี ได้ดัดแปลงหอพักนักศึกษาของมหาวิทยาลัยราชภัฏธนบุรีสมุทรปราการ จำนวน 2 อาคาร เป็นหอผู้ป่วยเฉพาะกิจโควิด 19 สามารถขยายได้ถึง 800 เตียง และเตรียมหอประชุมเป็นโรงพยาบาลสนาม ขนาด 120 เตียง ขณะนี้มีผู้ติดเชื้อโควิด 19 รักษาอยู่ประมาณ 400 คน เป็นกลุ่มผู้ป่วยที่ไม่มีอาการ อาการน้อย ไม่มีโรคแทรกซ้อน และผู้ป่วยจากโรงพยาบาลสมุทรปราการที่มีอาการคงที่ ผลการตรวจเชื้อเป็นลบ รวมทั้งผู้ป่วยที่ส่งต่อจากกรุงเทพมหานครและปริมณฑล ช่วยให้ผู้ติดเชื้อได้รับการดูแลรักษาอย่างรวดเร็วด้วย
“ขอให้เร่งค้นหาเชิงรุกในสถานที่เสี่ยงเกิดการแพร่กระจายเชื้อได้ง่าย เช่น ตลาดสด โรงงาน โรงเรียน และพื้นที่เสี่ยง เพื่อตรวจหาเชื้อรู้ผลให้เร็วขึ้น นำเข้าสู่ระบบการรักษา ซึ่งจะช่วยควบคุมโรคได้โดยเร็ว” นายแพทย์เกียรติภูมิกล่าว
ด้านนายแพทย์ณรงค์ อภิกุลวณิช ผู้ตรวจราชการกระทรวงสาธารณสุข เขตสุขภาพที่ 6 กล่าวว่า จังหวัดสมุทรปราการ ได้มีการค้นหาเชิงรุกในกลุ่มเสี่ยงต่าง ๆ อาทิ ตลาดสด โรงงาน โรงเรียนแล้ว 47,059 ราย พบผู้ติดเชื้อ 118 ราย และเฝ้าระวังในคลินิกโรคทางเดินหายใจ 31,621 ราย พบผู้ติดเชื้อ 544 ราย จากสถานที่กักกัน 85 ราย และสนามบิน 95 ราย รวมทั้งมีการบริหารจัดการเตียงร่วมกันทั้งโรงพยาบาลของภาครัฐและเอกชน ทำให้มีเตียงเพียงพอดูแลผู้ป่วยสีแดงและสีเหลือง สามารถช่วยดูแลผู้ติดเชื้อในจังหวัดและรองรับผู้ติดเชื้อบางส่วนจากกทม.และปริมณฑลได้ วันนี้มีรายงานผู้ติดเชื้อรายใหม่ 110 ราย ทำให้มีจำนวนผู้ติดเชื้อระลอกเมษายนสะสม 1,176 ราย รักษาในโรงพยาบาล 744 ราย ในจำนวนนี้ มีอาการปอดอักเสบ 67 ราย โดยต้องใช้เครื่องช่วยหายใจ 7 ราย
************************ 27 เมษายน 2564

ที่มา : https://www.thaigov.go.th/news/contents/details/41240