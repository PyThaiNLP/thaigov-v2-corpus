รัฐบาลไทย-ข่าวทำเนียบรัฐบาล-เลขา รมว.ยุติธรรม แจง"อานนท์"ไม่ได้ติดโควิด ยันไม่ได้อยู่ในกลุ่มเสี่ยงแดนกักโรค พร้อมชี้ 3 แกนนำผลเป็นลบอยู่ระหว่างกักตัว วอนอย่าสร้างข่าวปั่นป่วนขอให้เสนอความจริง บ้านเมืองวุ่นวาย


วันอังคารที่ 27 เมษายน 2564
เลขา รมว.ยุติธรรม แจง"อานนท์"ไม่ได้ติดโควิด ยันไม่ได้อยู่ในกลุ่มเสี่ยงแดนกักโรค พร้อมชี้ 3 แกนนำผลเป็นลบอยู่ระหว่างกักตัว วอนอย่าสร้างข่าวปั่นป่วนขอให้เสนอความจริง บ้านเมืองวุ่นวาย
เลขา รมว.ยุติธรรม แจง"อานนท์"ไม่ได้ติดโควิด ยันไม่ได้อยู่ในกลุ่มเสี่ยงแดนกักโรค พร้อมชี้ 3 แกนนำผลเป็นลบอยู่ระหว่างกักตัว วอนอย่าสร้างข่าวปั่นป่วนขอให้เสนอความจริง บ้านเมืองวุ่นวายมากพอแล้ว ขู่ให้ฝ่ายกฎหมายดำเนินการตรวจสอบ
ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม กล่าวถึงกรณี มีการโพสเฟซบุ๊กระบุว่า นายอานนท์ นำภา แกนนำกลุ่มราษฎร ติดเชื้อโควิด-19 จากภายในเรือนจำว่า นายอานนท์ไม่ได้อยู่ร่วมกับพวกกักโรคหรือติดโควิดอยู่ในแดนอื่น และล่าสุดได้มีการตรวจโควิดแล้วก็ไม่พบว่าติดเชื้อ ดังนั้นเพจทนายอานนท์ที่มีแอดมินดูแลอยู่ควรระมัดระวังในการเสนอเรื่องราวภายในเรือนจำมิฉะนั้นจะให้ฝ่ายกฎหมายของกรมราชทัณฑ์ดำเนินคดี เพราะทำให้เกิดความเสียหายและเกิดความวุ่นวาย ตนอยากฝากบอกว่าควรมีจิตสำนึก เนื่องจากสถานการณ์ปัจจุบันที่มีโรคระบาดโควิดประชาชนก็เดือดร้อนอยู่แล้วอย่าสร้างความวุ่นวาย ควรให้ข้อมูลที่ถูกต้องจะเหมาะสมกว่า นอกจากนี้ในส่วนของผู้ที่อยู่ในกลุ่มเสี่ยง เช่น นายพริษฐ์ ชิวารักษ์ หรือเพนกวิน นายไชยอมร แก้ววิบูลย์พันธ์ หรือเอมมี่ และนายเฉลิมพงษ์ คำวงศ์ แกนนำม็อบ ทั้ง 3 คน ผลตรวจไม่พบเชื้อ ตอนนี้อยู่ระหว่างกักตัว และรอตรวจซ้ำสัปดาห์หน้า อีกครั้ง
"ช่วงที่สถานการณ์ของประเทศกำลังวิกฤติ ผมขอร้องอย่าสร้างความวุ่นวายในช่วงนี้เลย การจะเผยแพร่ข้อมูลใดๆ ควรอยู่บนพื้นฐานความเป็นจริง ไม่ใช่ทำเพื่อสร้างสถานการณ์ปั่นป่วนแบบนี้ และการที่ทนายเข้าไปเยี่ยมและนำข้อมูลที่ไม่จริงออกมาเผยแพร่ ตรงนี้อาจจะต้องให้สภาทนายความดำเนินการด้วย" ว่าที่ร้อยตรี ธนกฤต กล่าว

ที่มา : https://www.thaigov.go.th/news/contents/details/41231