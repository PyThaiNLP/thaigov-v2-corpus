รัฐบาลไทย-ข่าวทำเนียบรัฐบาล-สธ.เตรียมจองซื้อวัคซีนไฟเซอร์ ครอบคลุมกลุ่มอายุ 12 ปีขึ้นไป


วันอังคารที่ 27 เมษายน 2564
สธ.เตรียมจองซื้อวัคซีนไฟเซอร์ ครอบคลุมกลุ่มอายุ 12 ปีขึ้นไป
กระทรวงสาธารณสุข ชี้แจงบริษัทไฟเซอร์ไม่เคยเสนอขายวัคซีนโควิด19 ให้ไทย 13 ล้านโดส การจองต้องวางเงินมัดจำ ไม่มีข้อเสนอให้ใช้วัคซีนก่อนจ่ายทีหลัง และไม่เคยปฏิเสธการเข้าพบ มีการหารือกันอย่างต่อเนื่อง ล่าสุดเตรียมจองซื้อแล้ว
กระทรวงสาธารณสุข ชี้แจงบริษัทไฟเซอร์ไม่เคยเสนอขายวัคซีนโควิด19 ให้ไทย 13 ล้านโดส การจองต้องวางเงินมัดจำ ไม่มีข้อเสนอให้ใช้วัคซีนก่อนจ่ายทีหลัง และไม่เคยปฏิเสธการเข้าพบ มีการหารือกันอย่างต่อเนื่อง ล่าสุดเตรียมจองซื้อแล้ว หลังมีข้อมูลใช้ได้ในอายุ 12 ปีขึ้นไป จัดเก็บในอุณหภูมิสูงขึ้นได้ สะดวกต่อการขนส่ง พร้อมส่งให้ไทยได้ในไตรมาส 3
วันนี้ (27 เมษายน 2564) ที่ศูนย์แถลงข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี  นายแพทย์นคร เปรมศรี ผู้อำนวยการสถาบันวัคซีนแห่งชาติ กล่าวว่า กระทรวงสาธารณสุขมีนโยบายจัดหาวัคซีนโควิด 19 ให้ได้ 100 ล้านโดสโดยได้เจรจากับผู้ผลิตวัคซีนหลายราย ทั้งเรื่องจำนวนวัคซีนและระยะเวลาส่งมอบ เงื่อนไขสำคัญคือต้องส่งมอบได้ภายในปีนี้ ส่วนวัคซีนแอสตร้าเซนเนก้าที่ผลิตในไทยโดยบริษัทสยามไบโอไซเอนซ์ จำกัด ถือว่าประสบความสำเร็จส่งตรวจคุณภาพแล้ว 2 รุ่นการผลิต และรุ่นการผลิตถัดไปอยู่ระหว่างรอผลการตรวจคุณภาพจากห้องปฏิบัติการกลางที่สกอตแลนด์และสหรัฐอเมริกา ทั้งนี้จากการหารือกับแอสตร้าเซนเนก้า (ประเทศไทย) ยืนยันว่าจะผลิตและส่งมอบวัคซีนให้ได้ตามแผนที่กำหนดในช่วงต้นเดือนมิถุนายนหรืออาจเร็วกว่านั้น
สำหรับกรณีการส่งต่อข้อมูลทางโซเชียลมีเดียเกี่ยวกับการเจรจาจัดซื้อวัคซีนของบริษัทไฟเซอร์ มีข้อมูลที่คลาดเคลื่อนทำให้เกิดความเข้าใจผิด สถาบันวัคซีนแห่งชาติและไฟเซอร์ (ประเทศไทย) ได้ร่วมกันตรวจสอบแล้ว จึงขอชี้แจงข้อมูลที่ถูกต้องเพื่อลดความเข้าใจผิดและข้อกล่าวหาใน 3 ประเด็น ดังนี้ ประเด็นแรก ไฟเซอร์ไม่เคยเสนอขายวัคซีนให้ไทย 13 ล้านโดส แต่ไฟเซอร์ได้นำตัวเลขแผนการจัดหาวัคซีนของไทยช่วงปี 2563 ที่มีแผนการจัดซื้อวัคซีนแบบทวิภาคีหรือซื้อตรงกับผู้ผลิตคิดเป็น 10% ของจำนวนประชากร หรือประมาณ 6.5 ล้านคน รวม 13 ล้านโดส ไปเสนอบริษัทแม่ (Head Office) ว่าจะมีวัคซีนเพื่อนำเสนอขายให้ประเทศไทยหรือไม่ จึงไม่ใช่ตัวเลขที่เสนอขายให้ไทย
ประเด็นที่สอง การซื้อวัคซีนไม่ต้องใช้เงินซื้อ มีวัคซีนให้ใช้ก่อนค่อยจ่ายทีหลัง เรื่องนี้ไม่เป็นความจริง เนื่องจากเอกสารสัญญาการจองซื้อจากไฟเซอร์ทุกฉบับที่เจรจากันมาตั้งแต่ต้นปี 2564 มีเงื่อนไขการจองที่ต้องวางเงินมัดจำทั้งสิ้น และไม่มีข้อเสนอจัดส่งวัคซีนให้ใช้ก่อนแต่อย่างใด ซึ่งในสถานการณ์ที่แย่งชิงวัคซีนกันทั่วโลก ไม่มีบริษัทใดให้ใช้วัคซีนก่อนแล้วจ่ายเงินภายหลัง และประเด็นสุดท้าย ไฟเซอร์เสนอรัฐบาล 4 รอบแต่ถูกปฏิเสธ ก็ไม่เป็นจริง เรามีการเจรจามาโดยตลอด ทำให้ได้รับทราบข้อมูลการพัฒนาวัคซีนของไฟเซอร์อย่างต่อเนื่อง
เช่น ความคงตัวของวัคซีนจากข้อจำกัดที่ต้องเก็บวัคซีนในอุณหภูมิ -70 องศาเซลเซียสเหลือเพียง -20 องศาเซลเซียส ทำให้สะดวกในการจัดเก็บและขนส่งในไทยมากขึ้น การใช้วัคซีนในเด็กอายุ 12 ปีขึ้นไปซึ่งกำลังรออนุมัติจาก อย.สหรัฐอเมริกา รวมถึงเงื่อนไขที่สามารถจัดส่งวัคซีนได้ในช่วงต้นของไตรมาส 3 ทำให้การเจรจามีความเป็นไปได้มากขึ้น
“วันที่ 22 เมษายนที่ผ่านมา รองนายกรัฐมนตรีและรัฐมนตรีว่าการกระทรวงสาธารณสุข ได้นำผู้บริหารกระทรวงฯหารือกับทางไฟเซอร์ จนได้ความชัดเจนว่าให้สถาบันวัคซีนแห่งชาติและกรมควบคุมโรคจองซื้อวัคซีนจากไฟเซอร์ รวมทั้งการเจรจาร่างเอกสารต่างๆ ที่เกี่ยวข้อง เพื่อให้สามารถบรรลุข้อตกลงเงื่อนไขและส่งมอบวัคซีนให้ได้เร็วที่สุด เนื่องจากวัคซีนของไฟเซอร์ช่วยปิดช่องว่างกลุ่มประชากรนักเรียน ที่มีแนวโน้มอาจทำให้เกิด
การระบาดขนาดใหญ่ได้ จากการมารวมกลุ่มกันในโรงเรียน”นายแพทย์นครกล่าว
******************************* 27 เมษายน 2564

ที่มา : https://www.thaigov.go.th/news/contents/details/41260