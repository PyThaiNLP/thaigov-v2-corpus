รัฐบาลไทย-ข่าวทำเนียบรัฐบาล-รมต.อนุชา สั่งการ พศ. ขอวัดอย่าปฏิเสธศพโควิด ย้ำเผาศพได้ แต่ต้องปฏิบัติตามมาตรการ และต้องดำเนินการทันที


วันอังคารที่ 27 เมษายน 2564
พิมพ์
รมต.อนุชา สั่งการ พศ. ขอวัดอย่าปฏิเสธศพโควิด ย้ำเผาศพได้ แต่ต้องปฏิบัติตามมาตรการ และต้องดำเนินการทันที
รมต.อนุชา สั่งการ พศ. ขอวัดอย่าปฏิเสธศพโควิด ย้ำเผาศพได้ แต่ต้องปฏิบัติตามมาตรการ และต้องดำเนินการทันที
จากสถานการณ์แพร่ระบาดเชื้อไวรัสโควิด-19 ระลอกใหม่ ที่พบว่ามีตัวเลขผู้ติดเชื้อเพิ่มขึ้นจากที่ผ่านมา ขณะเดียวกัน มีผู้เสียชีวิตจากโควิด-19 ทุกวัน ส่งผลต่อการนำศพผู้ติดเชื้อไปประกอบพิธีฌาปนกิจ โดยพบว่าบางวัดปฏิเสธการรับศพผู้ติดเชื้อมาประกอบพิธี จนกลายเป็นกระแสสังคมที่พูดกันในวงกว้าง
นายอนุชา นาคาศัย รัฐมนตรีประจำสำนักนายกรัฐมนตรี จึงได้สั่งการไปยังสำนักงานพระพุทธศาสนาแห่งชาติ ดำเนินการประสาน สร้างความเข้าใจที่ถูกต้อง และขอความร่วมมือวัดทุกวัด ทั่วประเทศ อย่าปฏิเสธการประกอบพิธีฌาปนกิจศพผู้เสียชีวิตจากโควิด-19 แต่ขอให้ใช้ความระมัดระวังเป็นกรณีพิเศษ ในการดำเนินการฌาปนกิจศพ โดยให้ประสานกับสาธารณสุขพื้นที่ เพื่อปฏิบัติตามมาตรการป้องกันการแพร่ระบาดอย่างเคร่งครัดและถูกวิธี และต้องสร้างความเข้าใจกับญาติ เกี่ยวกับการประกอบพิธีฌาปนกิจนั้นต้องกระทำทันที ไม่ให้มีการไว้ทุกข์เป็นระยะเวลานาน เพื่อป้องกันการแพร่ระบาดของเชื้อไวรัสโควิด-19 ในวัดและชุมชนใกล้เคียง
รัฐมนตรีประจำสำนักนายกรัฐมนตรี ย้ำว่า ในสถานการณ์วิกฤติของประเทศเช่นนี้ วัดเป็นที่พึ่งหลักของพุทธศาสนิกชนที่มีความศรัทธามาตั้งแต่เกิดจนตาย ดังนั้น เมื่อเกิดการสูญเสียไม่ว่ากรณีใด ๆ ก็ตาม จึงขอความร่วมมือไปยังทุกวัด ให้กรุณารับฌาปนกิจศพผู้ติดเชื้อ อย่าได้รังเกียจ และขอให้ปฏิบัติอย่างถูกวิธีตามมาตรการป้องกันการแพร่ระบาด โควิด-19 ที่ภาครัฐกำหนด
................

ที่มา : https://www.thaigov.go.th/news/contents/details/41255