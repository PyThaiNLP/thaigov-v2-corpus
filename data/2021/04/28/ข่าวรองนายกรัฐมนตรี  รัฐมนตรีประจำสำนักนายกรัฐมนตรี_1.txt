รัฐบาลไทย-ข่าวทำเนียบรัฐบาล-"อนุชา"  เคาะรายการ “NBT รวมใจ สู้ภัยโควิด-19” เพิ่มช่องทางประสานช่วยเหลือประชาชน คลายทุกข์ยุคโควิด-19 


วันอังคารที่ 27 เมษายน 2564
พิมพ์
"อนุชา"  เคาะรายการ “NBT รวมใจ สู้ภัยโควิด-19” เพิ่มช่องทางประสานช่วยเหลือประชาชน คลายทุกข์ยุคโควิด-19
"อนุชา"  เคาะรายการ “NBT รวมใจ สู้ภัยโควิด-19” เพิ่มช่องทางประสานช่วยเหลือประชาชน คลายทุกข์ยุคโควิด-19
จากกรณีสถานการณ์แพร่ระบาดโควิด-19 ระลอกใหม่ ปัจจุบันพบตัวเลขผู้ติดเชื้อเป็นจำนวนมาก และพบว่าผู้ป่วยหลายรายไม่สามารถเข้ารับการรักษาได้ อีกทั้งประสบปัญหาการประสานงานเพื่อขอรับการรักษาพยาบาล เนื่องจากสายด่วนหลัก เช่น 1668 1669 1330 มีผู้ติดต่อเป็นจำนวนมาก นายอนุชา นาคาศัย รัฐมนตรีประจำสำนักนายกรัฐมนตรี มีความเป็นห่วงต่อสถานการณ์ดังกล่าว ได้สั่งการให้กรมประชาสัมพันธ์สร้างช่องทางการประสานงาน ส่งต่อ และติดตามการให้ความช่วยเหลือระหว่างประชาชนกับสถานพยาบาลในช่วงสถานการณ์โควิด-19 โดยเปิดช่องทางให้ประชาชนสามารถติดต่อขอความช่วยเหลือและประสานงาน ผ่านรายการ NBT รวมใจคนไทยไม่ทิ้งกัน ในช่วง “NBT รวมใจ สู้ภัย COVID-19” ตั้งแต่เมื่อวันศุกร์ที่ 23 เมษายน 2564
รัฐมนตรีประจำสำนักนายกรัฐมนตรี เปิดเผยว่า หลังจากที่มีการประชาสัมพันธ์เพื่อประสานให้ความช่วยเหลือประชาชนผ่านทาง “NBT รวมใจ สู้ภัย COVID-19” พบว่ามีประชาชนโทรเข้ามาเพื่อสอบถามเพื่อขอความช่วยเหลือ และขอคำแนะนำต่างๆ เป็นจำนวนมาก โดยที่ผ่านมาทางสถานีได้ดำเนินการประสานผู้ที่เกี่ยวข้องเพื่อส่งตัวผู้ป่วยเข้ารับการรักษา รวมถึงประสานเตียงและรถพยาบาล เป็นผลสำเร็จแล้ว จำนวน 23 ราย  ทั้งนี้ ประชาชนสามารถติดตามชมรายการสด “NBT รวมใจ สู้ภัย COVID-19” ทุกวันจันทร์-อาทิตย์ เวลา 10.00-11-30 น. ทางช่อง NBT2HD ประชาชนสามารถสอบถามข้อมูลและประสานขอความช่วยเหลือผ่านทาง โทร. 02-275-4225 (10 คู่สาย) ตั้งแต่เวลา 10.00-16.30 น. ทุกวัน ไม่เว้นวันหยุดราชการ
รัฐมนตรีประจำสำนักนายกรัฐมนตรี กล่าวเพิ่มเติมว่า รัฐบาลพยายามทำงานอย่างเต็มที่ เพื่อลดการสูญเสียและช่วยเหลือประชาชนให้ทั่วถึงในช่วงสถานการณ์โควิด-19 การรับเรื่องร้องทุกข์ผ่านทาง NBT เป็นอีกหนึ่งช่องทางในการบรรเทาความเดือดร้อนให้ประชาชน ทั้งนี้ ขอให้ทุกฝ่ายประสานความร่วมมือกัน เพื่อให้ประเทศก้าวผ่านวิกฤติโควิด-19 ได้อีกครั้ง และขอให้ประชาชนร่วมเป็นกำลังใจให้บุคลากรทางการแพทย์ ที่ทุ่มเท เสียสละ ทำหน้าที่ช่วยเหลือประชาชนอย่างไม่ย่อท้อ ขณะเดียวกันขอความร่วมมือประชาชนปฏิบัติตามมาตรการป้องกันการแพร่ระบาดโควิด-19 อย่างเคร่งครัด
-----------------------

ที่มา : https://www.thaigov.go.th/news/contents/details/41237