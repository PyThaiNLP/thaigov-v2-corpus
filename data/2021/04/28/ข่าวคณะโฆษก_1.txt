รัฐบาลไทย-ข่าวทำเนียบรัฐบาล-นายกรัฐมนตรีปลื้ม JCR คงอันดับความน่าเชื่อถือไทย ย้ำรัฐบาลเตรียมเดินหน้าทั้งมาตรการเยียวยาและฟื้นฟูเศรษฐกิจกลับมาเข้มแข็ง


วันอังคารที่ 27 เมษายน 2564
พิมพ์
นายกรัฐมนตรีปลื้ม JCR คงอันดับความน่าเชื่อถือไทย ย้ำรัฐบาลเตรียมเดินหน้าทั้งมาตรการเยียวยาและฟื้นฟูเศรษฐกิจกลับมาเข้มแข็ง
นายกรัฐมนตรีปลื้ม JCR คงอันดับความน่าเชื่อถือไทย ย้ำรัฐบาลเตรียมเดินหน้าทั้งมาตรการเยียวยาและฟื้นฟูเศรษฐกิจกลับมาเข้มแข็ง
วันที่ 27 เม.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้รับรายงานจากกระทรวงการคลังกรณีที่บริษัท Japan Credit Rating Agency, Ltd. หรือ JCR ซึ่งเป็นบริษัทจัดอันดับความน่าเชื่อถือชั้นนำของประเทศญี่ปุ่น จัดอันดับความน่าเชื่อถือของตราสารหนี้และผู้ออกตราสารหนี้ทั้งในประเทศญี่ปุ่นและต่างประเทศ ได้คงอันดับความน่าเชื่อถือของประเทศไทย (Sovereign Credit Rating) ที่ระดับ A - และยืนยันมุมมองความน่าเชื่อถือของประเทศไทยอยู่ในระดับที่มีเสถียรภาพ (Stable outlook)
ทั้งนี้ นายกรัฐมนตรี ระบุว่า ผลการจัดอันดับดังกล่าวเป็นเรื่องที่น่ายินดีและสะท้อนให้เป็นมุมมองของต่างประเทศต่อพื้นฐานเศรษฐกิจไทยและแนวนโยบายด้านเศรษฐกิจของรัฐบาล แม้ที่ผ่านมาประเทศไทยจะต้องเผชิญกับสถานการณ์แพร่ระบาดของโรคโควิด-19 โดยเฉพาะภาคการส่งออกและท่องเที่ยว ซึ่งเป็นภาคส่วนที่เศรษฐกิจไทยพึ่งพิงอยู่มาก แต่ด้วยสถานการณ์การเงินและการคลังที่เข้มแข็งของประเทศจะเป็นแรงหนุนสำคัญให้รัฐบาลสามารถเดินหน้าเต็มที่ในการฟื้นฟูเศรษฐกิจไทยให้กลับมาเข้มแข็งได้
“จากที่ประเทศไทยได้เผชิญกับการแพร่ระบาดของโรคโควิด-19 ระลอกใหม่ตั้งแต่ต้นเดือนเม.ย.เป็นต้นมา พร้อมกับมาตรการควบคุมโรคที่เพิ่มความเข้มงวดขึ้นโดยต่อเนื่อง การดูแลผู้ป่วยอย่างทั่วถึง พล.อ.ประยุทธ์ ย้ำว่ารัฐบาลเตรียมความพร้อมเพื่อจะเดินหน้าทั้งมาตการเยียวยาผู้ได้รับผลกระทบและการฟื้นฟูเศรษฐกิจในระยะต่อไป โดยรัฐบาลได้จัดเตรียมงบประมาณที่เพียงพอและจะพิจารณาอย่างรอบคอบในการดำเนินนโยบายที่เกิดประสิทธิผลสูงสุด”น.ส.ไตรศุลี กล่าว
-----------------------

ที่มา : https://www.thaigov.go.th/news/contents/details/41236