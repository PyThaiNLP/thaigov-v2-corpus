รัฐบาลไทย-ข่าวทำเนียบรัฐบาล-กระทรวงคมนาคม ร่วมกันปฏิบัติงาน ช่วงเทศกาลสงกรานต์ พ.ศ. 2564 อย่างเต็มกำลัง มุ่งบริการคมนาคมขนส่งให้ประชาชนเดินทาง สะดวก ปลอดภัย และห่างไกลโควิด


วันอังคารที่ 27 เมษายน 2564
กระทรวงคมนาคม ร่วมกันปฏิบัติงาน ช่วงเทศกาลสงกรานต์ พ.ศ. 2564 อย่างเต็มกำลัง มุ่งบริการคมนาคมขนส่งให้ประชาชนเดินทาง สะดวก ปลอดภัย และห่างไกลโควิด
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุมติดตาม ผลการดำเนินงานตามแผนอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ 2564
เมื่อวันที่ 26 เมษายน 2564 ผ่านการประชุมทางไกล (Video Conference) ด้วยระบบ Zoom Cloud Meetings โดยมี นายชยธรรม์ พรหมศร ปลัดกระทรวงคมนาคม คณะผู้บริหารกระทรวงคมนาคม หน่วยงานในสังกัดกระทรวงคมนาคม เข้าร่วมประชุม และมีสำนักงานนโยบายและแผนการขนส่งและจราจร (สนข.) ทำหน้าที่ฝ่ายเลขานุการ
นายศักดิ์สยาม ชิดชอบ กล่าวว่า ช่วงวันหยุดยาวเทศกาลสงกรานต์ 2564 ที่ผ่านมา หน่วยงานในสังกัดกระทรวงฯ และหน่วยงานที่เกี่ยวข้อง ได้ร่วมกันปฏิบัติหน้าที่ให้บริการด้านคมนาคมขนส่งแก่ประชาชนในช่วงเทศกาลสงกรานต์อย่างเข้มข้น ภายใต้แนวนโยบาย “เดินทางสะดวก ปลอดภัย ห่างไกลโควิด” ตามแผนการอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ 2564 ระหว่างวันที่ 10 - 16 เมษายน 2564 ระยะเวลารวม 7 วัน โดยสามารถดำเนินการได้บรรลุเป้าหมายสำคัญทั้งการให้บริการการเดินทางด้วยระบบขนส่งสาธารณะและบนโครงข่ายถนน ประกอบด้วย การบริการระบบขนส่งสาธารณะทั้งทางบก ทางราง ทางน้ำ และทางอากาศ ให้ประชาชนเข้าถึงง่าย มีบริการที่เพียงพอและไม่ล่าช้า และการรักษาความเชื่อมั่นของประชาชนในการใช้บริการขนส่งสาธารณะอย่างปลอดภัย โดยเน้นดูแลรักษาความปลอดภัยในการให้บริการขนส่งสาธารณะอย่างเข้มงวด ดำเนินการตรวจความพร้อมขนส่งสาธารณะ รวมถึงเข้มงวดมาตรการป้องกันการแพร่ระบาดของของโรคติดเชื้อไวรัส COVID-19 รวมทั้งบริหารจัดการจราจรทางถนนช่วงเทศกาลสงกรานต์ 2564 ให้มีความคล่องตัวและปลอดภัยยิ่งขึ้น และดำเนินมาตรการพิเศษบนเส้นทางเข้า-ออกกรุงเทพมหานครที่มีปริมาณการจราจรหนาแน่น ตลอดจนบูรณาการร่วมมือกับหน่วยงานที่เกี่ยวข้อง อำนวยความสะดวกในการเดินทางของประชาชนจนถึงที่หมายอย่างปลอดภัย โดยอุบัติเหตุทางถนนลดน้อยลงจากช่วงเทศกาลปีใหม่ที่ผ่านมา เป็นการลดความสูญเสียชีวิตและทรัพย์สินของประชาชนจากอุบัติเหตุทางถนน
นายศักดิ์สยาม ชิดชอบ กล่าวเพิ่มเติมว่า ได้มอบหมายให้ สนข. รวบรวมข้อมูลสำคัญจากหน่วยงานในสังกัดรองรับการเดินทางของประชาชนช่วงเทศกาลสงกรานต์ 2564 เพื่อนำข้อมูลที่ได้มาใช้ปรับปรุงแก้ไขข้อบกพร่องต่าง ๆ และใช้เป็นแนวทางในการจัดทำแผนอำนวยความสะดวกและความปลอดภัยรองรับการเดินทางของพี่น้องประชาชนในช่วงเทศกาลวันหยุดยาวถัดไปให้เกิดประสิทธิภาพสูงสุด สรุปได้ดังนี้
1. การเดินทางด้วยระบบขนส่งสาธารณะ
จากการรวบรวมข้อมูลสถิติการเดินทางด้วยระบบขนส่งสาธารณะในช่วงเทศกาลสงกรานต์ 2564ที่ผ่านมาพบว่า ประชาชนเดินทางด้วยระบบขนส่งสาธารณะ ได้แก่ รถโดยสารสาธารณะ รถไฟ เรือโดยสารและเครื่องบิน รวมจำนวน 7.5 ล้านคน-เที่ยว โดยมีมาตรการเพิ่มเติมด้านระบบขนส่งสาธารณะดังนี้
- เน้นย้ำให้ทุกหน่วยงานในสังกัดกระทรวงฯ เพิ่มความเข้มข้นในการดำเนินมาตรการเฝ้าระวัง และป้องกันการแพร่ระบาดของเชื้อไวรัส COVID-19 ในการให้บริการขนส่งสาธารณะทุกระบบและมีการประชาสัมพันธ์รณรงค์อย่างต่อเนื่อง
- ออกมาตรการดูแลผู้โดยสารที่ได้รับผลกระทบจากการแพร่ระบาดของเชื้อไวรัส COVID-19 โดยเปิดช่องทางให้ผู้โดยสารที่ต้องการงดเดินทางช่วงเทศกาลสงกรานต์ 2564 สามารถคืนตั๋วหรือเลื่อนตั๋วโดยสาร เพื่อเปลี่ยนแผนการเดินทางในระบบขนส่งสาธารณะได้
- กระทรวงฯ โดยการรถไฟแห่งประเทศไทย (รฟท.) และกรมทางหลวงชนบท (ทช.) ได้ร่วมกับเครือข่ายภาคีภาคท้องถิ่น จัดเจ้าหน้าที่ประจำการเฝ้าระวังตรวจตราและดูแลพื้นที่บริเวณจุดตัดรถไฟกับถนน     ซึ่งเป็นจุดเสี่ยงต่อการเกิดอุบัติเหตุ
นอกจากนี้ ได้ดำเนินการตรวจความพร้อมการให้บริการขนส่งสาธารณะในช่วงเทศกาลสงกรานต์ 2564 อย่างเข้มข้น โดยผลการตรวจความพร้อมผู้ปฏิบัติงานรถโดยสารสาธารณะ รถไฟ และเรือโดยสาร ไม่พบผู้ปฏิบัติงานเสพสิ่งเสพติดและระดับแอลกอฮอล์ในลมหายใจของผู้ปฏิบัติงาน ผลการตรวจความพร้อม ประกอบด้วย ตรวจรถโดยสารสาธารณะ จำนวน 75,673 คัน ตรวจพนักงานขับรถ 75,673 คน ตรวจเจ้าหน้าที่ปฏิบัติงานรถไฟ จำนวน 2,012 คน ตรวจความพร้อมท่าเรือ จำนวน 163 แห่ง ตรวจเรือโดยสาร จำนวน 4,099 ลำ ตรวจพนักงานประจำเรือ จำนวน 6,744 คน และตรวจอากาศยาน จำนวน 20 ลำ ทั้งนี้ พบว่าในช่วงเทศกาลสงกรานต์ 2564 มีรถโดยสารสาธารณะที่เกิดอุบัติเหตุ 4 คัน และรถไฟเกิดอุบัติเหตุ 5 ครั้ง รวมมีผู้เสียชีวิตจากอุบัติเหตุขนส่งสาธารณะ จำนวน 9 ราย โดยไม่มีอุบัติเหตุจากการเดินทางทางน้ำและทางอากาศ ซึ่งกระทรวงฯ ได้มอบหมายหน่วยงานที่เกี่ยวข้องดำเนินการตามกฎหมาย รวมถึงเยียวยาผู้ประสบเหตุอย่างเหมาะสม ส่วนอุบัติเหตุใหญ่ที่เกิดขึ้นจากการขนส่งสาธารณะนั้น กระทรวงฯ จะนำไปถอดบทเรียนเพื่อปรับปรุงการบริการขนส่งสาธารณะให้เกิดความปลอดภัยมากยิ่งขึ้น เพื่อไม่ให้เกิดเหตุการณ์เช่นนี้อีกในอนาคต
2. การเดินทางบนโครงข่ายถนนของกระทรวงคมนาคม
จากการรวบรวมสถิติการเดินทางบนโครงข่ายถนนของกระทรวงฯ พบว่า มีจำนวนลดลง โดยประชาชนเดินทางเข้า-ออกกรุงเทพฯ บนถนนทางหลวงสายหลักและทางหลวงพิเศษระหว่างเมือง ในช่วงเทศกาลสงกรานต์ 2564 ระหว่างวันที่ 10 - 16 เมษายน 2564 รวม 7 วัน รวมจำนวน 6,469,748 คัน หรือประมาณ 920,000 คันต่อวัน ลดลงจากช่วงเทศกาลปีใหม่ที่ผ่านมาประมาณ 140,000 คัน สำหรับการอำนวยความสะดวกให้กับประชาชนในการยกเว้นการจัดเก็บค่าธรรมเนียมผ่านทางในช่วงเทศกาลสงกรานต์ 2564 โดยบนทางหลวงพิเศษ หมายเลข 7 และทางหลวงพิเศษหมายเลข 9 วงแหวนรอบนอกด้านตะวันออก (บางปะอิน-บางพลี) ตั้งแต่วันที่ 9 - 16 เมษายน 2564 รวมระยะเวลา 8 วัน พบว่ามีรถที่ใช้บริการรวมจำนวน 4.28 ล้านคัน และบนทางพิเศษ 5 สายทาง ได้แก่ ทางพิเศษบูรพาวิถี (บางนา - ชลบุรี) และทางพิเศษกาญจนาภิเษก (บางพลี - สุขสวัสดิ์) ตั้งแต่วันที่ 9 - 16 เมษายน 2564 รวมระยะเวลา 8 วัน พบว่ามีรถใช้บริการรวมจำนวน 2.05 ล้านคัน สำหรับทางพิเศษศรีรัช ทางพิเศษอุดรรัถยา และทางพิเศษเฉลิมมหานคร ตั้งแต่วันที่ 13 - 15 เมษายน 2564 รวมระยะเวลา 3 วัน พบว่ามีรถใช้บริการรวมจำนวน 1.73 ล้านคัน
3. สถิติการเกิดอุบัติเหตุบนโครงข่ายถนนของกระทรวงคมนาคม
ในช่วงเทศกาลสงกรานต์ 2564 มีปริมาณการเดินทางของประชาชนชนที่ลดลง ดังนั้นสถิติการเกิดอุบัติเหตุบนโครงข่ายถนนของกระทรวงฯ ระหว่างวันที่ 10 - 16 เมษายน 2564 จึงลดน้อยลงมากกว่าร้อยละ 20    เมื่อเทียบกับช่วงเทศกาลสงกรานต์ก่อนหน้าทั้ง 3 ปี (พ.ศ 2560 - 2562) โดยเกิดอุบัติเหตุทางถนน จำนวน 1,344 ครั้ง มีผู้เสียชีวิต จำนวน 165 ราย และมีผู้บาดเจ็บ จำนวน 1,327 ราย การเกิดอุบัติเหตุทางถนนบนโครงข่ายถนน ของกระทรวงฯ ส่วนใหญ่ยังมีสาเหตุมาจากพฤติกรรมการใช้ความเร็วเกินกว่าที่กฏหมายกำหนด การไม่สวมหมวกนิรภัยของผู้ขับขี่และการดื่มแล้วขับ ทั้งนี้ กระทรวงฯ จะยังคุมเข้มมาตรการด้านความปลอดภัยทางถนนไว้ อย่างต่อเนื่องตลอดทั้งปี สำหรับการดำเนินการในช่วงเทศกาลสงกรานต์ 2564 ที่ผ่านมา หน่วยงานในสังกัดกระทรวงฯ ได้อำนวยความสะดวกแก่ประชาชนที่เดินทางและกำกับดูแลความปลอดภัยทางถนนดังนี้
- กระทรวงฯ ได้บูรณาการการบริหารจัดการจราจรร่วมกับกองบังคับการตำรวจทางหลวง ทั้งบนทางหลวง ทางหลวงพิเศษระหว่างเมือง ทางหลวงชนบท และทางพิเศษอย่างเข้มข้น มีการวางแผนบริหารจัดการจราจรอย่าง ทันสถานการณ์เพื่อประชาชนเดินทางอย่างสะดวกและปลอดภัย โดยได้เปิดช่องการจราจรพิเศษเพื่อระบายการจราจรบริเวณพื้นที่ที่มีการจราจรติดขัดหรือเกิดอุบัติเหตุบนถนน หยุดงานก่อสร้างที่กีดขวางช่องทางจราจร รวมถึงตั้งจุดบริการประชาชนและจุดพักรถ (Rest Area) บนถนนสายหลักทั่วประเทศ เพื่ออำนวยความสะดวก ในการเดินทางให้กับประชาชน นอกจากนี้ ได้ใช้ประโยชน์จากอากาศยานไร้คนขับ (Drone) ของกรมทางหลวง (ทล.) บินสำรวจสภาพเส้นทางจราจรบนเส้นทางที่มีการจราจรหนาแน่น จำนวน 8 เส้นทาง โดยบริหารจัดการจราจรร่วมกับกล้อง CCTV ครอบคลุมพื้นที่เส้นทางสายหลักเข้า-ออกกรุงเทพฯ และบูรณาการร่วมกับกองบังคับการตำรวจทางหลวง เข้มงวดวินัยจราจร โดยตรวจจับความเร็วและถ่ายรูปป้ายทะเบียนรถยนต์บริเวณจุดเสี่ยงด้วยกล้อง CCTV ในช่วงเทศกาล        สงกรานต์ 2564
- เพิ่มทางเลือกในการเดินทางให้กับประชาชนที่จะเดินทางไปภาคตะวันออกเฉียงเหนือ และเพิ่มประสิทธิภาพในการระบายปริมาณการจราจรเข้า-ออกกรุงเทพฯ จากถนนมิตรภาพ โดยเปิดให้ประชาชนทดลองใช้บริการเดินทางฟรีบนทางหลวงพิเศษระหว่างเมืองสายบางปะอิน - นครราชสีมา (M6) ช่วงปากช่อง - สีคิ้ว ระยะทาง 35.75 กิโลเมตร ในช่วงเทศกาลสงกรานต์ 2564 ระหว่างวันที่ 9 - 19 เมษายน 2564 รวมระยะเวลา 11 วัน พบว่า มีรถยนต์เลี่ยงไปใช้บริการสาย M6 จำนวน 206,105 คัน คิดเป็น 18.84% ของปริมาณรถบนถนนมิตรภาพขาเข้า-ออกกรุงเทพฯ
- เพิ่มประสิทธิภาพการใช้ทางและช่องทางจราจรบนถนน โดยกรมการขนส่งทางบก (ขบ.) ขอความร่วมมือผู้ประกอบการรถบรรทุกงดว่าจ้างขนส่งสินค้าและงดวิ่งในช่วงเทศกาลสงกรานต์ รวมทั้งกองบังคับการตำรวจทางหลวงได้ออกบังคับหัวหน้าเจ้าพนักงานจราจร ห้ามรถบรรทุก 10 ล้อขึ้นไป วิ่งบนถนน 7 เส้นทางหลักของภาคเหนือและภาคตะวันออกเฉียงเหนือ
- บริการข่าวสารข้อมูลการเดินทางหลายช่องทาง มุ่งเน้นให้เข้าถึงประชาชนให้ได้มากที่สุด เช่น แอปพลิเคชันของหน่วยงานในสังกัดกระทรวงฯ สื่อออนไลน์ เว็บไซต์ และโทรศัทพ์สายด่วนของหน่วยงาน รวมถึง
มีการจัดตั้งศูนย์ประสานงานความปลอดภัยคมนาคมบริการความช่วยเหลือและให้ข้อมูลการเดินทางแก่ประชาชน
ตลอด 24 ชั่วโมง
- ร่วมกันรณรงค์ประชาสัมพันธ์เน้นให้ประชาชนวางแผนการเดินทางล่วงหน้า โดยได้รณรงค์ ขอความร่วมมือกลุ่มประชาชนที่อยู่ในกลุ่มจังหวัดบ้านใกล้ (กลุ่มจังหวัดที่อยู่ในรัศมีระยะทางไม่เกิน 200 กิโลเมตร
จากกรุงเทพฯ) ให้เดินทางออกจากกรุงเทพฯ ช่วงระหว่างวันที่ 11 - 12 เมษายน 2564 และเดินทางกลับก่อน ช่วงระหว่างวันที่ 15 - 16 เมษายน 2564 แนวทางเหลื่อมการเดินทางดังกล่าว มุ่งการกระจายการเดินทางของประชาชน เพื่อบรรเทาปัญหาการจราจรติดขัดในเส้นทางเข้า-ออกกรุงเทพฯ ในช่วงเทศกาลสงกรานต์ที่ผ่านมา
นอกจากนี้ ได้มีข้อสั่งการเพิ่มเติม
1. มอบหมายและกำชับให้ รฟท. ร่วมกับเครือข่ายภาคีภาคท้องถิ่น และหน่วยงานที่เกี่ยวข้องหาแนวทางในการแก้ไขปัญหา และการประเมินโอกาสในการเกิดอุบัติเหตุบริเวณจุดตัดรถไฟกับถนนอย่างจริงจัง
2. มอบหมายให้ ขบ. และบริษัท ขนส่ง จำกัด ร่วมกันทบทวนแก้ไขกฎ ระเบียบ ข้อบังคับและมาตรการต่าง ๆ โดยผ่านกลไกของคณะกรรมการควบคุมการขนส่งทางบกกลาง ศึกษาในรายละเอียดกรณีการเกิดเพลิงไหม้ของรถโดยสารสาธารณะ เพื่อให้เกิดความปลอดภัยกับพี่น้องประชาชน
3. มอบหมายให้ ขบ. ร่วมกับ ทล. และ ทช. ดำเนินการจัดหางบประมาณเพื่อจัดทำแนวทางแก้ไขปัญหาการป้องกันอุบัติเหตุที่เกิดจากรถข้ามเลน
4. มอบหมายให้ ขบ. กรมเจ้าท่า และการท่าเรือแห่งประเทศไทย จัดประชุม Workshop เพื่อหารือร่วมกับผู้ประกอบการรถบรรทุกและผู้ประกอบการเดินเรือ เพื่อหลีกเลี่ยงการขนส่งสินค้าในช่วงเทศกาลวันหยุดยาวต่าง ๆ
5. มอบหมายให้ สนข. จัดประชุม Workshop ระหว่างหน่วยงานที่เกี่ยวข้อง เพื่อหาแนวทางในการเดินทางที่ปลอดภัย โดยเน้นประเด็นปัญหาที่สำคัญโดยเฉพาะอุบัติเหตุที่เกิดจากการขับขี่รถจักรยานยนต์
6. มอบหมายให้ สนข. ถอดบทเรียนจากผลการดำเนินงานที่ผ่านมาเพื่อประกอบการจัดทำแผนนโยบาย มาตรการต่าง ๆ ที่สำคัญ เพื่ออำนวยความสะดวกและความปลอดภัยรองรับการเดินทางของประชาชน  ในเทศกาลวันหยุดยาวต่าง ๆ ที่จะมาถึง เช่น วันหยุดต่อเนื่องในวันเข้าพรรษาและวันอาฬาหบูชา ในเดือนกรกฎาคม 2564 ต่อไป

ที่มา : https://www.thaigov.go.th/news/contents/details/41226