รัฐบาลไทย-ข่าวทำเนียบรัฐบาล-นายกฯ ห่วงประชาชน เตือนระวังอันตรายจากพายุฤดูร้อน มีผลกระทบถึงวันที่ 6 เมษายน 2564


วันอาทิตย์ที่ 4 เมษายน 2564
พิมพ์
นายกฯ ห่วงประชาชน เตือนระวังอันตรายจากพายุฤดูร้อน มีผลกระทบถึงวันที่ 6 เมษายน 2564
นายกฯ ห่วงประชาชน เตือนระวังอันตรายจากพายุฤดูร้อน มีผลกระทบถึงวันที่ 6 เมษายน 2564
นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แจ้งเตือนประชาชนให้เฝ้าระวังอันตรายจาก
พายุฤดูร้อนบริเวณประเทศไทย ซึ่งจะมีผลกระทบถึงวันที่ 6 เมษายน 2564
โดยล่าสุด กรมอุตุนิยมวิทยาได้ประกาศว่า ประเทศไทยจะมีพายุฤดูร้อนเกิดขึ้น โดยมีลักษณะของพายุฝนฟ้าคะนอง ลมกระโชกแรง และมีลูกเห็บตกบางพื้นที่ รวมถึงมีฟ้าผ่าเกิดขึ้น โดยจะมีฝนตกหนักบางแห่ง เริ่มมีผลกระทบในภาคตะวันออกเฉียงเหนือและภาคตะวันออกก่อน ส่วนภาคเหนือ ภาคกลาง รวมทั้งกรุงเทพมหานครและปริมณฑล และภาคใต้ตอนบน จะได้รับผลกระทบในระยะต่อไป ขอให้ประชาชนในบริเวณดังกล่าวหลีกเลี่ยงการอยู่ในที่โล่งแจ้ง ใต้ต้นไม้ใหญ่ สิ่งปลูกสร้างและป้ายโฆษณาที่ไม่แข็งแรง รวมทั้งระวังอันตรายจากฟ้าผ่าในขณะที่เกิดพายุฤดูร้อนไว้ด้วย สำหรับเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตรไว้ด้วย
นายอนุชา กล่าวเพิ่มเติมว่า ประชาชนสามารถติดตามข้อมูลจากกรมอุตุนิยมวิทยาได้ที่เว็บไซต์ http://www.tmd.go.th หรือสอบถามได้ที่สายด่วนพยากรณ์อากาศ 1182 ตลอด 24 ชั่วโมง
--------------------

ที่มา : https://www.thaigov.go.th/news/contents/details/40661