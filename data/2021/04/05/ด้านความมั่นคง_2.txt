รัฐบาลไทย-ข่าวทำเนียบรัฐบาล-รมว.สุชาติ ห่วงใยกรณีเพลิงไหม้ในหมู่บ้านกฤษฎานคร 31 ถนนบรมราชชนนี กำชับ สปส.เร่งตรวจสอบช่วยเหลือสิทธิประโยชน์แก่ญาติผู้เสียชีวิตและผู้บาดเจ็บโดยด่วน


วันอาทิตย์ที่ 4 เมษายน 2564
รมว.สุชาติ ห่วงใยกรณีเพลิงไหม้ในหมู่บ้านกฤษฎานคร 31 ถนนบรมราชชนนี กำชับ สปส.เร่งตรวจสอบช่วยเหลือสิทธิประโยชน์แก่ญาติผู้เสียชีวิตและผู้บาดเจ็บโดยด่วน
รัฐมนตรีว่าการกระทรวงแรงงาน แสดงความเสียใจกับญาติผู้เสียชีวิตและห่วงใยลูกจ้างที่ได้รับบาดเจ็บจากเหตุเพลิงไหม้บ้านเรือน ภายในหมู่บ้านกฤษฎานคร 31 ถนนบรมราชชนนี กำชับเจ้าหน้าที่หน่วยงานในสังกัด เร่งช่วยเหลือด้านสิทธิประโยชน์ตามขั้นตอนอย่างเร่งด่วน
เมื่อวันที่ 4 เมษายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเกิดเหตุเพลิงไหม้บ้านเรือนประชาชน บ้านเลขที่ 138/12 ภายในซอยอัญมณี 17 หมู่บ้านกฤษฎานคร 31 ถนนบรมราชชนนี แขวงศาลาธรรมสพน์ เขตทวีวัฒนา กรุงเทพมหานครว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี แสดงความเสียใจกับญาติผู้เสียชีวิตและมีความเป็นห่วงลูกจ้างที่ได้รับบาดเจ็บจากเหตุเพลิงไหม้ดังกล่าว ผมในฐานะรัฐมนตรีว่าการกระทรวงแรงงาน จึงได้สั่งการให้หน่วยงานในสังกัดกระทรวงแรงงานในพื้นที่ที่รับผิดชอบเข้าไปดูแลช่วยเหลือลูกจ้างที่ได้รับบาดเจ็บได้เข้ารับการรักษาพยาบาลตามสิทธิประโยชน์คุ้มครองของกฎหมาย และประสานญาติผู้เสียชีวิตกรณีเป็นผู้ประกันตนเพื่อดำเนินการช่วยเหลือค่าทำศพและสิทธิประโยชน์ทดแทนกรณีชราภาพโดยด่วน
นายสุชาติ กล่าวต่อว่า ผมได้กำชับให้สำนักงานประกันสังคมในพื้นที่เข้าไปตรวจสอบช่วยเหลือผู้ประกันตนที่ได้รับผลกระทบจากเหตุเพลิงไหม้ในครั้งนี้ ซึ่งท่านทศพล กฤตวงศ์วิมาน เลขาธิการสำนักงานประกันสังคม ได้สั่งการให้สำนักงานประกันสังคมกรุงเทพมหานครพื้นที่ 6 ตรวจสอบสถานะความเป็นผู้ประกันตนของผู้เสียชีวิตและผู้ได้รับบาดเจ็บทั้งหมด โดยพบว่า สถานที่เกิดเหตุเป็นบ้านพักอาศัยอาคาร 3 ชั้น เมื่อเพลิงสงบอาคารได้ถล่มลงมาพังเสียหายทั้งหมด ทำให้มีผู้เสียชีวิต 5 ราย เป็นผู้ประกันตนในปัจจุบัน 1 คน เคยเป็นผู้ประกันตน 3 คน และมีเงินบำเหน็จชราภาพ และไม่ได้เป็นผู้ประกันตน 1 คน คือ นายสมัญญา นิลธง อายุ 48 ปี ซึ่งมีรายละเอียด ดังนี้ 1) นายสุทัศน์ เปลี่ยนกลัด อายุ 38 ปี เป็นผู้ประกันตนมาตรา 33 และลูกจ้างบริษัท เคเอส พลาสติก พอเลิกงานก็จะมาเป็นอาสาสมัครดับเพลิง ทายาทจะได้รับค่าทำศพ 50,000 บาท เงินสงเคราะห์กรณีตาย 82,800 บาท เงินบำเหน็จชราภาพแก่ทายาท 132,884.03 บาท รวมทั้งสิ้น 265,684 .03 บาท 2) นายธนภพ ประไพ อายุ 44 ปี สิ้นสุดความเป็นผู้ประกันตนเมื่อวันที่ 1 มกราคม 2562 ทายาทได้รับเงินบำเหน็จชราภาพรวมดอกผล 17,624.07 บาท 3) นายอรรพล ท้วมทอง อายุ 26 ปี สิ้นสุดความเป็นผู้ประกันตนเมื่อวันที่ 31 ธันวาคม 2559 ทายาทได้รับเงินบำเหน็จชราภาพรวมดอกผล 12,223.12 บาท 4) นายเกียรติ แพตเตอร์สัน อายุ 35 ปี สิ้นสุดความเป็นผู้ประกันตนเมื่อวันที่ 31 ธันวาคม 2559 ทายาทได้รับเงินบำเหน็จชราภาพรวมดอกผล 29,004.87 บาท รวมจ่ายประโยชน์ทดแทน 324,536.09 บาท และมีผู้บาดเจ็บ 3 ราย คือ 1) นายอิทธิพล ประสงค์ทรัพย์ อายุ 34 ปี เป็นผู้ประกันตนมาตรา 33 ขณะนี้พักรักษาตัวอยู่ที่โรงพยาบาลหัวเฉียว 2) นายสุรศักดิ์ เปลี่ยนกลัด อายุ 32 ปี สิ้นสุดความเป็นผู้ประกันตนเมื่อวันที่ 15 มิถุนายน 2561 รักษาพยาบาลที่โรงพยาบาลวิชัยเวช หนองแขม 3) นายธีรพล ทองศิริ อายุ 26 ปี ไม่ใช่ผู้ประกันตน รักษาพยาบาลที่โรงพยาบาลจุฬาลงกรณ์ ซึ่งผู้ได้รับบาดเจ็บจะได้รับการรักษาพยาบาลจนกว่าจะหายขาดและเงินทดแทนการขาดรายได้ตามใบรับรองแพทย์ที่กำหนดให้หยุดงานและการรักษาตัวในโรงพยาบาล โดยสำนักงานประกันสังคมกรุงเทพมหานครพื้นที่ 6 จะได้แจ้งสิทธิประโยชน์ให้กับผู้ประกันตน และทายาทผู้เสียชีวิตทราบ พร้อมดูแลอำนวยความสะดวกในการเบิกจ่ายสิทธิประโยชน์แก่ผู้มีสิทธิดังกล่าวต่อไป

ที่มา : https://www.thaigov.go.th/news/contents/details/40655