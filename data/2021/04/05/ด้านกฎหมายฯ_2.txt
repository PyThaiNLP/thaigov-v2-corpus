รัฐบาลไทย-ข่าวทำเนียบรัฐบาล-รมว.ยุติธรรม เปิดโครงการ "Cook & Coff @ เขาระกำ...ท่องเที่ยวเชิงเกษตร" หวังเป็นแลนด์มาร์ค จ.ตราด กระตุ้นการท่องเที่ยวทางน้ำ จัดแข่งเจ็ทสกี ดึงนักท่องเที่ยวต่างชาติสร้างรายได้มหาศาล


วันอาทิตย์ที่ 4 เมษายน 2564
รมว.ยุติธรรม เปิดโครงการ "Cook & Coff @ เขาระกำ...ท่องเที่ยวเชิงเกษตร" หวังเป็นแลนด์มาร์ค จ.ตราด กระตุ้นการท่องเที่ยวทางน้ำ จัดแข่งเจ็ทสกี ดึงนักท่องเที่ยวต่างชาติสร้างรายได้มหาศาล
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการเรือนจำท่องเที่ยว "Cook & Coff @ เขาระกำ...ท่องเที่ยวเชิงเกษตร" และตรวจเยี่ยม ติดตามการขับเคลื่อนนโยบายคืนคนดีสู่สังคม
ในวันศุกร์ที่ ๒ เมษายน ๒๕๖๔ เวลา ๑๓.๓๐ น. ณ เรือนจำชั่วคราวเขาระกำ สังกัดเรือนจำจังหวัดตราด นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการเรือนจำท่องเที่ยว "Cook & Coff @ เขาระกำ...ท่องเที่ยวเชิงเกษตร" และตรวจเยี่ยม ติดตามการขับเคลื่อนนโยบายคืนคนดีสู่สังคม โดยมีนายภิญโญ ประกอบผล ผู้ว่าราชการจังหวัดตราด นายอายุตม์ สินธพพันธุ์ อธิบดีกรมราชทัณฑ์ นายวิเชียร ทรัพย์เจริญ นายก อบจ.ตราด นายศักดินัย นุ่มหนู ส.ส.ตราด พรรคก้าวไกล นายวิทยา สุริยะวงศ์ รองปลัดกระทรวงยุติธรรม นพ.ไตรฤทธิ์ เหมวงศ์ ผู้ตรวจราชการกระทรวงยุติธรรม และผู้บริหารกระทรวงยุติธรรม ร่วมงาน
นายอายุตม์ กล่าวรายงานว่า เรือนจำชั่วคราวเขาระกำ มีพื้นที่ ๑,๑๘๕ ไร่ มีหน้าที่ควบคุมดูแลผู้ต้องขังที่ใกล้พ้นโทษเพื่อเตรียมความพร้อมก่อนกลับสู่สังคม โดยมีการบริหารจัดการพื้นที่เพื่อใช้ประโยชน์ในการพัฒนา ฝึกทักษะอาชีพด้านเกษตรกรรมให้กับผู้ต้องขังและได้พัฒนาเป็นแหล่งท่องเที่ยวประมาณ ๓๐ ไร่ เพื่อเปิดโอกาสให้กับผู้ต้องขังได้ทดลองใช้ชีวิตอยู่ร่วมกับสังคมจริง มีการฝึกทักษะอาชีพการประกอบอาหารประเภท สเต็ก ก๋วยเตี๋ยว กาแฟสด ให้สามารถมีอาชีพติดตัวภายหลังพ้นโทษ ด้วยจุดเด่นของที่นี่ซึ่งตั้งอยู่บนพื้นที่เชิงเขา มีภูมิทัศน์และธรรมชาติที่สวยงาม ประกอบกับมีแหล่งน้ำอุดมสมบูรณ์ที่เป็นเอกลักษณ์ กรมราชทัณฑ์จึงได้ขับเคลื่อนแนวนโยบายเรื่องเรือนจำท่องเที่ยวของ รมว.ยุติธรรม เพื่อเป็นการสร้างโอกาส สร้างงาน สร้างอาชีพแก่ผู้ต้องขัง ให้สามารถกลับคืนสังคมได้อย่างผาสุก ซึ่งเรือนจำเขาระกำแห่งนี้ ถือเป็นแหล่งท่องเที่ยว ลำดับที่ ๕ ของกรมราชทัณฑ์ที่เปิดอย่างเป็นทางการ และจะกลายเป็นแลนด์มาร์กแห่งใหม่ของ จ.ตราด ซึ่งทางจังหวัดได้คัดเลือกให้ที่นี่เป็นสถานที่จัดงานสำคัญ เช่น การแข่งขันเจ็ทสกีด้วย
นายสมศักดิ์ กล่าวเปิดงานว่า กระทรวงยุติธรรม โดยกรมราชทัณฑ์มีภารกิจหลักในการควบคุมแและแก้ไขพัฒนาพฤตินิสัยผู้ต้องขังไม่ให้กระทำผิดซ้ำเพื่อคืนคนดีสู่สังคม และกลับมาเป็นทรัพยากรที่มีคุณภาพของสังคมต่อไป กระทรวงยุติธรรมได้รับพระมหากรุณาธิคุณอันล้นพ้นอย่างหาที่สุดมิได้ จากสมเด็จพระเจ้าลูกยาเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ที่ทรงพระราชทานแนวทางการประกอบอาชีพด้านเกษตรกรรมตามปรัชญาเศรษฐกิจพอเพียง เพื่อนำมาประยุกต์ใช้ในการดำรงชีวิต และจากพระมหากรุณาธิคุณดังกล่าว ทำให้เรือนจำชั่วคราวเขาระกำแห่งนี้เป็นที่รู้จักอย่างแพร่หลาย กลายเป็นศูนย์การเรียนรู้ท่องเที่ยวเชิงเกษตร ที่มีประชาชน หน่วยงานภาครัฐและเอกชน มาศึกษาดูงานเป็นจำนวนมาก และเรือนจำแห่งนี้ได้นำแนวทางของนายกรัฐมนตรีในเรื่องการให้โอกาสผู้ก้าวพลาดฝึกอาชีพต่างๆ เช่น การปลูกทุเรียน เงาะ มังคุด เลี้ยงสัตว์ รวมถึงสร้างงานสร้างอาชีพในระบบงานแบบนิคมอุตสาหกรรม
"ผมขอชื่นชมกรมราชทัณฑ์ เรือนจำชั่วคราวเขาระกำ ที่ได้สร้างสรรค์กิจกรรมดีๆ โดยเฉพาะโครงการเปิดจองทุเรียนยกต้น ซึ่ง ๑ ต้น มีมูลค่า ๑๕,๐๐๐ บาท หากปลูกได้ ๓๐๐ ต้น จะมีมูลค่าถึง ๔.๕ ล้านบาท ซึ่งจะเป็นรายได้ให้แก่ผู้ฝึกอาชีพ นอกจากนี้ยังมีกิจกรรมกีฬาทางน้ำต่างๆ เช่น ซับบอร์ด เรือคายัค เรือใบ และยังเป็นสถานที่ท่องเที่ยวที่สวยงามทางธรรมชาติเหมาะทำกิจกรรมต่างๆ เช่น ปั่นจักรยาน วิ่งและถ่ายพรีเวดดิ้ง ซึ่งเราสามารถยกระดับให้นักท่องเที่ยวต่างชาติ เช่น จีน อาหรับ ชาวยุโรป เข้ามาท่องเที่ยว จะกลายเป็นแหล่งสร้างรายได้ที่มหาศาลให้กับประเทศได้ และผมเชื่อมั่นว่าการทำโครงการเรือนจำท่องเที่ยวจะเป็นอีกกลไกหนึ่งในการสร้างประกายความหวัง ความเชื่อมั่นในตัวเองของผู้ต้องขัง เมื่อพ้นโทษออกไปจะสามารถนำไปประยุกต์ใช้ในการประกอบอาชีพ คืนคนดีสู่สังคมไม่กลับมากระทำผิดซ้ำอีก" นายสมศักดิ์ กล่าว
จากนั้นนายสมศักดิ์ ได้ตัดริ้บบิ้นปล่อยลูกโป่งบนซับบอร์ด เพื่อเปิดงานอย่างเป็นทางการ และได้พาคณะเยี่ยมชมนิทรรศการของกรมราชทัณฑ์ ชมตลาดอิ่มใจร้านค้าจากชุมชน และได้ทดลองชิมสเต็กโคขุนและก๋วยเตี๋ยวหมูเลียง นอกจากนี้ นายสมศักดิ์ ยังได้ร่วมปลูกต้นทุเรียนไว้ที่แปลงเกษตรของเรือนจำชั่วคราวเขาระกำ จากนั้นได้ดูการเลี้ยงโคขุน โครงการเลี้ยงไก่ การฝึกสุนัขด้วย

ที่มา : https://www.thaigov.go.th/news/contents/details/40652