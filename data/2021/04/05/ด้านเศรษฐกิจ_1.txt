รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ลงพื้นที่ตรวจเยี่ยมหมู่บ้านอุตสาหกรรมสร้างสรรค์ (CIV) ชุมชนบ้านเชียง


วันอาทิตย์ที่ 4 เมษายน 2564
พิมพ์
ผู้ช่วยรัฐมนตรีฯ ลงพื้นที่ตรวจเยี่ยมหมู่บ้านอุตสาหกรรมสร้างสรรค์ (CIV) ชุมชนบ้านเชียง
ผู้ช่วยรัฐมนตรีฯ ลงพื้นที่ตรวจเยี่ยมหมู่บ้าน CIV  ชุมชนบ้านเชียง ได้รับการส่งเสริมและพัฒนาจากกระทรวงอุตสาหกรรม อาทิ การจัดทำแผนธุรกิจการท่องเที่ยวและการพัฒนาผลิตภัณฑ์และตราสินค้า การพัฒนารูปแบบผลิตภัณฑ์/ตราสินค้าให้เป็นที่รู้จักในตลาดเป้าหมาย
ผู้ช่วยรัฐมนตรีฯ ลงพื้นที่ตรวจเยี่ยมหมู่บ้านอุตสาหกรรมสร้างสรรค์ (CIV) ชุมชนบ้านเชียง
วันนี้ (4 เมษายน 2564) นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม ลงพื้นที่ตรวจเยี่ยมหมู่บ้านอุตสาหกรรมสร้างสรรค์ (CIV) ชุมชนบ้านเชียง พร้อมด้วย นายสมพล โนดไธสง ผู้ตรวจราชการกระทรวงอุตสาหกรรม นายใบน้อย สุวรรณชาตรี รองอธิบดีกรมส่งเสริมอุตสาหกรรม รักษาการผู้ตรวจราชการกระทรวงอุตสาหกรรม นายติณ เจริญใจ ผู้อำนวยการศูนย์ส่งเสริมอุตสาหกรรมภาคที่ 4  ณ ชุมชนบ้านเชียง อำเภอหนองหาน จังหวัดอุดรธานี
สำหรับหมู่บ้าน CIV ชมชุนบ้านเชียง เป็นการต่อยอดจากวัฒนธรรมบ้านเชียง ที่มีอารยธรรมครอบคลุมแหล่งโบราณคดีในภาคอีสาน ซึ่งแสดงให้เห็นถึงขั้นตอนสำคัญของวิวัฒนาการทางวัฒนธรรมและสังคม รวมถึงหลักฐานทางการเกษตร การผลิตโลหะในภูมิภาค รวมทั้งวัฒนธรรมที่มีพัฒนาการหลายด้าน โดยเฉพาะภูมิปัญญาที่สืบทอดกันมา สู่การพัฒนาเป็นหมู่บ้าน CIV กลุ่มพัฒนาเซรามิก โดยได้เข้าร่วมเป็นหมู่บ้าน CIV เมื่อปีพ.ศ. 2559 และได้รับการคักเลือกให้เป็น 1 ใน 9 ชุมชนต้นแบบของหมู่บ้าน CIV จากทั่วประเทศ
ทั้งนี้ หมู่บ้าน CIV ชุมชนบ้านเชียง ได้รับการส่งเสริมและพัฒนาจากกระทรวงอุตสาหกรรม อาทิ การจัดทำแผนธุรกิจการท่องเที่ยวและการพัฒนาผลิตภัณฑ์และตราสินค้า การพัฒนารูปแบบผลิตภัณฑ์/ตราสินค้าให้เป็นที่รู้จักในตลาดเป้าหมาย แนวทางการขับเคลื่อนการพัฒนาหมู่บ้านอุตสาหกรรมการท่องเที่ยวอย่างยั่งยืน โครงการพัฒนาผลิตภัณฑ์บนพื้นฐานทางทุนวัฒนธรรมและภูมิปัญญาให้มีอัตลักษณ์ที่โดดเด่น ตลอดจนการฝึกอบรมการทำเครื่องปั้นดินเผา และการก่อเตาเผาเครื่องปั้นดินเผา เป็นต้น นอกจากนี้ ยังได้เยี่ยมชมการดำเนินงาน ศูนย์เรียนรู้ กลุ่มปั้นหม้อเขียนสี  ซึ่งเป็นศูนย์อนุรักษ์ภูมิปัญญาเครื่องปั้นดินเผาบ้านเชียง โดยมีรูปแบบผลิตภัณฑ์ที่คงลวดลายไว้แบบโบราณ

ที่มา : https://www.thaigov.go.th/news/contents/details/40657