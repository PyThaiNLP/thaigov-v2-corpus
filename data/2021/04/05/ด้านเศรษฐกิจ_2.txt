รัฐบาลไทย-ข่าวทำเนียบรัฐบาล-การประชุมตรวจติดตามความคืบหน้าการพัฒนานิคมอุตสาหกรรมอุดรธานี


วันอาทิตย์ที่ 4 เมษายน 2564
พิมพ์
การประชุมตรวจติดตามความคืบหน้าการพัฒนานิคมอุตสาหกรรมอุดรธานี
ผู้ช่วยรัฐมนตรีฯ พร้อมคณะ ร่วมประชุมตรวจติดตามความคืบหน้าการพัฒนานิคมอุตสาหกรรมอุดรธานี
นายธีรยุทธ วินิชชัง ผู้ช่วยรัฐมนตรีประจำกระทรวงอุตสาหกรรม ร่วมประชุมติดตามความคืบหน้าการพัฒนานิคมอุตสาหกรรมอุดรธานี โดยมี นายสุพัฒนพงษ์ พันธ์มีเชาว์ รองนายกรัฐมนตรี และรัฐมนตรีว่าการกระทรวงพลังงาน เป็นประธาน พร้อมด้วย นายสมพล โนดไธสง ผู้ตรวจราชการกระทรวงอุตสาหกรรม นายใบน้อย สุวรรณชาตรี รองอธิบดีกรมส่งเสริมอุตสาหกรรม รักษาการผู้ตรวจราชการกระทรวงอุตสาหกรรม นางสาวสมจิณณ์ พิลึก ผู้ว่าการการนิคมอุตสาหกรรมแห่งประเทศไทย และคณะผู้บริหารจากหน่วยงานที่เกี่ยวข้อง เข้าร่วม ณ นิคมอุตสาหกรรมอุดรธานี จังหวัดอุดรธานี
สำหรับการพัฒนาโครงการนิคมอุตสาหกรรมอุดรธานี เป็นความร่วมมือระหว่าง การนิคมอุตสาหกรรมแห่งประเทศไทย กับ บริษัท เมืองอุตสาหกรรมอุดรธานี จำกัด ภายใต้แนวคิดการเป็นอุตสาหกรรมสีเขียวแห่งแรกของภาคตะวันออกเฉียงเหนือ โดยใช้กลยุทธ์การบริหารจัดการความยั่งยืน เน้นหลักการสร้างงาน สร้างรายได้ สร้างความเจริญเติบโตและรองรับการขยายตัวของภาคอุตสาหกรรมในภาคตะวันออกเฉียงเหนือ ซึ่งในขณะนี้การพัฒนาโครงการฯ กำลังเร่งดำเนินการในเฟสแรก ในการก่อสร้างระบบสาธารณูปโภค บนพื้นที่กว่า 1,300 ไร่ เช่น การพัฒนาถนนและองค์ประกอบถนน งานระบบระบายน้ำฝน งานระบบน้ำเสีย งานระบบประปา ของถนนสายต่างๆในพื้นที่นิคมอุตสาหกรรมอุดรธานี รวมระยะทางทั้งสิ้น 5.67 กิโลเมตร ที่ปัจจุบันก่อสร้างแล้วเสร็จ 75% ซึ่งตามแผนการกำหนดจะแล้วเสร็จในเดือนกันยายน 2564 นี้
ทั้งนี้ จุดเด่นของโครงการฯ คือทำเลที่ตั้งที่เป็นศูนย์กลางของกลุ่มลุ่มแม่น้ำโขง และแนวเส้นทาง One Belt One Road ที่เชื่อมโยงและเป็นประตูระหว่างกลุ่มประเทศ CLMV และจีนตอนใต้ เพื่อรองรับการเป็นศูนย์กลางการขนส่งสินค้าทางรางและโลจิสติกส์ในภูมิภาค และยังเป็นศูนย์การขนส่งสินค้าไปยังประเทศในกลุ่ม CLMV และจีนตอนใต้ รวมถึงการขนส่งทางรางไปยังท่าเรือแหลมฉบัง และพื้นที่เขตเศรษฐกิจพิเศษภาคตะวันออก (อีอีซี) นอกจากนี้ แผนพัฒนาโครงการในเฟส 2 จำนวน 845 ไร่ ที่มีแผนจะพัฒนาในช่วงปี 2565 – 2567 โดยอุตสาหกรรมเป้าหมายตามผังแม่บทการใช้ประโยชน์ที่ดินของนิคมฯ อาทิ อุตสาหกรรมยางพาราขั้นปลาย อุตสาหกรรมแปรรูปเกษตร อุตสาหกรรมผลิตชิ้นส่วนยานพาหนะและประกอบรถยนต์ อุตสาหกรรมผลิตวัสดุก่อสร้าง อุตสาหกรรมอิเล็กทรอนิกส์ อุตสาหกรรมเหล็กขั้นปลาย ศูนย์โลจิสติกส์ อุตสาหกรรมเหล็กขั้นปลาย และอุตสาหกรรมสนับสนุนการผลิตในพื้นที่ เป็นต้น

ที่มา : https://www.thaigov.go.th/news/contents/details/40664