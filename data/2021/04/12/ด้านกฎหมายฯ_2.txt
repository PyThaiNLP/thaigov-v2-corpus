รัฐบาลไทย-ข่าวทำเนียบรัฐบาล- ผู้ช่วยรัฐมนตรีประจำกระทรวงยุติธรรม ถกประเด็นเขตผังเมืองตั้งโรงงาน ย้ำใช้กฎหมายรักษาความยุติธรรมตามความเป็นจริง 


วันอาทิตย์ที่ 11 เมษายน 2564
ผู้ช่วยรัฐมนตรีประจำกระทรวงยุติธรรม ถกประเด็นเขตผังเมืองตั้งโรงงาน ย้ำใช้กฎหมายรักษาความยุติธรรมตามความเป็นจริง
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมแนวทางการให้ความช่วยเหลือประชาชนกรณีไม่ได้รับใบอนุญาตประกอบกิจการโรงงานอุตสาหกรรม
ในวันศุกร์ที่ ๙ เมษายน ๒๕๖๔ เวลา ๑๓.๓๐ น. ณ ห้องประชุมกระทรวงยุติธรรม ๕-๐๑ อาคารกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมแนวทางการให้ความช่วยเหลือประชาชนกรณีไม่ได้รับใบอนุญาตประกอบกิจการโรงงานอุตสาหกรรม โดยมี นายธีรยุทธ วานิชชัง ผู้ช่วยรัฐมนตรีประจำกระทรวงอุตสาหกรรม และผู้แทนอธิบดีกรมโยธาธิการและผังเมือง กรมโรงงานอุตสาหกรรม กรุงเทพมหานคร ศูนย์ยุติธรรมสร้างสุข กระทรวงยุติธรรม เข้าร่วมประชุม
นายสามารถ กล่าวว่า สืบเนื่องจากผู้ประกอบกิจการ โรงงานกิจการโรงงานผลิตน้ำกลั่น น้ำกรดเติมแบตเตอรี่และผลิตขวดพลาสติก ในแขวงแสมดำ เขตบางขุนเทียน กรุงเทพมหานคร รายหนึ่ง ได้ยื่นเรื่องร้องขอความเป็นธรรมต่อศูนย์ยุติธรรมสร้างสุข กระทรวงยุติธรรมยุติธรรม ว่า ไม่ได้รับความเป็นธรรมในการขอตั้งโรงงานทำให้ถูกเปรียบเทียบปรับอย่างต่อเนื่อง ตนจึงได้นัดประชุมหน่วยงานที่เกี่ยวข้องเพื่อหาข้อสรุปและแนวทางอำนวยความยุติธรรมให้กับผู้ร้อง
ในการนี้ ที่ประชุมได้หารือถึงแนวทางการอำนวยความยุติธรรมให้กับผู้ประกอบการ เพื่อมิให้เป็นการผลักดันให้ผู้ประกอบการกระทำผิดกฎหมายต่อไป  ซึ่งมีแนวทาง คือ ให้ผู้ประกอบการยื่นคำร้อง ตามพระราชบัญญัติการผังเมือง พ.ศ. ๒๕๖๒ มาตรา ๓๕ การแก้ไขผังเมืองรวมเฉพาะบริเวณหรือเฉพาะส่วนหนึ่งส่วนใดให้เหมาะสมกับสภาพการณ์และสิ่งแวดล้อมที่เปลี่ยนแปลงไปหรือเพื่อประโยชน์สาธารณะ ให้กรมโยธาธิการและผังเมืองหรือเจ้าพนักงานท้องถิ่น แล้วแต่กรณี เสนอคณะกรรมการผังเมืองหรือคณะกรรมการผังเมืองจังหวัด พิจารณา กรณีที่เจ้าพนักงานท้องถิ่นดำเนินการแก้ไข ให้นำความในมาตรา ๒๗ วรรคสองและวรรคสามมาใช้บังคับด้วยโดยอนุโลม
เมื่อคณะกรรมการผังเมืองหรือคณะกรรมการผังเมืองจังหวัดพิจารณาให้ความเห็นชอบแล้ว ให้มีการปิดประกาศแผนที่แสดงเขตของผังเมืองรวมที่แก้ไขและรายละเอียดของการแก้ไขไว้ในที่เปิดเผย ณ สำนักงานเขตหรือที่ว่าการอำเภอ และที่ทำการขององค์กรปกครองส่วนท้องถิ่น ภายในเขตของผังเมืองรวมนั้นเป็นเวลาไม่น้อยกว่าสามสิบวันนับแต่วันปิดประกาศ โดยให้ลงวันที่ที่ปิดประกาศไว้ในประกาศนั้นด้วย และในประกาศนั้นให้มีคำเชิญชวนให้ผู้มีส่วนได้เสียแสดงข้อคิดเห็นเป็นลายลักษณ์อักษรภายในระยะเวลาที่ระบุในประกาศ
"ในเรื่องนี้ต้องใช้กฎหมายและความยุติธรรมให้เข้าถึงประชาชนตามหลักนิติศาสตร์และหลักรัฐศาสตร์ในการอำนวยความยุติธรรมให้กับพ่อแม่พี่น้องประชาชนคนไทยทั้งประเทศตามนโยบายของรัฐบาล โดย พลเอก ประยุทธ์ จันทร์โอชา นายกรัฐมนตรี และ พลเอกประวิตร วงษ์สุวรรณ รองนายกรัฐมนตรี ในฐานะหัวหน้าพรรคพลังประชารัฐ ซึ่งกำกับดูแลศูนย์ร้องทุกข์ของพรรคพลังประชารัฐ ที่ให้ความสำคัญกับการช่วยเหลือพ่อแม่พี่น้องประชาชนที่ได้รับความเดือดร้อน ในทุกมิติ จะเห็นได้ว่าผู้ประกอบการได้ใช้ พื้นที่ดังกล่าวในการตั้งโรงงานมาเป็นระยะเวลานาน ในขณะที่พื้นที่รอบข้างถูกจัดให้เป็นพื้นที่สีม่วงแล้ว ดังนั้นเพื่อเป็นการอำนวยความยุติธรรมเชิงรุก สร้างสุขให้ประชาชนตามนโยบายของนายสมศักดิ์  เทพสุทิน รัฐมนตรีว่าการกระทรวงยุติธรรม จึงได้จัดให้มีการหารือในวันนี้ เพื่อหาแนวทางและข้อสรุป และหาทางออกที่เหมาะสมให้กับผู้ประกอบการ ซึ่งมีความตั้งใจที่ดีในการขออนุญาตตั้งโรงงานให้ถูกต้องตามผังเมือง แต่ด้วยข้อจำกัดของการกำหนดเขตผังเมือง ทำให้เขาต้องถูกเปรียบเทียบปรับเรื่อยมา ซึ่งผมมองว่า การใช้กฎหมายต้องมุ่งหมายชัดเพื่อรักษาความยุติธรรมไม่ใช่เพื่อรักษาตัวบทกฎหมาย แต่ต้องพิจารณาให้ครอบคลุมถึงเหตุผลและความจำเป็น ตลอดจนสภาพแวดล้อมที่เปลี่ยนแปลงไปด้วย" นายสามารถ กล่าว

ที่มา : https://www.thaigov.go.th/news/contents/details/40896