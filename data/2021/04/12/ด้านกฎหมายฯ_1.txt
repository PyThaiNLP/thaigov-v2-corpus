รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่จังหวัดชียงใหม่ มอบนโยบายปราบยาเสพติดชายแดนภาคเหนือ 


วันอาทิตย์ที่ 11 เมษายน 2564
รมว.ยุติธรรม ลงพื้นที่จังหวัดชียงใหม่ มอบนโยบายปราบยาเสพติดชายแดนภาคเหนือ
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดการประชุมเชิงปฏิบัติการขับเคลื่อนแผนปฏิบัติการด้านการแก้ไขปัญหายาเสพติดชายแดนภาคเหนือแบบเบ็ดเสร็จ (พ.ศ. ๒๕๖๒ - ๒๕๖๕) ประจำปีงบประมาณ พ.ศ.๒๕๖๔
ในวันศุกร์ที่ ๕ เมษายน ๒๕๖๔ เวลา ๑๐.๐๐ น. ณ โรงแรมเชียงใหม่แกรนด์วิว จังหวัดเชียงใหม่ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดการประชุมเชิงปฏิบัติการขับเคลื่อนแผนปฏิบัติการด้านการแก้ไขปัญหายาเสพติดชายแดนภาคเหนือแบบเบ็ดเสร็จ (พ.ศ. ๒๕๖๒ - ๒๕๖๕) ประจำปีงบประมาณ พ.ศ.๒๕๖๔ พร้อมด้วย หม่อมราชวงศ์ดิศนัดดา ดิศกุล ประธานกรรมการมูลนิธิแม่ฟ้าหลวงในพระบรมราชูปถัมถ์ นายชยาวุธ จันทร รองปลัดกระทรวงมหาดไทย นายเจริญฤทธิ์ สงวนศักดิ์ ผู้ว่าราชการจังหวัดเชียงใหม่ นายสิธิชัย จินดาหลวง ผู้ว่าราชการจังหวัดแม่ฮ่องสอน นายชุติเดช มีจันทร์ รองผู้ว่าราชการจังหวัดพะเยา พล.ท.ธนณัฐ ยังเฟื่องมนต์ ผอ.ศูนย์ประสานการปฏิบัติที่ ๒ กอ.รมน. พล.ต.ท.มนตรี ยิ้มแย้ม ผบช.บช.ปส. และนายวิชัย ไชยมงคล เลขาธิการ ป.ป.ส. ร่วมงาน
นายสมศักดิ์ กล่าวมอบนโยบายว่า  ตนในนามของผู้อำนวยการศูนย์อำนวยการป้องกันและปราบปรามยาเสพติดแห่งชาติ และประธานคณะกรรมการปฏิบัตินโยบายการแก้ไขปัญหายาเสพติดชายแดนภาคเหนือ ได้รับทราบผลปฏิบัติการที่ผ่านมาถือว่าน่าพอใจ ต้องขอบคุณทุกหน่วยงานที่ร่วมมือกันอย่างเข้มแข็ง แต่ยังมีการลักลอบขนยาเสพติดผ่านเข้ามาทั้งทางบกและทางน้ำ จึงขอให้ทุกหน่วยงานเร่งรัดดำเนินการ ทำงานบูรณาการร่วมกัน สร้างความเข้าใจและความสัมพันธ์ที่ดีกับประชาชนเพื่อเป็นแนวร่วม และอาจจะได้รับข่าวสารที่ดีอีกด้วย การปราบปรามและการบังคับใช้กฎหมาย ต้องทำควบคู่ไปกับยึดทรัพย์ตัดวงจร ส่วนการเข้าปิดล้อมตรวจค้นในหมู่บ้านชุมชนทุกครั้ง ขอให้มีการเก็บชีววัตถุ หรือดีเอ็นเอของกลุ่มเป้าหมายเพื่อเป็นการป้องปราบกลุ่มเป้าหมายไม่ให้เข้าร่วมขบวนการ เพราะดีเอ็นเอจะใช้เป็นหลักฐานในชั้นศาลได้ การป้องกันยาเสพติดต้องเน้นสร้างความเข้มแข็งในทุกภาคส่วน ใช้แนวทางหมู่บ้านเข้มแข็งปลอดยาเสพติด เพื่อให้สอดคล้องดูแลซึ่งกันและกัน เป็นการสร้างภูมิคุ้มกันและเน้นในสถานศึกษาด้วย และต้องมีการบำบัดรักษาผู้ติดยาเสพติด เพื่อให้กลับมาเป็นครอบครัวที่อบอุ่น และยังมีโครงการร้อยใจรักษ์ ภายใต้พระราโชบาย ของสมเด็จพระเจ้าลูกเธอ เจ้าฟ้าพัชรกิติยาภาฯ ที่ถือเป็นต้นแบบในการแก้ปัญหายาเสพติดอีกด้วย
นายสมศักดิ์ กล่าวอีกว่า รัฐบาลที่ผ่านมามีการต่อสู้กับยาเสพติดมาอย่างยาวนานหลายสมัย ตนมาทำงานในกระทรวงยุติธรรม มีผู้ต้องขัง ๓๘๐,๐๐๐ คน มีผู้ต้องขังคดียาเสพติดถึง ๘๐% และมีแนวโน้มเพิ่มขึ้น เราจะแก้ปัญหาตรงนี้อย่างไรให้ปัญหายาเสพติดน้อยลง และแก้ปัญหาคนล้นคุกด้วย หากเรายังใช้วิธีการปราบปรามอย่างเดียวเหมือนเดิม แม้จะเป็นแนวทางที่ดีแต่ยังไม่สุด ดังนั้นเราจะทำอย่างไร เราต้องมาปรับฐานทำความเข้าใจใหม่ โดยใช้แผนในอดีตเป็นขั้นที่ ๑ ส่วนแผนขั้นที่ ๒ คือ ให้ความรู้กับบุคลากรผู้ปฏิบัติงานทั้งหลาย และดูเรื่องใหม่ๆในเรื่องดิจิทัล ตามที่นายกรัฐมนตรีให้นโยบายไว้ นอกจากนี้ ยังต้องมีเครื่องมือสืบค้นให้ทันผู้ร้าย ซึ่งคือการยึดทรัพย์ตัดวงจรยาเสพติด และจะต้องมีการปรับปรุงกระบวนการกฎหมาย เพราะปัจจุบันมูลค่ายาเสพติดในพื้นที่สามเหลี่ยมทองคำ ๒.๑ ล้านล้านบาท หากเราไม่ยึดทรัพย์ตัดวงจร จับแต่ของกลาง เขาก็ยังมีทุนในการผลิตอยู่ เพราะยาบ้าต้นทุนแค่เม็ดละ ๕๐ สตางค์ เท่านั้น ซึ่งตนเชื่อว่าการยึดทรัพย์ตัดวงจรยาเสพติดในส่วนนี้อีกปีเศษคงได้เห็นน้ำเห็นเนื้อ และเมื่อเราปราบปรามยาเสพติดให้ลดน้อยลงไป ผู้ต้องขังในเรือนจำจะลดลง ลดค่าใช้จ่าย รวมทั้งค่าปฏิบัติงานต่างๆของเจ้าหน้าที่ อัยการและศาล เป็นการลดค่าใช้จ่ายจากงบประมาณแผ่นดินอีกด้วย นี่คือแนวทางการปราบปรามยาเสพติดที่เราเพิ่มขึ้นมาใหม่

ที่มา : https://www.thaigov.go.th/news/contents/details/40895