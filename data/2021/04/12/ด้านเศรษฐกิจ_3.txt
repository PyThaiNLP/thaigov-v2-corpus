รัฐบาลไทย-ข่าวทำเนียบรัฐบาล-บขส. เผยภาพรวมการเดินทางในช่วงเทศกาลสงกรานต์ ตั้งแต่วันที่ 8-10 เม.ย. 2564


วันอาทิตย์ที่ 11 เมษายน 2564
บขส. เผยภาพรวมการเดินทางในช่วงเทศกาลสงกรานต์ ตั้งแต่วันที่ 8-10 เม.ย. 2564
มีผู้โดยสารเดินทางกลับภูมิลำเนากว่า 1.5 แสนคน พร้อมสั่งคุมเข้มมาตรการด้านความปลอดภัย และร่วมรณรงค์ “สงกรานต์สุขใจ ขับขี่ปลอดภัย ห่างไกลโควิด”
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) เปิดเผยตัวเลขผู้โดยสารเดินทางในช่วงเทศกาลสงกรานต์ว่า ตั้งแต่วันที่ 8-10  เมษายน 2564 บขส. ได้จัดรถบขส.,รถร่วม,รถตู้ (เที่ยวไป) จำนวน 11,634 เที่ยว รองรับผู้โดยสาร จำนวน 158,287 คน ส่วนเที่ยวกลับ ได้จัดรถบขส.,รถร่วม,รถตู้ จำนวน 11,108 เที่ยว รองรับผู้โดยสาร จำนวน 116,152 คน น้อยกว่าที่คาดการณ์ไว้ เนื่องจากสถานการณ์การแพร่ระบาดของเชื้อไวรัสโควิด-19  ส่งผลให้ประชาชนส่วนใหญ่งดเดินทาง
กรรมการผู้จัดการใหญ่ บขส. กล่าวด้วยว่า ขณะนี้ยังมีประชาชนทยอยคืนตั๋วโดยสาร โดยข้อมูลล่าสุดของวันที่ 10 เมษายน 2564 มีผู้โดยสารขอคืนตั๋วเพิ่มอีก 4,138 ใบ ทำให้ยอดรวมการคืนตั๋วโดยสารสะสมอยู่ที่ 13,460  ใบ คิดเป็น 22.73% ของจำนวนที่นั่งที่มีการจำหน่ายตั๋วเดินทางระหว่างวันที่ 8-18 เมษายน 2564 โดยเส้นทางภาคเหนือ มีผู้โดยสารคืนตั๋วมากที่สุด รองลงมาภาคใต้ และภาคตะวันออกเฉียงเหนือ ตามลำดับ
"แม้ว่าจะมีผู้โดยสารทยอยคืนตั๋ว  แต่ยังมีผู้โดยสารมาซื้อตั๋วเดินทางอย่างต่อเนื่องทุกวัน ทำให้บรรยากาศการเดินทางในช่วงสงกรานต์ปีนี้ไม่เงียบเหงานัก"  นายสัญลักข์ กล่าว
สำหรับในช่วงเทศกาลสงกรานต์นี้  บขส. ได้กำชับพนักงานขับรถเพิ่มความระมัดระวังในการขับขี่ เนื่องจากในระยะนี้หลายพื้นที่มีฝนตกอย่างต่อเนื่อง รวมทั้งขอให้ตระหนักถึงความปลอดภัยในการใช้รถใช้ถนน เช่น ขับรถด้วยความเร็วตามที่กฎหมายกำหนด คาดเข็มขัดนิรภัยตลอดการเดินทาง เป็นต้น
นอกจากนี้ ได้สั่งกำชับไปยังนายสถานีเดินรถและเจ้าหน้าที่ทุกฝ่าย เพิ่มการเฝ้าระวังและป้องกันการแพร่ระบาดของเชื้อไวรัสโควิด-19  ภายในสถานีขนส่งผู้โดยสารและบนรถโดยสาร ตามมาตรการสาธารณสุขอย่างเคร่งครัด รวมทั้งขอให้ผู้ใช้บริการสวมหน้ากากอนามัยหรือหน้ากากผ้าตลอดเวลา ลงทะเบียนผ่านแอปพลิเคชันไทยชนะ และขอให้ติดตามข้อมูลข่าวสารและประกาศเข้าพื้นที่ของแต่ละจังหวัดก่อนออกเดินทางด้วย สอบถามข้อมูลเพิ่มเติมได้ที่ Call Center 1490 เรียก บขส.

ที่มา : https://www.thaigov.go.th/news/contents/details/40899