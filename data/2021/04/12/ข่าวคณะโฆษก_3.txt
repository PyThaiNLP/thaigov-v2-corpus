รัฐบาลไทย-ข่าวทำเนียบรัฐบาล-นายกฯ ส่งกำลังใจให้ “โปรเหมียว” มุ่งสู่อันดับที่สูงขึ้น หลังคว้าแชมป์กอล์ฟ แอลพีจีเอทัวร์ ปี 2021


วันอาทิตย์ที่ 11 เมษายน 2564
พิมพ์
นายกฯ ส่งกำลังใจให้ “โปรเหมียว” มุ่งสู่อันดับที่สูงขึ้น หลังคว้าแชมป์กอล์ฟ แอลพีจีเอทัวร์ ปี 2021
นายกฯ ส่งกำลังใจให้ “โปรเหมียว” มุ่งสู่อันดับที่สูงขึ้น หลังคว้าแชมป์กอล์ฟ แอลพีจีเอทัวร์ ปี 2021
นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวแสดงความยินดีพร้อมส่งกำลังใจให้ นางสาวปภังกร ธวัชธนกิจ หรือ “โปรเหมียว” นักกีฬากอล์ฟไทย ซึ่งล่าสุดคว้าแชมป์ LPGA Tour (Ladies Professional Golf Association) รายการ ANA Inspiration 2021 ระดับเมเจอร์แรกของการแข่งขันกีฬากอล์ฟอาชีพสตรีในปีนี้ ณ สนามมิชชั่นฮิลล์ส คันทรีคลับ เมืองแรนโช มิราจ รัฐแคลิฟอร์เนีย สหรัฐอเมริกา เมื่อวันที่ 1-4 เมษายน 2564 ในคะแนนรวม
-18 คะแนน และได้รับการจัดอันดับโลกนักกอล์ฟหญิง (The Rolex Women's World Golf Rankings) จากอันดับที่ 103 ของโลก เป็นอันดับที่ 13 ของโลก ด้วยคะแนนเฉลี่ยสะสม 4.03 คะแนน (https://www.rolexrankings.com/rankings)
โดยโฆษกประจำสำนักนายกรัฐมนตรีเปิดเผยว่า นายกรัฐมนตรีได้ติดตามการแข่งขันมาโดยตลอด เห็นถึงศักยภาพในการแข่งขันที่สามารถทำออกมาได้คะแนนสูงและทำได้ดี ซึ่งชัยชนะครั้งนี้จะเป็นแนวทางที่นำไปสู่การแข่งขันระดับสูงในอนาคต โดยนายกรัฐมนตรี “ส่งกำลังใจให้โปรเหมียวประสบความสำเร็จและก้าวหน้าต่อไป เพื่อสร้างชื่อเสียงให้แก่ประเทศไทยและวงการกีฬากอล์ฟอาชีพของไทย” พร้อมกันนี้ได้มอบหมายให้กระทรวงการท่องเที่ยวและกีฬาเร่งพัฒนาส่งเสริมนักกีฬาไทยตามความถนัดและความสามารถให้พร้อมต่อการแข่งขันทุกรูปแบบทั้งกีฬาเดี่ยวและกีฬาทีม ขณะเดียวกันได้มอบแนวทางให้กับการกีฬาแห่งประเทศไทย ว่าจะทำอย่างไรให้มีนักกีฬาใหม่เพิ่มมากขึ้น และพัฒนาให้มีรูปร่างเป็นนักกีฬา เนื่องจากรูปร่างคนไทยส่วนใหญ่นั้นตัวเล็ก ความเข้มแข็งอดทนอาจสู้ไม่ได้ในระยะยาว จึงอาจเน้นการส่งเสริมด้านวิทยาศาสตร์การกีฬา และจัดการคัดเลือกนักกีฬาช้างเผือก นักกีฬาที่มีพรสวรรค์มาสู่วงการกีฬา เพราะเมื่ออายุมากขึ้น จะสามารถต่อยอดไปเป็นโค้ชอีกอาชีพหนึ่งได้
ในโอกาสนี้ โฆษกประจำสำนักนายกรัฐมนตรีได้กล่าวชื่นชมถึงความมุ่งมั่นของโปรเหมียวในการไปสู่เป้าหมายที่ตั้งไว้ ซึ่งเป็นสิ่งสำคัญนอกเหนือจากความสามารถและเทคนิคด้านการกีฬา จึงถือเป็นแบบอย่างที่ดีสำหรับเยาวชน และนักกีฬารุ่นใหม่ สอดคล้องกับนโยบายของรัฐบาลในการพัฒนาและส่งเสริมวงการกีฬาไทยให้มีความพร้อมในการแข่งขันทั้งในระดับประเทศและระดับสากล

ที่มา : https://www.thaigov.go.th/news/contents/details/40891