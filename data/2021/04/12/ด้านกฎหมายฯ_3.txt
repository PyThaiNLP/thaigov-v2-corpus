รัฐบาลไทย-ข่าวทำเนียบรัฐบาล-รมว.ยุติธรรม ลงตรวจด่านสบปราบ-แม่พริก ติดตามสถานการณ์ยาเสพติดพื้นที่ลำปาง พร้อมมอบอุปกรณ์เพื่อสนับสนุนการปฏิบัติงานปราบปราม ชมทุกคนทำงานหนักเพื่อช่วยให้สังคมดีขึ้น


วันอาทิตย์ที่ 11 เมษายน 2564
รมว.ยุติธรรม ลงตรวจด่านสบปราบ-แม่พริก ติดตามสถานการณ์ยาเสพติดพื้นที่ลำปาง พร้อมมอบอุปกรณ์เพื่อสนับสนุนการปฏิบัติงานปราบปราม ชมทุกคนทำงานหนักเพื่อช่วยให้สังคมดีขึ้น
นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนายวิชัย ไชยมงคล เลขาธิการ ป.ป.ส. และคณะ ได้ลงพื้นที่ตรวจเยี่ยมการปฏิบัติงานของเจ้าหน้าที่ตำรวจในการสกัดกั้นยาเสพติด
เมื่อวันที่ ๑๐ เมษายน ๒๕๖๔ ณ ด่านตรวจยาเสพติดสบปราบ อ.สบปราบ จ.ลำปาง นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนายวิชัย ไชยมงคล เลขาธิการ ป.ป.ส. และคณะ ได้ลงพื้นที่ตรวจเยี่ยมการปฏิบัติงานของเจ้าหน้าที่ตำรวจในการสกัดกั้นยาเสพติด โดยมี ว่าที่พันตรีอดิศักดิ์ น้อยสุวรรณ รองผู้ว่าราชการจังหวัดลำปาง พล.ต.ต.เฉลิมพล จินตรัตน์ รอง ผบช.ภ.๕ พล.ต.ต.นันทวิทย์ เทียมบุญธง ผบก.ภ.จว.ลำปาง นายพนมพร ตุ้ยกาศ นายอำเภอสบปราบ พ.ต.อ.ชูวิทย์ กองแก้ว รอง ผบก.ภ.จว.ลำปาง ให้การต้อนรับ
โดย พ.ต.อ.จรัญ สุวรรณเวช ผกก.สภ.สบปราบ จ.ลำปาง รายงานสถานการณ์ด้านยาเสพติด และผลการดำเนินงานสกัดกั้นยาเสพติดปี ๒๕๖๑ - ปัจจุบัน สามารถจับกุมผู้ต้องหาได้ ๓๐๔ คน ของกลางยาบ้า ๖๓๓,๗๘๙ เม็ด  ไอซ์ ๕๓๑ กิโลกรัม และกัญชา ๓๔๖ กรัม สำหรับคดีที่น่าสนใจ อาทิ วันที่ ๓ พฤศจิกายน ๒๕๖๒ จับกุมผู้ต้องหา พร้อมของกลางไอซ์น้ำหนัก ๕๐๐ กิโลกรัม วันที่ ๓ กรกฎาคม ๒๕๖๓ จับกุมผู้ต้องหาพร้อมยาบ้า ๔ แสนเม็ด และล่าสุดวันที่ ๑๐ เมษายน ๒๕๖๔ จับกุมผู้ต้องหาพร้อมยาบ้า ๖ พันเม็ด ที่กำลังลำเลียงไปยังจังหวัดสุโขทัย
ต่อมาเวลา ๑๒.๐๐ น. นายสมศักดิ์ และคณะได้เดินทางไปยังด่านตรวจยาเสพติดแม่พริก สภ.แม่พริก จ. ลำปาง โดยมี พ.ต.อ.นภดล ใบเรือ ผกก.สภ.แม่พริก จ.ลำปาง ให้การต้อนรับ พร้อมรายงานสถานการณ์ด้านยาเสพติด และผลการดำเนินงานสกัดกั้นยาเสพติดที่ผ่านมา อาทิ วันที่ ๒๗ กุมภาพันธ์ ๒๕๖๓ จับกุมผู้ต้องหาพร้อมของกลางยาบ้า ๒.๕ ล้านเม็ด วันที่ ๒๒ มีนาคม ๒๕๖๓ จับกุมผู้ต้องหาพร้อมของกลางไอซ์ ๑๘๖ กิโลกรัม วันที่ ๒๙ สิงหาคม ๒๕๖๓ จับกุมผู้ต้องหาพร้อมยาบ้า ๕ ล้านเม็ด วันที่ ๑๕ มีนาคม ๒๕๖๔ จับกุมผู้ต้องหาพร้อมยาบ้าได้ ๔ แสนเม็ด
นายสมศักดิ์ ระบุว่า เวลานี้การตรวจค้นของทุกฝ่ายทั้ง ตำรวจ ป.ป.ส. เจ้าหน้าที่ปกครองคงยากลำบาก เพราะสถานการณ์แพร่เชื้อไวรัสโควิด-19 และต้องระมัดระวังตัวเองให้มาก และยังเป็นช่วงเทศกาลสงกรานต์ที่มีคนเดินทางเยอะ ส่วนในเรื่องการจับกุมปราบปราม ตนขอชื่นชมทุกฝ่ายทำงานหนัก แม้ว่าการจับกุมยาบ้าล่าสุดที่ สภ.สบปราบ จับกุมได้ล่าสุดวันนี้ ๖,๐๐๐ เม็ด จำนวนอาจไม่มากแต่หากลงสู่ชุมชน จะกลายเป็นปัญหาที่ตามมาเราอาจต้องทำงานหนักขึ้นในการแก้ปัญหายาเสพติดเพื่อให้สังคมนั้นดีขึ้น
จากนั้นนายสมศักดิ์ และนายวิชัย ได้มอบเครื่องอุปโภคบริโภค น้ำยาตรวจปัสสาวะ ถุงมือยาง เพื่อสนับสนุนการปฏิบัติงานของเจ้าหน้าที่ และเพื่อเป็นขวัญกำลังใจแก่เจ้าหน้าที่ ด่านตรวจยาเสพติดสบปราบ อ.สบปราบ จ.ลำปาง และด่านตรวจยาเสพติดแม่พริก สภ.แม่พริก จ.ลำปาง ด้วย

ที่มา : https://www.thaigov.go.th/news/contents/details/40897