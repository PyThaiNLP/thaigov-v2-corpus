รัฐบาลไทย-ข่าวทำเนียบรัฐบาล-นายกฯ มั่นใจไทยพร้อมเป็นเจ้าภาพจัดการแข่งขันเจ็ตสกีและกอล์ฟระดับโลก ชูไทยแบบอย่างที่ดีในการเป็นเจ้าภาพจัดการแข่งขันกีฬายุค New Normal


วันอาทิตย์ที่ 11 เมษายน 2564
พิมพ์
นายกฯ มั่นใจไทยพร้อมเป็นเจ้าภาพจัดการแข่งขันเจ็ตสกีและกอล์ฟระดับโลก ชูไทยแบบอย่างที่ดีในการเป็นเจ้าภาพจัดการแข่งขันกีฬายุค New Normal
นายกฯ มั่นใจไทยพร้อมเป็นเจ้าภาพจัดการแข่งขันเจ็ตสกีและกอล์ฟระดับโลก ชูไทยแบบอย่างที่ดีในการเป็นเจ้าภาพจัดการแข่งขันกีฬายุค New Normal
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสามารถในการจัดการแข่งขันกีฬาระดับโลกของไทย พร้อมเป็นต้นแบบการจัดการแข่งขันกีฬาโลก ซึ่งประเทศไทยจะเป็นเจ้าภาพจัดการแข่งขันระดับโลกอย่างต่อเนื่องอีก 3 รายการ ได้แก่
-	การแข่งขันเจ็ตสกี เวิลด์คัพ (JET SKI WORLD CUP) ระหว่างวันที่ 21-25 เมษายน 2564
-	การเเข่งขันเจ็ตสกี โปรทัวร์ 2021 (JET SKI PRO TOUR 2021) ทั้งหมด 4 สนาม ระหว่างเดือนพฤษภาคม-สิงหาคม 2564
-	การแข่งขันกอล์ฟสตรีระดับ LPGA (Ladies Professional Golf Association) รายการ Honda LPGA Thailand ระหว่างวันที่ 6 – 9 พฤษภาคม 2564
โฆษกประจำสำนักนายกรัฐมนตรีกล่าวว่า ทั่วโลกชื่นชมความสำเร็จในการจัดการแข่งขันแบดมินตัน HSBC BWF World Tour in Bangkok ด้วยการจัดการแบบวิถีใหม่ New Normal ที่ผ่านมา ไว้วางใจมาตรการควบคุมการแพร่ระบาดของโรคโควิด-19 อย่างเคร่งครัดที่ได้ดูแลความปลอดภัยให้กับนักกีฬาและผู้มีส่วนเกี่ยวข้องทั้งหมด ได้แก่ การตรวจหาเชื้อโควิดก่อนเดินทาง ผ่านมาตรการกักตัว (Quarantine) สร้างระบบ Bubble ในแต่ละกิจกรรม และเน้นให้ปฏิบัติตามมาตรการป้องกันโรคโควิด-19 D-M-H-T-T
ซึ่งในโอกาสนี้ นายกรัฐมนตรีเชื่อมั่นว่าด้วยความร่วมมือร่วมใจของหน่วยงานทั้งภาครัฐ และเอกชนของไทย รวมทั้ง มาตรการทางสาธารณสุขไทยที่เข้มงวดครอบคลุม ไทยจะสามารถจัดการแข่งขันกีฬาระดับโลกอย่างสำเร็จเป็นความภาคภูมิใจของชาติ และส่งผลดีต่อการฟื้นฟูเศรษฐกิจประเทศ
....

ที่มา : https://www.thaigov.go.th/news/contents/details/40890