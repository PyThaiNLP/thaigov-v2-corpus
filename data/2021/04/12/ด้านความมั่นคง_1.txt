รัฐบาลไทย-ข่าวทำเนียบรัฐบาล-จับกัง1 ห่วงคนหางาน กำชับเจ้าหน้าที่ให้บริการจัดหางาน ใส่ใจประชาชน


วันอาทิตย์ที่ 11 เมษายน 2564
พิมพ์
จับกัง1 ห่วงคนหางาน กำชับเจ้าหน้าที่ให้บริการจัดหางาน ใส่ใจประชาชน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า มีความห่วงใยคนตกงานจากสถานการณ์โควิด-19 ระลอกใหม่ ได้มอบหมายนายไพโรจน์ โชติกเสถียร รองปลัดกระทรวงแรงงาน รักษาราชการแทนอธิบดีกรมการจัดหางานตรวจสอบการให้บริการจัดหางานทั่วประเทศ
พร้อมฝากถึงเจ้าหน้าที่นอกจากปฏิบัติงานตามหน้าที่แล้ว ยังต้องปฏิบัติงานด้วยความใส่ใจประชาชน เพื่อเปิดโอกาสให้กับผู้ว่างงานได้เข้าถึงตำแหน่งงาน นำไปสู่การมีงานทำ มีรายได้ มีคุณภาพชีวิตที่ดี ตามที่พล.อ.ประยุทธ์ จันทร์โอชา นายกรัฐมนตรี เน้นย้ำมาโดยตลอดว่าคนไทยที่ประสงค์ทำงานต้องได้รับโอกาส สามารถเข้าถึงการจ้างงานที่สะดวกรวดเร็ว เพื่อให้มีรายได้เลี้ยงดูตนเองและครอบครัว
ด้านนายไพโรจน์ โชติกเสถียร รองปลัดกระทรวงแรงงาน รักษาราชการแทนอธิบดีกรมการจัดหางาน กล่าวว่า กรมการจัดหางานรับข้อสั่งการรัฐมนตรีว่าการกระทรวงแรงงาน ล่าสุดได้สั่งการจัดหางานจังหวัดทั่วประเทศและผู้อำนวยการสำนักงานจัดหางานกรุงเทพมหานครพื้นที่1-10 เตรียมตำแหน่งงานว่างในพื้นที่ให้บริการคนหางาน ซึ่งจากข้อมูลขณะนี้แต่ละพื้นที่ยังมีสถานประกอบการที่มีความประสงค์จ้างงานและมีตำแหน่งงานอยู่เป็นจำนวนมาก พร้อมกำชับเจ้าหน้าที่กรมการจัดหางานให้บริการด้วยความใส่ใจ คำนึงถึงความลำบากของคนหางาน  เพื่อให้ประชาชนที่ต้องการหางานได้งานทำตามความต้องการโดยเร็วที่สุด
ทั้งนี้ ผู้ที่ต้องการหางานทำ นายจ้าง/สถานประกอบการที่มีความประสงค์จะรับคนเข้าทำงาน สามารถใช้บริการจัดหางานผ่านเว็บไซต์ smartjob.doe.go.th และสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือ สายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/40889