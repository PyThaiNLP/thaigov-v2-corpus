รัฐบาลไทย-ข่าวทำเนียบรัฐบาล-รฟม. แจ้งพนักงานประจำตู้เก็บเงินค่าบริการลานจอดรถสถานีรถไฟฟ้าพระราม 9 (รัชดาภิเษก ซอย 2) ตรวจพบเชื้อไวรัส COVID-19 


วันอาทิตย์ที่ 11 เมษายน 2564
รฟม. แจ้งพนักงานประจำตู้เก็บเงินค่าบริการลานจอดรถสถานีรถไฟฟ้าพระราม 9 (รัชดาภิเษก ซอย 2) ตรวจพบเชื้อไวรัส COVID-19
พร้อมจัดมาตรการเร่งด่วน ฉีดพ่นน้ำยาฆ่าเชื้อพื้นที่จุดเสี่ยงป้องกันการระบาดของเชื้อไวรัส
จากสถานการณ์การแพร่ระบาดของเชื้อไวรัส COVID-19 ในประเทศไทยเพิ่มสูงขึ้นในหลายพื้นที่นั้น วันที่ 10 เมษายน 2564 เวลา 12.50 น. การรถไฟฟ้าขนส่งมวลชนแห่งประเทศไทย (รฟม.) ได้รับแจ้งจาก บริษัท เจนก้องไกล จำกัด (บริษัทฯ) ผู้รับจ้างเก็บเงินค่าบริการจอดรถ โครงการรถไฟฟ้ามหานคร สายเฉลิมรัชมงคล (MRT สายสีน้ำเงิน) ว่า มีพนักงานประจำตู้เก็บเงินของลานจอดรถสถานีรถไฟฟ้าพระราม9 (รัชดาภิเษก ซอย 2) จำนวน 1 ราย ได้รับผลยืนยันว่าตรวจพบการติดเชื้อไวรัส COVID-19
โดย รฟม. ขอเรียนชี้แจงประวัติการปฏิบัติงานของพนักงานรายดังกล่าว ดังนี้
- วันอาทิตย์ที่ 4 เมษายน 2564 เวลา 01.25 – 05.00 น. เดินทางไปเที่ยวกลางคืน
- วันจันทร์ที่ 5 เมษายน 2564 เวลา 14.30 – 14.45 น. ปฏิบัติงานเป็นพนักงานสำรอง ณ อาคารจอดรถ 3 ชั้น สถานีศูนย์วัฒนธรรมฯ ถนนรัชดาภิเษก เวลา 15.00 – 01.00 น. ปฏิบัติงาน ณ ลานจอดรถสถานีรถไฟฟ้าพระราม9 (รัชดาภิเษก ซอย 2)
- วันอังคารทึ่ 6 เมษายน 2564  เวลา 14.30 – 14.45 น. ปฏิบัติงานเป็นพนักงานสำรอง ณ อาคารจอดรถ 3 ชั้น สถานีศูนย์วัฒนธรรมฯ ถนนรัชดาภิเษก เวลา 15.00 – 01.00 น. ปฏิบัติงาน ณ ลานจอดรถสถานีรถไฟฟ้าพระราม9 (รัชดาภิเษก ซอย 2)
- วันพุธที่ 7 เมษายน 2564 เวลา 14.30 – 14.45 น. ปฏิบัติงานเป็นพนักงานสำรอง ณ ลานจอดรถสถานีห้วยขวาง ถนนรัชดาภิเษก เวลา 15.00 – 01.00 น. ปฏิบัติงาน ณ ลานจอดรถสถานีรถไฟฟ้าพระราม9 (รัชดาภิเษก ซอย 2)
ดังนั้น รฟม. จึงได้ดำเนินการมาตรการเร่งด่วนในการป้องกันการแพร่ระบาดของเชื้อไวรัส COVID-19 โดยปิดให้บริการพื้นที่จุดเสี่ยงทั้ง 3 แห่ง ได้แก่ ลานจอดรถสถานีรถไฟฟ้าพระราม9 (รัชดาภิเษก ซอย 2) ลานจอดรถสถานีห้วยขวาง และอาคารจอดรถ 3 ชั้น สถานีศูนย์วัฒนธรรมแห่งประเทศไทย โดยทันที และได้ประสานจัดหาบริษัทเข้ามาทำความสะอาด ฉีดพ่นน้ำยาฆ่าเชื้อ เพื่อยับยั้งการแพร่ระบาดของเชื้อไวรัสฯ ตามมาตรการป้องกันโรคที่กรมควบคุมโรค กระทรวงสาธารณสุข ได้กำหนดไว้ โดยลานจอดรถและอาคารจอดรถดังกล่าวจะสามารถเปิดให้บริการได้อีกครั้งในวันที่ 11 เมษายน 2564 พร้อมกันนี้ รฟม. ได้ประสานแจ้งผู้ใกล้ชิดกับพนักงานรายดังกล่าวและมีความเสี่ยงสูงทั้งหมด เข้ารับการตรวจหาเชื้อไวรัส COVID-19 และกักตัวเฝ้าระวังสังเกตอาการ เป็นเวลา 14 วัน
ทั้งนี้ อาคารและลานจอดรถของ รฟม. ได้ดำเนินการปฏิบัติตามมาตรการเฝ้าระวังป้องกันการแพร่ระบาดของเชื้อไวรัส COVID-19 มาโดยตลอด ดังนี้
1. จัดให้มีการตรวจคัดกรองอุณหภูมิพนักงานเป็นประจำทุกวันก่อนเริ่มงาน
2. จัดให้พนักงานสวมใส่อุปกรณ์ป้องกัน ได้แก่ หน้ากากอนามัย ถุงมือ โดยกำชับให้สวมใส่ทุกครั้งที่เข้าพื้นที่ปฏิบัติงาน
3. จัดให้มีเจลแอลกอฮอล์ประจำตู้เก็บเงินทุกแห่ง
4. ทำความสะอาดบัตรจอดรถทุกครั้งก่อนให้บริการ ระหว่างให้บริการ และปิดให้บริการ
5. ติดตั้งอุปกรณ์และรักษาระยะห่างภายในลิฟต์
6. เพิ่มความถี่ในการทำความสะอาดบริเวณจุดที่สัมผัสร่วมกัน
7. มีการประชาสัมพันธ์ให้ความรู้เกี่ยวกับมาตรการป้องกันการแพร่ระบาดของเชื้อไวรัส COVID-19
ติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/40888