รัฐบาลไทย-ข่าวทำเนียบรัฐบาล-เปิดรับจอง จ่ายแลกเหรียญกษาปณ์ที่ระลึกในโอกาสพระราชพิธีราชาภิเษกสมรส และจำหน่ายเหรียญเฉลิมพระเกียรติพระราชพิธีสถาปนา สมเด็จพระนางเจ้าสุทิดา พัชรสุธาพิมลลักษณ พระบรมราชินี 


วันพุธที่ 28 เมษายน 2564
พิมพ์
เปิดรับจอง จ่ายแลกเหรียญกษาปณ์ที่ระลึกในโอกาสพระราชพิธีราชาภิเษกสมรส และจำหน่ายเหรียญเฉลิมพระเกียรติพระราชพิธีสถาปนา สมเด็จพระนางเจ้าสุทิดา พัชรสุธาพิมลลักษณ พระบรมราชินี
กรมธนารักษ์เปิดรับจอง จ่ายแลกเหรียญกษาปณ์ที่ระลึกในโอกาสพระราชพิธีราชาภิเษกสมรส 1 พฤษภาคม 2562 และจำหน่ายเหรียญเฉลิมพระเกียรติพระราชพิธีสถาปนา สมเด็จพระนางเจ้าสุทิดา พัชรสุธาพิมลลักษณ พระบรมราชินี 4 พฤษภาคม 2562
กระทรวงการคลัง โดยกรมธนารักษ์จัดทำเหรียญกษาปณ์ที่ระลึกในโอกาสพระราชพิธีราชาภิเษกสมรส 1 พฤษภาคม 2562 และเหรียญเฉลิมพระเกียรติพระราชพิธีสถาปนาสมเด็จพระนางเจ้าสุทิดา พัชรสุธาพิมลลักษณ   พระบรมราชินี 4 พฤษภาคม 2562 เพื่อเป็นการเฉลิมพระเกียรติและน้อมสำนึกในพระมหากรุณาธิคุณพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่ทั้งสองพระองค์ทรงตั้งมั่นพระราชปณิธาน “สืบสาน รักษา ต่อยอด” แนวคิดในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อทรงแก้ไขและบรรเทาปัญหาความเดือดร้อนของประชาชนให้มีความร่มเย็นเป็นสุข ด้วยน้ำพระราชหฤทัย อันเต็มเปี่ยมไปด้วยพลังรักที่มีต่อพสกนิกรชาวไทย และเผยแพร่พระเกียรติคุณของทั้งสองพระองค์ให้แผ่ไพศาลไปทั้งภายในประเทศและนานาประเทศ
วันนี้ (28 เมษายน 2564) ณ กระทรวงการคลัง นายสันติ พร้อมพัฒน์ รัฐมนตรีช่วยว่าการกระทรวงการคลัง เปิดเผยว่ากรมธนารักษ์ได้จัดทำเหรียญกษาปณ์ที่ระลึกในโอกาสพระราชพิธีราชาภิเษกสมรส 1 พฤษภาคม 2562 และเหรียญเฉลิมพระเกียรติพระราชพิธีสถาปนาสมเด็จพระนางเจ้าสุทิดา พัชรสุธาพิมลลักษณ พระบรมราชินี 4 พฤษภาคม 2562 ดังนี้
• เหรียญกษาปณ์ที่ระลึกในโอกาสพระราชพิธีราชาภิเษกสมรส 1 พฤษภาคม 2562 จัดทำขึ้น จำนวน 4 ชนิด ประกอบด้วย
- เหรียญทองคำ ชนิดราคา 20,000 บาท ประเภทขัดเงา จำหน่ายราคาเหรียญละ 40,000 บาท
- เหรียญเงิน ชนิดราคา 1,000 บาท ประเภทขัดเงา จำหน่ายราคาเหรียญละ 3,000 บาท
- เหรียญโลหะสีขาว (ทองแดงผสมนิกเกิล) ชนิดราคา 20 บาท ประเภทขัดเงา จำหน่ายราคาเหรียญละ 200 บาท
- เหรียญโลหะสีขาว (ทองแดงผสมนิกเกิล) ชนิดราคา 20 บาท ประเภทธรรมดา จ่ายแลกราคาเหรียญละ 20 บาท
โดยเหรียญกษาปณ์ที่ระลึกชนิดราคา 20 บาท ประเภทธรรมดา เปิดจ่ายแลกตั้งแต่วันที่ 5 พฤษภาคม 2564 เป็นต้นไป สำหรับเหรียญกษาปณ์ที่ระลึกประเภทขัดเงาเปิดจองตั้งแต่วันที่ 5 ถึง 31 พฤษภาคม 2564 และกำหนดรับเหรียญ ณ สถานที่สั่งจอง หรือทางไปรษณีย์ ตั้งแต่วันที่ 1 กรกฎาคม 2564 เป็นต้นไป
นอกจากนี้ นายยุทธนา อธิบดีกรมธนารักษ์ กล่าวเพิ่มเติมว่า กรมธนารักษ์ยังได้จัดทำ
• เหรียญเฉลิมพระเกียรติพระราชพิธีสถาปนาสมเด็จพระนางเจ้าสุทิดา พัชรสุธาพิมลลักษณ พระบรมราชินี 4 พฤษภาคม 2562 (เหรียญที่ระลึกประดับแพรแถบ) ชนิดบุรุษและสตรี จำหน่ายราคาเหรียญละ 1,600 บาท โดยเปิดจำหน่ายตั้งแต่วันที่ 29 เมษายน 2564 เป็นต้นไป
สำหรับผู้สนใจสามารถสั่งจองเหรียญกษาปณ์ที่ระลึกและซื้อเหรียญเฉลิมพระเกียรติฯได้ ณ สถานที่ดังนี้
เหรียญกษาปณ์ที่ระลึกในโอกาสพระราชพิธีราชาภิเษกสมรส 1 พฤษภาคม 2562
• กรมธนารักษ์ ถนนพระรามที่ 6 กรุงเทพฯ โทร.0 2278 5439
• กองบริหารเงินตรา ถนนพหลโยธิน จังหวัดปทุมธานี โทร.0 2565 7944
• พิพิธภัณฑ์เหรียญกษาปณานุรักษ์ ถนนจักรพงษ์ กรุงเทพฯ โทร.0 2282 0820
• สำนักงานธนารักษ์พื้นที่ 76 พื้นที่ทั่วประเทศ
• Online : www.treasury.go.th
 เหรียญเฉลิมพระเกียรติพระราชพิธีสถาปนาสมเด็จพระนางเจ้าสุทิดา พัชรสุธาพิมลลักษณ บรมราชินี 4 พฤษภาคม 2562
• กรมธนารักษ์ ถนนพระรามที่ 6 กรุงเทพฯ โทร.0 2278 5439
• พิพิธภัณฑ์เหรียญกษาปณานุรักษ์ ถนนจักรพงษ์ กรุงเทพฯ โทร.0 2282 0820
• พิพิธบางลำพู ถนนพระสุเมรุ กรุงเทพฯ โทร.0 2281 9812
• สำนักงานธนารักษ์พื้นที่ 76 พื้นที่ทั่วประเทศ
• พิพิธภัณฑ์ธนารักษ์จังหวัดเชียงใหม่ ถนนราชดำเนิน อำเภอเมือง จังหวัดเชียงใหม่  โทร.0 5322 4237 - 8
• พิพิธภัณฑ์ธนารักษ์จังหวัดสงขลา ศาลากลางจังหวัด อำเภอเมือง จังหวัดสงขลา  โทร.0 7430 7071
ทั้งนี้ ผู้สนใจสามารถสอบถามรายละเอียดเพิ่มเติมได้ที่ Call Center โทร.0 2059 4999 นายยุทธนากล่าวในตอนท้าย

ที่มา : https://www.thaigov.go.th/news/contents/details/41280