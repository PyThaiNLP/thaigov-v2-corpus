รัฐบาลไทย-ข่าวทำเนียบรัฐบาล-กรมทางหลวง ขานรับ ศบค. ดำเนินตามมาตรการป้องกันการแพร่ระบาดของเชื้อไวรัส COVID-19 อย่างเคร่งครัด และขอเชิญชวนประชาชนใช้ M-Pass ลดเสี่ยง เลี่ยงเงินสด


วันพุธที่ 28 เมษายน 2564
กรมทางหลวง ขานรับ ศบค. ดำเนินตามมาตรการป้องกันการแพร่ระบาดของเชื้อไวรัส COVID-19 อย่างเคร่งครัด และขอเชิญชวนประชาชนใช้ M-Pass ลดเสี่ยง เลี่ยงเงินสด
อธิบดีกรมทางหลวง กระทรวงคมนาคม สั่งการให้หน่วยงานในสังกัดกรมทางหลวง (ทล.) ทั่วประเทศดำเนินการตามมาตรการป้องกันการแพร่ระบาดของเชื้อไวรัส COVID-19 อย่างเคร่งครัด
นายสราวุธ ทรงศิวิไล อธิบดีกรมทางหลวง กระทรวงคมนาคม สั่งการให้หน่วยงานในสังกัดกรมทางหลวง (ทล.) ทั่วประเทศดำเนินการตามมาตรการป้องกันการแพร่ระบาดของเชื้อไวรัส COVID-19 อย่างเคร่งครัด ตามมาตรการของศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) พร้อมเชิญชวนประชาชนใช้บัตรผ่านทางด้วยระบบอัตโนมัติ M-Pass เพื่อลดการสัมผัส โดยมอบสิทธิพิเศษสำหรับประชาชนผู้ใช้ M-PASS เติมเงินบัตร M-PASS จำนวน 500 บาท จะได้รับเงินคืนเข้า Tag M-PASS จำนวน 50 บาท
สำหรับมาตรการบริเวณตู้เก็บเงินค่าธรรมเนียมผ่านทาง ทล. ขอเชิญชวนประชาชนที่ใช้ทางหลวงพิเศษระหว่างเมือง (Motorway) ใช้บัตรผ่านทางด้วยระบบอัตโนมัติ M-Pass โดย ทล. ร่วมกับธนาคารกรุงไทย มอบสิทธิพิเศษสำหรับประชาชนผู้ใช้ M-PASS เติมเงินบัตร M-PASS จำนวน 500 บาท รับเงินคืนเข้า Tag M-PASS จำนวน 50 บาท จนถึงวันที่ 30 กันยายน 2564 เพื่อลดการสัมผัส ป้องกันการแพร่ระบาด พร้อมทั้งให้เจ้าหน้าที่สวมหน้ากากอนามัยและสวมถุงมือยางตลอดเวลาที่ปฏิบัติหน้าที่ จัดให้มีเจลแอลกอฮอล์ล้างมือที่ตู้เก็บเงินทุกตู้ ทำความสะอาดบัตรผ่านทางด้วยน้ำยารักษาความสะอาดทุกครั้ง ฉีดพ่นน้ำยาฆ่าเชื้อภายในตู้เก็บเงิน และดำเนินการตามนโยบายของกระทรวงฯ ให้เจ้าหน้าที่ที่ปฏิบัติงานแนวหน้าได้รับการฉีดวัคซีน
ทั้งนี้ ทล. ดำเนินการตามมาตรการป้องกันการแพร่ระบาดของเชื้อไวรัส COVID-19 อย่างเข้มงวด โดยจัดทำ QR Code แพลตฟอร์ม “ไทยชนะ” เพื่อเก็บข้อมูลบุคคลเข้า - ออก ใน ทล. และมีการตรวจวัดอุณหภูมิเจ้าหน้าที่ก่อนเข้าปฏิบัติงาน รวมทั้งผู้ที่มาติดต่อราชการ และดำเนินตามมาตรการการเว้นระยะห่างทางสังคม (Social Distancing) ประมาณ 2 เมตร สวมหน้ากากอนามัยในสถานที่สาธารณะ 100 เปอร์เซ็นต์ นอกจากนี้ได้มีการทำความสะอาดอาคารสำนักงานด้วยน้ำยาฆ่าเชื้อ พร้อมทั้งรายงานผู้เฝ้าระวังเป็นประจำทุกวัน จนกว่าสถานการณ์การแพร่ระบาดจะคลี่คลาย
ประชาชนผู้ที่ต้องการสมัครบัตร M-Pass สามารถสมัครได้ที่แอปพลิเคชัน M-Pass ธนาคารกรุงไทยทุกสาขา และด่านทางหลวงพิเศษระหว่างเมือง หรือสอบถามเพิ่มเติมได้ที่ 1586 กด 9

ที่มา : https://www.thaigov.go.th/news/contents/details/41287