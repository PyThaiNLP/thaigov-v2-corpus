รัฐบาลไทย-ข่าวทำเนียบรัฐบาล-กำชับผู้ประกอบการสต็อกสินค้าเพิ่ม ช่วงคุมเข้มโควิด


วันพุธที่ 28 เมษายน 2564
กำชับผู้ประกอบการสต็อกสินค้าเพิ่ม ช่วงคุมเข้มโควิด
...
สถานการณ์การแพร่ระบาดของโรคโควิด–19 ระลอกใหม่ที่เกิดขึ้น ทำให้ในหลายจังหวัดยกระดับการเฝ้าระวังและป้องกันการแพร่ระบาดอย่างเข้มข้น รวมถึงการปรับเวลาให้บริการต่าง ๆ โดยเฉพาะร้านขายสินค้าอุปโภคบริโภค
.
เรื่องนี้รัฐบาลไม่ได้นิ่งนอนใจ และได้ติดตามสถานการณ์อย่างใกล้ชิด โดยจัดเจ้าหน้าที่ออกตรวจสอบอย่างต่อเนื่อง และหารือกับผู้ประกอบการห้างสรรพสินค้า ห้างค้าปลีก - ค้าส่งทั่วประเทศ ให้เตรียมพร้อมสต็อกสินค้าเพิ่มมากขึ้นจากภาวะปกติ โดยเฉพาะสินค้าอุปโภคบริโภค ให้เพียงพอต่อความต้องการของประชาชน
.
เน้นย้ำไม่ให้ฉวยโอกาสปรับขึ้นราคาสินค้าและต้องปิดป้ายแสดงราคาให้ชัดเจน สำหรับการสั่งสินค้า หรือสั่งซื้ออาหาร online ได้ขอความร่วมมือไม่ให้ปรับราคาค่าบริการ และให้เข้มงวดด้านสุขอนามัยของพนักงานส่งสินค้า
.
หากประชาชนพบเห็นการกักตุนสินค้าหรือขายสินค้าโดยไม่เป็นธรรม สามารถแจ้งได้ที่สายด่วนกรมการค้าภายใน 1569 กรณีตรวจพบว่ามีความผิดจะมีโทษสูงสุดจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ และกรณีที่ไม่ปิดป้ายแสดงราคาจำหน่ายจะมีโทษสูงสุดปรับไม่เกิน 10,000 บาท
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/41305