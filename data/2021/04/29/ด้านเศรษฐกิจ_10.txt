รัฐบาลไทย-ข่าวทำเนียบรัฐบาล-ขสมก. ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานเก็บค่าโดยสารรถธรรมดา สาย 145 ติดเชื้อไวรัส COVID-19


วันพุธที่ 28 เมษายน 2564
ขสมก. ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 เรื่อง พนักงานเก็บค่าโดยสารรถธรรมดา สาย 145 ติดเชื้อไวรัส COVID-19
ขสมก. ขออภัยที่ต้องแจ้งให้ทราบว่า พนักงานเก็บค่าโดยสารรถธรรมดา สาย 145 เพศหญิง ติดเชื้อไวรัส COVID-19
องค์การขนส่งมวลชนกรุงเทพ (ขสมก.) กระทรวงคมนาคม ออกประกาศคณะทำงานศูนย์ปฏิบัติการภาวะฉุกเฉินโรคติดเชื้อไวรัส COVID-19 ระบุว่า ตลอดระยะเวลาการแพร่ระบาดของโรคติดเชื้อไวรัส COVID-19 ขสมก. ได้ดำเนินการตามมาตรการป้องกันการแพร่ระบาดของโรคตามแนวทางปฏิบัติการป้องกันของกรมควบคุมโรค กระทรวงสาธารณสุข อย่างเคร่งครัดมาโดยตลอด
ขสมก. ขออภัยที่ต้องแจ้งให้ทราบว่า เมื่อวันที่ 26 เมษายน 2564 เจ้าหน้าที่จากโรงพยาบาลสมุทรปราการ ได้นำรถพยาบาลมารับพนักงานเก็บค่าโดยสารรถธรรมดา สาย 145 เพศหญิง อายุ 52 ปี (ปัจจุบันองค์การให้พนักงานดังกล่าว ปฏิบัติหน้าที่ช่วยงานธุรการ ณ อู่แพรกษา (บ่อดิน) เพราะว่าพนักงานเป็นโรคไตวายระยะสุดท้าย) พร้อมบุคคลในครอบครัว จำนวน 6 คน ไปกักตัว ณ โรงพยาบาลสมุทรปราการ เนื่องจากเมื่อวันที่ 25 เมษายน 2564 เจ้าหน้าที่จากโรงพยาบาลฯ ได้แจ้งให้ทราบว่าหลานสาว (1 ใน 6 ของบุคคลในครอบครัว) เป็นผู้ติดเชื้อไวรัส COVID-19 ต่อมาเมื่อวันที่ 27 เมษายน 2564 เจ้าหน้าที่จากโรงพยาบาลแจ้งให้ทราบว่าพนักงานและทุกคนในครอบครัวเป็นผู้ติดเชื้อฯ
ขสมก. ได้รับทราบข้อมูลดังกล่าว จากผู้อำนวยการเขตการเดินรถที่ 3 จึงได้ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 ดังนี้
1. ขสมก. ได้มีการแจ้งกรมควบคุมโรค กระทรวงสาธารณสุข เพื่อแจ้งรายละเอียดผู้ติดเชื้อไวรัส COVID -19 (ตามแนวทางปฏิบัติกรณีพบผู้ติดเชื้อฯ) โดยได้ประสานเจ้าหน้าที่สำนักงานสาธารณสุข
2. พนักงานผู้ติดเชื้อ ได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด โดยสวมใส่หน้ากากอนามัยตลอดเวลาขณะทำงาน และล้างมือด้วยเจลแอลกอฮอล์ รวมทั้งตรวจวัดอุณหภูมิร่างกายก่อนเข้าทำงานทุกครั้ง โดยไทม์ไลน์ของพนักงานสรุปได้ดังนี
- วันที่ 12 เมษายน 2564 เวลา 06.00 น. พนักงานพร้อมครอบครัว เดินทางไปพักผ่อนที่หาดบางแสน จังหวัดชลบุรี และเดินทางกลับที่พักอาศัย ในเวลา 17.00 น.
- วันที่ 13 เมษายน 2564 เวลา 11.00 น. พนักงานพร้อมครอบครัว เดินทางไปพักผ่อนที่ฟาร์มจระเข้ จังหวัดสมุทรปราการ และเดินทางกลับที่พักอาศัย ในเวลา 15.00 น.
- วันที่ 14 เมษายน 2564 พักผ่อนอยู่ที่บ้านไม่ได้ไปไหน
- วันที่ 15 เมษายน 2564 พักผ่อนอยู่ที่บ้านไม่ได้ไปไหน โดยหลานสาวเริ่มมีอาการไอ
- วันที่ 16 เมษายน 2564 วันหยุดประจำสัปดาห์ พนักงานพักอาศัยอยู่ที่บ้าน
- วันที่ 17 เมษายน 2564 พนักงานลาหยุดพักผ่อนอยู่ที่บ้าน โดยหลานสาวเริ่มมีไข้
- วันที่ 18 เมษายน 2564 เวลา 06.00 - 12.00 น. พนักงานทำงานด้านเอกสารในห้องทำงาน ณ อู่แพรกษา (บ่อดิน) กลุ่มงานปฏิบัติการเดินรถ 3 เขตการเดินรถที่ 3 หลังเลิกงานได้กลับที่พักอาศัยทันที
- วันที่ 19 เมษายน 2564 เวลา 06.00 - 12.00 น. พนักงานทำงานด้านเอกสารในห้องทำงาน ณ อู่แพรกษา (บ่อดิน) กลุ่มงานปฏิบัติการเดินรถ 3 เขตการเดินรถที่ 3 หลังเลิกงานได้เดินทางไปฟอกไตที่โรงพยาบาลสมุทรปราการ
- วันที่ 20 เมษายน 2564 เวลา 06.00 - 12.00 น. พนักงานทำงานด้านเอกสารในห้องทำงาน ณ อู่แพรกษา (บ่อดิน) กลุ่มงานปฏิบัติการเดินรถ 3 เขตการเดินรถที่ 3 หลังเลิกงานได้กลับที่พักอาศัยทันที
- วันที่ 21 เมษายน 2564 เวลา 06.00 - 12.00 น. พนักงานทำงานด้านเอกสารในห้องทำงาน ณ อู่แพรกษา (บ่อดิน) กลุ่มงานปฏิบัติการเดินรถ 3 เขตการเดินรถที่ 3 หลังเลิกงานได้เดินทางไปฟอกไตที่โรงพยาบาลสมุทรปราการ
- วันที่ 22 เมษายน 2564 เวลา 06.00 – 12.00 น. พนักงานทำงานด้านเอกสารในห้องทำงาน ณ อู่แพรกษา (บ่อดิน) กลุ่มงานปฏิบัติการเดินรถ 3 เขตการเดินรถที่ 3 หลังเลิกงานได้กลับที่พักอาศัยทันที
- วันที่ 23 เมษายน 2564 วันหยุดประจำสัปดาห์ พนักงานพักอาศัยอยู่ที่บ้าน
- วันที่ 24 เมษายน 2564 พนักงานพาหลานสาวไปตรวจหาเชื้อไวรัส COVID-19 ณ โรงพยาบาลสมุทรปราการ เมื่อพนักงานเดินทางกลับมาถึงที่พักอาศัยเริ่มมีอาการไข้
- วันที่ 25 เมษายน 2564 เจ้าหน้าที่โรงพยาบาลสมุทรปราการ แจ้งให้ทราบว่าหลานสาว
ของพนักงานเป็นผู้ติดเชื้อ จึงให้พนักงานและทุกคนในครอบครัวกักตัวอยู่ที่บ้านเพื่อรอรถพยาบาลรับไปรักษา
- วันที่ 26 เมษายน 2564 เจ้าหน้าที่โรงพยาบาลสมุทรปราการนำรถพยาบาลมารับพนักงานและทุกคนในครอบครัวไปกักตัว พร้อมตรวจหาเชื้อไวรัส COVID-19 ที่โรงพยาบาล
- วันที่ 27 เมษายน 2564 เจ้าหน้าที่โรงพยาบาลสมุทรปาการ แจ้งให้ทราบว่าพนักงานและทุกคนในครอบครัวเป็นผู้ติดเชื้อฯ ขณะนี้อยู่ระหว่างเข้ารับการรักษาที่โรงพยาบาล
3. ผู้ติดเชื้อปฏิบัติหน้าที่ช่วยงานธุรการ ณ อู่แพรกษา (บ่อดิน) จึงไม่ได้ปฏิบัติหน้าที่บนรถโดยสารแต่อย่างใด นอกจากนี้ ขสมก. ได้ทำการฉีดพ่นทำความสะอาดฆ่าเชื้อโรคภายในห้องทำงาน และบริเวณโดยรอบสถานที่ทำการ
4. ขสมก. ได้ให้พนักงานที่ทำงานใกล้ชิดกับพนักงานผู้ติดเชื้อหยุดงานไปพบแพทย์ เพื่อตรวจหาเชื้อไวรัส COVID-19 หากได้ผลเป็นประการใดจะแจ้งให้ทราบต่อไป
ทั้งนี้ ขสมก. ได้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ได้แก่ การสวมใส่หน้ากากอนามัยตลอดเวลาขณะปฏิบัติหน้าที่บนรถโดยสาร การล้างทำความสะอาดมือด้วยเจลแอลกอฮอล์ การฉีดพ่นทำความสะอาดภายในรถโดยสารด้วยแอลกอฮอล์ ทั้งก่อนและหลังนำรถออกวิ่งให้บริการ เพื่อสร้างความมั่นใจให้กับประชาชนในการเดินทาง

ที่มา : https://www.thaigov.go.th/news/contents/details/41296