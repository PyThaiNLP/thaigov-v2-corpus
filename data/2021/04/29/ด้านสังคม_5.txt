รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ ปรับเคาน์เตอร์เช็คอินภายในอาคารผู้โดยสารเป็นพื้นที่ฉีดวัคซีนป้องกันโรคโควิด-19 


วันพุธที่ 28 เมษายน 2564
ท่าอากาศยานสุวรรณภูมิ ปรับเคาน์เตอร์เช็คอินภายในอาคารผู้โดยสารเป็นพื้นที่ฉีดวัคซีนป้องกันโรคโควิด-19
นายกิตติพงศ์ กิตติขจร รองผู้อำนวยการท่าอากาศยานสุวรรณภูมิ (ทสภ.) (สายปฏิบัติการ 1) บริษัท ท่าอากาศยานไทย (ทอท.) กระทรวงคมนาคม พร้อมด้วย นพ.ณรงค์ อภิกุลวณิช ผู้ตรวจราชการเขตสุขภาพที่ 6 ผู้ตรวจราชการกระทรวงสาธารณสุข
ติดตามความคืบหน้าการดำเนินการฉีดวัคซีนป้องกันโรคติดเชื้อไวรัสโคโรนา 2019 (โควิด-19) แก่ผู้ปฏิบัติงานภายในท่าอากาศยาน ทั้งพนักงาน ลูกจ้างของ ทอท. เจ้าหน้าที่ภาครัฐ และเจ้าหน้าที่สายการบิน เมื่อวันที่ 26 เมษายน 2564 ณ ทสภ.
การดำเนินการฉีดวัคซีนโควิด-19 เกิดขึ้นจากความร่วมมือของ ทสภ. กระทรวงสาธารณสุข และศูนย์ปฏิบัติการแก้ไขสถานการณ์ฉุกเฉินด้านความมั่นคงประจำท่าอากาศยาน ซึ่งการเพิ่มประสิทธิภาพการฉีดวัคซีนให้รวดเร็วและเป็นไปตามเป้าหมายการกระจายวัคซีนแก่ผู้ปฏิบัติงาน ณ ทสภ. และตามมาตรการเว้นระยะห่างทางสังคม (Social Distancing) ทสภ. จึงขยายพื้นที่จุดให้บริการฉีดวัคซีน เพื่อให้รองรับจำนวนผู้รับวัคซีนได้มากขึ้น โดยใช้พื้นที่เคาน์เตอร์เช็คอิน แถว U และ แถว W ห้องโถงผู้โดยสารขาออก ชั้น 4 ของอาคารผู้โดยสาร จำนวน 42 เคาน์เตอร์ สำหรับเป็นจุดลงทะเบียน วัดความดันและอุณหภูมิ ลงทะเบียนเข้าระบบ ซักถามประวัติความเสี่ยง บันทึกข้อมูลการให้บริการ ลงข้อมูลเขาระบบติดตามวัคซีน รับบัตรนัด ทั้งนี้จุดให้บริการฉีดวัคซีนจะมีพนักงานของ ทสภ. พร้อมด้วยบุคลากรทางการแพทย์โรงพยาบาลบางพลีและโรงพยาบาลสมิติเวชศรีนครินทร์ เจ้าหน้าที่ด่านควบคุมโรคติดต่อระหว่างประเทศ ทสภ. และตัวแทนจากสายการบินต่าง ๆ ร่วมให้บริการ ซึ่งการเร่งดำเนินการฉีดวัคซีนให้แก่ผู้ปฏิบัติงาน ณ ทสภ. ครั้งนี้จะเป็นส่วนสำคัญเพื่อสร้างความเชื่อมั่นให้กับผู้โดยสาร ผู้ใช้บริการ ทสภ. และเป็นการรักษามาตรฐานตามที่ ทสภ. ได้รับการรับรอง Airport Health Accreditation จากสภาสมาคมท่าอากาศยานระหว่างประเทศ (Airports Council International : ACI) มาตรการด้านความปลอดภัยสุขอนามัยจากการเข้าร่วมโครงการ Airport Health Accreditation (AHA) Programme ซึ่งให้ความสำคัญกับมาตรการด้านสุขอนามัย และความปลอดภัยภายในท่าอากาศยานครอบคลุมทุกด้าน

ที่มา : https://www.thaigov.go.th/news/contents/details/41272