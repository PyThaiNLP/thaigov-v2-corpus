รัฐบาลไทย-ข่าวทำเนียบรัฐบาล-กรมเจ้าท่า เข้มงวดผู้มาติดต่อราชการและผู้ใช้บริการขนส่งโดยสารสาธารณะทางน้ำให้สวมหน้ากากทุกคน 100%


วันพุธที่ 28 เมษายน 2564
กรมเจ้าท่า เข้มงวดผู้มาติดต่อราชการและผู้ใช้บริการขนส่งโดยสารสาธารณะทางน้ำให้สวมหน้ากากทุกคน 100%
กรมเจ้าท่า (จท.) กระทรวงคมนาคม ตั้งจุดคัดกรองผู้มาติดต่อราชการ ผู้ใช้บริการขนส่งโดยสารสาธารณะทางน้ำ และผู้ที่ทำงานในเรือ โดยต้องปฏิบัติตามมาตรการควบคุมการแพร่ระบาดของโรคติดเชื้อไวรัส COVID-19 ยืนห่าง ล้างมือ และสวมหน้ากากอนามัยหรือหน้ากากผ้าตลอดเวลา
นายวิทยา ยาม่วง อธิบดีกรมเจ้าท่า กล่าวว่า จากสถานการณ์การแพร่ระบาดฯ ขณะนี้มีจำนวนผู้ติดเชื้อเพิ่มมากขึ้น และมีการแพร่ระบาดเป็นวงกว้างทั้งในกรุงเทพฯ และต่างจังหวัด จท. ในฐานะเป็นหน่วยงาน ที่กำกับ ดูแลการคมนาคมขนส่งทางน้ำ ได้มีมาตรการเข้มงวดกวดขันเจ้าของหรือผู้ครอบครองเรือ ผู้ประกอบการเดินเรือ ผู้ประกอบการท่าเรือ นายเรือ ผู้ควบคุมเรือ คนประจำเรือ และผู้โดยสารให้ปฏิบัติตามประกาศ จท. และมาตรการสาธารณสุขอย่างเคร่งครัด ซึ่ง จท. ได้ฉีดพ่นน้ำยาฆ่าเชื้อในบริเวณอาคารสำนักงาน จท. ส่วนกลาง และสำนักงานเจ้าท่าภูมิภาค เพื่อสร้างความมั่นใจให้กับผู้มาติดต่อราชการ พร้อมทั้งออกประกาศ จท. ให้ผู้ประกอบการเรือโดยสาร เจ้าของเรือ นายเรือ ผู้ควบคุมเรือที่ให้บริการในเขตกรุงเทพฯ ปริมณฑล และในเขตอำเภอเมืองในจังหวัด รวมทั้งส่วนภูมิภาค พิจารณาปรับลดการให้บริการในช่วงเวลาตั้งแต่ 23.00 - 04.00 น. และให้ลดจำนวนเที่ยวการเดินเรือตามความจำเป็นให้เหมาะสมกับสถานการณ์ในการให้บริการผู้โดยสารระหว่างจังหวัด สำหรับในเขตพื้นที่ควบคุมสูงสุด ในส่วนของการเฝ้าระวังบริเวณท่าเรือต่าง ๆ ทั้งในกรุงเทพฯ ปริมณฑล และต่างจังหวัด ต้องดำเนินการตั้งจุดคัดกรองตรวจวัดอุณหภูมิ ควบคุมดูแลให้ผู้ควบคุมเรือ คนประจำเรือ และผู้โดยสาร ปฏิบัติตามมาตรการสาธารณสุข D-M-H-T-T-A โดยเว้นระยะห่างหลีกเลี่ยงการสัมผัสกับผู้อื่น (D-Distancing) สวมหน้ากากผ้าหรือหน้ากากอนามัยตลอดเวลา (M-Mask wearing) พร้อมทั้งบริการเจลแอลกอฮอล์ล้างมือให้เพียงพอและทั่วถึง ควบคุมดูแล ผู้ควบคุมเรือ คนประจำเรือและผู้โดยสารต้องทำ ความสะอาดด้วยเจลแอลกอฮอล์หรือล้างมือบ่อย ๆ (H-Hand washing) ติดตั้งเครื่องตรวจวัดอุณหภูมิร่างกาย (T-Temperature) และตรวจหาเชื้อ (T-Testing) และสแกนแอปพลิเคชันไทยชนะและหมอชนะ (A-Application) ให้กับผู้ควบคุมเรือ คนประจำเรือ และผู้โดยสารก่อนลงเรือโดยสาร นอกจากนี้ ได้สั่งการให้เจ้าหน้าที่ทั้งส่วนกลาง และส่วนภูมิภาค ทั้ง 41 สาขา ที่ไม่ได้อยู่ในส่วนของการบริการประชาชนทำงานที่บ้าน เพื่อลดการเดินทางและการแพร่ระบาดของเชื้อดังกล่าว รวมทั้งต้องให้ความร่วมมือบูรณาการการทำงานร่วมกับจังหวัดอย่างเต็มที่
ทั้งนี้ ได้เน้นย้ำผู้ประกอบการเรือโดยสารสาธารณะทางน้ำในแม่น้ำเจ้าพระยา คลองแสนแสบ และผู้ประกอบการเดินเรือโดยสารในส่วนภูมิภาคให้ดำเนินการตามมาตรการของสาธารณสุขอย่างเคร่งครัด และขอความร่วมมือประชาชนชะลอการเดินทาง โดยเฉพาะการเดินทางทางน้ำ หรือหากมีความจำเป็นต้องใช้บริการเรือโดยสารสาธารณะทางน้ำ ขอให้สวมหน้ากากอนามัยตลอดเวลา หากพบเห็นความไม่ปลอดภัยทางน้ำสามารถโทรแจ้งได้ที่ สายด่วน จท. 1199 ตลอด 24 ชั่วโมง

ที่มา : https://www.thaigov.go.th/news/contents/details/41277