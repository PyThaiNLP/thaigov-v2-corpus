รัฐบาลไทย-ข่าวทำเนียบรัฐบาล-กรมเจ้าท่า ชี้แจงการแก้ไขปัญหาโครงการก่อสร้างเขื่อนป้องกันการกัดเซาะชายฝั่ง บริเวณตำบลท่าบอน อำเภอระโนด จังหวัดสงขลา


วันพุธที่ 28 เมษายน 2564
กรมเจ้าท่า ชี้แจงการแก้ไขปัญหาโครงการก่อสร้างเขื่อนป้องกันการกัดเซาะชายฝั่ง บริเวณตำบลท่าบอน อำเภอระโนด จังหวัดสงขลา
กรมเจ้าท่า (จท.) กระทรวงคมนาคม ชี้แจงกรณีสื่อมวลชนนำเสนอข่าว “เขื่อนชายฝั่งสงขลา 130 กว่าล้านบาท พังเสียหายแล้ว”
ระบุว่า มหาวิทยาลัยเกษตรศาสตร์ ในฐานะที่ปรึกษาออกแบบเขื่อนป้องกันการกัดเซาะชายฝั่งบริเวณตำบลท่าบอน อำเภอระโนด จังหวัดสงขลา ได้นำเสนอรูปแบบแนวทางการแก้ไขปัญหากัดเซาะชายฝั่งในพื้นที่ดังกล่าวให้กับ จท. 3 รูปแบบ เพื่อให้มีความสอดคล้องกับสภาพพื้นที่ การใช้ประโยชน์ชายหาด และความต้องการของชุมชน โดยผ่านกระบวนการรับฟังความคิดเห็นแล้ว ดังนี้
1. จุดที่ 1 บริเวณที่เกิดการกัดเซาะรุนแรง ไม่มีบ้านเรือนประชาชนใกล้ชายฝั่งมาก ได้ออกแบบเป็นเขื่อนหินทิ้ง revetments ความยาว 360 เมตร
2. จุดที่ 2 พื้นที่บริเวณหน้าวัดอู่ตะเภา มีความเหมาะสมเป็นแหล่งท่องเที่ยว และประชาชนต้องการเดินผ่านเขื่อนเพื่อขึ้น - ลงชายหาดได้ ผู้ออกแบบจึงเลือกใช้เขื่อนหินที่มีวัสดุขนาดเล็กลง โดยใช้น้ำยาเชื่อมประสานทำให้ไม่มีช่องว่างระหว่างหิน ประชาชนสามารถเดินขึ้น - ลงชายหาดได้อย่างสะดวก ปลอดภัย มีความยาว 195 เมตร ซึ่งรูปแบบเขื่อนที่เลือกใช้มีราคาไม่แพงไปกว่าเขื่อนที่มีวัตถุประสงค์ในลักษณะดังกล่าวที่ใช้ทั่วไป
3. จุดที่ 3 พื้นที่บริเวณชุมชนและหมู่บ้านประมงที่มีการใช้เรือเข้า - ออก ได้ออกแบบเป็นเขื่อนตอกเสาเข็มสันเตี้ย เว้นช่องเรือเข้า - ออก ตามความเหมาะสม โดยเขื่อนมีความยาว 5,345 เมตร
ทั้งนี้ จท. ได้แต่งตั้งผู้ควบคุมงานการก่อสร้างโครงการเขื่อนป้องกันการกัดเซาะชายฝั่ง บริเวณตำบลท่าบอน อำเภอระโนด จังหวัดสงขลา เพื่อควบคุมการดำเนินงานของผู้รับจ้างให้เป็นไปตามหลักวิชาการ ถูกต้องตามรูปแบบการก่อสร้างและรายการประกอบแบบในสัญญาจ้างทุกประการ ซึ่งจากการตรวจสอบพบว่า ความเสียหายอยู่ในพื้นที่จุดที่ 2 บริเวณหน้าวัดอู่ตะเภา เบื้องต้นสันนิษฐานว่า ในช่วงฤดูมรสุมตะวันออกเฉียงเหนือ ระหว่างเดือนพฤศจิกายน 2563 - กุมภาพันธ์ 2564 ได้เกิดพายุคลื่นลมแรง ความกดอากาศแปรปรวน ส่งผลให้ระดับน้ำทะเลยกตัวขึ้นสูงกว่าปกติ รวมทั้งเกิดปรากฏการณ์น้ำทะเลไหลเข้าท่วมวัดอู่ตะเภาซึ่งอยู่ด้านหลังกำแพงหิน ระดับน้ำยกตัวสูงกว่าปกติ ส่งผลให้เกิดคลื่นขนาดใหญ่เคลื่อนตัวเข้ากระแทกกับกำแพงหิน และสร้างความปั่นป่วนต่อพื้นท้องทะเลบริเวณฐานของกำแพง เกิดการกัดเซาะบริเวณฐานเขื่อน (Scouring) ทำให้ฐานของกำแพงหินเกิดการเคลื่อนตัวตามกันไปจนเกิดความเสียหาย ซึ่งขณะนี้ผู้รับจ้างอยู่ระหว่างการก่อสร้างตามรูปแบบที่ที่ปรึกษาให้คำแนะนำ โดยเพิ่มขนาดของหินใหญ่ในตัวโครงสร้าง เพื่อให้สามารถป้องกันการกัดเซาะได้อย่างเหมาะสมและมีประสิทธิภาพเพิ่มมากขึ้นตามวัตถุประสงค์ของการใช้งานต่อไป ซึ่งคาดว่าจะแล้วเสร็จในเดือนมิถุนายน 2564

ที่มา : https://www.thaigov.go.th/news/contents/details/41271