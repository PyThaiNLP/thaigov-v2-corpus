รัฐบาลไทย-ข่าวทำเนียบรัฐบาล-เสียค่าปรับเท่าไร? ถ้าไม่สวมหน้ากากเมื่อออกนอกบ้าน


วันพุธที่ 28 เมษายน 2564
เสียค่าปรับเท่าไร? ถ้าไม่สวมหน้ากากเมื่อออกนอกบ้าน
...
ขณะนี้อย่างน้อย 56 จังหวัด ได้ประกาศคำสั่ง หากประชาชนไม่สวมหน้ากากอนามัยหรือหน้ากากผ้าตลอดเวลาที่ออกนอกเคหสถาน จะถือว่ามีความผิดตาม พ.ร.บ. โรคติดต่อ พ.ศ. 2558 มาตรา 34 (6) ต้องระวางโทษปรับไม่เกิน 20,000 บาท
.
ทำให้หลายคนมีข้อสงสัยว่า ถ้าไม่สวมหน้ากากอนามัยออกนอกบ้านเพียงครั้งเดียวจะโดนปรับถึง 20,000 บาท เลยหรือ?
.
ความจริงแล้ว การเปรียบเทียบปรับหรือการเสียค่าปรับกรณีไม่สวมหน้ากากอนามัยเมื่อออกนอกบ้าน ตามคำสั่งกรมควบคุมโรคที่ 1746/2563 ลงวันที่ 14 ต.ค. 63 กำหนดให้ผู้มีอำนาจเปรียบเทียบปรับ ซึ่งหนึ่งในนั้นคือพนักงานสอบสวนดำเนินการตามระเบียบคณะกรรมการโรคติดต่อแห่งชาติ ว่าด้วยหลักเกณฑ์การเปรียบเทียบ พ.ศ. 2563 ที่กำหนดหลักเกณฑ์ไว้ 3 ระดับ คือ
.
1.กระทำผิดครั้งที่ 1 จำนวน 6,000 บาท
2.กระทำผิดครั้งที่ 2 จำนวน 12,000 บาท
3.กระทำผิดครั้งที่ 3 เป็นต้นไป จำนวน 20,000 บาท
.
นอกจากนี้ หากมีเหตุผลสมควรแก่การพิจารณาลดจำนวนค่าปรับ สามารถทำได้ แต่ต้องไม่น้อยกว่า 1 ใน 3 ของจำนวนเงินค่าปรับ เช่น ค่าปรับ 6,000 บาท ต้องเปรียบเทียบปรับไม่น้อยกว่า 2,000 บาท
.
มาตรการต่าง ๆ ที่ออกมาเหล่านี้ ไม่ใช่เพื่อใคร แต่เพื่อพวกเราคนไทยทุกคน จึงขอความร่วมมือสวมหน้ากากอนามัยหรือหน้ากากผ้าทุกครั้งเมื่อออกจากบ้าน เพื่อความปลอดภัยของตนเองและคนรอบข้าง
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/41265