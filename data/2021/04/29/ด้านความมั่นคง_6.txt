รัฐบาลไทย-ข่าวทำเนียบรัฐบาล-‘ประวิตร’ มอบเงินกองทุนสงเคราะห์บรรเทาความเดือดร้อนลูกจ้าง บ.บริลเลียนท์ กว่า 21 ลบ.


วันพุธที่ 28 เมษายน 2564
‘ประวิตร’ มอบเงินกองทุนสงเคราะห์บรรเทาความเดือดร้อนลูกจ้าง บ.บริลเลียนท์ กว่า 21 ลบ.
รองนายกรัฐมนตรี มอบเงินสงเคราะห์ลูกจ้าง ซึ่งกระทรวงแรงงานอนุมัติเงินกองทุนสงเคราะห์ลูกจ้าง 21.4 ล้านบาท บรรเทาความเดือดร้อนให้ลูกจ้างบริษัท บริลเลียนท์อัลไลแอนซ์ ไทย โกลบอล จำกัด จังหวัดสมุทรปราการ ที่ถูกเลิกจ้างและยังไม่ได้รับค่าชดเชยจากนายจ้าง
เมื่อวันที่ 28 เมษายน 2564 เวลา 11.00 น.ที่ห้องประชุม ชั้น 5 อาคารกระทรวงแรงงาน พล.อ.ประวิตร วงษ์สุวรรณ รองนายกรัฐมนตรี เป็นประธานมอบเงินสงเคราะห์ลูกจ้าง จำนวน 21,465,350 บาท เพื่อบรรเทาความเดือดร้อนให้แก่ลูกจ้างบริษัท บริลเลียนท์ อัลไลแอนท์ จำกัด จังหวัดสมุทรปราการ จำนวน 1,161 คน กรณีนายจ้างเลิกจ้างโดยไม่จ่ายเงินค่าชดเชย โดยมีผู้แทนเข้ารับมอบจำนวน 6 คน โดยมี นายสุชาติ ชมกลิ่น รัฐมนตรีว่าการกระทรวงแรงงาน ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน หม่อมหลวงปุณฑริก สมิติ ที่ปรึกษารัฐมนตรีช่วยว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พล.ต.ต. นันทชาติ ศุภมงคล ประจำสำนักเลขาธิการนายกรัฐมนตรี นายสุทธิ สุโกศล ปลัดกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วมในครั้งนี้ด้วย โดยกล่าวว่า รัฐบาล มีความห่วงใยลูกจ้างทุกคนกรณีถูกเลิกจ้างเนื่องจากสถานประกอบกิจการได้รับผลกระทบจากโควิด-19 ในวันนี้ผมจึงได้มอบเงินแก่ผู้แทนลูกจ้างจำนวน 6 คน เพื่อเป็นสิทธิประโยชน์ที่รัฐบาลและกระทรวงแรงงานได้ช่วยเหลือคุ้มครองแรงงานตามกฎหมาย
นายสุชาติ ชมกลิ่น รัฐมนตรีว่าการกระทรวงแรงงาน กล่าวว่า กระทรวงแรงงานได้อนุมัติเงินกองทุนสงเคราะห์ลูกจ้างจำนวน 21,465,350 บาท ให้กับสำนักงานสวัสดิการและคุ้มครองแรงงานจังหวัดสมุทรปราการ นำไปจ่ายให้กับลูกจ้าง บริษัท บริลเลียนท์อัลไลแอนซ์ ไทย โกลบอล จำกัด อำเภอบางเสาธง จังหวัดสมุทรปราการ ประกอบกิจการผลิตชุดชั้นในสตรี จำนวน 1,161 คน ที่ได้ยื่นคำขอรับเงินสงเคราะห์จากกองทุนสงเคราะห์ลูกจ้าง เมื่อวันที่ 27 เมษายน 2564 เพื่อเป็นการบรรเทาความเดือดร้อนกรณีที่นายจ้างเลิกจ้างและยังไม่จ่ายค่าชดเชย โดยมีตัวแทนลูกจ้างเข้าร่วมพิธีรับมอบเงิน ซึ่งบริษัทฯ ได้ปิดกิจการตั้งแต่วันที่ 11 มีนาคม ที่ผ่านมา เนื่องจากได้รับผลกระทบจากโควิด-19 และสภาพเศรษฐกิจ ซึ่งพนักงานตรวจแรงงาน สำนักงานสวัสดิการและคุ้มครองแรงงานจังหวัดสมุทรปราการ ได้มีคำสั่งเมื่อวันที่ 23 มีนาคม 2564 สั่งให้ บริษัทฯ จ่ายค่าจ้างสำหรับวันหยุดพักผ่อนประจำปี 2564 ที่นายจ้างสั่งให้หยุดเป็นเงิน 774,897.24 บาท จ่ายค่าจ้างแทนการบอกกล่าวล่วงหน้าเป็นเงิน 27,004,038.02 บาท ค่าชดเชยเป็นเงิน 212,900,746.87 บาท และค่าจ้างสำหรับวันหยุดพักผ่อนประจำปีสะสมเป็นเงิน 2,010,180.57 บาท ให้กับลูกจ้างจำนวน 1,237 คน รวมเป็นเงินทั้งสิ้น 242,689,862.71 บาท (สองร้อยสี่สิบสองล้านหกแสนแปดหมื่นเก้าพันแปดร้อยหกสิบสองบาทเจ็ดสิบเอ็ดสตางค์) พร้อมดอกเบี้ย ในระหว่างเวลาผิดนัดร้อยละสิบห้าต่อปีจนกว่าจะชำระเสร็จสิ้น ซึ่งทั้งนายจ้างและลูกจ้างได้รับทราบคำสั่งดังกล่าวเมื่อวันที่ 26 มีนาคม 2564 เมื่อครบกำหนดตามคำสั่งที่นายจ้างต้องปฏิบัติ นายจ้างไม่ปฏิบัติ ลูกจ้างจึงได้ยื่นคำขอรับเงินสงเคราะห์จากกองทุนสงเคราะห์ลูกจ้าง

ที่มา : https://www.thaigov.go.th/news/contents/details/41289