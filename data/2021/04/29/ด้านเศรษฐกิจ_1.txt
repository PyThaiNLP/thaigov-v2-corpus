รัฐบาลไทย-ข่าวทำเนียบรัฐบาล-บริษัท ขนส่ง จำกัด ร่วมกับ องค์การบริการส่วนจังหวัดภูเก็ต ฉีดพ่นน้ำยาฆ่าเชื้อ COVID-19 ในสถานีขนส่งผู้โดยสาร


วันพุธที่ 28 เมษายน 2564
บริษัท ขนส่ง จำกัด ร่วมกับ องค์การบริการส่วนจังหวัดภูเก็ต ฉีดพ่นน้ำยาฆ่าเชื้อ COVID-19 ในสถานีขนส่งผู้โดยสาร
ในวันที่ 26 เม.ย. 2564 นายกองค์การบริหารส่วนจังหวัดภูเก็ต ได้ส่งเจ้าหน้าที่เข้าฉีดพ่นน้ำยาฆ่าเชื้อโรคติดเชื้อไวรัสโคโรนา 2019 (COVID-19) ภายในสถานีขนส่งผู้โดยสารจังหวัดภูเก็ต แห่งที่ 2
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า ได้รับแจ้งจากนายสถานีเดินรถจังหวัดภูเก็ตว่า ในวันที่ 26 เม.ย. 2564 นายกองค์การบริหารส่วนจังหวัดภูเก็ต ได้ส่งเจ้าหน้าที่เข้าฉีดพ่นน้ำยาฆ่าเชื้อโรคติดเชื้อไวรัสโคโรนา 2019 (COVID-19) ภายในสถานีขนส่งผู้โดยสารจังหวัดภูเก็ต แห่งที่ 2 เพื่อป้องกันและยับยั้งการแพร่ระบาดเชื้อไวรัส COVID-19 ซึ่งนับตั้งแต่เกิดการแพร่ระบาด บริษัท ขนส่ง จำกัด (บขส.) ได้เพิ่มมาตรการป้องกันและควบคุมการแพร่ระบาดของเชื้อไวรัส COVID-19 รวมทั้งร่วมมือกับหน่วยงานภาครัฐและเอกชน ฉีดพ่นน้ำยาฆ่าเชื้อ และทำความสะอาดสถานีขนส่งผู้โดยสารทั้งในส่วนกลางและส่วนภูมิภาคอย่างต่อเนื่อง เพื่อความปลอดภัย และสร้างความมั่นใจเต็ม 100% ให้กับผู้ใช้บริการ
สำหรับเส้นทางกรุงเทพฯ - ภูเก็ต ปัจจุบัน บขส. เปิดให้บริการวันละ 2 เที่ยววิ่ง โดยรถออกจากสถานีขนส่งผู้โดยสารกรุงเทพ (ถนนบรมราชชนนี) เที่ยวไป เวลา 16.30 น. เที่ยวกลับ (ภูเก็ต) เวลา 16.30 น. ส่วนเส้นทางหมอชิต 2 - ภูเก็ต เปิดให้บริการ วันละ 2 เที่ยววิ่ง โดยรถออกจากสถานีขนส่งผู้โดยสารกรุงเทพ (จตุจักร) เที่ยวไป เวลา 18.20 น. เที่ยวกลับ (ภูเก็ต) เวลา 18.04 น.
บขส. มีความห่วงใยผู้ใช้บริการที่มีความจำเป็นต้องเดินทางด้วยรถโดยสารสาธารณะในช่วงเวลานี้ และขอความร่วมมือผู้โดยสารให้ปฏิบัติตามมาตรการสาธารณสุข (D-M-H-T-T-A) อย่างเคร่งครัด อาทิ เว้นระยะระหว่างกัน หลีกเลี่ยงการสัมผัสกับผู้อื่น สวมหน้ากากผ้าหรือหน้ากากอนามัยตลอดเวลา ล้างมือบ่อย ๆ ลงทะเบียนผ่านแอปพลิเคชันไทยชนะ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด และหากเคยไปในพื้นที่เสี่ยง หรือสัมผัสใกล้ชิดกับบุคคลในกลุ่มเสี่ยง ขอให้ใช้มาตรการกักตนเอง (Self - Quarantine) อย่างเคร่งครัด เพื่อลดการแพร่ระบาดของเชื้อไวรัส COVID-19 ในวงกว้าง รวมทั้งขอให้ประชาชนติดตามข้อมูลข่าวสาร และประกาศเข้าพื้นที่ของแต่ละจังหวัดก่อนเดินทาง
สอบถามข้อมูลการเดินทางเพิ่มเติม ได้ที่ Call center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/41263