รัฐบาลไทย-ข่าวทำเนียบรัฐบาล-การท่าเรือแห่งประเทศไทย จัดประชุมคณะกรรมการคัดเลือกเอกชนร่วมลงทุนโครงการพัฒนาท่าเรือแหลมฉบัง ระยะที่ 3 ครั้งที่ 3/2564


วันพุธที่ 28 เมษายน 2564
การท่าเรือแห่งประเทศไทย จัดประชุมคณะกรรมการคัดเลือกเอกชนร่วมลงทุนโครงการพัฒนาท่าเรือแหลมฉบัง ระยะที่ 3 ครั้งที่ 3/2564
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กระทรวงคมนาคม เป็นประธานประชุมคณะกรรมการคัดเลือกเอกชนร่วมลงทุนโครงการพัฒนาท่าเรือแหลมฉบัง ระยะที่ 3 ครั้งที่ 3/2564
โดยมี เรือโท ยุทธนา โมกขาว รองผู้อำนวยการการท่าเรือแห่งประเทศไทย และคณะกรรมการคัดเลือกเอกชนร่วมลงทุนโครงการฯ เข้าร่วมการประชุม เมื่อวันที่ 20 เมษายน 2564 ณ ห้องประชุมแตรทอง 3 ศูนย์สวัสดิการท่าเรือแหลมฉบัง ท่าเรือแหลมฉบัง จังหวัดชลบุรี
เรือโท กมลศักดิ์ พรหมประยูร กล่าวว่า ภายหลังคณะรัฐมนตรีมีมติเห็นชอบผลประโยชน์ตอบแทนภาครัฐของโครงการพัฒนาท่าเรือแหลมฉบัง ระยะที่ 3 ค่าสัมปทานคงที่มูลค่าสุทธิที่ 29,050 ล้านบาท และให้คณะกรรมการคัดเลือกเอกชนร่วมลงทุนโครงการพัฒนาท่าเรือแหลมฉบัง ระยะที่ 3 ดำเนินการให้เป็นไปตามประกาศสำนักงานคณะกรรมการนโยบายเขตพัฒนาพิเศษภาคตะวันออก (สกพอ.) และกฎหมายที่เกี่ยวข้องโดยเคร่งครัด คณะกรรมการคัดเลือกฯ ได้ประชุมเพื่อพิจารณาซองที่ 4 (ผลประโยชน์ตอบแทนด้านการเงิน) และมีมติเห็นชอบให้กลุ่มกิจการร่วมค้า จีพีซี ผ่านการประเมินซองที่ 4 และได้เปิดเอกสารข้อเสนอซองที่ 5 (ข้อเสนอแนะในการเพิ่มประสิทธิภาพของโครงการฯ) ต่อหน้าผู้แทนกลุ่มกิจการร่วมค้า จีพีซี พร้อมทั้งมีมติแต่งตั้งคณะทำงานพิจารณาร่างสัญญาร่วมทุน โดยมีผู้แทนของคณะกรรมการคัดเลือกฯ จากสำนักงานอัยการสูงสุดเป็นหัวหน้าคณะทำงาน โดยจะเสนอให้ สกพอ. ลงนามในคำสั่งต่อไป

ที่มา : https://www.thaigov.go.th/news/contents/details/41270