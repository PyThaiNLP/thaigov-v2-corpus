รัฐบาลไทย-ข่าวทำเนียบรัฐบาล-ธ.ก.ส. เตือนระวังผู้แอบอ้างผ่าน LINE หลอกให้โอนเงินค่าธรรมเนียม


วันพุธที่ 28 เมษายน 2564
พิมพ์
ธ.ก.ส. เตือนระวังผู้แอบอ้างผ่าน LINE หลอกให้โอนเงินค่าธรรมเนียม
ธ.ก.ส. เตือน! เกษตรกรลูกค้าและประชาชนทั่วไป ระวังการแอบอ้างโดยใช้ LINE Account ลวงให้ชำระค่าธรรมเนียมหรือภาษีจากการขึ้นเช็ค ย้ำ! ธ.ก.ส.ไม่มีนโยบายให้มีการชำระเงินใดๆ ผ่าน LINE Account หากพบเห็นการแอบอ้างต่างๆ สามารถแจ้งได้ที่ Call Center 02 555 0555
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ด้วยขณะนี้มีกลุ่มผู้ไม่หวังดีใช้ช่องทาง LINE Account ชื่อ “A-Mobil” แอบอ้างว่าเป็นบัญชีของธนาคาร โดยเรียกเก็บค่าธรรมเนียมหรือภาษีจากการขึ้นเช็ค ซึ่งพบผู้เสียหายจากกรณีดังกล่าวหลายราย นั้น
ธ.ก.ส. ขอเรียนว่า ธ.ก.ส. ไม่มีนโยบายในการติดต่อผ่าน LINE Account เพื่อเรียกเก็บค่าธรรมเนียมหรือภาษีจากลูกค้า ซึ่งในกรณีนี้หากลูกค้ามีการขึ้นเช็คต่างพื้นที่ อาจต้องมีการชำระค่าธรรมเนียมเช็ค ณ เคาน์เตอร์สาขา หรือมีการชำระค่าธรรมเนียมในขั้นตอนการออกเช็คต้นทาง จึงขอให้เกษตรกรลูกค้าและประชาชนทั่วไปอย่าหลงเชื่อหรือโอนเงินไปให้บุคคลดังกล่าว
ทั้งนี้ ธ.ก.ส. มี LINE Official ที่ใช้ชื่อว่า “BAAC Family”  มีวัตถุประสงค์เพื่อเป็นช่องทางในการสื่อสารข้อมูลด้านผลิตภัณฑ์ การให้บริการหรือข้อมูลข่าวสารสำคัญไปยังลูกค้า รวมถึงการแจ้งความประสงค์เบื้องต้นในการขอใช้บริการสินเชื่อบางประเภทกับ ธ.ก.ส. เท่านั้น ซึ่งสามารถสังเกตได้จากชื่อ “BAAC Family” โดยมีโลโก้ ธ.ก.ส. และสัญลักษณ์รูปโล่สีเขียวที่บริเวณหน้าชื่อ และมียอดผู้ติดตามปัจจุบันกว่า 8 ล้านคน
อย่างไรก็ตาม ในปัจจุบันมีการหลอกลวงจากมิจฉาชีพในหลากหลายรูปแบบผ่านช่องทางสื่อสังคมออนไลน์ ธ.ก.ส. จึงขอให้ท่านใช้ความระมัดระวังมากยิ่งขึ้นในการทำธุรกรรมออนไลน์ โดยสามารถติดต่อสอบถามรายละเอียดเพิ่มเติมได้ที่ Call Center 02 555 0555 ได้ตลอด 24 ชั่วโมง นอกจากนี้ ลูกค้าสามารถติดตามข่าวสารของธนาคารหรือสอบถามข้อมูลเพิ่มเติมได้ผ่านช่องทาง เว็บไซต์ www.baac.or.th  Facebook Page “ธกส BAAC Thailand” และ “ธกส บริการด้วยใจ” ทั้งนี้ ธนาคารจะดําเนินการเอาผิดตามขั้นตอนทางกฎหมายกับผู้ที่หลอกลวงในลักษณะดังกล่าวต่อไป

ที่มา : https://www.thaigov.go.th/news/contents/details/41269