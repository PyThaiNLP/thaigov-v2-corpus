รัฐบาลไทย-ข่าวทำเนียบรัฐบาล-การท่าเรือแห่งประเทศไทย มอบเงินสนับสนุนโครงการ “ท่าเรือสู้ COVID-19 ไปด้วยกัน”


วันพุธที่ 28 เมษายน 2564
การท่าเรือแห่งประเทศไทย มอบเงินสนับสนุนโครงการ “ท่าเรือสู้ COVID-19 ไปด้วยกัน”
...
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กระทรวงคมนาคม กล่าวว่า การท่าเรือแห่งประเทศไทย (กทท.) ดำเนินมาตรการบรรเทาความเดือดร้อนให้กับประชาชนและผู้มีส่วนได้เสียที่ได้รับผลกระทบจากสถานการณ์การแพร่ระบาดของโรคติดเชื้อไวรัส COVID-19 ระลอกใหม่ โดยสนับสนุนงบประมาณ จำนวน 400 ล้านบาท เพื่อช่วยเหลือผู้ประกอบการและชุมชนรอบท่าเรือกรุงเทพ และท่าเรือแหลมฉบัง และได้ดำเนินโครงการ “ท่าเรือสู้ COVID-19 ไปด้วยกัน” โดยเมื่อวันที่ 23 เมษายน 2564 ได้มอบเงินสนับสนุนให้กับศูนย์บริการสาธารณสุข 41 คลองเตย จำนวน 200,000 บาท โดยมี นายแพทย์ชำนาญการ รักษาการผู้อำนวยการศูนย์บริการสาธารณสุข 41 คลองเตย เป็นผู้รับมอบ เพื่อสนับสนุนการดำเนินการสู้ COVID-19 ณ ศูนย์บริการสาธารณสุข 41 คลองเตย รวมทั้งมอบแอลกอฮอล์สำหรับพ่นฆ่าเชื้อโรค ขนาด 18 ลิตร ซึ่งได้รับการสนับสนุนจากสำนักแพทย์และอนามัย กทท. จำนวน 3 ถัง และหน้ากากอนามัย จำนวน 1,000 ชิ้น ให้กับชุมชนล็อก 1-2-3 โดยมี นายสมชาย อินทาราม รองประธานชุมชน เป็นผู้รับมอบ ณ อาคารที่ทำการ กทท. และจะนำแอลกอฮอล์ไปฉีดพ่นฆ่าเชื้อบริเวณในชุมชนที่มีผู้ป่วยได้รับเชื้อ COVID-19 และพื้นที่ใกล้เคียง พร้อมทั้งนำหน้ากากอนามัยแจกให้กับคนในชุมชน เพื่อใช้ป้องกันการแพร่ระบาดของโรคดังกล่าว
ทั้งนี้ การดำเนินงานมาตรการช่วยเหลือและบรรเทาความเดือดร้อนให้กับประชาชนและผู้ประกอบการในช่วงสถานการณ์การแพร่ระบาดฯ เป็นภารกิจสำคัญที่ กทท. ดำเนินการมาอย่างต่อเนื่อง ซึ่งเป็นการแสดงความรับผิดชอบต่อสังคมให้ “ก้าวไปด้วยกัน ก้าวไปได้ไกล”

ที่มา : https://www.thaigov.go.th/news/contents/details/41273