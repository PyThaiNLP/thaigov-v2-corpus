รัฐบาลไทย-ข่าวทำเนียบรัฐบาล-กรมเจ้าท่า รณรงค์เป็นเขตปลอดโฟมบรรจุอาหารและบุหรี่ภายในหน่วยงาน เพื่อเป็นต้นแบบให้กับประชาชน


วันพุธที่ 28 เมษายน 2564
กรมเจ้าท่า รณรงค์เป็นเขตปลอดโฟมบรรจุอาหารและบุหรี่ภายในหน่วยงาน เพื่อเป็นต้นแบบให้กับประชาชน
กรมเจ้าท่า (จท.) กระทรวงคมนาคม ร่วมรณรงค์ลด ละ เลิกการใช้โฟมบรรจุอาหารภายในหน่วยงาน โดยดำเนินการภายใต้นโยบายของรัฐบาล ที่มุ่งเน้นการลดขยะประเภทพลาสติกและโฟม ซึ่งเป็นบรรจุภัณฑ์ ที่ย่อยสลายยาก ส่งผลกระทบต่อสิ่งแวดล้อม
โดยมีเป้าหมายขับเคลื่อนให้ผู้บริโภคเลิกใช้โฟม จึงเริ่มต้นจากบุคลากรภายในหน่วยงาน เพื่อเป็นแบบอย่างที่ดีให้กับประชาชน
นายวิทยา ยาม่วง อธิบดีกรมเจ้าท่า กล่าวว่า ได้ออกประกาศ จท. ที่ 70/2564 เรื่อง ยกเลิกการใช้โฟมบรรจุอาหารภายในพื้นที่ จท. ภายใต้แผนยุทธศาสตร์ชาติ 20 ปี ที่มุ่งเน้นการสร้างสมดุลระหว่างการพัฒนาเศรษฐกิจ สังคม และสิ่งแวดล้อม โดยมีเป้าหมายการเลิกใช้พลาสติกบางประเภทให้ได้ร้อยละ 100 ในปี 2564 ซึ่งหนึ่งในประเภทพลาสติกดังกล่าว คือ โฟมบรรจุอาหาร ดังนั้น เพื่อให้สถานที่ภายใน จท. เป็นเขตพื้นที่ปลอดโฟมบรรจุอาหาร จึงออกมาตรการ ดังนี้
1. จท. เป็นเขตปลอดโฟมบรรจุอาหาร ตั้งแต่วันที่ 1 เมษายน 2564 เป็นต้นไป โดยห้ามเจ้าหน้าที่ จท. ผู้ประกอบการ ร้านค้า ร้านอาหาร และผู้มาติดต่อราชการ นำโฟมบรรจุอาหารเข้ามาใช้ในเขตพื้นที่ จท. เด็ดขาด รวมทั้งห้ามหน่วยงานภายนอกที่เข้ามาจัดกิจกรรมในบริเวณพื้นที่ จท. ใช้ภาชนะโฟมบรรจุอาหาร
2. ห้ามเจ้าหน้าที่ จท. ใช้โฟมบรรจุอาหารในการจัดกิจกรรมภายใน จท. ทั้งในส่วนกลาง และส่วนภูมิภาค เช่น การประชุม อบรม สัมมนา การแข่งขันกีฬา เป็นต้น โดยให้ใช้ภาชนะที่สามารถนำกลับมาใช้ซ้ำได้ หรือใช้วัสดุ ภาชนะ บรรจุภัณฑ์ที่ทำจากวัสดุธรรมชาติ ซึ่งสามารถย่อยสลายได้ตามธรรมชาติ และเป็นมิตรกับสิ่งแวดล้อม
3. ขอความร่วมมือเจ้าหน้าที่ จท. ลด ละ เลิก การใช้ภาชนะโฟมบรรจุอาหาร ปฏิเสธ และหลีกเลี่ยงการใช้โฟมด้วยวิธีต่าง ๆ และร่วมใจไม่ซื้ออาหารประเภทที่ใช้โฟมเป็นภาชนะบรรจุอาหาร
นอกจากนี้ ได้รณรงค์ให้ข้าราชการและเจ้าหน้าที่ จท. ลด ละ เลิกการสูบบุหรี่ ทั้งนี้ เพื่อให้ จท. เป็นเขตปลอดโฟมบรรจุอาหารและบุหรี่ โดยเริ่มต้นจากภายในหน่วยงาน เพื่อเป็นแบบอย่างให้กับประชาชน พร้อมทั้งขอความร่วมมือประชาชนที่เข้ามาติดต่อราชการ หรือเยี่ยมชมสถานที่ท่องเที่ยวภายใน จท. ให้ความร่วมมืองดสูบบุหรี่ และไม่นำโฟมเข้ามาใช้ภายในหน่วยงาน ให้ใช้บรรจุภัณฑ์ที่เป็นมิตรต่อสิ่งแวดล้อม เพื่อลดปริมาณโฟมบรรจุอาหารให้ได้มากที่สุด และรักษาสิ่งแวดล้อมให้สมดุลยาวนานต่อไป

ที่มา : https://www.thaigov.go.th/news/contents/details/41278