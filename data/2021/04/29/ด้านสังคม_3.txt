รัฐบาลไทย-ข่าวทำเนียบรัฐบาล-กรมเจ้าท่า เร่งแก้ไขปัญหาผักตบชวาและวัชพืชบริเวณเหนือเขื่อนเจ้าพระยา


วันพุธที่ 28 เมษายน 2564
กรมเจ้าท่า เร่งแก้ไขปัญหาผักตบชวาและวัชพืชบริเวณเหนือเขื่อนเจ้าพระยา
กรมเจ้าท่า (จท.) กระทรวงคมนาคม เร่งแก้ไขปัญหาผักตบชวาและวัชพืชบริเวณเหนือเขื่อนเจ้าพระยา โดยสำนักพัฒนาและบำรุงรักษาทางน้ำที่ 2 ได้เปิดหน่วยปฏิบัติงานกำจัดผักตบชวาและวัชพืช จังหวัดชัยนาท
นำเรือเจ้าท่า ผ.4, ผ.401, ผ.402 และ ผ.403 เข้าพื้นที่บริเวณตำบลธรรมมูล และตำบลบ้านกล้วย อำเภอเมือง จังหวัดชัยนาท เพื่อแก้ไขปัญหาผักตบชวาหนาแน่นอย่างเร่งด่วน โดยมีการสะสมของผักตบชวาและวัชพืชปริมาณ 35,000 ตัน เริ่มดำเนินการตั้งแต่วันที่ 2 มีนาคม 2564 มีเป้าหมายกำจัดผักตบชวาให้ได้ปริมาณ 300 ตันต่อวัน ซึ่ง จท. ได้บูรณาการร่วมกับกรมชลประทาน และกรมโยธาธิการและผังเมือง กำจัดผักตบชวาได้รวม 1,000 ตันต่อวัน ช่วยป้องกันการไหลของผักตบชวามายังบริเวณเหนือเขื่อนเจ้าพระยาที่มีมากกว่า 30,000 ตัน
ทั้งนี้ จท. จะเร่งกำจัดผักตบชวาและวัชพืชให้แล้วเสร็จภายในเดือนพฤษภาคม 2564 เพื่อช่วยแก้ไขปัญหาผักตบชวาหนาแน่น ส่งผลให้น้ำเน่าเสีย และให้ประชาชนผู้ใช้น้ำเพื่ออุปโภค บริโภค และการสัญจรทางน้ำเกิดความสะดวกสบาย ซึ่ง จท. พร้อมพัฒนาแหล่งน้ำควบคู่ไปกับการกำจัดผักตบชวาตามเป้าหมาย เพื่อให้ประชาชนได้รับผลประโยชน์สูงสุดต่อไป

ที่มา : https://www.thaigov.go.th/news/contents/details/41268