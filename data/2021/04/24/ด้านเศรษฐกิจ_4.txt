รัฐบาลไทย-ข่าวทำเนียบรัฐบาล-ผลการตรวจพบการกระทำความผิดประจำเดือนมีนาคม 2564


วันศุกร์ที่ 23 เมษายน 2564
พิมพ์
ผลการตรวจพบการกระทำความผิดประจำเดือนมีนาคม 2564
ตามที่อธิบดีกรมศุลกากรมีนโยบายให้การเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักร เพื่อให้เกิดความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวด
ตามที่นายพชร อนันตศิลป์ อธิบดีกรมศุลกากร มีนโยบายให้การเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักร เพื่อให้เกิดความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวดเป็นพิเศษ เพื่อสกัดกั้นป้องกันและปราบปรามการกระทำความผิดตาม พ.ร.บ.ศุลกากร พ.ศ. 2560 และกฎหมายอื่นที่เกี่ยวข้อง ไม่ว่าจะเป็น สินค้าเกษตร น้ำมัน ยาเสพติด IPRs และสินค้าละเมิดอนุสัญญา CITES โดยสืบสวนหาข่าวและออกลาดตระเวนด้วยรถยนต์ ตรวจค้นรถบรรทุก โกดัง แหล่งจำหน่าย สถานที่เก็บรักษาที่เชื่อได้ว่ามีของผิดกฎหมายเก็บซุกซ่อนอยู่ อีกทั้งยังมีแผนการป้องกันและปราบปรามสินค้าดังกล่าวในช่วงเวลาที่มีความเสี่ยงในการลักลอบนำสินค้าเข้ามาในราชอาณาจักรเพิ่มขึ้น นอกจากนี้ มีการบูรณาการกับหน่วยงานบังคับใช้กฎหมายอื่นทั้งในและต่างประเทศอย่างต่อเนื่อง อาทิทหาร กอ.รมน. ป.ป.ส. บช.ปส. กรมอุทยานแห่งชาติ สัตว์ป่า และพันธุ์พืช สำนักงานสภาความมั่นคงแห่งชาติ สถานทูตต่าง ๆ องค์การตำรวจสากล(Interpol) สำนักงานป้องกันและปราบปรามยาเสพติด(Drug Enforcement Administration: DEA)เป็นต้น เพื่อแลกเปลี่ยนข้อมูลการข่าวระหว่างกัน
สำหรับผลการตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากรประจำเดือนมีนาคม 2564 จำนวน 2,585 คดี คิดเป็นมูลค่ารวม 168.64 ล้านบาท ในส่วนของผลการตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากรตั้งแต่เดือนตุลาคม 2563 ถึงเดือนมีนาคม 2564 มีจำนวน 14,312คดี คิดเป็นมูลค่ารวม 1,204.93ล้านบาท
ผลงานที่น่าสนใจในช่วงเดือนมีนาคม 2564 มีดังนี้
1. ผลการจับกุมยาเสพติด
1.1 การจับกุมยาเสพติดให้โทษประเภทโคคาอีน เมื่อวันที่ 26 มีนาคม 2564เจ้าหน้าที่กรมศุลกากรโดยชุดปฏิบัติการAirport Interdiction Task Force: AITF และสำนักงานศุลกากรตรวจของผู้โดยสารท่าอากาศยานสุวรรณภูมิพบผู้โดยสารเดินทางเข้ามาในรูปแบบของผู้ลักลอบขนยาเสพติดจึงได้ทำการตรวจสอบพบยาเสพติดให้โทษประเภท 2 (โคคาอีน)ซุกซ่อนอยู่ในปกหนังสือเสื้อกันหนาวกระเป๋าถักและช่องลับของกระเป๋าเดินทางน้ำหนัก 10,860 กรัมมูลค่า32.5 ล้านบาท
1.2.การจับกุมยาเสพติดให้โทษประเภทเอ็กซ์ตาซี่ เมื่อวันที่ 12 มีนาคม 2564 เจ้าหน้าที่กรมศุลกากรพนักงานบริษัทไปรษณีย์ไทยจำกัด เจ้าหน้าที่ตำรวจกก.1 บก.ปส.3เจ้าหน้าที่ศรภ.กองบัญชาการกองทัพไทยได้ทำการตรวจยึดพัสดุไปรษณีย์ระหว่างประเทศจำนวน 1 หีบห่อต้นทางต่างประเทศ ณ จุดตรวจคัดไปรษณีย์ภัณฑ์ศูนย์ไปรษณีย์กรุงเทพฯ หัวลำโพง แขวงรองเมือง เขตปทุมวัน กรุงเทพมหานคร ผลการเปิดตรวจพบเป็นยาเสพติดให้โทษประเภท 1 (เอ็กซ์ตาซี่)ซุกซ่อนมาในกล่องนมผง น้ำหนักรวมสิ่งห่อหุ้ม 2.133 กิโลกรัมมูลค่า 10 ล้านบาท
ทั้งนี้สถิติการตรวจยึดยาเสพติดและวัตถุออกฤทธิ์ต่อจิตและประสาทในเดือนมีนาคม2564มีจำนวน 23คดี มูลค่า 66.87ล้านบาทสำหรับสถิติตั้งแต่เดือนตุลาคม 2563 – มีนาคม 2564 มีจำนวน  95 คดี มูลค่า 674.5 ล้านบาท
2. การจับกุมบุหรี่บารากู่ บารากู่ไฟฟ้า บุหรี่ไฟฟ้า และอุปกรณ์
เมื่อวันที่ 6 มีนาคม 2564กรมศุลกากรร่วมกับเจ้าหน้าที่ทหารพราน ร้อย.ทพ.นย.521 และเจ้าหน้าที่ตำรวจตรวจคนเข้าเมืองจังหวัดจันทบุรี ทำการลาดตะเวนในพื้นที่บริเวณท้ายตลาดชายแดนบ้านแหลม ต.เทพนิมิต อ.โป่งน้ำร้อน จ.จันทบุรี พบบุหรี่ต่างประเทศ จำนวน 4,900 ซองมูลค่า490,000 บาท ทั้งนี้ สถิติการจับกุมบุหรี่และบุหรี่ไฟฟ้าในเดือนมีนาคม 2564ได้แก่ 1. บุหรี่ จำนวน 104คดี มูลค่า 9.2ล้านบาท2. บารากู่ บารากู่ไฟฟ้า บุหรี่ไฟฟ้า และอุปกรณ์ จำนวน 148คดี มูลค่า 1.18ล้านบาท สำหรับสถิติตั้งแต่เดือนตุลาคม 2563 – มีนาคม 2564 ได้แก่ 1. บุหรี่ จำนวน  370 คดี มูลค่า 100.3 ล้านบาท 2.บารากู่ บารากู่ไฟฟ้า บุหรี่ไฟฟ้า และอุปกรณ์ จำนวน 320คดี มูลค่า 8.6 ล้านบาท
3. การจับกุมสินค้าเกษตร
3.1 กระเทียม เมื่อวันที่ 11 มีนาคม 2564  กรมศุลกากร โดยเจ้าหน้าที่ชุดสืบสวนปราบปรามเคลื่อนที่เร็วได้ทำการตรวจค้นโกดังแห่งหนึ่งบริเวณพื้นที่อำเภอคลองหลวงจังหวัดปทุมธานี พบกระเทียมมีเมืองกำเนิดต่างประเทศขณะทำการตรวจค้นไม่มีเอกสารหลักฐานการผ่านพิธีการศุลกากรมาแสดงจำนวน 10 ตันมูลค่า 400,000บาท
3.2  มะพร้าว เมื่อวันที่ 24 มีนาคม 2564กรมศุลกากร ได้ตรวจค้นรถยนต์บรรทุก10ล้อ บริเวณปั๊มบางจาก ถ.สายเอเชียหมายเลข 41อำเภอพุนพินจังหวัดสุราษฎ์ธานี พบมะพร้าว มีเมืองกำเนิดต่างประเทศ ขณะทำการตรวจค้นไม่พบเอกสารการผ่านพิธีการศุลกากรโดยถูกต้อง จำนวนประมาณ 12,000 ผลมูลค่าประมาณ 120,000 บาท
ทั้งนี้ สถิติการตรวจจับสินค้าเกษตรในเดือนมีนาคม 2564 มีจำนวน 94คดี มูลค่า 4.9ล้านบาทสำหรับสถิติตั้งแต่เดือนตุลาคม 2563 – มีนาคม 2564 มีจำนวน 321 คดี มูลค่า 23.2 ล้านบาท
4. การจับกุมเนื้อโค กระบือ
เมื่อวันที่ 24 มีนาคม 2564 กรมศุลกากรทำการตรวจค้นรถยนต์บรรทุก12ล้อ บริเวณศูนย์กระจายสินค้า ถนนสายเอเชียหมายเลข 41 อำเภอพุนพินจังหวัดสุราษฎ์ธานี พบเนื้อกระบือแช่แข็ง ซึ่งของดังกล่าวมีเมืองกำเนิดต่างประเทศ ขณะทำการตรวจค้นไม่พบเอกสารการผ่านพิธีการศุลกากรโดยถูกต้อง จำนวน 301 กล่อง น้ำหนัก 6,388 กิโลกรัมคิดเป็นมูลค่า 706,000 บาท  ทั้งนี้ สถิติการตรวจจับเนื้อโค กระบือในเดือนมีนาคม 2564 มีจำนวน 7คดี มูลค่า 1.7ล้านบาทสำหรับสถิติตั้งแต่เดือนตุลาคม 2563 – มีนาคม 2564 มีจำนวน 31 คดี มูลค่า 7.5 ล้านบาท
5.การจับกุมน้ำมันเชื้อเพลิง
เมื่อวันที่ 11 มีนาคม 2564 กรมศุลกากรตรวจสอบรถบรรทุกน้ำมันต้องสงสัยจำนวน 1 คันบริเวณริมถนนทางหลวงแผ่นดินหมายเลข 401 สุราษฎร์ธานี-นครศรีธรรมราชผลการตรวจสอบพบน้ำมันดีเซลมีเมืองกำเนิดต่างประเทศขณะทำการตรวจค้นไม่มีเอกสารหลักฐานการผ่านพิธีการศุลกากรมาแสดงประมาณ 20,000 ลิตรมูลค่า 300,000 บาท
ทั้งนี้ สถิติการจับกุมน้ำมันเชื้อเพลิง ในเดือนมีนาคม 2564ประเภทน้ำมันดีเซล  จำนวน 26ราย 22,394 ลิตร มูลค่า 349,559 บาท ประเภทน้ำมันเบนซิน จำนวน 14 ราย 4,170 ลิตร มูลค่า 118,755 บาท
สำหรับสถิติตั้งแต่เดือนตุลาคม 2563 – มีนาคม 2564ประเภทน้ำมันดีเซล จำนวน 106 ราย 88,529 ลิตร มูลค่า 1,794,935 บาท ประเภทน้ำมันเบนซิน จำนวน 46 ราย 11,660 ลิตร มูลค่า 303,938 บาท

ที่มา : https://www.thaigov.go.th/news/contents/details/41148