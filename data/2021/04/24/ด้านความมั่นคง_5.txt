รัฐบาลไทย-ข่าวทำเนียบรัฐบาล- “วราวุธ” ติดตามการดำเนินงานขับเคลื่อน “ไทยไปด้วยกัน” พื้นที่ สุพรรณบุรี นครปฐม


วันศุกร์ที่ 23 เมษายน 2564
“วราวุธ” ติดตามการดำเนินงานขับเคลื่อน “ไทยไปด้วยกัน” พื้นที่ สุพรรณบุรี นครปฐม
“วราวุธ” ติดตามการดำเนินงานขับเคลื่อน “ไทยไปด้วยกัน” พื้นที่ สุพรรณบุรี นครปฐม
“วราวุธ” ติดตามการดำเนินงานขับเคลื่อน “ไทยไปด้วยกัน” พื้นที่ สุพรรณบุรี นครปฐม
วันนี้ (23 เมษายน 2564) เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมมอบนโยบายและติดตามการจัดทำโครงการพัฒนาและเสริมสร้างความเข้มแข็งของเศรษฐกิจฐานราก ของคณะกรรมการขับเคลื่อนไทยไปด้วยกันระดับจังหวัด (จังหวัดสุพรรณบุรี และจังหวัดนครปฐม) ร่วมกับ นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) พร้อมด้วยผู้บริหารระดับสูงของกระทรวงฯ และนายบุญชอบ สุทธมนัสวงษ์ หัวหน้าผู้ตรวจราชการกระทรวงฯ ในฐานะเลขานุการ คณะทำงานขับเคลื่อนไทยไปด้วยกันฯ เข้าร่วมประชุม และมีนายณัฐภัทร สุวรรณประทีป ผู้ว่าราชการจังหวัดสุพรรณบุรี พร้อมด้วยหน่วยงานในพื้นที่ ให้การต้อนรับ ณ ห้องประชุมศาลากลางจังหวัดสุพรรณบุรี และประชุมผ่านระบบการประชุมทางไกล Video Conference
โดยในการประชุมได้มีการนำเสนอแผนงานพัฒนาและเสริมสร้างความเข้มแข็งของเศรษฐกิจฐานราก ของคณะกรรมการขับเคลื่อนไทยไปด้วยกันระดับจังหวัด ของ จ.สุพรรณบุรี และ จ.นครปฐม โดยรองผู้ว่าราชการจังหวัดสุพรรณบุรี (นายชูชีพ พงษ์ไชย) และรองผู้ว่าราชการจังหวัดนครปฐม (นายธนิศร์ วงศ์ปิยะสถิตย์) และในโอกาสนี้ นายวราวุธ ได้มอบนโยบายเพื่อเป็นแนวทางในการจัดทำแผนงานดังกล่าว โดยขอให้ทั้ง 2 จังหวัดพิจารณาแผนงานโครงการที่สามารถทำได้จริง เกิดประโยชน์กับประชาชนในพื้นที่ และคุ้มค่ากับงบประมาณของแผ่นดิน
ทั้งนี้ ในส่วนของแผนงานที่จะนำเสนอขอให้ปรับให้สอดคล้องกับสถานการณ์ปัจจุบัน ที่สามารถช่วยเพิ่มประสิทธิภาพให้กับวิสาหกิจชุมชนได้ เพิ่มประสิทธิภาพในการแปรรูปสินค้าทางการเกษตร เพื่อให้ประชาชนมีรายได้เพิ่มขึ้น การส่งเสริมให้ความรู้แก่เยาวชนคนรุ่นใหม่ถึงคุณค่าประวัติศาสตร์ความเป็นมา และความสำคัญของแหล่งท่องเที่ยวต่าง ๆ ในจังหวัด เพื่อช่วยกันอนุรักษ์และต่อยอดในการพัฒนาแหล่งท่องเที่ยวในพื้นที่ รวมถึงการส่งเสริมการพัฒนาทักษะฝีมือแรงงานให้กับเกษตรได้เท่าทันความรู้ใหม่ ๆ และเกิดการจ้างงานแรงงานจบใหม่ เช่น อาสาสมัครภาคประชาชน ให้เข้ามาช่วยงานด้านทรัพยากรธรรมชาติและสิ่งแวดล้อม เพื่อให้เกิดการกระจายรายได้และกระตุ้นเศรษฐกิจในพื้นที่ จ.สุพรรณบุรี และ จ.นครปฐม ตามนโยบายขับเคลื่อนไทยไปด้วยกันของรัฐบาล

ที่มา : https://www.thaigov.go.th/news/contents/details/41167