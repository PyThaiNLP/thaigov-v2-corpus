รัฐบาลไทย-ข่าวทำเนียบรัฐบาล-กรมบัญชีกลางย้ำ! สิทธิสวัสดิการรักษาพยาบาล กรณีเปิด รพ. สนาม รักษาโควิด-19 สามารถเบิกค่ารักษาพยาบาลได้


วันศุกร์ที่ 23 เมษายน 2564
พิมพ์
กรมบัญชีกลางย้ำ! สิทธิสวัสดิการรักษาพยาบาล กรณีเปิด รพ. สนาม รักษาโควิด-19 สามารถเบิกค่ารักษาพยาบาลได้
ตามที่สถานการณ์การแพร่ระบาดระลอกใหม่ของโควิด-19 มีจำนวนผู้ติดเชื้อเพิ่มขึ้นอย่างต่อเนื่อง ส่งผลให้สถานพยาบาลของทางราชการไม่เพียงพอต่อการดูแลรักษาผู้ป่วย
นายประภาศ คงเอียด อธิบดีกรมบัญชีกลาง กล่าวว่า ตามที่สถานการณ์การแพร่ระบาดระลอกใหม่ ของโรคติดเชื้อไวรัสโคโรนา 2019 (โควิด-19) มีจำนวนผู้ติดเชื้อเพิ่มขึ้นอย่างต่อเนื่อง ส่งผลให้สถานพยาบาลของทางราชการไม่เพียงพอต่อการดูแลรักษาผู้ป่วย และมีสถานพยาบาลหลายแห่งได้ขอหารือเกี่ยวกับกรณีเปิดสถานที่ดูแลผู้ป่วยเฉพาะกิจ เพื่อรองรับผู้ป่วยที่ติดเชื้อโควิด-19 ว่าสามารถขอใช้สิทธิเบิกค่ารักษาพยาบาลได้หรือไม่ กรมบัญชีกลางได้พิจารณาตามพระราชกฤษฎีกาเงินสวัสดิการเกี่ยวกับการรักษาพยาบาล พ.ศ. 2553 และที่แก้ไขเพิ่มเติม มาตรา 8 วรรคหนึ่ง (1) และวรรคสอง ที่กำหนดให้ผู้มีสิทธิได้รับเงินสวัสดิการเกี่ยวกับการรักษาพยาบาลสำหรับตนเองหรือบุคคลในครอบครัวของตน กรณีเข้ารับการรักษาพยาบาลในสถานพยาบาลของทางราชการทั้งประเภทผู้ป่วยนอกและผู้ป่วยใน โดยให้เป็นไปตามหลักเกณฑ์ ประเภทและอัตราที่กระทรวงการคลังกำหนด ซึ่งตามหลักเกณฑ์และอัตราค่ารักษาพยาบาลประเภทผู้ป่วยนอกและผู้ป่วยในสถานพยาบาลของทางราชการ กรณีผู้มีสิทธิหรือบุคคลในครอบครัวเสี่ยงหรือติดเชื้อไวรัสโคโรนา 2019 ไม่ได้กำหนดเงื่อนไขเกี่ยวกับการขึ้นทะเบียนสถานพยาบาลของทางราชการหรือสถานที่ดูแลผู้ป่วยเฉพาะกิจสำหรับผู้ติดเชื้อโควิด-19 ไว้ ประกอบกับการดำเนินการในเรื่องดังกล่าว เป็นอำนาจการบริหารจัดการของสถานพยาบาลของทางราชการ
“หากสถานพยาบาลของทางราชการมีความจำเป็นต้องเปิดสถานที่ดูแลผู้ป่วยเฉพาะกิจสำหรับผู้ติดเชื้อโควิด-19 เพื่อให้บริการทางการแพทย์ในสถานที่ใดหรือเรียกชื่ออย่างใด สามารถเบิกค่ารักษาพยาบาลจากทางราชการได้ ทั้งนี้ หากมีข้อสงสัย สามารถติดต่อสอบถามรายละเอียดได้ที่ 02 127 7000 ต่อ 6852 6854 4441 หรือ Call center กรมบัญชีกลาง 02 270 6400 ในวัน เวลาราชการ ซึ่งกรมบัญชีกลางมีความห่วงใยทุกภาคส่วนของสังคมในช่วงที่เกิดวิกฤติและขอเป็นกำลังใจให้คนไทยทุกคนมีกำลังใจที่ดีและผ่านพ้นวิกฤตินี้ไปด้วยกัน” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/41145