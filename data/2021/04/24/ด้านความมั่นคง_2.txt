รัฐบาลไทย-ข่าวทำเนียบรัฐบาล-รมว.สุชาติ ลุยเช็คความพร้อมสถานที่ตรวจโควิด-19 เชิงรุก แก่ผู้ประกันตนจังหวัดพื้นที่สีแดง ก่อนเริ่มตรวจวันที่ 24-30 เม.ย.นี้ ที่วิทยาลัยอาชีวศึกษาปทุมธานี


วันศุกร์ที่ 23 เมษายน 2564
รมว.สุชาติ ลุยเช็คความพร้อมสถานที่ตรวจโควิด-19 เชิงรุก แก่ผู้ประกันตนจังหวัดพื้นที่สีแดง ก่อนเริ่มตรวจวันที่ 24-30 เม.ย.นี้ ที่วิทยาลัยอาชีวศึกษาปทุมธานี
รัฐมนตรีว่าการกระทรวงแรงงาน และคณะลงพื้นที่วิทยาลัยอาชีวศึกษาปทุมธานี ตรวจสอบความพร้อมของสถานที่ตรวจโควิด-19 เชิงรุกแก่ผู้ประกันตน ที่อยู่ในจังหวัดปทุมธานีและใกล้เคียง เพื่อลดความแออัดและอำนวยความสะดวก ก่อนเปิดบริการวันที่ 24-30 เม.ย.นี้
เมื่อวันที่ 23 เมษายน 2564 ที่อาคารโดมอเนกประสงค์ วิทยาลัยอาชีวศึกษาจังหวัดปทุมธานี ตำบลบ้านกลาง อำเภอเมือง จังหวัดปทุมธานี นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการตรวจความพร้อมของสถานที่เพื่อใช้เป็นช่องทางหน่วยบริการตรวจโควิด-19 เชิงรุกเพื่อผู้ประกันตน เพื่อลดความแออัดและอำนวยความสะดวกแก่ผู้ประกันตนในระบบประกันสังคมตามมาตรา 33,39 และ 40 ที่อยู่ในพื้นที่จังหวัดปทุมธานีและละแวกใกล้เคียง โดยมี นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน นายชัยวัฒน์ ชื่นโกสุม ผู้ว่าราชการจังหวัดปทุมธานี ดร.ศันสนีย์ สายะสนธิ ผู้อำนวยการวิทยาลัยการอาชีวศึกษาปทุมธานี นายแพทย์ยิ่งเกียรติ ไพศาลอัชพงษ์ ผู้อำนวยการโรงพยาบาลการุญเวช ปทุมธานี พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย โดย รมว.แรงงาน กล่าวว่า พล.อ.ประยุทธ์ จันทร์โอชา นายกรัฐมนตรี มีความห่วงใยผู้ประกันตนจากกรณีการแพร่ระบาดของโควิด -19  จึงกำชับกระทรวงแรงงาน บูรณาการร่วมกับมหาดไทย และ สปสช. เพิ่มช่องทางหรือทางเลือกเพื่อบริการผู้ประกันตนให้ได้รับการตรวจอย่างรวดเร็ว ลดความแออัดหรือรอคิวนาน ในวันนี้ผมในฐานะ รมว.แรงงาน และคณะหน่วยงานที่เกี่ยวข้องจึงได้ลงพื้นที่เพื่อตรวจความพร้อมของสถานที่ที่จะเปิดใช้เป็นช่องทางหน่วยบริการตรวจโควิด-19 เพื่อลดความแออัดและอำนวยความสะดวกแก่ผู้ประกันตนตามมาตรา 33,39 และ 40 ที่อยู่ในพื้นที่ จ.ปทุมธานีและใกล้เคียง
นายสุชาติ กล่าวต่อว่า จังหวัดปทุมธานีมีสถานประกอบการจำนวนมาก ปัจจุบันมีผู้ประกันตนจำนวนประมาณ 605,000 คน และอยู่ในพื้นที่สีแดงที่มีผู้ติดเชื้อโควิด-19 การแพร่ระบาดระลอกใหม่ และยังมีผู้ติดเชื้อโควิด-19 ในพื้นที่เพิ่มขึ้นอย่างต่อเนื่อง ดังนั้นสำนักงานประกันสังคมจังหวัดปทุมธานี จึงได้ร่วมกับวิทยาลัยอาชีวศึกษาจังหวัดปทุมธานี จัดตั้งศูนย์คัดกรองไวรัสโคโรนา 2019 เพื่อผู้ประกันตน โดยมีทีมแพทย์จากโรงพยาบาลการุณเวชปทุมธานี ให้การตรวจคัดกรองแก่ผู้ประกันตนตามมาตรา 33,39 และ 40 ในพื้นที่จังหวัดปทุมธานีและใกล้เคียง เป็นระยะเวลา 7 วัน ตั้งแต่วันที่ 24 – 30 เม.ย. 64 เวลา 08.00 -15.00 น.ทั้งนี้ ผู้ที่ต้องการเข้ารับการตรวจคัดกรองสามารถลงทะเบียนผ่านระบบออนไลน์ได้ที่เว็บไซต์ https://sso.icntracking.com/icntracking/self_register.php โดยคลิกเลือกศูนย์คัดกรองจังหวัดปทุมธานี เพื่อจองคิวตรวจโควิด-19 ซึ่งสามารถรองรับการตรวจได้วันละ 1,000 คน รอบเช้า 500 คน และรอบบ่าย 500 คน
ทั้งนี้ เพื่อดูแลผู้ประกันตนที่ติดเชื้อโควิด-19 ให้ได้รับการตรวจรักษาอย่างรวดเร็ว และเป็นส่วนหนึ่งในการสนับสนุนนโยบายรัฐบาลในการลดการแพร่ระบาดของโควิด-19 ของประเทศอีกทางหนึ่งด้วย

ที่มา : https://www.thaigov.go.th/news/contents/details/41158