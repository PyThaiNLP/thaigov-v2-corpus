รัฐบาลไทย-ข่าวทำเนียบรัฐบาล-ดับเบิ้ล โปรโมชั่น ธอส. ดอกเบี้ย 0% นานสูงสุด 48 เดือน โดนใจ  ดันยอดประมูลขายทรัพย์ NPA ออนไลน์ได้ 152 ล้านบาท ภายใน 1 ชั่วโมง


วันศุกร์ที่ 23 เมษายน 2564
พิมพ์
ดับเบิ้ล โปรโมชั่น ธอส. ดอกเบี้ย 0% นานสูงสุด 48 เดือน โดนใจ  ดันยอดประมูลขายทรัพย์ NPA ออนไลน์ได้ 152 ล้านบาท ภายใน 1 ชั่วโมง
ธนาคารอาคารสงเคราะห์เผยผลการจัดประมูลขายบ้านมือสอง หรือ ทรัพย์ NPA ผ่าน Application GH Bank Smart NPA ส่งท้ายเดือนเมษายน 2564 ำหน่ายทรัพย์ได้ทั้งสิ้น 157 รายการ มูลค่ารวม 152 ล้านบาท
ธนาคารอาคารสงเคราะห์ เผยผลการจัดประมูลขายบ้านมือสอง หรือ ทรัพย์ NPA ผ่าน Application GH Bank Smart NPA ส่งท้ายเดือนเมษายน 2564 พร้อมดับเบิ้ลโปรโมชั่นพิเศษ ผ่อนดาวน์ดอกเบี้ย 0% นานสูงสุด 48 เดือน (จากปกติ 24 เดือน) หรือสินเชื่อดอกเบี้ย 0% นานสูงสุด 48 เดือน หลังเปิดให้ประมูลระหว่างเวลา 12.00-13.00 น. จำหน่ายทรัพย์ได้ทั้งสิ้น 157 รายการ มูลค่ารวม 152 ล้านบาท แบ่งเป็นทรัพย์ในพื้นที่กรุงเทพฯ และปริมณฑล 54 รายการ และทรัพย์ในส่วนภูมิภาค 103 รายการ พิเศษ!! ผู้ชนะการประมูลยังได้รับส่วนลดราคาพิเศษเพิ่มให้อีก 10% จากราคาที่ปิดประมูล เพียงทำสัญญาและทำนิติกรรมให้แล้วเสร็จภายในวันที่ 30 มิถุนายน 2564
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยถึงผลการจัดประมูลขายบ้านมือสอง หรือ ทรัพย์ NPA ส่งท้ายเดือนเมษายน 2564 ผ่าน Application GH Bank Smart NPA โดยไม่ต้องเดินทางไปประมูลที่สาขาเพื่อความปลอดภัย และลดโอกาสการแพร่ระบาดของโรค COVID-19 ในวันนี้ (วันศุกร์ที่ 23 เมษายน 2564) ระหว่างเวลา 12.00-13.00 น. ที่ผ่านมา ผลปรากฏว่าธนาคารสามารถจำหน่ายทรัพย์ได้ทั้งสิ้น 157 รายการ คิดเป็นมูลค่ารวม 152 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 54 รายการ และทรัพย์ในส่วนภูมิภาค 103 รายการ โดยทรัพย์ที่ประมูลขายได้ในราคาสูงสุด  คือ บ้านเดี่ยว 2 ชั้น ขนาด 105 ตารางวา ในโครงการหมู่บ้านนริศรา อ.ธัญบุรี จ.ปทุมธานี จำหน่ายได้ในราคา 3,285,000 บาท ซึ่งเป็นทรัพย์ที่มีทำเลดี ใกล้สถาบันการศึกษา และสถานพยาบาลได้อย่างสะดวก ส่วนทรัพย์ที่ประมูลขายได้ในราคาถูกที่สุด คือ ที่ดินเปล่า เนื้อที่ 60 ตารางวา ในโครงการหนองกุง กิ่งอำเภอหนองนาคำ จ.ขอนแก่น มีผู้สนใจเข้าร่วมประมูล 5 ราย ปิดประมูลได้ราคา 165,000 บาท จากราคาเริ่มต้นประมูล 90,000 บาท ขณะที่ทรัพย์ที่มีผู้สนใจเข้าร่วมประมูลมากที่สุด คือ ที่ดินเปล่า เนื้อที่ 200 ตารางวา โครงการบ้านหนองนาคำ อ.หนองกี่ จ.บุรีรัมย์ มีผู้เข้าประมูลถึง 7 ราย ปิดประมูลได้ราคา 385,000 บาท ราคาเริ่มต้นประมูล 210,000 บาท
“การจำหน่ายทรัพย์ได้ถึง 152 ล้านบาท ภายในระยะเวลาที่เปิดประมูลเพียงแค่ 1 ชั่วโมง สะท้อนให้เห็นถึงความน่าสนใจ และความคุ้มค่าคุ้มราคาของทรัพย์ NPA ธอส. และธนาคารยังช่วยลดภาระค่าใช้จ่ายให้กับผู้ที่ต้องการมีบ้านด้วยการให้ส่วนลดพิเศษอีก 10% จากราคาที่ปิดประมูล เพียงทำสัญญาและทำนิติกรรมให้แล้วเสร็จภายในวันที่ 30 มิถุนายน 2564 รวมถึงให้เลือกใช้ดับเบิ้ลโปรโมชั่นพิเศษ!! ผ่อนดาวน์ดอกเบี้ย 0% นานสูงสุด 48 เดือน หรือเลือกเทดาวน์แล้วยื่นกู้เลยมีสิทธิ์ใช้ผลิตภัณฑ์สินเชื่ออัตราดอกเบี้ย 0% ได้นาน 12-48 เดือน โดยระยะเวลาดอกเบี้ย 0% กำหนดตามระยะเวลาการถือครองทรัพย์ของธนาคารอีกด้วย” นายฉัตรชัย กล่าว
ทั้งนี้ ผู้ที่พลาดการจัดประมูลขายบ้านมือสอง หรือ ทรัพย์ NPA ผ่าน  Application GH Bank Smart NPA สามารถดาวน์โหลด Application และลงทะเบียนเพื่อเตรียมเข้าร่วมประมูลทรัพย์ในการประมูลของเดือนพฤษภาคม 2564 ได้ทันที โดยมีกำหนดจัดขึ้นในวันที่ 8 พฤษภาคม 2564 และวันที่ 21 พฤษภาคม 2564 ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาค โทร.0-2202-1170 และ 0-2202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/41154