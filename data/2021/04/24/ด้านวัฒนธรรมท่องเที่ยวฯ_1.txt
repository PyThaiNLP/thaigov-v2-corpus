รัฐบาลไทย-ข่าวทำเนียบรัฐบาล-วธ. เดินหน้าคัด 226 ชุมชนต่อยอดทุนทางวัฒนธรรมตามรอยศาสตร์พระราชา เพื่อชุมชนเข้มแข็งอย่างยั่งยืน “บวร On Tour”


วันศุกร์ที่ 23 เมษายน 2564
วธ. เดินหน้าคัด 226 ชุมชนต่อยอดทุนทางวัฒนธรรมตามรอยศาสตร์พระราชา เพื่อชุมชนเข้มแข็งอย่างยั่งยืน “บวร On Tour”
วธ. เดินหน้าคัด 226 ชุมชนต่อยอดทุนทางวัฒนธรรมตามรอยศาสตร์พระราชา เพื่อชุมชนเข้มแข็งอย่างยั่งยืน “บวร On Tour”
วธ. เดินหน้าคัด 226 ชุมชนต่อยอดทุนทางวัฒนธรรมตามรอยศาสตร์พระราชา เพื่อชุมชนเข้มแข็งอย่างยั่งยืน “บวร On Tour” ค้นหาอัตลักษณ์ เสน่ห์  สัญลักษณ์ที่โดดเด่น (Branding) ต่อยอดผลิตภัณฑ์ทางวัฒนธรรม รองรับการท่องเที่ยวชุมชน ฟื้นฟูเศรษฐกิจหลังการแพร่ระบาดโควิด-19
นางยุพา ทวีวัฒนะกิจบวร ปลัดกระทรวงวัฒนธรรม กล่าวว่า จากการที่กระทรวงวัฒนธรรม (วธ.)  มอบหมายให้สำนักงานวัฒนธรรมจังหวัด (สวจ.)  ดำเนินการจัดทำโครงการเพื่อขอรับการสนับสนุนงบประมาณการพัฒนาต่อยอดทุนทางวัฒนธรรมตามรอยศาสตร์พระราชา เพื่อชุมชนเข้มแข็งอย่างยั่งยืน “บวร On Tour” เน้นกิจกรรมตามความต้องการของชุมชนที่ส่งผลให้เกิดการพัฒนาทุกมิติและมีความยั่งยืน จังหวัดละไม่เกิน 3 ชุมชน ขณะนี้ สวจ. ได้เสนอโครงการเพื่อขอรับการสนับสนุนงบประมาณฯ เรียบร้อยแล้ว รวมงบประมาณกว่า 7.7 ล้านบาท ครอบคลุมพื้นที่ชุมชนคุณธรรมเป้าหมาย 226 ชุมชน ทั่วประเทศ โดยช่วงระยะเวลาดำเนินการตั้งแต่เดือนเมษายนถึงกันยายน 2564 โดยให้มีการรายงานผลเป็นระยะ
ปลัดวธ. กล่าวต่อไปว่า ขณะนี้ได้จัดสรรงบประมาณระยะที่ 1 ไปให้ สวจ.ไปแล้ว 39 จังหวัดเพื่อดำเนินการต่อยอดชุมชนคุณธรรม บวร On Tour แล้ว เพื่อนำทุนทางวัฒนธรรมมาต่อยอดให้เกิดคุณค่า และมูลค่าอย่างสร้างสรรค์ จัดทำองค์ความรู้ทางวัฒนธรรม พัฒนาการท่องเที่ยวในชุมชนอย่างเป็นระบบ ค้นหาอัตลักษณ์และเสน่ห์ของชุมชน พัฒนาให้เป็นภาพลักษณ์และสัญลักษณ์ที่โดดเด่นของชุมชน (Branding) เปิดเส้นทางการท่องเที่ยวทางวัฒนธรรมของชุมชนเชื่อมโยงกับชุมชนอื่น หรือจังหวัดใกล้เคียง เกิดการท่องเที่ยวชุมชน เป็นการกระตุ้นเศรษฐกิจท้องถิ่น หรือเศรษฐกิจชุมชนให้มีความเข้มแข็งอย่างยั่งยืน ฟื้นฟูเศรษฐกิจชุมชนในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19)
นอกจากนี้ยังเป็นการส่งเสริมและพัฒนาต่อยอดผลิตภัณฑ์ทางวัฒนธรรม รองรับการท่องเที่ยวชุมชน ปรับปรุงภูมิทัศน์ ทำสื่อประชาสัมพันธ์และช่องทางการตลาด สร้างรายได้ให้แก่ชุมชน รวมไปถึงบูรณาการ การทำงานร่วมกันของทุกภาคส่วน เช่น สำนักงานการท่องเที่ยวและกีฬาจังหวัด สำนักงานประชาสัมพันธ์จังหวัด สำนักงานพัฒนาชุมชนจังหวัด สำนักงานศึกษาธิการจังหวัด สำนักงานพระพุทธศาสนาจังหวัด สำนักงานสาธารณสุขจังหวัด หน่วยงานภาครัฐ ภาคเอกชน และภาคประชาชนในพื้นที่  เกิดการแลกเปลี่ยนเรียนรู้ในการขับเคลื่อนชุมชนคุณธรรมฯ บวร On Tour   ถือเป็นการนำหลักการ “บวร” (บ้าน วัด โรงเรียน/ราชการ) มาเป็นพลังในการขับเคลื่อนสังคมไทยให้เป็นสังคมคุณธรรม ต่อยอดทุนทางวัฒนธรรมสร้างมูลค่าเพิ่มทางเศรษฐกิจ เกิดชุมชนมีความเข้มแข็งและมีความยั่งยืนตามรอยศาสตร์พระราชา

ที่มา : https://www.thaigov.go.th/news/contents/details/41149