รัฐบาลไทย-ข่าวทำเนียบรัฐบาล-ประกาศธนาคารอาคารสงเคราะห์ กรณีพนักงาน 1 ราย ติดเชื้อ COVID-19


วันศุกร์ที่ 23 เมษายน 2564
พิมพ์
ประกาศธนาคารอาคารสงเคราะห์ กรณีพนักงาน 1 ราย ติดเชื้อ COVID-19
ธอส.ได้รับรายงานว่า มีพนักงานของธนาคารจำนวน 1 ราย ปฏิบัติงานอยู่ที่ศูนย์บริการสินเชื่อนครหลวง ฝ่ายสนับสนุนสาขานครหลวง อาคาร 2 ชั้น 2 ธนาคารอาคารสงเคราะห์ สำนักงานใหญ่ ได้รับการแจ้งยืนยันผลการตรวจจากแพทย์ว่า “ติดเชื้อ COVID-19”
ธนาคารอาคารสงเคราะห์ ได้รับรายงานว่า ในวันนี้ (วันศุกร์ที่ 23 เมษายน 2564) มีพนักงานของธนาคารจำนวน 1 ราย ปฏิบัติงานอยู่ที่ศูนย์บริการสินเชื่อนครหลวง ฝ่ายสนับสนุนสาขานครหลวง อาคาร 2 ชั้น 2 ธนาคารอาคารสงเคราะห์ สำนักงานใหญ่ ได้รับการแจ้งยืนยันผลการตรวจจากแพทย์ว่า “ติดเชื้อ COVID-19” โดยคาดว่าติดเชื้อจากคู่สมรสซึ่งเป็นผู้ป่วยที่พึ่งได้รับแจ้งผลยืนยันว่าติดเชื้อเมื่อวันพุธที่ 21 เมษายน 2564 จึงเดินทางไปตรวจหาเชื้อเมื่อวันพฤหัสบดีที่ 22 เมษายน 2564 ทั้งนี้ พนักงานรายดังกล่าว ลาพักผ่อนตั้งแต่วันที่ 7-12 เมษายน 2564 และปัจจุบันอยู่ระหว่างการปฏิบัติงานที่บ้าน (Work from Home) ในระหว่างวันที่ 16-23 เมษายน 2564 ตามมาตรการลดความเสี่ยง  การแพร่ระบาดของ COVID-19 ของธนาคาร จึงไม่ได้เกี่ยวข้องกับการให้บริการลูกค้าในช่วงเวลานี้แต่อย่างใด
เพื่อความปลอดภัยของลูกค้าและผู้ปฏิบัติงาน และป้องกันไม่ให้เกิดการแพร่ระบาด ธนาคารจึงดำเนินการตามมาตรการความปลอดภัยภายในอาคารสำนักงาน ตามแนวทางของกรมควบคุมโรค กระทรวงสาธารณสุข และส่วนอื่น ๆ ที่เกี่ยวข้องดังต่อไปนี้
1.พนักงานที่ติดเชื้อ COVID-19 เข้ารักษาตัวที่โรงพยาบาล ปัจจุบันอยู่ระหว่างรอเข้ารับการรักษา และจัดทำ Timeline เรียบร้อยแล้ว
2.พนักงานธนาคารที่สัมผัสใกล้ชิดกับพนักงานที่ติดเชื้อ ซึ่งเดินทางเข้ามาที่ศูนย์บริการสินเชื่อนครหลวง เมื่อวันพฤหัสบดีที่ 15 วันเสาร์ที่ 17 และวันอาทิตย์ที่ 18 เมษายน 2564 (เป็นวันหยุดและธนาคารปิดทำการทั้ง 3 วัน) ให้ตรวจหาเชื้อ กักตัวในสถานที่พักอาศัย และ Work from Home เป็นระยะเวลา 14 วัน พร้อมติดตามสังเกตอาการอย่างใกล้ชิด
3.ปิดศูนย์บริการสินเชื่อนครหลวง ฝ่ายสนับสนุนสาขานครหลวง อาคาร 2 ชั้น 2 ธนาคารอาคารสงเคราะห์ สำนักงานใหญ่ เป็นระยะเวลา 2 วัน เพื่อทำความสะอาดแบบ Big cleaning ด้วยการฉีดพ่นฆ่าเชื้อ ตามแนวทางของกระทรวงสาธารณสุข รวมถึงในพื้นที่ส่วนกลาง อาทิ ลิฟต์ จุดสัมผัส รวมถึงจุดให้บริการลูกค้า
4.รายงานเรื่องดังกล่าวให้กระทรวงสาธารณสุข และธนาคารแห่งประเทศไทยรับทราบ
ทั้งนี้ ธนาคารอาคารสงเคราะห์ ได้ปฏิบัติตามมาตรการป้องกันกรณีการแพร่ระบาดของ COVID-19 อย่างเคร่งครัด เพื่อลดความเสี่ยงในการแพร่ระบาดทั้งในสำนักงานใหญ่ และที่ทำการสาขาทุกแห่งทั่วประเทศ อาทิ กำหนดให้ทุกฝ่าย มีสัดส่วนพนักงาน Work from Home เป็นจำนวน 50-90% ของจำนวนพนักงานทั้งหมดในฝ่าย รักษาระยะห่างตามหลัก Social Distancing จำกัดจำนวนลูกค้าที่เข้าใช้บริการเพื่อลดความแออัด จัดเตรียมเจลแอลกอฮอล์ล้างมือ และเพิ่มความถี่ของการทำความสะอาดบริเวณที่ลูกค้าใช้บริการ สอบถามรายละเอียดเพิ่มเติมที่ศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์
ฝ่ายสื่อสารองค์กร
ประกาศ ณ วันที่ 23 เมษายน 2564 เวลา 16.00 น.

ที่มา : https://www.thaigov.go.th/news/contents/details/41153