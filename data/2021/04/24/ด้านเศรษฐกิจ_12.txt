รัฐบาลไทย-ข่าวทำเนียบรัฐบาล-กระทรวงเกษตรฯ ตั้งเป้าหมายผู้นำการผลิตและการค้ากาแฟคุณภาพในภูมิภาคอาเซียน


วันศุกร์ที่ 23 เมษายน 2564
กระทรวงเกษตรฯ ตั้งเป้าหมายผู้นำการผลิตและการค้ากาแฟคุณภาพในภูมิภาคอาเซียน
กระทรวงเกษตรฯ ตั้งเป้าหมายผู้นำการผลิตและการค้ากาแฟคุณภาพในภูมิภาคอาเซียน
นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการพืชสวน ครั้งที่ 2/2564 ณ ห้องประชุม 123 กระทรวงเกษตรและสหกรณ์ โดยมีผู้เข้าร่วมประชุม ประกอบด้วย นายสมบัติ ตงเต๊า รองอธิบดีกรมวิชาการเกษตร ผู้แทนสถาบันวิจัยพืชสวน ผู้แทนกรมส่งเสริมการเกษตร ผู้แทนสำนักงานเศรษฐกิจการเกษตร ผู้แทนสำนักงานมาตรฐานสินค้าเกษตรและอาหารแห่งชาติ ผู้แทนสำนักงบประมาณ ผู้แทนกรมการค้าต่างประเทศ สมาคมพืชสวนแห่งประเทศไทย สมาคมกาแฟไทย สมาคมกาแฟและชาไทย และคณะทำงานที่เกี่ยวข้องเข้าร่วมประชุม ที่ประชุมได้พิจารณาการทบทวนประกาศกระทรวงพาณิชย์ เรื่อง การส่งกาแฟออกไปนอกราชอาณาจักร โดยปรับปรุงรายละเอียดเพื่อให้เกิดความคล่องตัวในการดำเนินงาน และช่วยแก้ไขปัญหาการจำหน่ายเมล็ดกาแฟดิบอะราบิกาผสมกาแฟดิบโรบัสตาในภาคใต้ พร้อมทั้งพิจารณาการนำเข้าเมล็ดกาแฟดิบ กาแฟคั่ว กาแฟสำเร็จรูปและกาแฟสำเร็จรูปผสม ปี 2564
รองปลัดกระทรวงเกษตรและสหกรณ์  กล่าวว่า เนื่องจากสถานการณ์แพร่การระบาดของโรคติดเชื้อไวรัสโคโรน่า 2019 ที่ส่งผลกระทบต่อการส่งออกเนื่องจากปัญหาเรื่องการขนส่งสินค้า ดังนั้น เพื่อเป็นการลดผลกระทบดังกล่าวให้ได้มากที่สุด ผู้ผลิตต้องปรับตัวตลอดห่วงโซ่การผลิต อีกทั้ง ปัจจุบันพฤติกรรมการบริโภคกาแฟทั่วโลกได้เปลี่ยนไป โดยให้ความสำคัญกับคุณภาพของสินค้า การไม่ทำลายสิ่งแวดล้อมและอยู่ร่วมกับชุมชนเพื่อให้เกิดความยั่งยืน ที่ประชุมจึงมอบหมายให้กรมวิชาการเกษตรเป็นหน่วยงานหลักในการทบทวนแผนยุทธศาสตร์กาแฟ เพื่อให้ทันต่อแนวโน้มสถานการณ์โลกที่เปลี่ยนแปลงโดยมีเป้าหมาย เป็นผู้นำการผลิตและการค้ากาแฟคุณภาพในภูมิภาคอาเซียน
นอกจากนี้ กรมวิชาการเกษตรได้ประชาสัมพันธ์ การประกวดสุดยอดกาแฟไทย ปี 2564 เพื่อรณรงค์และส่งเสริมเกษตรกรผู้ปลูกกาแฟให้ตระหนักถึงความสำคัญของการปลูกกาแฟให้ได้ผลผลิตที่มีคุณภาพและแสดงถึงอัตลักษณ์กาแฟไทยโดยผู้ชนะจะได้รับถ้วยรางวัลพระราชทานจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี.

ที่มา : https://www.thaigov.go.th/news/contents/details/41169