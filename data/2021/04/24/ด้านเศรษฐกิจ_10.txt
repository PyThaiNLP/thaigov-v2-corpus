รัฐบาลไทย-ข่าวทำเนียบรัฐบาล-บริษัท ขนส่ง จำกัด เน้นย้ำผู้โดยสารที่เดินทางด้วยรถโดยสารสาธารณะ ต้องสวมหน้ากากอนามัย เว้นระยะห่าง สแกนไทยชนะ 


วันศุกร์ที่ 23 เมษายน 2564
บริษัท ขนส่ง จำกัด เน้นย้ำผู้โดยสารที่เดินทางด้วยรถโดยสารสาธารณะ ต้องสวมหน้ากากอนามัย เว้นระยะห่าง สแกนไทยชนะ
รวมทั้งเพิ่มความถี่ในการดูแลทำความสะอาดภายในสถานีขนส่ง และบนรถโดยสารก่อนนำมาวิ่งให้บริการ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม กล่าวว่า จากสถานการณ์การแพร่ระบาดโรคติดเชื้อไวรัสโคโรนา 2019 (COVID-19) ที่ยังมีการแพร่ระบาดในขณะนี้ และมีจำนวนผู้ติดเชื้อเพิ่มขึ้น บริษัท ขนส่ง จำกัด (บขส.) มีความห่วงใยผู้ใช้บริการที่จำเป็นต้องเดินทางด้วยรถโดยสารสาธารณะ จึงได้สั่งกำชับให้เจ้าหน้าที่เพิ่มความเข้มงวดในการคัดกรองผู้ใช้บริการ  และให้ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 ของสาธารณสุขอย่างเคร่งครัด รวมทั้งเพิ่มความถี่ในการดูแลทำความสะอาดภายในสถานีขนส่ง และบนรถโดยสารก่อนนำมาวิ่งให้บริการ
นอกจากนี้ขอความร่วมมือผู้ใช้บริการ ปฏิบัติตามมาตรการสาธารณสุข D-M-H-T-T-A อาทิ เว้นระยะระหว่างกัน หลีกเลี่ยงการสัมผัสกับผู้อื่น สวมหน้ากากผ้าหรือหน้ากากอนามัยตลอดเวลา ล้างมือบ่อย ๆ ลงทะเบียนผ่านแอปพลิเคชันไทยชนะ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด และหากเคยไปในพื้นที่เสี่ยง หรือสัมผัสใกล้ชิดกับบุคคลในกลุ่มเสี่ยง ขอให้ใช้มาตรการกักตนเอง (Self - Quarantine) อย่างเคร่งครัด เพื่อลดการแพร่ระบาดในวงกว้าง
แม้ปัจจุบันจะมีผู้โดยสารใช้บริการลดลงจากปกติ (เที่ยวไป-กลับ) วันละประมาณกว่า 50,000 คน เหลือวันละประมาณกว่า 30,000 คน แต่ บขส. ยังคงยกระดับมาตรการเฝ้าระวังและป้องกันการแพร่ระบาดภายในสถานีขนส่งผู้โดยสาร และบนรถโดยสารขั้นสูงสุด เพื่อป้องกันการแพร่ระบาด และสร้างความมั่นใจให้ผู้ใช้บริการ
สอบถามข้อมูลการเดินทางเพิ่มเติม ได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/41157