รัฐบาลไทย-ข่าวทำเนียบรัฐบาล-“ปลัดเกษตรฯ” เตือนผู้ใช้บริการร้านกาแฟมวลชน สาขาถ.วิสุทธิกษัตริย์  16 และ 19 เม.ย.64 อาจเป็นกลุ่มเสี่ยง 


วันศุกร์ที่ 23 เมษายน 2564
“ปลัดเกษตรฯ” เตือนผู้ใช้บริการร้านกาแฟมวลชน สาขาถ.วิสุทธิกษัตริย์  16 และ 19 เม.ย.64 อาจเป็นกลุ่มเสี่ยง
“ปลัดเกษตรฯ” เตือนผู้ใช้บริการร้านกาแฟมวลชน สาขาถ.วิสุทธิกษัตริย์  16 และ 19 เม.ย.64 อาจเป็นกลุ่มเสี่ยง ย้ำกระทรวงฯ ยังเปิดทำการปกติ และสั่ง WFH 80% คุมเข้มมาตรการป้องกันอย่างเต็มกำลัง
ดร.ทองเปลว กองจันทร์ ปลัดกระทรวงเกษตรและสหกรณ์ ในฐานะผู้อำนวยการศูนย์ประสานการปฏิบัติภายใต้สถานการณ์การแพร่ระบาดของโรคติดเชื้อไวรัสโคโรนา 2019 (COVID-19) กระทรวงเกษตรและสหกรณ์ เปิดเผยถึงความคืบหน้ากรณีพบพนักงานร้านกาแฟมวลชน สาขากระทรวงเกษตรและสหกรณ์ ซึ่งตั้งอยู่บริเวณประตูทางออกด้านถนนวิสุทธิกษัตริย์ ติดเชื้อไวรัสโควิค-19 จำนวน 1 ราย ว่า ล่าสุดวันนี้ (23 เม.ย.) พบผู้ติดเชื้อไวรัสโควิค-19 เพิ่มจำนวน 2 ราย ซึ่งเป็นพนักงานของร้านกาแฟมวลชน โดยรายแรกทราบผลวันจันทร์ที่ 19 เมษายน 2564 หลังจากทราบผล ทางร้านได้ปิดทำการทันที เวลา 10.00 น. พร้อมฉีดพ่นยาฆ่าเชื้อ เวลา 19.00 น. และให้พนักงานในร้านกาแฟมวลชนทุกคนไปตรวจร่างกายและกักตัว ต่อมาทราบผลวันศุกร์ที่ 23 เมษายน 2564 พบพนักงานติดเชื้อไวรัสโควิค-19 เพิ่มจำนวน 2 ราย ทางร้านจึงปิดให้บริการตั้งแต่วันที่ 23 – 30 เมษายน 2564
ดังนั้น เพื่อเป็นการป้องกันและควบคุมจำกัดการแพร่ระบาดของโรคติดเชื้อไวรัสโคโรนา 2019 (COVID-19) กระทรวงเกษตรและสหกรณ์ จึงกำหนดมาตรการป้องกัน ดังต่อไปนี้
1. กรณีบุคลากร/เจ้าหน้าที่ที่ใช้บริการร้านกาแฟมวลชน สาขากระทรวงเกษตรและสหกรณ์ ในวันที่ 16 และ 19 เมษายน 2564 ให้สังเกตอาการ และปฏิบัติราชการที่บ้าน (Work from Home) 14 วัน ซึ่งในส่วนของสำนักงานปลัดกระทรวงเกษตรและสหกรณ์ ได้เน้นย้ำให้ข้าราชการ และบุคลากร ปฏิบัติราชการที่บ้าน (Work from Home) ร้อยละ80 โดยพิจารณาให้มีบุคลากรเข้ามาปฏิบัติราชการ
ที่สำนักงานเท่าที่จำเป็น จนถึงวันที่ 5 พฤษภาคม 2564 และขอให้ปรับการประชุมเป็นออนไลน์ทั้งหมด
2. มาตรการเข้มงวดเพิ่มเติม ได้แก่ 2.1) การเข้า-ออกให้มีการตรวจอย่างเข้มงวด ณ จุดตรวจหน้าประตู 2.2) การรับ-ส่งสินค้า ทุกกรณีให้รับส่งของที่ป้อมยามหน้าประตู 1 และ 2.3) โรงอาหารจำกัดที่นั่งเฉพาะผู้มาติดต่อจากภายนอกเท่านั้น
“อย่างไรก็ตาม เพื่อเป็นการป้องกันและควบคุมจำกัดการแพร่ระบาดของโรคติดเชื้อไวรัสโคโรนา 2019 (COVID-19) กระทรวงเกษตรและสหกรณ์อย่างเข้มข้น จึงขอแจ้งข้อมูลไปยังหน่วยงานโดยรอบ และผู้ที่มาใช้บริการร้านกาแฟมวลชน สาขากระทรวงเกษตรและสหกรณ์ เมื่อวันที่ 16 และ 19 เมษายน 2564 อาจเข้าข่ายเป็นผู้มีความเสี่ยงเนื่องจากใกล้ชิดผู้ติดเชื้อ จึงขอความร่วมมือปฏิบัติตามมาตรการอย่างเคร่งครัด ทั้งนี้ กระทรวงเกษตรฯ ยังเปิดทำการปกติ โดยดำเนินการตามมาตรการป้องกันอย่างเต็มกำลังในทุกทาง เพื่อป้องกันการแพร่ของเชื้อ” ปลัดกระทรวงเกษตรและสหกรณ์ กล่าว.

ที่มา : https://www.thaigov.go.th/news/contents/details/41161