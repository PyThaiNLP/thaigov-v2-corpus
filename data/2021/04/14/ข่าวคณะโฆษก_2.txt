รัฐบาลไทย-ข่าวทำเนียบรัฐบาล-นายกฯ เสียใจและสั่งช่วยเหลือประชาชนที่ประสบอุบัติไฟไหม้รถบัสที่ขอนแก่น


วันอังคารที่ 13 เมษายน 2564
พิมพ์
นายกฯ เสียใจและสั่งช่วยเหลือประชาชนที่ประสบอุบัติไฟไหม้รถบัสที่ขอนแก่น
นายกฯ เสียใจและสั่งช่วยเหลือประชาชนที่ประสบอุบัติไฟไหม้รถบัสที่ขอนแก่น
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบเหตุไฟไหม้รถทัวร์โดยสาร 2 ชั้น บนถนนมิตรภาพ อำเภอบ้านแฮด จังหวัดขอนแก่นแล้ว โดยเพลิงได้ลุกไหม้รถทัวร์โดยสารจนเสียหายหมดทั้งคันซึ่งมีผู้โดยสารเสียชีวิต 5 ราย ซึ่งส่วนใหญ่จะโดยสารชั้นที่ 2 ของรถทัวร์ โดย 2 ใน 5 ของผู้เสียชีวิตเป็นเด็ก โดยนายกรัฐมนตรีได้แสดงความเสียใจต่อเหตุการณ์ที่เกิดขึ้น และกำชับให้หน่วยงานเร่งดูแล และให้ความช่วยเหลือผู้บาดเจ็บและผู้เสียชีวิตอย่างเต็มที่และดูแลผู้บาดเจ็บให้ดีที่สุด
นายกฯยังแสดงความห่วงใยประชาชน ในการเดินทางช่วงวันหยุด โดยขอให้ตรวจสอบสภาพยานพาหนะให้ดี พร้อมเดินทางไกลรวมทั้ง เมาไม่ขับ ยึดกฎจราจร อีกทั้ง บางจังหวัดมีพายุฤดูร้อนในหลายพื้นที่ ส่งผลกระทบต่อการเดินทางด้วย จึงต้องใช้ความระมัดระวังเป็นพิเศษ และขอให้หน่วยงาน เช่น คมนาคม ตำรวจ ทหาร ดูแลทั้งเส้นทางคมนาคม ให้เดินทางได้อย่างสะดวก และแจ้งเตือนประชาชนในพื้นที่ที่ควรหลีกเลี่ยง รวมทั้งย้ำว่าขอให้ทุกคนใช้ถนน ยานพาหนะขับขี่อย่างปลอดภัย ไม่ประมาท ด้วย
............

ที่มา : https://www.thaigov.go.th/news/contents/details/40907