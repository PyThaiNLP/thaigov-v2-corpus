รัฐบาลไทย-ข่าวทำเนียบรัฐบาล-คำปราศรัย พลเอก ประยุทธ์ จันทร์โอชา นายกรัฐมนตรี เนื่องในเทศกาลสงกรานต์ ประจำปี ๒๕๖๔


วันอังคารที่ 13 เมษายน 2564
พิมพ์
คำปราศรัย พลเอก ประยุทธ์ จันทร์โอชา นายกรัฐมนตรี เนื่องในเทศกาลสงกรานต์ ประจำปี ๒๕๖๔
คำปราศรัย พลเอก ประยุทธ์ จันทร์โอชา นายกรัฐมนตรี
เนื่องในเทศกาลสงกรานต์ ประจำปี ๒๕๖๔
คำปราศรัย
พลเอก ประยุทธ์ จันทร์โอชา นายกรัฐมนตรี
เนื่องในเทศกาลสงกรานต์ ประจำปี ๒๕๖๔
พี่น้องประชาชนชาวไทยที่รักทุกท่าน
เนื่องในโอกาสเทศกาลสงกรานต์ประจำปี ๒๕๖๔ ผมขอส่งความระลึกถึงและความปรารถนาดีมายังพี่น้องชาวไทยที่อาศัยอยู่ทั้งในประเทศและต่างประเทศ
นับแต่อดีตมานั้น เทศกาลสงกรานต์ถือเป็นขนบธรรมเนียมวัฒนธรรมอันโดดเด่นเป็นเอกลักษณ์ของคนไทย มีอัตลักษณ์เฉพาะที่งดงามตามแต่ละภูมิภาค และเป็นประเพณีที่แสดงให้เห็นถึงความรัก ความสามัคคีกลมเกลียวของคนในครอบครัวและชุมชนอันเป็นอุปนิสัยของคนไทยทุกคนได้อย่างชัดเจน
ด้วยสถานการณ์การแพร่ระบาดของโรคติดเชื้อไวรัสโคโรนา 2019 ที่ยังส่งผลกระทบต่อทุกภาคส่วนอยู่นั้น ผมจึงขอเชิญชวนหน่วยงานทั้งภาครัฐและเอกชน รวมถึงพี่น้องประชาชนชาวไทยทุกท่านร่วมกันอนุรักษ์สืบสานประเพณีสงกรานต์ของไทย ให้เป็น “สงกรานต์วิถีใหม่” ที่ยังคงความงดงามตามเจตนารมณ์ของบรรพบุรุษโดยปฏิบัติตามแนวทางมาตรการของรัฐในการจัดกิจกรรมอย่างเคร่งครัด เพื่อให้เทศกาลนี้เป็นเทศกาลแห่งความสุขและปลอดภัย ผมหวังเป็นอย่างยิ่งว่าด้วยความร่วมมือร่วมใจของทุกภาคส่วน ทั้งภาครัฐ ภาคเอกชน และภาคประชาชน จะทำให้เทศกาลสงกรานต์ในปีนี้ เป็นเทศกาลที่ทรงคุณค่าตลอดไป
พี่น้องประชาชนชาวไทยที่รัก
ในโอกาสประเพณีสงกรานต์และเทศกาลขึ้นปีใหม่ไทยประจำปีพุทธศักราช ๒๕๖๔ นี้ ผมขออาราธนาคุณพระศรีรัตนตรัยและอำนาจสิ่งศักดิ์สิทธิ์ที่ท่านเคารพนับถืออีกทั้ง เดชะพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดอภิบาลประทานพรให้พี่น้องประชาชนชาวไทยทุกท่าน ประสบแต่ความสุข ความเจริญ มีกำลังกาย กำลังใจและกำลังสติปัญญาที่เข้มแข็ง มีความรักความสามัคคีกัน และขอให้ทุกท่านเดินทางกลับภูมิลำเนาโดยสวัสดิภาพโดยทั่วกัน
สวัสดีวันสงกรานต์ครับ

ที่มา : https://www.thaigov.go.th/news/contents/details/40910