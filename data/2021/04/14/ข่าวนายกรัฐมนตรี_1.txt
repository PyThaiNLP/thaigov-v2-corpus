รัฐบาลไทย-ข่าวทำเนียบรัฐบาล-นายกรัฐมนตรีอวยพรเนื่องในประเพณีสงกรานต์ ประจำปี  2564  ขอให้คนไทย มีกำลังกาย กำลังใจ กำลังสติปัญญาที่เข้มแข็ง และมีความรักความสามัคคีกัน


วันอังคารที่ 13 เมษายน 2564
พิมพ์
นายกรัฐมนตรีอวยพรเนื่องในประเพณีสงกรานต์ ประจำปี  2564  ขอให้คนไทย มีกำลังกาย กำลังใจ กำลังสติปัญญาที่เข้มแข็ง และมีความรักความสามัคคีกัน
นายกรัฐมนตรีอวยพรเนื่องในประเพณีสงกรานต์ ประจำปี  2564  ขอให้คนไทย มีกำลังกาย กำลังใจ กำลังสติปัญญาที่เข้มแข็ง และมีความรักความสามัคคีกัน
วันนี้ (13 เม.ย. 64) พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวคำปราศรัยเนื่องในประเพณีสงกรานต์ ประจำปี  2564 ผ่านทางโทรทัศน์รวมการเฉพาะกิจแห่งประเทศไทย ส่งความระลึกถึงและความปรารถนาดีมายังพี่น้องชาวไทยที่อาศัยอยู่ทั้งในประเทศและต่างประเทศ เนื่องในโอกาสเทศกาลสงกรานต์ประจำปี 2564
นายกรัฐมนตรีกล่าวว่า เทศกาลสงกรานต์ถือเป็นขนบธรรมเนียมวัฒนธรรมอันโดดเด่นเป็นเอกลักษณ์ของคนไทย มีอัตลักษณ์เฉพาะที่งดงามตามแต่ละภูมิภาค และเป็นประเพณีที่แสดงให้เห็นถึงความรัก ความสามัคคีกลมเกลียวของคนในครอบครัวและชุมชนอันเป็นอุปนิสัยของคนไทยทุกคนได้อย่างชัดเจน  และด้วยสถานการณ์การแพร่ระบาดของโรคติดเชื้อไวรัสโคโรนา 2019 ที่ยังส่งผลกระทบต่อทุกภาคส่วนอยู่นั้น ขอเชิญชวนหน่วยงานทั้งภาครัฐและเอกชนชาวไทยร่วมกันอนุรักษ์สืบสานประเพณีสงกรานต์ของไทย ให้เป็น “สงกรานต์วิถีใหม่” ที่ยังคงความงดงามตามเจตนารมณ์ของบรรพบุรุษ โดยปฏิบัติตามแนวทางมาตรการของรัฐในการจัดกิจกรรมอย่างเคร่งครัด เพื่อให้เทศกาลนี้เป็นเทศกาลแห่งความสุขและปลอดภัย ด้วยความร่วมมือร่วมใจของทุกภาคส่วน ทั้งภาครัฐ ภาคเอกชน และภาคประชาชน จะทำให้เทศกาลสงกรานต์ในปีนี้ เป็นเทศกาลที่ทรงคุณค่า
นายกรัฐมนตรียังอวยพรให้ชาวไทยประสบแต่ความสุข ความเจริญ มีกำลังกาย กำลังใจและกำลังสติปัญญาที่เข้มแข็งมีความรักความสามัคคีกัน และเดินทางกลับภูมิลำเนาโดยสวัสดิภาพ
..............

ที่มา : https://www.thaigov.go.th/news/contents/details/40909