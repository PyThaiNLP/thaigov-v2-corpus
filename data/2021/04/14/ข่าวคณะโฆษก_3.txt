รัฐบาลไทย-ข่าวทำเนียบรัฐบาล-นายกฯ แนะ หลีกเลี่ยงรวมกลุ่มดื่มสุรา ป้องกันโควิด-19 


วันอังคารที่ 13 เมษายน 2564
พิมพ์
นายกฯ แนะ หลีกเลี่ยงรวมกลุ่มดื่มสุรา ป้องกันโควิด-19
นายกรัฐมนตรี แนะ หลีกเลี่ยงรวมกลุ่มดื่มสุรา ป้องกันโควิด-19
เมื่อวันที่ 13 เม.ย.น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม มีความห่วงใยประชาชนในช่วงเทศกาลสงกรานต์ โดยคาดหวังให้สงกรานต์ปี 2564 มีความปลอดภัยจากเชื้อโควิด-19 จึงขอให้ประชาชนใช้ความระมัดระวัง ป้องกันตนเอง พร้อมแนะนำให้ผู้ที่เดินทางกลับภูมิลำเนา ควรหลีกเลี่ยงการรวมกลุ่มของคนหมู่มาก โดยเฉพาะหลีกเลี่ยงการรวมกลุ่มดื่มสุรา เพราะถือเป็นการรวมกลุ่มอย่างใกล้ชิดเป็นเวลานาน มีโอกาสที่ผู้ติดเชื้อจะแพร่กระจายเชื้อไปสู่ผู้คนจำนวนมาก โดยเป็นเรื่องที่กระทรวงสาธารณสุข มีความกังวลว่าการรวมกลุ่มดื่มสุรา จะเป็นต้นเหตุของการแพร่กระจายเชื้อโควิด-19 ได้เป็นอย่างดี
ขณะเดียวกันการดื่มสุรายังเสี่ยงต่อการเกิดอุบัติเหตุตามท้องถนนด้วย จึงขอให้ประชาชนป้องกันตนเอง รวมถึงคนรอบข้าง ให้มีความปลอดภัย
น.ส.ไตรศุลี กล่าวว่า ในการควบคุมโรค รัฐบาลได้กำหนดมาตราการปิดสถานบันเทิง 41 จังหวัด อย่างน้อย 14 วัน  ขณะที่หลายจังหวัดได้ประกาศให้มีการกักตัว สำหรับผู้ที่เดินทางจากมานอกพื้นที่หรือพื้นที่เสี่ยง เพื่อควบคุมโรคให้ได้โดยเร็ว ขอให้ประชาชนตรวจสอบข้อมูลของแต่ละจังหวัด และปฏิบัติตามประกาศของผู้ว่าราชการจังหวัดอย่างเคร่งครัด โดยจังหวัดที่ประกาศใหัมีการกักตัวนั้น ผู้ที่มาจากพื้นที่เสี่ยง ต้องรายงานตัวกับกำนัน ผู้ใหญ่บ้าน ประธานชุมชน อาสาสมัครสาธารณสุขประจำหมู่บ้าน(อสม.)หรือเจ้าหน้าที่สาธารณสุข และกักตลอดช่วงเวลาที่อยู่ในจังหวัด หรืออย่างน้อย 14 วัน
น.ส.ไตรศุลี กล่าวว่า พล.อ.ประยุทธ์ หวังให้เทศกาลสงกรานต์ปี 2564 เป็นสงกรานต์วิถีใหม่ ที่นอกจากจะสร้างความสุขต่อประชาชนแล้ว ยังเกิดความปลอดภัยกับทุกคนด้วย  จึงขอให้ประชาชนระมัดระวัง หลีกเลี่ยงการรวมกลุ่ม งดกิจกรรมคนหมู่มาก สวมใส่หน้ากักอนามัยเมื่อออกนอกบ้าน สแกนแอปพลิเคชั่นไทยชนะทุกครั้งที่เข้าไปใช้บริการห้างร้านต่างๆ เพื่อประโยชน์ในการติดตามข้อมูลเมื่อเกิดกรณีพบผู้ติดเชื้อโควิด-19
....................

ที่มา : https://www.thaigov.go.th/news/contents/details/40919