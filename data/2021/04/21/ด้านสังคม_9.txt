รัฐบาลไทย-ข่าวทำเนียบรัฐบาล-สธ.จัด 20 คู่สาย 1668 จัดการเตียงรับผู้ป่วยติดเชื้อโควิด 19 


วันอังคารที่ 20 เมษายน 2564
สธ.จัด 20 คู่สาย 1668 จัดการเตียงรับผู้ป่วยติดเชื้อโควิด 19
กระทรวงสาธารณสุข รวมศูนย์บริหารจัดการเตียงรับผู้ป่วยติดเชื้อโควิด 19 จัดสายด่วน 1668 รวม 20 คู่สาย ระดมบุคลากรการแพทย์จิตอาสาทั่วประเทศช่วยรับสาย รอบ 10 วันรวม 2,476 สาย และโทรเยี่ยมติดตาม 2,307 สาย ผู้ติดต่อขอเตียง 1,204 คน รับเข้าโรงพยาบาลแล้ว
นายแพทย์สมศักดิ์ อรรฆศิลป์ อธิบดีกรมการแพทย์ ให้สัมภาษณ์ว่า รองนายกรัฐมนตรีและรัฐมนตรีว่าการกระทรวงสาธารณสุข ได้มอบให้กรมการแพทย์ กรมสนับสนุนบริการสุขภาพ ประสานความร่วมมือกับกลุ่มสถาบันแพทย์แห่งประเทศไทย (UHOSNET) สำนักการแพทย์ กรุงเทพมหานคร และสมาคมโรงพยาบาลเอกชน จัดศูนย์บริหารจัดการเตียงรองรับผู้ป่วยผู้ติดเชื้อโควิด 19 และเปิดสายด่วน 1668 จำนวน 20 คู่สาย เพิ่มจากสายด่วน 1669 และสายด่วน 1330 โดยระดมบุคลากรการแพทย์จิตอาสาทั่วประเทศมาช่วยรับสาย รอบ 10 วันรวม 2,476 สาย และโทรเยี่ยมติดตาม 2,307 สาย ผู้ติดต่อขอเตียง 1,204 คน รับเข้ารักษาในโรงพยาบาลแล้ว เหลือสีเหลืองประมาณ 50 คน กรมการแพทย์กำลังจะเปิด cohort ward สีเหลืองเป็นการเฉพาะประมาณ 100 เตียง
นายแพทย์สมศักดิ์กล่าวต่อว่า ในการรับผู้ป่วยติดเชื้อโควิด 19 เข้ารับการรักษา จะมีการคัดกรองและแบ่งผู้ติดเชื้อออกเป็น 3 ระดับ คือ สีเขียว ไม่มีอาการหรือมีอาการเล็กน้อย อายุไม่มาก ไม่มีโรคร่วม จะส่งดูแลใน รพ.สนาม หรือหอผู้ป่วยเฉพาะกิจ (Hospitel) ตรวจติดตามอาการทุกวัน ส่วนสีเหลือง คือผู้ป่วยที่มีอาการปานกลาง และสีแดงคือผู้ป่วยที่มีอาการรุนแรง จะรับไว้รักษาในโรงพยาบาลทั้งหมด โดยศูนย์ส่งต่อ รพ.ราชวิถีจะส่งผู้ป่วยไปยัง รพ.สังกัดกรุงเทพมหานคร กรมการแพทย์ โรงเรียนแพทย์ และรพ.เอกชน ที่ผ่านมาเตียงที่เพิ่มได้จำนวนมากและเร็ว คือ Hospitel และรพ.สนาม รับเคสสีเขียวได้อย่างปลอดภัย และรับเคสสีแดงทั้งหมดเข้าโรงพยาบาลก่อน ทำให้เคสสีเหลืองเข้าโรงพยาบาลได้ช้า และไม่สามารถไปเข้า Hospitel หรือโรงพยาบาลสนามได้ ขณะนี้ได้เร่งจัดการนำผู้ป่วยที่มีอาการดีขึ้นไป Hospitel และรพ.สนาม รวมทั้งขยายเตียงในโรงพยาบาลเพิ่ม ช่วยกันทุกสังกัด จะช่วยให้ผู้ป่วยสีเหลืองเข้าโรงพยาบาลได้เร็วขึ้น
“สำหรับกรณีที่โทร 1668 แล้วไม่มีผู้รับสายนั้น เกิดจากแต่ละวันมีผู้โทรเข้า 1668 จำนวนมากกว่า 200 สาย จนคู่สายล้น ระบบจะส่งต่อวนไปผู้ปฏิบัติงานแต่ละคน สายไหนว่างจึงมีคนรับ และใช้เทคนิค convert สายเข้าโทรศัพท์มือถือส่วนตัวของจิตอาสาจากทั่วประเทศ ทำให้แต่ละเวรมีคนช่วยรับสายเพิ่มอีกกว่า 10 คู่สาย ทุกคนทำงานกันอย่างเต็มที่ หรือติดต่อทางแอปพลิเคชันไลน์ โดยการเพิ่มเพื่อน @Sabaideebot กรอกข้อมูลชื่อ ที่อยู่ เบอร์โทรติดต่อ เพื่อความสะดวกในการประสานส่งต่อให้ผู้ติดเชื้อได้เข้ารับการดูแลรักษาโดยเร็วที่สุด” นายแพทย์สมศักดิ์กล่าว
****************************************  20 เมษายน 2564

ที่มา : https://www.thaigov.go.th/news/contents/details/41039