รัฐบาลไทย-ข่าวทำเนียบรัฐบาล-สธ.ย้ำ “โควิด” อยู่ใกล้ตัว ให้คงมาตรการป้องกันตนเอง แม้อัตราเสียชีวิตลดลงแต่ยังวางใจไม่ได้


วันอังคารที่ 20 เมษายน 2564
สธ.ย้ำ “โควิด” อยู่ใกล้ตัว ให้คงมาตรการป้องกันตนเอง แม้อัตราเสียชีวิตลดลงแต่ยังวางใจไม่ได้
กระทรวงสาธารณสุขแจงอัตราเสียชีวิตจากโควิดระลอกใหม่เมษายน อยู่ที่ร้อยละ 0.09 ยังต่ำกว่าสองระลอกก่อน แต่ยังวางใจไม่ได้เพราะยังมีผู้ป่วยในโรงพยาบาลจำนวนมาก ส่วนจังหวัดที่มีผู้ติดเชื้อมากกว่า 100 รายเหลือเพียง กทม.และเชียงใหม่
กระทรวงสาธารณสุขแจงอัตราเสียชีวิตจากโควิดระลอกใหม่เมษายน อยู่ที่ร้อยละ 0.09 ยังต่ำกว่าสองระลอกก่อน แต่ยังวางใจไม่ได้เพราะยังมีผู้ป่วยในโรงพยาบาลจำนวนมาก ส่วนจังหวัดที่มีผู้ติดเชื้อมากกว่า 100 รายเหลือเพียง กทม.และเชียงใหม่ ย้ำมีผู้ติดเชื้อกระจายทุกจังหวัด ความเสี่ยงอยู่ใกล้ตัว ขอให้คงมาตรการป้องกันตนเอง ช่วยควบคุมโรค ลดการแพร่เชื้อ
วันนี้ (20 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี  นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงสถานการณ์โรคโควิด 19 ว่า วันนี้ประเทศไทยมีผู้ติดเชื้อรายใหม่ 1,443 ราย มาจากระบบเฝ้าระวังในโรงพยาบาล 1,328 ราย คัดกรองเชิงรุกในชุมชน 113 ราย และเดินทางมาจากต่างประเทศ 2 ราย รักษาหายเพิ่ม 171 ราย เสียชีวิตเพิ่ม 4 ราย ทำให้ระลอกใหม่ตั้งแต่วันที่ 1 เมษายน 2564 มีผู้ติดเชื้อสะสม 16,322 ราย รักษาหายแล้ว 1,532 ราย กำลังรักษา 16,119 ราย และเสียชีวิตสะสม 14 ราย ขณะที่การฉีดวัคซีนโควิด 19 ตั้งแต่วันที่ 28 กุมภาพันธ์ - 19 เมษายน 2564 ฉีดสะสม 666,210 โดส เป็นเข็มที่ 1 จำนวน 571,825 ราย เข็มที่สองรวม 94,385 ราย
ทั้งนี้ ช่วงที่ผ่านมาแม้พบผู้เสียชีวิตเพิ่มหลายราย แต่อัตราการเสียชีวิตระลอกใหม่นี้ยังไม่สูงไปกว่าระลอกก่อน โดยอัตราการเสียชีวิตระลอกแรกอยู่ที่ร้อยละ 1.42 ระลอกธันวาคม 2563 อัตราเสียชีวิตอยู่ที่ร้อยละ 0.14 และระลอกเมษายน 2564 คิดเป็นร้อยละ 0.09 อย่างไรก็ตาม ยังเป็นช่วงต้นของระลอกใหม่ และยังมีผู้ป่วยจำนวนมากที่อยู่ระหว่างการรักษา จึงคงต้องติดตามสถานการณ์ต่อไป ส่วนบุคลากรทางการแพทย์และสาธารณสุขด่านหน้าจำเป็นต้องได้รับวัคซีนในสถานการณ์ระบาด ซึ่งปลัดกระทรวงสาธารณสุขมีนโยบายให้เร่งรัดฉีดวัคซีนโควิด 19 แก่บุคลากรทางการแพทย์และสาธารณสุขด่านหน้าให้ครบถ้วน 100% ภายในเดือนนี้
“การติดเชื้อในประเทศวันนี้มี 1,441 ราย กระจาย 68 จังหวัด จังหวัดที่มีผู้ติดเชื้อรายใหม่เกิน 100 ราย เหลือเพียงกรุงเทพฯ และเชียงใหม่ ส่วนตัวเลขที่ผู้ติดเชื้อสามารถแพร่กระจายเชื้อสู่ผู้อื่น (ค่า R0) ผ่านอัตราเร่งสูงสุดคือประมาณ 2 กว่าๆ มาแล้ว วันนี้ลดลงเหลือ 1.3 ถือว่าแนวโน้มการแพร่กระจายลดลง แต่ยังต้องช่วยกันควบคุมโรคเพื่อให้ค่า R0 ต่ำกว่า 1 จึงจะชะลอการระบาดลงได้ และการที่เชื้อกระจายไปทุกจังหวัดความเสี่ยงในการติดเชื้อจึงอยู่ใกล้ตัวมากกว่าที่คิด จึงขอให้ทุกคนต้องป้องกันตนเอง สวมหน้ากาก ล้างมือ เว้นระยะห่าง ไม่ไปสถานที่เสี่ยง ลดพฤติกรรมเสี่ยง ไม่ว่าจะเป็นเชื้อสายพันธุ์ไหนก็สามารถป้องกันได้ทั้งหมด”นายแพทย์เฉวตสรร กล่าว
****************************************  20 เมษายน 2564

ที่มา : https://www.thaigov.go.th/news/contents/details/41049