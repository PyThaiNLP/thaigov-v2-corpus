รัฐบาลไทย-ข่าวทำเนียบรัฐบาล-ครม.รับทราบผลการดำเนินงานของ รฟม.ในปีงบประมาณ 2563 มีผลประกอบการกำไรสุทธิ 1,819 ล้านบาท


วันอังคารที่ 20 เมษายน 2564
พิมพ์
ครม.รับทราบผลการดำเนินงานของ รฟม.ในปีงบประมาณ 2563 มีผลประกอบการกำไรสุทธิ 1,819 ล้านบาท
ครม.รับทราบผลการดำเนินงานของ รฟม.ในปีงบประมาณ 2563 มีผลประกอบการกำไรสุทธิ 1,819 ล้านบาท
น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)รับทราบผลการดำเนินงานของการรถไฟฟ้าขนส่งมวลชนแห่งประเทศไทย(รฟม.)ในปีงบประมาณ 2563 โดยรฟม.มีผลประกอบการกำไรสุทธิ 1,819.25 ล้านบาท มีรายได้ 14,876.97 ล้านบาท และค่าใช้จ่ายรวม 13,057.72 ล้านบาท  สามารถเบิกจ่ายงบลงทุนได้ร้อยละ 99.99 จากเป้าหมายที่ครม.กำหนดไว้ที่ร้อยละ  95
นอกจากนี้ยังมีรายได้จากธุรกิจต่อเนื่องจากรถไฟฟ้ามหานครสายเฉลิมรัชมงคลจำนวน 123.72 ล้านบาท ต่ำกว่าเป้าหมาย  2.69 ล้านบาท และสายฉลองรัชธรรม 27.51 ล้านบาท สูงกว่าเป้าหมาย 2.33 ล้านบาท  ผลตอบแทนต่อสินทรัพย์ร้อยละ 0.90
โดยในอนาคตรฟม.มีแผนที่จะหารายได้จากธุรกิจต่อเนื่องเพิ่มขึ้นร้อยละ 5 ในแต่ละปี โดยในปี 2564 จะมีรายได้ประมาณ 169 ล้านบาท  และในปี  2564 และ 2565 จะมีผลตอบแทนต่อสินทรัพย์ร้อยละ 0.72 และ 0.90 ตามลำดับ
ส่วนด้านการพัฒนาระบบรถไฟฟ้าขนส่งมวลชนมีผลการดำเนินการดังนี้คือ รถไฟฟ้าสายสีน้ำเงินช่วงหัวลำโพง-บางแคและช่วงบางซื่อ-ท่าพระ ได้เปิดให้บริการแล้ว ส่วนรถไฟฟ้าสายสีส้มช่วงศูนย์วัฒนธรรมแห่งประเทศไทย-มีนบุรี(สุวินทวงศ์) ได้จัดกรรมสิทธิ์ที่ดินและศึกษาและวิเคราะห์โครงการตามพระราชบัญญัติการร่วมลงทุนระหว่างรัฐและเอกชนเสร็จแล้ว ส่วนงานก่อสร้างงานโยธามีความก้าวหน้าร้อยละ 69.82 เร็วกว่าแผนร้อยละ 2.77  คาดว่าจะเปิดให้บริการได้ในเดือนตุลาคม 2567
ขณะที่รถไฟฟ้าสายสีชมพูช่วงแคราย-มีนบุรี  งานจัดกรรมสิทธิ์ที่ดินและส่งมอบพื้นที่โครงการแล้วเสร็จ  งานก่อสร้างงานโยธา ผลิตและติดตั้งงานระบบรถไฟฟ้าและงานเดินรถมีความก้าวหน้าร้อยละ 62.23 เร็วกว่าแผนร้อยละ 3.08  คาดว่าจะเปิดให้บริการในเดือนมิถุนายน 2565
ส่วนโครงการที่อยู่ระหว่างการประกวดราคามี 1 โครงการ คือโครงการรถไฟฟ้าสายสีม่วงช่วงเตาปูน-ราษฎร์บูรณะ(วงแหวนกาญจนาภิเษก) งานจัดกรรมสิทธิ์ที่ดินมีความก้าวหน้าร้อยละ 19.20 เป็นไปตามแผน และงานศึกษาและวิเคราะห์โครงการตามพ.ร.บ.ร่วมทุนฯมีความก้าวหน้าร้อยละ 48.80 ซึ่งเป็นไปตามแผนเช่นกัน คาดว่าจะเปิดให้บริการในเดือนมีนาคม 2570
..............

ที่มา : https://www.thaigov.go.th/news/contents/details/41046