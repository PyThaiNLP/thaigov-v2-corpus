รัฐบาลไทย-ข่าวทำเนียบรัฐบาล-สาธิต ย้ำผู้ติดเชื้อโควิด 19 ทุกรายต้องเข้าสู่ระบบการรักษา ป้องกันอาการทรุดหนักจนเสียชีวิต


วันอังคารที่ 20 เมษายน 2564
สาธิต ย้ำผู้ติดเชื้อโควิด 19 ทุกรายต้องเข้าสู่ระบบการรักษา ป้องกันอาการทรุดหนักจนเสียชีวิต
รัฐมนตรีช่วยว่าการกระทรวงสาธารณสุข เผยผู้ติดเชื้อโควิด 19 ที่รอเตียง เข้าสู่ระบบรักษาได้เกือบ 100 เปอร์เซ็นต์ มีเพียงส่วนน้อยที่ปฏิเสธโรงพยาบาลที่จัดให้ ชี้โรคนี้อาการเปลี่ยนแปลงได้ตลอด เพื่อความปลอดภัยผู้ติดเชื้อทุกราย ต้องเข้าสู่ระบบการรักษาป้อง
รัฐมนตรีช่วยว่าการกระทรวงสาธารณสุข เผยผู้ติดเชื้อโควิด 19 ที่รอเตียง เข้าสู่ระบบรักษาได้เกือบ 100 เปอร์เซ็นต์ มีเพียงส่วนน้อยที่ปฏิเสธโรงพยาบาลที่จัดให้ ชี้โรคนี้อาการเปลี่ยนแปลงได้ตลอด เพื่อความปลอดภัยผู้ติดเชื้อทุกราย ต้องเข้าสู่ระบบการรักษาป้องกันอาการทรุดหนักถึงขั้นเสียชีวิต พร้อมแนะข้อปฏิบัติระหว่างรอเตียง รอผลตรวจและการให้นมบุตรของผู้ติดเชื้อ
วันนี้ (20 เมษายน 2564) ที่ศูนย์แถลงข่าวไวรัสโคโรนา 2019 กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข แถลงข่าวว่า ในช่วง 2 สัปดาห์ที่ผ่านมา จำนวนผู้ติดเชื้อโควิด 19 รายใหม่ เพิ่มขึ้นวันละ 1,000 กว่าราย ทำให้มีผู้ติดเชื้อรอเตียงจำนวนมาก ซึ่งกระทรวงสาธารณสุขได้ร่วมกับโรงพยาบาลทุกสังกัดบริหารจัดการเตียง ยืนยันมีเตียงเพียงพอ ทั้งโรงพยาบาลสำหรับผู้ป่วยอาการหนัก โรงพยาบาลสนามและ Hospitel สำหรับผู้ติดเชื้อที่มีอาการน้อยหรือไม่มีอาการ โดยมีเกณฑ์ประเมินผู้ติดเชื้อที่จะเข้ารับการรักษาตามอาการ และมีศูนย์ประสานงาน 3 สายด่วน ได้แก่ สายด่วน 1668 ,สายด่วน 1669 และสายด่วน 1330
ดร.สาธิต กล่าวต่อว่า สำหรับสายด่วน 1668 กรมการแพทย์ เป็นสายด่วนเฉพาะกิจ เปิดขึ้นเพื่อเป็นศูนย์ประสานงานรวบรวมเตียงจากทุกสังกัด ในเขตกทม.และปริมณฑล โดยผลการดำเนินงานตั้งแต่ วันที่ 10-18 เมษายน 2564 ประสานการจัดหาเตียงให้ผู้ติดเชื้อในกลุ่มสีแดง สีเหลืองและสีเขียวสามารถเข้าสู่การรักษาได้เกือบทั้งหมดแล้ว โดยมีผู้ประสงค์ขอเตียง จำนวน 1,204 คน รับเข้าโรงพยาบาลแล้ว 627 คน ที่เหลือคาดว่าจะได้เตียงภายใน 1-2 วัน ระหว่างรอเตียงได้จัดให้ทีมแพทย์ พยาบาล และเจ้าหน้าที่โทรเยี่ยมติดตามอาการทุกวัน อย่างไรก็ตาม ยังมีผู้ป่วยบางส่วนที่ไม่ประสงค์เข้ารับการรักษาตามระบบของกระทรวงสาธารณสุขประสานให้ ทำให้มียอดคงค้างในระบบ ส่วนผู้ติดเชื้อที่ไปรับการตรวจในคลินิกหรือโรงพยาบาลที่ไม่มีเตียงรองรับจะใช้เวลารอการประสานจัดหาเตียง ไม่เกิน 24-48 ชั่วโมง
“ขอย้ำว่าตอนนี้มีเตียงว่างอยู่ แต่ความต้องการอาจไม่ตรงกับสิ่งที่จัดให้ ซึ่งตามหลักแล้วผู้ติดเชื้อทุกรายต้องเข้ารับการรักษาทุกกรณี ตามเกณฑ์สีเขียว เหลือง แดง กระทรวงสาธารณสุขมีความเป็นห่วงผู้ติดเชื้อทุกราย หากคิดว่าไม่มีอาการและนอนอยู่บ้าน จนมีอาการรุนแรงขึ้นอาจเข้ารับการรักษาไม่ทัน จะทำให้อาการหนักรุนแรงถึงขั้นเสียชีวิตได้ แต่หากเข้ารักษาในระบบอยู่ในความดูแลของแพทย์ จะช่วยลดความรุนแรงของโรคและลดการสูญเสียได้ สำหรับผู้ที่เข้ารับการรักษาที่โรงพยาบาลสนาม ขอความร่วมมือให้ปฏิบัติตาม กฎระเบียบ เพื่อช่วยให้การจัดการและการดูแลผู้ติดเชื้อเป็นไปอย่างมีประสิทธิภาพ”ดร.สาธิต กล่าว
ด้านนายแพทย์สมศักดิ์ อรรฆศิลป์ อธิบดีกรมการแพทย์กล่าวต่อว่า ข้อควรปฏิบัติสำหรับผู้ติดเชื้อที่รอเตียงและรอผลการตรวจ ขอให้งดพบปะผู้คน, ปฏิบัติตามมาตรการป้องกันตนเองอย่างเคร่งครัด โดยสวมหน้ากากตลอดเวลา หมั่นล้างมือ โดยเฉพาะเมื่อสัมผัสจุดเสี่ยง, แยกห้องส่วนตัว แยกห้องน้ำ ของใช้ส่วนตัว ไม่รับประทานอาหารร่วมกับผู้อื่น เพื่อลดการแพร่เชื้อสู่คนในครอบครัว สำหรับกรณีมารดาที่ให้นมบุตร ยังสามารถให้นมบุตรได้ เนื่องจากข้อมูลองค์การอนามัยโลก พบว่า ไม่พบเชื้อโควิด 19 ในน้ำนม แต่มารดาต้องเคร่งครัดมาตรการป้องกันตนเอง ทำความสะอาดร่างกาย สวมหน้ากากตลอดเวลา
****************************************  20 เมษายน 2564
******************************************************

ที่มา : https://www.thaigov.go.th/news/contents/details/41050