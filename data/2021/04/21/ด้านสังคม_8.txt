รัฐบาลไทย-ข่าวทำเนียบรัฐบาล-กรมการขนส่งทางบก กระทรวงคมนาคม แนะนำ 3 แอปพลิเคชันที่ผู้ขับรถควรมีติดสมาร์ทโฟน เพื่อการดำเนินชีวิตยุคดิจิทัลได้อย่างสะดวก รวดเร็ว ปลอดภัย ห่างไกลโควิด-19


วันอังคารที่ 20 เมษายน 2564
กรมการขนส่งทางบก กระทรวงคมนาคม แนะนำ 3 แอปพลิเคชันที่ผู้ขับรถควรมีติดสมาร์ทโฟน เพื่อการดำเนินชีวิตยุคดิจิทัลได้อย่างสะดวก รวดเร็ว ปลอดภัย ห่างไกลโควิด-19
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ในยุคที่สมาร์ทโฟนกลายมาเป็นเครื่องมือสื่อสารหลัก ประกอบกับเทคโนโลยีสารสนเทศและระบบ IT ได้เข้ามามีบทบาทในชีวิตของผู้ขับรถมากขึ้น เช่น การใช้ระบบ GPS นำทางอำนวยความสะดวกในการเดินทาง
ซึ่งในส่วนของกรมการขนส่งทางบกได้พัฒนาแอปพลิเคชันเพื่ออำนวยความสะดวกและตอบสนองการดำเนินชีวิตในยุคดิจิทัลให้กับผู้ขับรถและเจ้าของรถ
DLT QR Licence แอปพลิเคชันแสดงใบอนุญาตขับรถอิเล็กทรอนิกส์ สำหรับผู้ได้รับใบอนุญาตขับรถที่มีคิวอาร์โค้ดด้านหลังบัตร สามารถแสดงใบอนุญาตขับรถอิเล็กทรอนิกส์ผ่านแอปพลิเคชัน DLT QR Licence แทนใบอนุญาตขับรถแบบบัตร ได้อย่างถูกต้องตามกฎหมาย ช่วยอำนวยความสะดวกให้ผู้ขับรถไม่ต้องกังวลกับการพกพาใบอนุญาตขับรถ มีระบบแจ้งเตือนล่วงหน้าเมื่อถึงกำหนดเปลี่ยนชนิดหรือต่ออายุใบอนุญาตขับรถ รวมถึงยังมีข้อมูลที่นอกเหนือจากที่ปรากฏบนหน้าบัตร เช่น ประวัติการแพ้ยา กรุ๊ปเลือด โรคประจำตัว สิทธิการเข้ารับการรักษาพยาบาล หมายเลขโทรศัพท์ผู้ที่สามารถติดต่อได้ในกรณีฉุกเฉิน ให้สามารถโทรแจ้งหรือส่ง SMS ไปยังบุคคลดังกล่าวในกรณีฉุกเฉิน ดาวน์โหลดแอปพลิเคชัน DLT QR Licence ได้ฟรีทั้ง iOS: https://apple.co/2VTcYR8 และแอนดรอยด์: http://bit.ly/2JHhh0m
DLT Vehicle Tax แอปพลิเคชันชำระภาษีรถออนไลน์ สามารถดำเนินการได้ทุกที่ทุกเวลา หรือชำระภาษีรถล่วงหน้าได้ก่อนวันที่ภาษีรถสิ้นอายุภายใน 90 วัน ไม่ถูกอายัดทะเบียน ไม่ใช่รถที่ใช้เชื้อเพลิงประเภทก๊าซ และไม่มีการเปลี่ยนแปลงสาระสำคัญของรถให้ผิดไปจากรายการที่จดทะเบียนไว้ ทั้งนี้ สำหรับรถที่กำหนดให้ต้องมีการตรวจสภาพรถก่อนชำระภาษีรถประจำปี เช่น รถเก๋ง รถกระบะ รถตู้ ที่มีอายุการใช้งานเกิน 7 ปี หรือรถจักรยานยนต์ที่มีอายุการใช้งานเกิน 5 ปี หรือเป็นรถที่ค้างชำระภาษีรถเกินกว่า 1 ปี ต้อง “ผ่าน” การตรวจสภาพรถจากสถานตรวจสภาพรถเอกชน (ตรอ.) จึงจะใช้บริการออนไลน์ได้ เมื่อชำระภาษีรถประจำปีเรียบร้อยแล้ว รอรับเครื่องหมายการเสียภาษีและใบเสร็จรับเงินทางไปรษณีย์ ภายใน 5 วันทำการ นับจากวันชำระเงิน โดยมีหลักฐานการชำระภาษีรถประจำปีชั่วคราวจนกว่าจะได้รับเครื่องหมายการเสียภาษีประจำปีจากกรมการขนส่งทางบก ดาวน์โหลดแอปพลิเคชัน DLT Vehicle Tax ได้ฟรีทั้ง iOS: https://apple.co/2VTcYR8 และแอนดรอยด์: http://bit.ly/2JHhh0m
DLT Smart Queue แอปพลิเคชันเพื่อการเตรียมพร้อมจองคิวล่วงหน้าเพื่อเข้ารับบริการกับสำนักงานขนส่งทั่วประเทศ เลือกสถานที่ วันและเวลา ที่สะดวกได้ตามต้องการ สามารถยกเลิกเปลี่ยนแปลงการจองได้ด้วยตนเอง ตอบโจทย์การบริหารเวลาได้อย่างลงตัวมากขึ้น ดาวน์โหลด DLT Smart Queue ได้ฟรีทั้ง iOS: https://apple.co/2VTcYR8 และแอนดรอยด์: http://bit.ly/2JHhh0m
กรมการขนส่งทางบกห่วงใยประชาชนจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) แนะปฏิบัติตามมาตรการ D-M-H-T-T คือ D-Distancing อยู่ห่างไว้ M-Mask Wearing ใส่หน้ากากอนามัย H-Hand washing หมั่นล้างมือ T-Testing ตรวจวัดอุณหภูมิ T-Thai Cha na ใช้แอปพลิเคชันไทยชนะ และใช้บริการออนไลน์ที่กรมการขนส่งทางบกเตรียมไว้รองรับ สะดวก รวดเร็ว ปลอดภัย ห่างไกลโควิด-19

ที่มา : https://www.thaigov.go.th/news/contents/details/41037