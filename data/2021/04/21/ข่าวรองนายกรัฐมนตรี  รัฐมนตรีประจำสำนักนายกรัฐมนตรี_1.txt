รัฐบาลไทย-ข่าวทำเนียบรัฐบาล-รมต. นร. นายอนุชาฯ สั่งการ สำนักพุทธฯ ให้ พศจ. ทั่วประเทศ สำรวจเชิงรุก  หลังกระแสข่าวทำวงการสงฆ์เสื่อมเสีย 


วันอังคารที่ 20 เมษายน 2564
พิมพ์
รมต. นร. นายอนุชาฯ สั่งการ สำนักพุทธฯ ให้ พศจ. ทั่วประเทศ สำรวจเชิงรุก  หลังกระแสข่าวทำวงการสงฆ์เสื่อมเสีย
รมต. นร. นายอนุชาฯ สั่งการ สำนักพุทธฯ ให้ พศจ. ทั่วประเทศ สำรวจเชิงรุก หลังกระแสข่าวทำวงการสงฆ์เสื่อมเสีย
นายอนุชา นาคาศัย รัฐมนตรีประจำสำนักนายกรัฐมนตรี แสดงความเป็นห่วงต่อกระแสข่าวที่มีการวิพากษ์วิจารณ์ถึงคณะสงฆ์บางกลุ่มที่มีพฤติกรรมไม่เหมาะสม  ปฏิบัติผิดไปจากหลักธรรมคำสอนทางพระพุทธศาสนา กล่าวอ้างการตั้งลัทธิใหม่  สร้างความแตกแยก และเป็นภัยต่อสังคม จึงได้สั่งการไปยังสำนักงานพระพุทธศาสนาแห่งชาติ เร่งดำเนินการจัดประชุมหารือสำนักงานพระพุทธศาสนาจังหวัดทุกจังหวัดทั่วประเทศ เพื่อสร้างความเข้าใจ และดำเนินการสำรวจเชิงรุก กรณีของวัดหรือสำนักสงฆ์ที่มีการบิดเบือนและปฏิบัติผิดไปจากคำสอนทางพระพุทธศาสนา โดยอ้างตัวสร้างลัทธิความเชื่องมงาย ก่อให้เกิดความเข้าใจผิดและทำให้เกิดความแตกแยกขึ้นในสังคม รวมถึงกรณีที่พบว่ามีคณะสงฆ์เข้าไปยุ่งเกี่ยวกับกิจกรรมทางการเมือง ซึ่งไม่ใช่กิจของสงฆ์ โดยกำชับให้ปฏิบัติตามคำสั่งมหาเถรสมาคม เรื่อง ห้ามพระภิกษุสงฆ์สามเณรเกี่ยวข้องกับการเมือง พ.ศ. 2538 ที่ยังคงยึดถือปฏิบัติตามคำสั่งนี้มาจนปัจจุบันอย่างเคร่งครัด
นอกจากนี้ รัฐมนตรีประจำสำนักนายกรัฐมนตรี ยังกำชับให้สำนักงานพระพุทธศาสนาจังหวัดกำหนดแนวทางการจัดระบบป้องกันการแพร่ระบาดของเชื้อไวรัสโควิด-19 ตามมาตรการที่ภาครัฐกำหนด และขอความร่วมมือไปยังทุกวัดอย่าปฏิเสธการฌาปนกิจศพผู้ติดเชื้อโควิด-19 โดยมีความเห็นว่าการฌาปนกิจศพผู้ติดเชื้อสามารถทำได้ แต่ต้องดำเนินการให้แล้วเสร็จทันที ไม่ควรมีการตั้งศพไว้เป็นระยะเวลานาน เพื่อป้องกันการแพร่ระบาดของเชื้อไวรัส
.....................................

ที่มา : https://www.thaigov.go.th/news/contents/details/41048