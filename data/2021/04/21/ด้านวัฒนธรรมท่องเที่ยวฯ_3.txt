รัฐบาลไทย-ข่าวทำเนียบรัฐบาล-วธ.เผยทุกภาคส่วน-ประชาชนร่วมมือร่วมใจจัดกิจกรรมสงกรานต์ภายใต้แนวคิด “สงกรานต์วิถีใหม่ สืบสานวัฒนธรรมไทย”


วันอังคารที่ 20 เมษายน 2564
วธ.เผยทุกภาคส่วน-ประชาชนร่วมมือร่วมใจจัดกิจกรรมสงกรานต์ภายใต้แนวคิด “สงกรานต์วิถีใหม่ สืบสานวัฒนธรรมไทย”
วธ.เผยทุกภาคส่วน-ประชาชนร่วมมือร่วมใจจัดกิจกรรมสงกรานต์ภายใต้แนวคิด “สงกรานต์วิถีใหม่ สืบสานวัฒนธรรมไทย”
วธ.เผยทุกภาคส่วน-ประชาชนร่วมมือร่วมใจจัดกิจกรรมสงกรานต์ภายใต้แนวคิด “สงกรานต์วิถีใหม่ สืบสานวัฒนธรรมไทย” ภาพรวมงานเทศกาลสงกรานต์ปีนี้เป็นไปอย่างมีคุณค่า ช่วยเสริมภาพลักษณ์ที่ดีแก่ประเทศ
นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ.) เปิดเผยว่า เนื่องจากสถานการณ์การแพร่ระบาดของเชื้อไวรัสโคโรนา 2019  (โควิด-19) เป็นที่น่าห่วงใย จึงต้องเฝ้าระวังอย่างต่อเนื่อง โดยการจัดงานช่วงเทศกาลสงกรานต์ในปีนี้ คณะรัฐมนตรี(ครม.)ได้มีมติรับทราบแนวทางและมาตรการรณรงค์ ส่งเสริม ให้จัดงานประเพณีสงกรานต์ ตามที่กระทรวงวัฒนธรรม(วธ.)ได้บูรณาการการทำงานร่วมกับหน่วยงานต่าง ๆ ทั้งภาครัฐและเอกชน เพื่อสืบสานคุณค่าทางวัฒนธรรมตามแบบอย่างที่ดีงาม สร้างความปลอดภัยในชีวิตและทรัพย์สินของประชาชนภายใต้แนวคิด “สงกรานต์วิถีใหม่ สืบสานวัฒนธรรมไทย” ซึ่งเป็นการจัดงานตามแนวทางมาตรการเทศกาลสงกรานต์ 2564 ของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)โดยยึดมาตรการ DMHTTA คือ อยู่ห่างไว้  ใส่แมสก์กัน หมั่นล้างมือ วัดอุณหภูมิ ตรวจหาเชื้อและใช้แอพพลิเคชั่นไทยชนะ/หมอชนะ รวมทั้งประกาศของคณะกรรมการโรคติดต่อจังหวัดและคณะกรรมการโรคติดต่อกรุงเทพมหานคร ขณะเดียวกันก็คำนึงมาตรการรักษาความปลอดภัยในด้านต่างๆและบังคับใช้อย่างเคร่งครัด และในมิติด้านวัฒนธรรมไทยมุ่งเน้นอนุรักษ์ สืบสานและส่งเสริมประเพณีสงกรานต์ที่ทรงคุณค่าสาระอันดีงาม รวมถึงส่งเสริมให้คนไทยปฏิบัติตามหลักพระพุทธศาสนา เช่น ทำบุญตักบาตร ฟังเทศน์ ทำบุญอุทิศส่วนกุศลแก่บรรพบุรุษ รวมถึงปฏิบัติตามแบบแผนประเพณี เช่น รดน้ำขอพรผู้ใหญ่ แสดงถึงความกตัญญูกตเวทีต่อบิดามารดาและผู้มีพระคุณ
รัฐมนตรีว่าการกระทรวงวัฒนธรรม กล่าวอีกว่า วธ.ได้รณรงค์แนวทางและมาตรการ “สงกรานต์วิถีใหม่ สืบสานวัฒนธรรมไทย”โดยขอความร่วมมือหน่วยงานที่เกี่ยวข้องและประชาชนจัดกิจกรรมในแบบวิถีใหม่เช่น งดเว้นกิจกรรมรวมกลุ่มคนจำนวนมากและสัมผัสกันใกล้ชิด จัดพิธีรดน้ำดำขอพรเฉพาะบุคคลในครอบครัว  และส่งเสริมให้หน่วยงานและประชาชนในจังหวัดต่างๆ สืบสานคุณค่าสาระของประเพณีสงกรานต์  รวมทั้งสนับสนุนการแต่งกายโดยใช้ผ้าไทยหรือผ้าท้องถิ่น เพื่อให้คนไทยช่วยกันธำรงรักษาสาระคุณค่าที่แท้จริงของประเพณีสงกรานต์ให้ดำรงอยู่ต่อไปจากการรายงานของสำนักงานวัฒนธรรมจังหวัด76 จังหวัด ทั่วประเทศ กรุงเทพฯและพัทยา สรุปผลภาพรวมการจัดกิจกรรมสงกรานต์ว่า ได้รับความร่วมมือจากประชาชนและหน่วยงานต่าง ๆจากทุกภาคส่วนเป็นอย่างดีโดยหลายจังหวัดมีกิจกรรม เช่น พิธีเจริญพระพุทธมนต์เสริมสิริมงคลรับปีใหม่ไทย ทำบุญตักบาตร ก่อเจดีย์ทราย สรงน้ำพระพุทธรูป รดน้ำขอพรผู้ใหญ่และกิจกรรมอื่นๆเช่น รณรงค์แต่งกายด้วยชุดผ้าไทย จ.ศรีสะเกษ พิธีกวนข้าวทิพย์ จ.ชลบุรี พิธีทำบุญเมืองยกสวยไหว้สา 725 ปี จ.เชียงใหม่ พิธีสืบชะตาปีใหม่เมือง จ.เชียงราย พิธีบูชาหลวงพ่อพระใส พิธีห่มผ้าพระธาตุอรหันต์ จ.หนองคาย  ทำให้ภาพรวมของงานเทศกาลสงกรานต์ในปีนี้เป็นไปอย่างมีคุณค่า มีการสืบสานวัฒนธรรมไทยและสร้างเสริมภาพลักษณ์ที่ดีให้แก่ประเทศไทย

ที่มา : https://www.thaigov.go.th/news/contents/details/41040