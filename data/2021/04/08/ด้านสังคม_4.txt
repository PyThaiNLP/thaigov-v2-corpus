รัฐบาลไทย-ข่าวทำเนียบรัฐบาล-พม. โดย กคช. เปิดตัวโครงการบ้านเคหะสุขประชา (ฉลองกรุง-ร่มเกล้า) บ้านเช่าพร้อมอาชีพ บ้านในฝันของผู้มีรายได้น้อย


วันพุธที่ 7 เมษายน 2564
พม. โดย กคช. เปิดตัวโครงการบ้านเคหะสุขประชา (ฉลองกรุง-ร่มเกล้า) บ้านเช่าพร้อมอาชีพ บ้านในฝันของผู้มีรายได้น้อย
พม. โดย กคช. เปิดตัวโครงการบ้านเคหะสุขประชา (ฉลองกรุง-ร่มเกล้า) บ้านเช่าพร้อมอาชีพ บ้านในฝันของผู้มีรายได้น้อย
วันที่ 5 เม.ย. 64 เวลา 14.00 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดโครงการบ้านเช่าสำหรับผู้มีรายได้น้อย ภายใต้โครงการ บ้านเคหะสุขประชา พร้อมมอบสิทธิบ้านเช่าในโครงการบ้านเคหะสุขประชาฉลองกรุงให้กับกลุ่มเปราะบาง ที่ผ่านการพิจารณาคัดเลือกจากคณะกรรมการคัดเลือกของกระทรวงการพัฒนาสังคมและความมั่นคงของมนุษย์ (พม.) จำนวน 14 หน่วย โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม) นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พันเอก ดร.เจียรนัย วงศ์สะอาด ประธานกรรมการในคณะกรรมการการเคหะแห่งชาติ นายทวีพงษ์ วิชัยดิษฐ ผู้ว่าการการเคหะแห่งชาติ และคณะผู้บริหาร กระทรวง พม. และภาคีเครือข่าย เข้าร่วมงาน ณ โครงการบ้านเคหะสุขประชาฉลองกรุง ซอยร่วมพัฒนา 6 ถนนสังฆประชา เขตหนองจอก กรุงเทพฯ
นายจุติ กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิค-19) ส่งผลกระทบ ทั้งด้านเศรษฐกิจและสังคม ทำให้ประชาชนผู้มีรายได้น้อยได้รับผลกระทบเป็นอย่างมาก รวมทั้งความมั่นคงด้านที่อยู่อาศัย รัฐบาลนำโดยพลเอก ประยุทธ์ จันทร์โอชา นายกรัฐมนตรี มีความห่วงใยประชาชนทุกกลุ่มเป้าหมายและได้มอบนโยบายให้ทุกหน่วยงานจัดทำโครงการต่างๆ เพื่อบรรเทาความเดือดร้อนให้ประชาชนในทุกมิติ สำหรับความช่วยเหลือด้านที่อยู่อาศัย กระทรวง พม. โดยการเคหะแห่งชาติ (กคช.) ได้ดำเนินการจัดสร้างที่อยู่อาศัยประเภทเช่าเพิ่มมากขึ้น เพื่อลดภาระค่าใช้จ่ายและสร้างโอกาสให้ประชาชนที่มีรายได้น้อยสามารถเข้าถึงที่อยู่อาศัยได้อย่างทั่วถึง โดยได้เสนอ โครงการบ้านเช่าสำหรับผู้มีรายได้น้อย ให้คณะรัฐมนตรีรับทราบ เมื่อวันที่ 30 มิถุนายน 2563 โดยมีเป้าหมายในการจัดสร้าง 100,000 หน่วย ภายในระยะเวลา 5 ปี (พ.ศ. 2564 - 2568) กำหนดส่งมอบปีละประมาณ 20,000 หน่วย ซึ่งดำเนินงานภายใต้ชื่อ โครงการ บ้านเคหะสุขประชา เพื่อสร้างความมั่นคงด้านที่อยู่อาศัยให้กับผู้มีรายได้น้อย ผู้สูงอายุ คนพิการ กลุ่มเปราะบาง ข้าราชการชั้นผู้น้อย ข้าราชการเกษียณ รวมถึงผู้บุกรุกในพื้นที่สาธารณะ
นายจุติ กล่าวต่อไปว่า สำหรับโครงการบ้านเคหะสุขประชา มีกลุ่มลูกค้าเป้าหมาย ประกอบด้วย ผู้ที่เรียนจบไม่มีงานทำ ผู้ที่ต้องการเปลี่ยนอาชีพ ลูกกตัญญู คนตกงาน ไม่มีที่ดินทำกิน คนพิการ และผู้สูงอายุที่ยังทำงานได้ และแม่เลี้ยงเดี่ยวที่ต้องการอาชีพ ซึ่งขณะนี้ อยู่ระหว่างการก่อสร้างโครงการนำร่องในพื้นที่กรุงเทพมหานคร 2 โครงการ จำนวน 572 หน่วย ได้แก่ โครงการบ้านเคหะสุขประชาร่มเกล้า จำนวน 270 หน่วย และโครงการบ้านเคหะสุขประชาฉลองกรุง จำนวน 302 หน่วย มีอัตราค่าเช่าเริ่มต้น 1,500 ถึง 3,000 บาท ต่อเดือน นอกจากนี้ กระทรวง พม. โดย กคช. ได้สร้างเศรษฐกิจชุมชนคู่ขนานกันในมิติ มีบ้าน มีอาชีพ มีรายได้ มีสุข เป็นการยกระดับคุณภาพชีวิตของผู้อยู่อาศัยให้สามารถประกอบอาชีพตามหลักปรัชญาเศรษฐกิจพอเพียง ด้วยพื้นที่ เศรษฐกิจ สุขประชา ซึ่งขึ้นอยู่กับความเหมาะสมในการพัฒนาโครงการของแต่ละพื้นที่ มี 6 รูปแบบ ได้แก่ เกษตรอินทรีย์ ปศุสัตว์ อาชีพบริการชุมชนและชุมชนข้างเคียง ตลาด อุตสาหกรรมขนาดเล็ก และศูนย์การค้าปลีก ส่ง โดยมุ่งส่งเสริมให้ผู้อยู่อาศัยประกอบอาชีพอิสระในชุมชน รวมถึงสนับสนุนเศรษฐกิจชุมชนตามภูมิสังคมของพื้นที่นั้นๆ เริ่มตั้งแต่การผลิตไปจนถึงช่องทางการจัดจำหน่าย โดยโครงการบ้านเคหะสุขประชาฉลองกรุงจะถูกพัฒนาให้เป็นตลาด ส่วนโครงการบ้านเคหะสุขประชาร่มเกล้าจะถูกพัฒนาในรูปแบบคอมมูนิตี้มอลล์
นายจุติ กล่าวเพิ่มเติมว่า ถ้าถามว่าคนไม่มีบ้านจะมีความสุขแค่ไหน ถ้ามีที่อยู่อาศัยที่มั่นคง ครอบครัวจะมีความสุขที่นับเป็นตัวเงินไม่ได้ แต่ถ้าถามว่าต้องลงทุนเท่าไรจะให้ครอบครัวได้อยู่พร้อมหน้ากันทั้งพ่อแม่ลูกและญาติพี่น้อง ก็จะได้ตอบว่า ไม่มีอะไรมาแลกกับความสุขนี้ และชีวิตมีทางเลือก ซึ่งรัฐบาลมีทางเลือกระหว่างต้นทุนรัฐบาลกับต้นทุนความสุขของประชาชนต้องเลือกระหว่างค่าเสียโอกาสที่ประชาชนต้องรอกับการลงทุนที่มีผลกำไรเชิงสังคมมากกว่าเชิงพาณิชย์ รัฐบาลโดยกระทรวง พม. จะดำเนินการทุกอย่างด้วยความโปร่งใส เพื่อสร้างบ้านให้ครบตามเป้าหมายที่วางไว้ และระดมทุน ด้วยการร่วมลงทุนกับภาคเอกชนโดยไม่สร้างภาระหนี้สาธารณะ พร้อมทั้งบูรณาการความร่วมมือกับกระทรวงที่เกี่ยวข้องในการสร้างความมั่นคง โอกาส และความสุขให้ประชาชนอย่างยั่งยืน ทั้งนี้ เราตั้งใจสร้างบ้านที่เติมเต็มศักดิ์ศรีความเป็นมนุษย์เพื่อประชาชนที่ปรารถนาจะมีบ้านทุกครอบครัว

ที่มา : https://www.thaigov.go.th/news/contents/details/40753