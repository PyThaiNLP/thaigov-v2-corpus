รัฐบาลไทย-ข่าวทำเนียบรัฐบาล-“เฉลิมชัย”เร่งเครื่อง “ยุทธศาสตร์ที่5”รับมือโควิดระลอกใหม่


วันพุธที่ 7 เมษายน 2564
“เฉลิมชัย”เร่งเครื่อง “ยุทธศาสตร์ที่5”รับมือโควิดระลอกใหม่
“เฉลิมชัย”เร่งเครื่อง “ยุทธศาสตร์ที่5”รับมือโควิดระลอกใหม่ ตั้ง “อลงกรณ์”ขับเคลื่อนเกษตรกรรมยั่งยืนในเมือง(Urban Farming)ชูBCGโมเดลสร้างเศรษฐกิจฐานรากชุมชน77จังหวัด ผนึก4ภาคีขับเคลื่อนโครงการเกษตรกรรมยั่งยืนในเมือง(Urban Farming)ตั้งเป้าสร้างความมั่น
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์แถลงวันนี้(7เม.ย)ว่า ภายใต้     “5 ยุทธศาสตร์ปฏิรูปภาคเกษตร”ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ได้เร่งขับเคลื่อนยุทธศาสตร์ที่5อีกแนวรุกหนึ่งคือ “ยุทธศาสตร์เกษตรกรรมยั่งยืนตามแนวทางศาสตร์พระราชา”โดยออกคำสั่งแต่งตั้ง “คณะกรรมการบริหารโครงการพัฒนาเกษตรกรรมยั่งยืนในเมือง” โดยมีที่ปรึกษารัฐมนตรีว่าการกระทรวงเกษตรฯ    เป็นประธานทำหน้าที่พัฒนาการเกษตรในเมือง (Urban Farming) และเพิ่มพื้นที่สีเขียวตามแนวทางเกษตรกรรมยั่งยืนเพื่อเพิ่มความมั่นคงอาหารในเมืองและพัฒนาเศรษฐกิจฐานรากชุมชนทั่วประเทศเป็นการรับมือผลกระทบจากวิกฤติโควิด19ระลอกใหม่โดยมีวัตถุประสงค์5ประการได้แก่1. พัฒนาเกษตรในเมือง2.เพิ่มพื้นที่สีเขียว3.เพิ่มคุณภาพอากาศ ลดกรีนเฮ้าส์แก๊ซและพีเอ็ม2.54.ฟื้นฟูระบบนิเวศน์ธรรมชาติในเมืองและ5. สร้างเศรษฐกิจฐานรากเพิ่มรายได้และอาชีพระดับชุมชนบนโมเดลBCG Economy (Bio-Circular-Green Economy)
นายอลงกรณ์กล่าวว่า นับเป็นทิศทางใหม่ของการปฏิรูปภาคเกษตรกรรมของไทยและเป็นครั้งแรกของประเทศที่จะส่งเสริมและพัฒนาเกษตรกรรมในเมืองอย่างยั่งยืนในระดับนโยบายคู่ขนานไปกับการพัฒนาภาคเกษตรในชนบท อีกทั้งรัฐบาลมีนโยบายส่งเสริมเศรษฐกิจฐานรากในระดับชุมชนเพื่อรับมือวิกฤตโดวิด19และเตรียมความพร้อมของประเทศหลังยุคโควิด19 จัดได้ว่าเป็นการตอบโจทย์ทั้งหมดของทั้งปัญหาและโอกาส(Pain pointและGain point)สำหรับปัจจุบันและอนาคต
“การขับเคลื่อนโครงการนี้จะผนึกความร่วมมือบน5แกนหลักคือภาครัฐภาคเอกชนภาควิชาการภาคประชาสังคมและภาคเกษตรกรโดยมีศูนย์เทคโนโลยีเกษตรและนวัตกรรมหรือศูนย์AIC ทั้ง77จังหวัดเป็นกลไกขับเคลื่อนระดับภูมิภาคร่วมกับหน่วยงานในสังกัดกระทรวงเกษตรและสหกรณ์กับทุกภาคีภาคส่วน” นายอลงกรณ์ กล่าว
โครงการนี้พัฒนาต่อยอดมาจากโครงการกรีนซิตี้(Green City)ที่มุ่งลดปัญหาพีเอ็ม2.5ด้วยการปลูกต้นไม้1ล้านต้นและโครงการตู้เย็นข้างบ้านส่งเสริมการปลูกผักรับประทานเองที่ดร.เฉลิมชัยริเริ่มและดำเนินการประสบความสำเร็จในช่วง1ปีกว่าที่ผ่านมา โดยออกแบบใหม่ภายใต้แนวทางเกษตรกรรมยั่งยืน(Sustainable Agriculture)ซึ่งประกอบด้วย 5 เสาหลักคือ เกษตรทฤษฎีใหม่ เกษตรอินทรีย์ วนเกษตร เกษตรผสมผสานและเกษตรธรรมชาติ
สำหรับ “5ยุทธศาสตร์เฉลิมชัย”ประกอบด้วย1.ยุทธศาสตร์ตลาดนำการผลิต2. ยุทธศาสตร์เทคโนโลยีเกษตร 4.03. ยุทธศาสตร์ “3’s” (Safety-Security-Sustainability- เกษตรปลอดภัย เกษตรมั่นคงและเกษตรยั่งยืน)4. ยุทธศาสตร์การบริหารเชิงรุกแบบบูรณาการกับทุกภาคส่วนโดยเฉพาะโมเดล “เกษตร-พาณิชย์ทันสมัย”และ 5. ยุทธศาสตร์เกษตรกรรมยั่งยืนตามแนวทางศาสตร์พระราชา

ที่มา : https://www.thaigov.go.th/news/contents/details/40741