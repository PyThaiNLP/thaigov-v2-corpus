รัฐบาลไทย-ข่าวทำเนียบรัฐบาล-พม. จับมือภาคีเครือข่าย ลงพื้นที่ จ.ฉะเชิงเทรา เร่งช่วยกลุ่มเปราะบางลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้


วันพุธที่ 7 เมษายน 2564
พม. จับมือภาคีเครือข่าย ลงพื้นที่ จ.ฉะเชิงเทรา เร่งช่วยกลุ่มเปราะบางลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้
พม. จับมือภาคีเครือข่าย ลงพื้นที่ จ.ฉะเชิงเทรา เร่งช่วยกลุ่มเปราะบางลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้
วันที่ 5 เม.ย. 64 เวลา 13.00 น. นางจตุพร โรจนพานิช ผู้ช่วยปลัดกระทรวงการพัฒนาสังคมและความมั่นคงของมนุษย์ (ผช.ปลัด พม.) และรองโฆษกกระทรวง พม. ลงพื้นที่อำเภอพนมสารคาม จังหวัดฉะเชิงเทรา เพื่อติดตามและอำนวยความสะดวกในการลงทะเบียนโครงการเราชนะ ให้กับคนพิการ ผู้สูงอายุและผู้ป่วยติดเตียง ซึ่งเป็นกลุ่มเปราะบางที่ไม่สามารถเดินทางไปลงทะเบียนได้ และยังไม่ได้รับสิทธิโครงการเราชนะ โดยมีพัฒนาสังคมและความมั่นคงของมนุษย์จังหวัดฉะเชิงเทรา และทีม One Home พม. จังหวัด ผู้อำนวยการสำนักงานส่งเสริมและสนับสนุนวิชาการ 3  ปลัดจังหวัด  คลังจังหวัด  นายอำเภอพนมสารคาม เจ้าหน้าที่ธนาคารกรุงไทย และประธานอาสาสมัครพัฒนาสังคมและความมั่นคงของมนุษย์ (อพม.) จังหวัด ให้การต้อนรับและร่วมลงพื้นที่
นางจตุพร กล่าวว่า ตามที่รัฐบาลได้มีโครงการเราชนะ เพื่อช่วยเหลือผู้ประสบปัญหาในสถานการณ์การแพร่ระบาดของโรคติดเชื้อไวรัสโคโรน่า 2019 หรือโควิด-19 และได้มีการการขยายระยะเวลาลงทะเบียน จนถึงวันที่ 9 เมษายน 2564 สำหรับประชาชนกลุ่มผู้ที่ต้องการความช่วยเหลือเป็นพิเศษ หรือกลุ่มเปราะบาง ได้แก่ ผู้สูงอายุ คนพิการ ผู้ป่วยติดเตียง ที่ไม่สามารถเดินทางออกจากที่พักอาศัยได้และจำเป็นต้องได้รับความช่วยเหลือจากหน่วยรับลงทะเบียนเคลื่อนที่ ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มีนโยบายให้พัฒนาสังคมและความมั่นคงของมนุษย์ (พมจ.) ทุกจังหวัด ลงพื้นที่พร้อมกับธนาคารกรุงไทย องค์กรปกครองส่วนท้องถิ่น และจังหวัดเข้าไปค้นหากลุ่มเปราะบางที่ต้องการและมีสิทธิที่จะได้รับสิทธิสวัสดิการของโครงการเราชนะ พร้อมทั้งอำนวยความสะดวกเพื่อให้สามารถเข้าถึงโครงการเราชนะและสวัสดิการของรัฐให้ได้มากที่สุด
นางจตุพร กล่าวต่อว่า วันนี้ ตนได้รับมอบหมายจาก นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่อำเภอพนมสารคาม จังหวัดฉะเชิงเทรา เพื่อติดตามและอำนวยความสะดวกในการลงทะเบียนโครงการเราชนะ ให้กับคนพิการ ผู้สูงอายุ และผู้ป่วยติดเตียง จำนวน 6 ราย ซึ่งเป็นกลุ่มเปราะบางที่ไม่สามารถเดินทางไปลงทะเบียนได้ ทั้งนี้ ตั้งแต่วันที่ 7 กุมภาพันธ์ 2564 เป็นต้นมา สำนักงาน พมจ.ฉะเชิงเทรา  ทีม One Home พม. จังหวัด  อพม. และหน่วยงานที่เกี่ยวข้อง ได้ลงพื้นที่เพื่อให้การช่วยเหลือและอำนวยความสะดวกกลุ่มเปราะบางได้เข้าถึงสิทธิโครงการเราชนะแล้ว จำนวนกว่า 1,400 ราย นอกจากนี้ การลงพื้นที่ครั้งนี้ ยังได้ขับเคลื่อนโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน ระหว่าง 12 กระทรวง 1 หน่วยงาน โดยได้แนะนำสมุดพกครอบครัวสำหรับแก้ปัญหาความยากจน ซึ่งจะทำให้ทราบถึงสภาพปัญหาและความต้องการของครอบครัวกลุ่มเปราะบาง เพื่อบูรณาการความช่วยเหลือรายครัวเรือนตามภารกิจของหน่วยงานที่เกี่ยวข้องต่อไป
นางจตุพร กล่าวเพิ่มเติมว่า ทั้งนี้ หากประชาชนกลุ่มเปราะบางที่ยังไม่ได้รับสิทธิโครงการเราชนะ และต้องการความช่วยเหลือเป็นกรณีพิเศษ เช่น ผู้สูงอายุ คนพิการ หรือเป็นผู้ป่วยติดเตียง  สามารถติดต่อไปยัง สำนักงาน พมจ. ทุกจังหวัด หรือ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/40755