รัฐบาลไทย-ข่าวทำเนียบรัฐบาล-พม. จับมือภาคีเครือข่าย ลงพื้นที่จังหวัดราชบุรี ช่วยกลุ่มเปราะบาง ลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้


วันพุธที่ 7 เมษายน 2564
พม. จับมือภาคีเครือข่าย ลงพื้นที่จังหวัดราชบุรี ช่วยกลุ่มเปราะบาง ลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้
พม. จับมือภาคีเครือข่าย ลงพื้นที่จังหวัดราชบุรี ช่วยกลุ่มเปราะบาง ลงทะเบียนเข้าถึงสิทธิโครงการเราชนะ ก่อนหมดเขต 9 เม.ย. นี้
วันที่ 6 เม.ย. 64 เวลา 10.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) และโฆษกกระทรวง พม. ลงพื้นที่อำเภอดำเนินสะดวก จังหวัดราชบุรี เพื่อติดตามและอำนวยความสะดวกในการลงทะเบียนโครงการเราชนะ ให้กับคนพิการ และผู้สูงอายุซึ่งเป็นกลุ่มเปราะบางที่ไม่สามารถเดินทางไปลงทะเบียนได้ และยังไม่ได้รับสิทธิโครงการเราชนะ โดยมี ทีม One Home พม. จังหวัดราชบุรี เจ้าหน้าที่ธนาคารกรุงไทย เจ้าหน้าที่ท้องถิ่น อาสาสมัครพัฒนาสังคมและความมั่นคงของมนุษย์ (อพม.) และหน่วยงานที่เกี่ยวข้อง ลงพื้นที่บูรณาการร่วมกัน
นางสาวแรมรุ้ง กล่าวว่า ด้วยรัฐบาลได้มีการขยายระยะเวลาลงทะเบียน โครงการเราชนะ จนถึงวันที่ 9 เมษายน 2564 สำหรับประชาชนกลุ่มผู้ที่ต้องการความช่วยเหลือเป็นพิเศษ หรือกลุ่มเปราะบาง ได้แก่ ผู้สูงอายุ คนพิการ ทุพพลภาพ ผู้ป่วยติดเตียง ที่ไม่สามารถเดินทางออกจากที่พักอาศัยได้และจำเป็นต้องได้รับความช่วยเหลือจากหน่วยรับลงทะเบียนเคลื่อนที่ ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มีนโยบายให้พัฒนาสังคมและความมั่นคงของมนุษย์ (พมจ.) ทุกจังหวัด ลงพื้นที่พร้อมกับธนาคารกรุงไทย องค์กรปกครองส่วนท้องถิ่น  และจังหวัดเข้าไปค้นหากลุ่มเปราะบางที่ต้องการและมีสิทธิที่จะได้รับสิทธิสวัสดิการของโครงการเราชนะ พร้อมทั้งอำนวยความสะดวกเพื่อให้สามารถเข้าถึงโครงการเราชนะและสวัสดิการของรัฐให้ได้มากที่สุด และวันนี้ ตนได้รับมอบหมายจาก นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่อำเภอดำเนินสะดวก จังหวัดราชบุรี พร้อมกับหน่วยงานที่เกี่ยวข้อง และ อพม. เพื่อติดตามและอำนวยความสะดวกในการลงทะเบียนโครงการเราชนะ ให้กับคนพิการและผู้สูงอายุ จำนวน 6 ราย ซึ่งเป็นกลุ่มเปราะบางที่ไม่สามารถเดินทางไปลงทะเบียนได้ พร้อมทั้งมอบเครื่องอุปโภคบริโภคที่จำเป็น ซึ่งขณะนี้ ทีม พม. One Home จังหวัดราชบุรี ร่วมกับเจ้าหน้าที่ธนาคารกรุงไทย และหน่วยงานที่เกี่ยวข้อง ลงพื้นที่เพื่ออำนวยความสะดวกให้กลุ่มเปราะบางสามารถลงทะเบียนเพื่อรับสิทธิโครงการเราชนะแล้ว จำนวนกว่า 1,500 ราย
นางสาวแรมรุ้ง กล่าวเพิ่มเติมว่า ทั้งนี้ หากประชาชนกลุ่มเปราะบางที่ยังไม่ได้รับสิทธิโครงการเราชนะ และต้องการความช่วยเหลือเป็นกรณีพิเศษ เช่น ผู้สูงอายุ คนพิการหรือเป็นผู้ป่วยติดเตียง  สามารถติดต่อไปยัง สำนักงาน  พมจ. ทุกจังหวัด หรือ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/40757