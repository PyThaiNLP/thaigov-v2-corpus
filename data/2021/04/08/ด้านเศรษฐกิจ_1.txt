รัฐบาลไทย-ข่าวทำเนียบรัฐบาล-การดำเนินการกรณีการแพร่ระบาด Covid-19 ที่เกี่ยวข้องกับกระทรวงการคลัง


วันพุธที่ 7 เมษายน 2564
พิมพ์
การดำเนินการกรณีการแพร่ระบาด Covid-19 ที่เกี่ยวข้องกับกระทรวงการคลัง
กระทรวงการคลังได้รับทราบว่า สื่อมวลชนสายเศรษฐกิจประจำกระทรวงการคลังจำนวนหนึ่งอยู่ในข่ายความเสี่ยงติดเชื้อ Covid-19
กระทรวงการคลังขอยืนยันว่าทันทีที่ได้ทราบข่าว และได้รับการยืนยันถึงความเสี่ยงข้างต้น ผู้บริหารกระทรวงการคลังไม่ได้นิ่งนอนใจและมีความห่วงใยในเหตุการณ์ดังกล่าว โดยได้มีการสั่งการและดำเนินการอย่างเร่งด่วน (วันอังคารที่ 6 เมษายน 2564) ดังนี้
1. แจ้งให้บุคลากรของกระทรวงการคลัง ที่มีความเสี่ยง ดำเนินการตรวจหาเชื้อโดยเร่งด่วน และเข้ารับการกักตัวเพื่อเฝ้ารอดูอาการ 14 วันตามมาตรฐานทางสาธารณสุข
2. ประสานกับธนาคารอาคารสงเคราะห์ (ธอส.) ในฐานะผู้จัดกิจกรรม เพื่อยืนยันรายละเอียดของสื่อมวลชนสายเศรษฐกิจประจำกระทรวงการคลังที่อยู่ในกลุ่มเสี่ยง และขอความร่วมมือให้ทำงานที่บ้าน (work from  home) เป็นเวลา  14 วัน เพื่อเฝ้ารอดูอาการ
3. ทำความสะอาดและฉีดฆ่าเชื้อบริเวณห้องพักสื่อมวลชนประจำกระทรวงการคลัง ห้องแถลงข่าว  บริเวณห้องทำงานผู้บริหารกระทรวงการคลัง สำนักงาน และบริเวณอื่นๆ ที่เป็นจุดเสี่ยง
4. ประสานหน่วยงานในสังกัดที่ได้มีการติดต่อกับสื่อมวลชนสายเศรษฐกิจประจำกระทรวงการคลังที่อยู่ในกลุ่มเสี่ยง ให้เฝ้าระวังและปฏิบัติตามมาตรการของกระทรวงสาธารณสุข
ทั้งนี้ กระทรวงการคลังจะได้มีการติดตามเรื่องดังกล่าว และเฝ้าระวังความเสี่ยงที่อาจจะเกิดขึ้นกับประชาชนผู้มาติดต่อราชการ บุคลากรของกระทรวงการคลัง และสื่อมวลชนสายเศรษฐกิจประจำกระทรวงการคลังอย่างใกล้ชิด อาทิ การฉีดพ่นฆ่าเชื้อให้ครอบคลุมพื้นที่ต่างๆ มากขึ้นในความถี่ที่มากยิ่งขึ้น และประเมินสถานการณ์ต่างๆ อย่างรัดกุม เพื่อให้ประชาชนมั่นใจได้ว่าการบริการประชาชน และการบริหารงานต่างๆ ของกระทรวงการคลัง เป็นไปด้วยความเรียบร้อย และปลอดภัยสูงสุด
สำนักงานปลัดกระทรวงการคลัง
โทร. 02 126 5800

ที่มา : https://www.thaigov.go.th/news/contents/details/40732