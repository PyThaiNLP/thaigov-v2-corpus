รัฐบาลไทย-ข่าวทำเนียบรัฐบาล-นายกรัฐมนตรียืนยัน “ไม่ทิ้งใครไว้ข้างหลัง” เร่งแก้ไขปัญหาความเดือดร้อนของประชาชน พร้อมดูแลรักษาพยาบาลกลุ่มชาติพันธุ์ที่ได้รับผลกระทบให้ดำรงชีพได้


วันพุธที่ 7 เมษายน 2564
พิมพ์
นายกรัฐมนตรียืนยัน “ไม่ทิ้งใครไว้ข้างหลัง” เร่งแก้ไขปัญหาความเดือดร้อนของประชาชน พร้อมดูแลรักษาพยาบาลกลุ่มชาติพันธุ์ที่ได้รับผลกระทบให้ดำรงชีพได้
นายกรัฐมนตรียืนยัน “ไม่ทิ้งใครไว้ข้างหลัง” เร่งแก้ไขปัญหาความเดือดร้อนของประชาชน พร้อมดูแลรักษาพยาบาลกลุ่มชาติพันธุ์ที่ได้รับผลกระทบให้ดำรงชีพได้
วันนี้ (7 เมษายน 2564) เวลา 13.00 น. ณ โถงตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวแสดงความยินดีต่อ “โปรเหมียว” นางสาวปภังกร  ธวัชธนกิจ นักกอล์ฟอาชีพหญิง ที่ได้รับรางวัลระดับเมเจอร์ รายการเอเอ็นเอ อินสไพเรชัน เป็นกำลังใจให้โปรเหมียวในรายการแข่งขัน PGA ในระดับสูงต่อไป พร้อมมอบหมายให้กระทรวงการท่องเที่ยวและกีฬา รวมถึงการกีฬาแห่งประเทศไทย เร่งพัฒนานักกีฬาไทยด้วยวิทยาศาสตร์การกีฬา เพื่อให้มีร่างกายที่เหมาะสมต่อการแข่งขันทั้งรูปแบบเดี่ยวและทีม รวมทั้งคัดเลือกนักกีฬาช้างเผือก นักกีฬาที่มีพรสวรรค์ โดยส่งเสริมให้นักกีฬาที่มีอายุมากขึ้นมีประสบการณ์ เป็นโค้ชช่วยแนะนำ
นายกรัฐมนตรียังเผยถึงสถานการณ์ชายแดนว่า  ฝ่ายความมั่นคงดูแลและช่วยเหลือผู้ที่ได้รับผลกระทบจากเหตุความรุนแรง รวมไปถึงกลุ่มชาติพันธุ์บางส่วนเพื่อให้สามารถดำรงชีพอยู่ได้ เนื่องจากไทย-เมียนมาร์ มีชายแดนติดกัน ซึ่งต้องพึ่งพาอาศัยกัน ทั้งนี้ รัฐบาลไทยได้เสนอแนะแนวทางแก้ปัญหาผ่านช่องทางของกระทรวงการต่างประเทศและอาเซียน พร้อมยืนยันว่าไม่เห็นด้วยกับการใช้ความรุนแรง และต้องลดผลกระทบจากเรื่องเหล่านี้ให้ได้
ในตอนท้าย นายกรัฐมนตรีรับทราบถึงความเดือดร้อนของประชาชนกรณีค่าโดยสารรถไฟฟ้าสายสีเขียว ซึ่งจะมีนำเข้าสู่การพิจารณาในที่ประชุมคณะรัฐมนตรี เพื่อนำไปสู่การเจรจากับภาคเอกชน เพื่อไม่ให้เป็นปัญหาต่อรัฐบาลในอนาคต ซึ่งทุกฝ่ายต้องรวมกันแก้ไข โดยยึดประโยชน์ของประชาชนเป็นหลัก  นอกจากนี้ รัฐบาลยังกังวลถึงยอดหนี้ กยศ. ที่มีจำนวนสูง ซึ่งพยายามหาทางแก้ไขให้สามารถผ่อนชำระได้  รวมทั้งเดินหน้าแก้ไขกฎหมายในหลายเรื่องเพื่ออำนวยความสะดวกแก่ประชาชน ยืนยัน “ไม่ทิ้งใครไว้ข้างหลัง”
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40763