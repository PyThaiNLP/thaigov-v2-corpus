รัฐบาลไทย-ข่าวทำเนียบรัฐบาล-รมว.ยุติธรรม เปิดเวทีสัมมนาการจัดทำมาตรฐานการปฏิบัติงานต่าง ๆ ที่เกี่ยวกับเรือนจำ (SOPs) มุ่งสร้างมาตรฐานการดูแลผู้ที่อยู่ในความควบคุมของกรมราชทัณฑ์ให้เป็นไปในทิศทางเดียวกัน ยึดหลั


วันพฤหัสบดีที่ 8 เมษายน 2564
รมว.ยุติธรรม เปิดเวทีสัมมนาการจัดทำมาตรฐานการปฏิบัติงานต่าง ๆ ที่เกี่ยวกับเรือนจำ (SOPs) มุ่งสร้างมาตรฐานการดูแลผู้ที่อยู่ในความควบคุมของกรมราชทัณฑ์ให้เป็นไปในทิศทางเดียวกัน ยึดหลั
นายสมศักดิ์ เทพสุทิน รัฐมนตรีว่าการกระทรวงยุติ เปิดเวทีสัมมนาการจัดทำมาตรฐานการปฏิบัติงานต่าง ๆ ที่เกี่ยวกับเรือนจำ (SOPs) มุ่งสร้างมาตรฐานการดูแลผู้ที่อยู่ในความควบคุมของกรมราชทัณฑ์ให้เป็นไปในทิศทางเดียวกัน ยึดหลักสิทธิมนุษยชน สอดคล้องกับมาตรฐานสากล
ในวันอังคารที่ ๖ เมษายน ๒๕๖๔ เวลา ๑๔.๓๐ น. ณ กรมราชทัณฑ์ ตำบลสวนใหญ่ อำเภอเมือง จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดการสัมมนาการจัดทำมาตรฐานการปฏิบัติงานต่าง ๆ ที่เกี่ยวกับเรือนจำ (Standard Operating Procedures : SOPs) โดยมี นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม และนายอายุตม์ สินธพพันธุ์ อธิบดีกรมราชทัณฑ์ รวมถึงผู้บริหารและผู้บัญชาการเรือนจำ/ทัณฑสถานทั่วประเทศ ตลอดจนเจ้าหน้าที่ที่เกี่ยวข้อง เข้าร่วม ทั้งนี้ เพื่อให้เรือนจำ/ทัณฑสถานทั่วประเทศ นำไปเป็นแนวทางในการปฏิบัติต่อผู้ที่อยู่ในความควบคุมของกรมราชทัณฑ์ให้เป็นไปในทิศทางเดียวกันในการปฏิบัติต่อผู้ถูกควบคุมตัว ตามนโยบายของรัฐมนตรี โดยยึดหลักสิทธิมนุษยชน และสอดคล้องกับมาตรฐานสากล โดยเนื้อหาจะมีการบรรยายให้ความรู้ และรับฟังความคิดเห็นจากผู้บัญชาการเรือนจำ/ทัณฑสถาน ๑๔๓ แห่ง ในฐานะผู้ปฏิบัติงานจริง และการแบ่งกลุ่มร่วมทำเวิร์คช็อป แลกเปลี่ยนความรู้และแนวทางปฏิบัติเพื่อให้มีความชัดเจน จากนั้นจะนำความรู้ที่ได้ไปจัดทำเป็นมาตรฐาน SOPs ของกรมราชทัณฑ์ต่อไป
โอกาสนี้ รัฐมนตรีว่าการกระทรวงยุติธรรม ได้กล่าวมอบนโยบายว่า โครงการนี้มีความสำคัญในการสร้างบทบาทหน้าที่ของกรมราชทัณฑ์ ทำให้การปฏิบัติต่อผู้ต้องขังและการควบคุมตัวเป็นไปอย่างมืออาชีพ ตามมาตรฐานสากล ทำให้ประชาชนเกิดความเชื่อมั่นต่อกรมราชทัณฑ์ อีกทั้งจะเป็นการสร้างความเข้าใจให้แก่ผู้บริหารในการปฏบัติต่อผู้ต้องขัง จึงให้จัดทำมาตรฐานการปฏิบัติงานต่าง ๆ ที่เกี่ยวกับเรือนจำ เพื่อลดความผิดพลาดและเป็นมาตรฐานเดียวกันทั่วประเทศ พร้อมนี้ รัฐมนตรีว่าการกระทรวงยุติธรรม ยังได้เน้นย้ำถึงนโยบายที่ให้ไว้ อาทิ การเรียนคณิตศาสตร์ ภาษาอังกฤษ และการปลูกพืชผลไม้ราคาแพง เช่น ทุเรียน เป็นต้น โดยขอให้ผู้บริหารพยายามหาแนวทางใหม่ ๆ เพื่อนำมาเป็นอาชีพรองรับให้แก่ผู้ต้องขังภายหลังพ้นโทษ รวมถึงขอให้ศึกษาเรื่องประมวลกฎหมายยาเสพติด ซึ่งจะมีบทบัญญัติที่เกี่ยวกับบทลงโทษแบบใหม่ โดยหากกฎหมายดังกล่าวผ่านรัฐสภาแล้ว เรือนจำจะต้องมีแนวทางการดำเนินงานเพื่อมารองรับด้วย จึงขอให้ติดตามรายละเอียดอย่างใกล้ชิด เพื่อเป็นที่ปรึกษาให้กับผู้ต้องขังในโอกาสต่อไป
--------------------------------------------------

ที่มา : https://www.thaigov.go.th/news/contents/details/40773