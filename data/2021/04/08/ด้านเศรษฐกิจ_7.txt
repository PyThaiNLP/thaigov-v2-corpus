รัฐบาลไทย-ข่าวทำเนียบรัฐบาล-รมช.ธรรมนัส ลงพื้นที่แก้ไขปัญหาที่ดินทำกินในพื้นที่เขตปฏิรูปที่ดินจังหวัดกระบี่ 


วันพุธที่ 7 เมษายน 2564
รมช.ธรรมนัส ลงพื้นที่แก้ไขปัญหาที่ดินทำกินในพื้นที่เขตปฏิรูปที่ดินจังหวัดกระบี่
รมช.ธรรมนัส ลงพื้นที่แก้ไขปัญหาที่ดินทำกินในพื้นที่เขตปฏิรูปที่ดินจังหวัดกระบี่ เพื่อลดความเลื่อมล้ำ ให้เกษตรกรมีคุณภาพชีวิตที่ดียิ่งขึ้น
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง ลงพื้นที่ตรวจราชการ และดำเนินโครงการจัดที่ดินทำกินให้ชุมชนตามนโยบายรัฐบาล จังหวัดกระบี่ พร้อมมอบเมล็ดพันธุ์ปอเทืองให้แก่ผู้รับการจัดสรรที่ดิน และร่วมปลูกต้นรวงผึ้งและต้นปอเทือง ณ แปลงตำบลเขาพนม ท้องที่หมู่ที่ ๓ ตำบลเขาพนม อำเภอเขาพนม จังหวัดกระบี่ ว่า กระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม ได้ร่วมกับจังหวัดกระบี่ ดำเนินการยึดคืนพื้นที่แปลงนี้ ซึ่งเป็นพื้นที่ที่คณะกรรมการปฏิรูปที่ดินจังหวัดกระบี่ มีมติให้เกษตรกรสิ้นสิทธิการเข้าทำประโยชน์ในที่ดิน ที่ได้รับมอบจาก ส.ป.ก. เนื้อที่ประมาณ ๙๗๖ ไร่ ต่อมาได้ส่งพื้นที่แปลงนี้ให้แก่คณะอนุกรรมการนโยบายที่ดินแห่งชาติ เพื่อกำหนดเป็นพื้นที่เป้าหมาย ในการจัดที่ดินในรูปแบบแปลงรวมโดยไม่ให้กรรมสิทธิ์ และการดำเนินกระบวนการจัดที่ดินมีความคืบหน้าอย่างต่อเนื่อง  ปัจจุบันมีการคัดเลือกบุคคล ผู้มีคุณสมบัติสมควรได้รับการจัดที่ดิน และได้จัดตั้งสถาบันเกษตรกรเสร็จเรียบร้อยแล้ว โดยอยู่ระหว่างการขออนุญาตใช้ที่ดินตามระเบียบของ ส.ป.ก. ซึ่งภายหลังที่มีการอนุญาตให้เข้าทำประโยชน์ในที่ดินแล้ว ก็จะมีการดำเนินการในขั้นตอนของการส่งเสริมและพัฒนาอาชีพให้แก่ผู้ที่ได้รับการจัดสรรที่ดิน เพื่อให้มีคุณภาพชีวิตที่ดีต่อไป
“ในวันนี้มีความยินดีเป็นอย่างยิ่ง ที่ได้มาดำเนินโครงการจัดที่ดินทำกินให้ชุมชนตามนโยบายรัฐบาล และจัดผู้ที่ได้รับการจัดสรรที่ดินทำกินลงตำแหน่งแปลงที่ดิน แก่พี่น้องเกษตรกรผู้มีคุณสมบัติสมควรได้รับ ในแปลงเขาพนมจำนวน ๗๒ ราย พร้อมสร้างความเข้าใจในการดำเนินงานของกระทรวงเกษตรฯ รวมทั้งเป็นการสร้างขวัญและกำลังใจให้แก่พี่น้องเกษตรกรในการเข้าทำกินในที่ดิน พร้อทแก้ไขปัญหาที่ดินทำกินของเกษตรกร และให้การสนับสนุนการพัฒนาด้านการเกษตร เพื่อให้เกษตรกรมีคุณภาพชีวิตที่ดียิ่งขึ้น” ร้อยเอก ธรรมนัส กล่าว
การจัดที่ดินแปลงนี้ ดำเนินการโดยคณะกรรมการนโยบายที่ดินแห่งชาติ หรือ คทช. ทำหน้าที่กำหนดแนวทางการกระจายการถือครองที่ดินอย่างเป็นธรรม ผ่านมายัง คทช.จังหวัดกระบี่ ดำเนินการขับเคลื่อนให้เกิดผลสัมฤทธิ์ในพื้นที่ ดังนั้น เพื่อให้ได้ผู้มีคุณสมบัติสมควรได้รับการจัดที่ดิน จังหวัดกระบี่โดย คทช.จังหวัดกระบี่ จึงได้จัดทำประชาคมในระดับหมู่บ้านกลั่นกรองผู้ขึ้นทะเบียนผู้ยากไร้ไม่มีที่ดินกิน และนำเสนอคณะทำงานในระดับอำเภอพิจารณาคัดเลือก ก่อนที่ คทช.จังหวัดกระบี่ จะพิจารณาให้ความเห็นชอบ และได้ดำเนินการขออนุญาตใช้ที่ดินจาก ส.ป.ก. ตามระเบียบที่เกี่ยวข้องต่อไป

ที่มา : https://www.thaigov.go.th/news/contents/details/40746