รัฐบาลไทย-ข่าวทำเนียบรัฐบาล-รมว.พม. รุดให้กำลังใจและช่วยเหลือเยียวยาครอบครัวอาสาสมัครกู้ภัยที่เสียชีวิตเหตุอาคารถล่มจากเพลิงไหม้ ที่ย่านเขตทวีวัฒนา กรุงเทพฯ


วันพุธที่ 7 เมษายน 2564
รมว.พม. รุดให้กำลังใจและช่วยเหลือเยียวยาครอบครัวอาสาสมัครกู้ภัยที่เสียชีวิตเหตุอาคารถล่มจากเพลิงไหม้ ที่ย่านเขตทวีวัฒนา กรุงเทพฯ
รมว.พม. รุดให้กำลังใจและช่วยเหลือเยียวยาครอบครัวอาสาสมัครกู้ภัยที่เสียชีวิตเหตุอาคารถล่มจากเพลิงไหม้ ที่ย่านเขตทวีวัฒนา กรุงเทพฯ
วันที่ 5 เม.ย. 64 เวลา 17.30 น. ที่วัดศาลาแดง ถนนเลียบคลองทวีวัฒนา เขตบางแค กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม) พร้อมด้วยนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ร่วมแสดงความเสียใจพร้อมให้กำลังใจและช่วยเหลือเยียวยาครอบครัวอาสาสมัครกู้ภัยที่เสียชีวิตจากเหตุการณ์เพลิงไหม้อาคารพักอาศัยแห่งหนึ่ง ย่านเขตทวีวัฒนา กรุงเทพฯ เป็นเหตุให้อาคารทรุดตัวถล่ม จนทำให้อาสาสมัครกู้ภัยเสียชีวิต 4 ราย
นายจุติ กล่าวว่า วันนี้ ตนเป็นตัวแทนของรัฐบาลมาร่วมแสดงความเสียใจ และในฐานะกระทรวง พม. จะเข้ามาดูแลว่าสามารถช่วยเหลือเยียวยาอย่างไรบ้าง และได้มอบหมายให้เจ้าหน้าที่ติดตาม หลังจากมีพิธีพระราชทานเพลิงศพแล้ว หากมีอะไรที่กระทรวง พม. สามารถช่วยเหลือได้ ทั้งเรื่องของลูก สวัสดิการ ครอบครัวอุปถัมป์ต่างๆ เราจะช่วยเหลือให้เขาสามารถปรับตัวและพึ่งพาตนเองได้อย่างยั่งยืน รวมถึงในเรื่องอาชีพด้วย ทั้งนี้ ตนได้มอบเงินสงเคราะห์เพื่อช่วยเหลือครอบครัวผู้เสียชีวิตในเบื้องต้น และจะหาแนวทางช่วยเหลือครอบครัวในระยะยาวต่อไป
นายจุติ กล่าวเพิ่มเติมว่า ตนได้มอบหมายเจ้าหน้าที่กระทรวง พม. ให้ติดตามความเป็นอยู่ของแต่ละครอบครัวทุกเดือน เป็นระยะเวลาประมาณ 6 เดือน เพื่อดูความคืบหน้าว่าแต่ละครอบครัวสามารถปรับตัวได้ เพื่อให้สามารถเดินหน้าต่อไปได้  อีกทั้งได้แนะนำสวัสดิการของรัฐของกระทรวง พม. และรัฐบาล ที่แต่ละครอบครัวจะได้รับตามสิทธิ ซึ่งพลเอก ประยุทธ์ จันทร์โอชา นายกรัฐมนตรี ได้กำชับให้ดูแลอย่างเต็มที่ และฝากแสดงความเสียใจมายังครอบครัวผู้เสียชีวิตทุกคน ถึงแม้ว่าการสูญเสียครั้งนี้ไม่มีอะไรที่สามารถมาทดแทนได้ แต่อย่างน้อยที่สุดก็มีคนที่ได้รับรู้ในความกล้าหาญ ความเสียสละ ซึ่งเป็นคนที่ปิดทองหลังพระตลอดเวลา ตนจึงอยากให้สังคม ขอบคุณและซาบซึ้งว่ามีคนเสียสละแทนเราอยู่ทุกเมื่อในยามวิกฤติ และกระทรวง พม. ขอขอบคุณแทนคนไทยทุกคน ที่อาสาสมัครได้เสียสละชีวิตเพื่อช่วยเหลือคนและสังคม

ที่มา : https://www.thaigov.go.th/news/contents/details/40754