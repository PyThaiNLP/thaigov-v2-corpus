รัฐบาลไทย-ข่าวทำเนียบรัฐบาล-นายกรัฐมนตรีแจงเอกชนนำเข้าวัคซีนโควิด-19 ได้เพื่อเป็นทางเลือก เชิญชวนประชาชนร่วมฉลองเทศกาลสงกรานต์แบบ New Normal สวมหน้ากากอนามัย เว้นระยะห่าง ล้างมือ


วันศุกร์ที่ 9 เมษายน 2564
พิมพ์
นายกรัฐมนตรีแจงเอกชนนำเข้าวัคซีนโควิด-19 ได้เพื่อเป็นทางเลือก เชิญชวนประชาชนร่วมฉลองเทศกาลสงกรานต์แบบ New Normal สวมหน้ากากอนามัย เว้นระยะห่าง ล้างมือ
นายกรัฐมนตรีแจงเอกชนนำเข้าวัคซีนโควิด-19 ได้เพื่อเป็นทางเลือก เชิญชวนประชาชนร่วมฉลองเทศกาลสงกรานต์แบบ New Normal สวมหน้ากากอนามัย เว้นระยะห่าง ล้างมือ
วันนี้ (9 เมษายน 2564) เวลา 11.30 น. ณ บริเวณทางเชื่อมตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงต่อสื่อมวลชนว่าวันนี้ได้มีการหารือร่วมกันระหว่างภาครัฐและสมาคมโรงพยาบาลเอกชน ในการจัดหาและบริหารวัคซีนโควิด-19 พร้อมตั้งนายแพทย์ปิยะสกล สกลสัตยาทร เป็นประธานคณะกรรมการเพื่อเดินหน้าแก้ไขปรับกฎกติการ่วมกับสำนักงานคณะกรรมการอาหารและยา องค์การเภสัชกรรม และสถาบันวัคซีนแห่งชาติ ให้ภาคเอกชนสามารถนำเข้าวัคซีนเพื่อเป็นวัคซีนทางเลือก ยืนยันสถานพยาบาลของไทยยังมีน้ำยาตรวจหาเชื้อโควิด-19 เพียงพอ แต่ต้องเร่งแก้ไขปัญหาบุคลากรทางการแพทย์ หมอ พยาบาล ที่ได้รับเชื้อไวรัสโควิด-19 รวมทั้งจัดหามาตรการลดความแออัดในโรงพยาบาลให้ได้มากที่สุด โดยเตรียมความพร้อมโรงพยาบาลสนามในพื้นที่กรุงเทพมหานคร เพื่อรองรับผู้ป่วยติดเชื้อโดยเฉพาะ
นายกรัฐมนตรียืนยันว่า แม้ยอดผู้ป่วยติดเชื้อโควิด-19 จะมีจำนวนเพิ่มสูงขึ้น แต่ยังสามารถควบคุมติดตามผู้ป่วยได้ทั้งหมด ที่ผ่านมาประเทศไทยได้มีการฉีดวัคซีนโควิด-19 ไปแล้ว 350,000 โดส ในเดือนเมษายนจะมีการนำเข้าวัคซีนป้องกันโควิด-19 เพิ่มเติม 1,500,000 โดส โดยเป็นการทยอยเข้ามา อย่างไรก็ตาม เนื่องจากสถานการณ์การแพร่ระบาดทั่วโลกยังมีความรุนแรง ยอดผู้ติดเชื้อเพิ่มขึ้นอย่างต่อเนื่อง อาจส่งผลต่อการผลิตวัคซีนของประเทศผู้ผลิตเอง ซึ่งรัฐบาลได้เตรียมแผนรองรับเพื่อดูแลทุกคนอย่างดีที่สุด  ทั้งเร่งกระจายวัคซีนอย่างทั่วถึงและเป็นธรรม ควบคู่ไปกับการบริหารความรู้สึกประชาชน หากประชาชนที่มีความประสงค์จะรับการฉีดวัคซีนสามารถลงทะเบียนผ่านแอปพลิเคชัน “หมอพร้อม” เพื่อนัดคิวและสถานที่ฉีดล่วงหน้าได้เมื่อวัคซีนมาถึง  นายกรัฐมนตรียังกล่าวถึงการระบาดจากเหตุที่บุคคลไปสถานบันเทิงว่า รัฐบาลได้มีมาตรการปิดสถานบันเทิงในพื้นที่ 41 จังหวัดเป็นเวลา 14 วัน
ในตอนท้าย นายกรัฐมนตรียังห่วงใยประชาชนในช่วงเดือนรอมฎอนและเทศกาลสงกรานต์ ขอให้ทุกคนปฏิบัติตามมาตรการทางสาธารณสุขอย่างเคร่งครัด สวมหน้ากากอนามัย เว้นระยะห่าง ล้างมือ และหลีกเลี่ยงการไปพื้นที่เสี่ยง โดยเฉพาะสถานที่อโคจร งดจัดกิจกรรมที่เสี่ยงต่อการแพร่ระบาดของโรค พร้อมเชิญชวนให้ประชาชนจัดกิจกรรมรดน้ำดำหัวภายในครอบครัว สรงน้ำพระที่บ้าน มีจิตสำนึกแก่ส่วนร่วม ถือว่าเป็นการทำบุญกุศลและเป็นการเสียสละ ขอให้ทุกคน “รู้คิด รู้ธรรม รู้ปฏิบัติ” ฉลองเทศกาลสงกรานต์แบบ New Normal
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40850