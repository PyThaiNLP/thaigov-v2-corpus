รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทยแจ้งติดเชื้อไวรัส COVID-19 ระหว่างการปฏิบัติหน้าที่หลังมีการเดินทางไปหลายพื้นที่ พร้อมเปิดไทม์ไลน์ 24 มีนาคม - 7 เมษายน 2564


วันศุกร์ที่ 9 เมษายน 2564
ผู้ว่าการรถไฟแห่งประเทศไทยแจ้งติดเชื้อไวรัส COVID-19 ระหว่างการปฏิบัติหน้าที่หลังมีการเดินทางไปหลายพื้นที่ พร้อมเปิดไทม์ไลน์ 24 มีนาคม - 7 เมษายน 2564
ความคืบหน้ากรณีนายนิรุฒ มณีพันธ์ ผู้ว่าการรถไฟแห่งประเทศไทย ได้เข้ารับการตรวจเชื้อไวรัส COVID-19 เมื่อวันที่ 7 เมษายน 2564 และได้รับการยืนยันผลตรวจเป็นผู้ติดเชื้อ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยถึงความคืบหน้ากรณีนายนิรุฒ มณีพันธ์ ผู้ว่าการรถไฟแห่งประเทศไทย ได้เข้ารับการตรวจเชื้อไวรัส COVID-19 เมื่อวันที่ 7 เมษายน 2564 และได้รับการยืนยันผลตรวจเป็นผู้ติดเชื้อนั้น ล่าสุดได้รับการประสานข้อมูลเบื้องต้น คาดว่าการติดเชื้อโควิดของผู้ว่าการรถไฟแห่งประเทศไทย เกิดขึ้นในระหว่างการปฏิบัติหน้าที่ เนื่องจากในช่วงเวลาดังกล่าวนายนิรุฒได้มีการเดินทางไปปฏิบัติหน้าที่ในหลายพื้นที่ ซึ่งอาจทำให้เกิดการติดเชื้อโควิดขึ้นได้
ทั้งนี้ ผู้ว่าการรถไฟฯ ได้มีการแจ้งไทม์ไลน์ระหว่างวันที่ 24 มีนาคม - 7 เมษายน 2564 โดยยืนยันว่าไม่เคยเดินทางไปสถานบันเทิงย่านทองหล่อตามที่มีผู้กล่าวอ้างแต่อย่างใด ซึ่งปัจจุบันนายนิรุฒอยู่ระหว่างการเข้ารับการงรักษาตามขั้นตอนและกระบวนการที่ถูกต้องทางการแพทย์  ขณะเดียวกันในด้านความเคลื่อนไหวของพนักงานและลูกจ้างการรถไฟฯ ก็ได้มีการเชิญชวนให้คนรถไฟร่วมส่งกำลังใจให้ผู้ว่าการรถไฟฯ หายจากอาการป่วยในเร็ววัน ด้วยการติดแฮชแท็ก #กำลังใจให้ผู้ว่าการรถไฟฯ อีกด้วย
นายเอกรัช กล่าวต่อว่า นายนิรุฒได้มอบนโยบายให้พนักงานและลูกจ้าง รฟท. ทุกคนดำเนินการตามมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ในการให้บริการแก่ผู้โดยสารทั้งบนขบวนรถ และสถานีทั่วประเทศในช่วงเทศกาลสงกรานต์อย่างเคร่งครัด เพื่อสร้างความมั่นใจ และความปลอดภัยแก่ผู้ใช้บริการ โดยมีการกำหนดจุดคัดกรองวัดไข้ผู้โดยสารก่อนเข้าในพื้นที่สถานี การตั้งจุดบริการแอลกอฮอล์ล้างมือ การให้สวมหน้ากาก พร้อมกับให้สแกนแอปพลิเคชัน ไทยชนะ ก่อนและหลังใช้บริการ รวมถึงให้ผู้โดยสารที่ไม่สามารถใช้แอพพลิเคชันไทยชนะให้กรอกข้อมูลการเดินทางแทน โดยมีเจ้าหน้าที่ดูแลด้านความปลอดภัย อำนวยความสะดวก ตลอดจนขอความร่วมมือผู้โดยสารให้ปฏิบัติตามมาตรการสาธารณสุข
ทั้งนี้ รฟท. ยังจัดให้มีการทำความสะอาดสถานีรถไฟ ขบวนรถโดยสาร สถานที่จำหน่ายตั๋วโดยสาร ที่พักผู้โดยสาร สถานที่ให้บริการ ด้วยน้ำยาฆ่าเชื้อหรือแอลกอฮอล์อย่างสม่ำเสมอ ส่วนประชาชนที่ต้องการเดินทางโดยรถไฟ สามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊กแฟนเพจทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/40835