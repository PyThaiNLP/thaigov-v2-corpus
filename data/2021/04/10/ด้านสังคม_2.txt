รัฐบาลไทย-ข่าวทำเนียบรัฐบาล-กรมการขนส่งทางบกย้ำ ไม่ประมาท การ์ดอย่าตก เดินทางสงกรานต์ 2564 รถโดยสารสาธารณะต้องปลอดภัยห่างไกลเชื้อไวรัส COVID-19


วันศุกร์ที่ 9 เมษายน 2564
กรมการขนส่งทางบกย้ำ ไม่ประมาท การ์ดอย่าตก เดินทางสงกรานต์ 2564 รถโดยสารสาธารณะต้องปลอดภัยห่างไกลเชื้อไวรัส COVID-19
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า การเดินทางช่วงเทศกาลสงกรานต์ 2564 กรมการขนส่งทางบก (ขบ.) ได้กำชับมาตรการป้องกันและควบคุมการแพร่ระบาดของโรคติดเชื้อไวรัส COVID-19
ในรถโดยสารสาธารณะ และสถานีขนส่งผู้โดยสารให้เป็นไปตามมาตรการป้องกันขั้นสูง เพื่อให้การเดินทางด้วยรถโดยสารสาธารณะของประชาชนปลอดภัย ห่างไกลจากเชื้อไวรัส COVID-19 ขบ. จึงกำชับผู้ประกอบการขนส่งดำเนินการตามมาตรการป้องกันและควบคุมการแพร่ระบาดอย่างเคร่งครัดดังนี้
1. ขอความร่วมมือให้พิจารณาปรับเพิ่มมาตรการการอนุญาตให้คืนตั๋วโดยสารในช่วงเทศกาลสงกรานต์ 2564 โดยไม่หักค่าใช้จ่าย ภายในระยะเวลาที่กำหนด เช่น การงดเดินทางก่อน 24 ชั่วโมง หากมีกำหนดเดินทางวันที่ 9 เมษายน 2564 ให้คืนก่อนวันที่ 8 เมษายน 2564 โดยประชาสัมพันธ์แจ้งให้ประชาชนทราบอย่างชัดเจน
2. จัดให้มีมาตรการคัดกรองผู้โดยสารและตรวจวัดอุณหภูมิ ตรวจคัดกรองพนักงานขับรถและผู้ให้บริการ ให้เข้มงวดการตรวจคัดกรอง และป้องกันดูแลอย่างเข้มงวดที่สุด ให้เพิ่มเจ้าหน้าที่ตรวจสอบ ดูแล เพิ่มความถี่ให้มากที่สุด หากพบผู้ที่มีอุณหภูมิร่างกายสูงเกินกว่า 37.5 องศาเซลเซียส สามารถปฏิเสธการให้บริการและให้แจ้งหน่วยงานที่เกี่ยวข้องเพื่อดำเนินการตามมาตรการทางด้านสาธารณสุขทันที
3. เพิ่มความถี่ในการทำความสะอาดพื้นผิวสัมผัสภายในรถ ภายในสถานีขนส่งผู้โดยสาร เช่น ราวจับบริเวณประตูรถ หรือบันได ที่นั่ง ช่องจำหน่ายตั๋ว บันไดเลื่อน ปุ่มกดลิฟต์ และห้องสุขา โดยให้ทำความสะอาดทุกชั่วโมงเป็นอย่างน้อย และจัดให้มีจุดบริการล้างมือด้วยสบู่ หรือแอลกอฮอล์เจล หรือน้ำยาฆ่าเชื้อโรคสำหรับผู้โดยสารล้างมือก่อนขึ้นรถและจุดบริการภายในสถานีขนส่งผู้โดยสาร
4. ผู้ประกอบการควรมีช่องทางการจำหน่ายตั๋วโดยสารล่วงหน้าผ่านทางโทรศัพท์ เว็บไซต์ แอปพลิเคชัน หรือระบบอิเล็กทรอนิกส์เพื่อลดความเสี่ยงในการติดต่อสัมผัส ในกรณีการซื้อตั๋วโดยสารที่สถานีขนส่งต้องจัดระบบคิวให้เป็นไปตามมาตรการเว้นระยะห่างทางสังคม (Social Distancing)
5. ขณะเดินทางให้มีการระบายอากาศภายในรถโดยสารปรับอากาศ โดยให้พนักงานขับรถพิจารณาจอดพักรถและเปิดประตูหน้าต่างเพื่อระบายอากาศภายในรถ และงดให้บริการอาหารบนรถในระหว่างการเดินทาง รวมทั้งห้ามผู้โดยสารรับประทานอาหารบนรถเว้นแต่กรณีมีเหตุจำเป็น เพื่อลดโอกาสเสี่ยงการแพร่หรือรับเชื้อจากการถอดหน้ากากอนามัยหรือหน้ากากผ้าขณะอยู่บนรถโดยสารสาธารณะ
6. กำกับดูแลให้พนักงานขับรถและผู้ให้บริการสวมหน้ากากอนามัยหรือหน้ากากผ้าตลอดการเดินทาง โดยให้จัดทำสมุดตรวจอุณหภูมิก่อนและหลังการปฏิบัติงานอย่างเข้มงวดสูงสุด พร้อมทั้งดูแลให้ผู้โดยสารสวมหน้ากากอนามัยหรือหน้ากากผ้าตลอดการเดินทาง โดยต้องไม่ยินยอมให้ผู้โดยสารที่ไม่สวมหน้ากากอนามัยหรือหน้ากากผ้าขึ้นรถโดยสารเด็ดขาด
ทั้งนี้ ขอความร่วมมือผู้โดยสารปฏิบัติตามมาตรการ D-M-H-T-T คือ D - Distancing อยู่ห่างไว้ M - Mask Wearing ใส่หน้ากากอนามัย H - Hand washing หมั่นล้างมือ T - Testing ตรวจวัดอุณหภูมิ T - Thai Cha na ใช้แอปพลิเคชันไทยชนะ หรือกรอกข้อมูลการเดินทางตามแบบฟอร์มที่ ขบ. กำหนดทั้งก่อนและหลังการเดินทาง

ที่มา : https://www.thaigov.go.th/news/contents/details/40845