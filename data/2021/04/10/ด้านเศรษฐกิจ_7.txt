รัฐบาลไทย-ข่าวทำเนียบรัฐบาล-กรมทางหลวงชนบทพร้อมเปิดใช้ถนนสายแยก ทล.7 - ท่าเรือแหลมฉบัง สนับสนุนเขตเศรษฐกิจพิเศษภาคตะวันออก (EEC)


วันศุกร์ที่ 9 เมษายน 2564
กรมทางหลวงชนบทพร้อมเปิดใช้ถนนสายแยก ทล.7 - ท่าเรือแหลมฉบัง สนับสนุนเขตเศรษฐกิจพิเศษภาคตะวันออก (EEC)
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงแผ่นดินหมายเลข 7 - ท่าเรือแหลมฉบัง อำเภอศรีราชา จังหวัดชลบุรี แล้วเสร็จ
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงแผ่นดินหมายเลข 7 - ท่าเรือแหลมฉบัง อำเภอศรีราชา จังหวัดชลบุรี แล้วเสร็จ
นายปฐม เฉลยวาเรศ อธิบดีกรมทางหลวงชนบท เปิดเผยว่า ท่าเรือแหลมฉบัง อำเภอศรีราชา จังหวัดชลบุรี เป็นท่าเรือสินค้าหลักของประเทศ โดยปัจจุบันได้เปิดดำเนินการตามโครงการถึงระยะที่ 2 และอยู่ระหว่างดำเนินการขยายสู่โครงการระยะที่ 3 ซึ่งเส้นทางการขนส่งสินค้าทางถนนจะใช้ทางหลวงแผ่นดินหมายเลข 7 เป็นเส้นทางหลัก ส่งผลให้มีปริมาณการจราจรที่หนาแน่น ประกอบกับในอนาคตเมื่อเปิดใช้งานโครงการในระยะที่ 3 จะทำให้การจราจรติดขัดมากยิ่งขึ้น ทั้งนี้ เพื่อเชื่อมโยงโครงข่ายของจังหวัดชลบุรีให้สมบูรณ์ ลดระยะการขนส่งระหว่างนิคมอุตสาหกรรมในพื้นที่อำเภอปลวกแดงสู่ท่าเรือแหลมฉบัง แบ่งเบาการจราจรบนถนนสายหลัก สนับสนุนการขนส่งสินค้าทั้งในและต่างประเทศ และสนับสนุนเขตเศรษฐกิจพิเศษภาคตะวันออก (Eastern Economic Corridor : EEC) สอดรับกับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนาพื้นที่เศรษฐกิจฝั่งตะวันออกหรือโครงการระเบียงเศรษฐกิจภาคตะวันออกอย่างต่อเนื่อง
ทช. จึงได้พัฒนาโครงข่ายทางถนนเพื่อเชื่อมต่อทางหลวงแผ่นดินหมายเลข 7 บริเวณ กม. ที่ 107+200 ไปบรรจบกับท่าเรือแหลมฉบัง โดยได้ดำเนินโครงการก่อสร้างถนนสายแยกทางหลวงแผ่นดินหมายเลข 7 - ท่าเรือแหลมฉบัง อำเภอศรีราชา จังหวัดชลบุรี ระยะทางรวม 10.570 กิโลเมตร มีจุดเริ่มต้นโครงการ กม. ที่ 8+500 บนถนนทางหลวงชนบทสาย ชบ.3009 ไปทางด้านทิศตะวันตก ข้ามถนนทางหลวงแผ่นดินหมายเลข 7 (กม. ที่ 107+200) ข้ามจุดตัดทางแยกบริเวณบ้านหนองคล้า ข้ามทางรถไฟสายตะวันออก และข้ามถนนทางหลวงแผ่นดินหมายเลข 3 (กม. ที่ 130+450) สิ้นสุดโครงการบริเวณท่าเรือแหลมฉบัง ซึ่งโครงการดังกล่าวแบ่งการก่อสร้างออกเป็น 4 ตอน ดังนี้
ตอนที่ 1 มีจุดเริ่มต้น กม. ที่ 16+300 ถึง กม.ที่ 19+070 ระยะทาง 2.770 กิโลเมตร
ตอนที่ 2 มีจุดเริ่มต้น กม. ที่ 14+100 ถึง กม.ที่ 16+300 ระยะทาง 2.200 กิโลเมตร
ตอนที่ 3 มีจุดเริ่มต้น กม. ที่ 11+400 ถึง กม.ที่ 14+100 ระยะทาง 2.700 กิโลเมตร
ตอนที่ 4 มีจุดเริ่มต้น กม. ที่ 8+500 ถึง กม.ที่ 11+400 ระยะทาง 2.900 กิโลเมตร
โดยได้ก่อสร้างเป็นถนนคอนกรีตเสริมเหล็ก ขนาด 6 - 8 ช่องจราจร มีเกาะกลางถนน ไหล่ทาง เครื่องหมายจราจร ไฟฟ้าแสงสว่าง และสิ่งอำนวยความปลอดภัย พร้อมก่อสร้างสะพานขนาดใหญ่ จำนวน 4 แห่ง ประกอบด้วย สะพานข้ามทางหลวงแผ่นดินหมายเลข 3 (ถนนสุขุมวิท) บริเวณ กม. ที่ 17+800 สะพานข้ามทางรถไฟ บริเวณ กม. ที่ 15+700 สะพานข้ามแยกหนองคล้า บริเวณ กม. ที่ 12+975 และสะพานข้ามทางหลวงแผ่นดินหมายเลข 7 (ถนนมอเตอร์เวย์) บริเวณ กม. ที่ 9+400 ปัจจุบันได้ดำเนินการก่อสร้างแล้วเสร็จสมบูรณ์ครบทั้ง 4 ตอน และได้เปิดให้ประชาชนได้ใช้สัญจรแล้ว ใช้งบประมาณในการก่อสร้างรวม 1,499.255 ล้านบาท

ที่มา : https://www.thaigov.go.th/news/contents/details/40842