รัฐบาลไทย-ข่าวทำเนียบรัฐบาล-ขอคืนค่าตั๋วรถไฟได้ 100% หากเปลี่ยนใจ งดเดินทางช่วงสงกรานต์


วันศุกร์ที่ 9 เมษายน 2564
ขอคืนค่าตั๋วรถไฟได้ 100% หากเปลี่ยนใจ งดเดินทางช่วงสงกรานต์
...
จากสถานการณ์การแพร่ระบาดของโรคโควิด-19 ที่เกิดขึ้นในหลายพื้นที่ เพื่อเป็นการควบคุม ป้องกัน และลดความเสี่ยงของประชาชน การรถไฟแห่งประเทศไทยได้ออกมาตรการให้ประชาชนที่จองตั๋วรถไฟล่วงหน้าสำหรับการเดินทางในช่วงเทศกาลสงกรานต์ ระหว่างวันที่ 9 – 18 เม.ย. 64 สามารถคืนเงินตั๋วโดยสารได้เต็มราคา ดังนี้
.
1.ผู้โดยสารที่ซื้อตั๋วโดยสาร (รายบุคคล) ไว้ล่วงหน้า และต้องการงดเดินทาง สามารถขอคืนเงินค่าตั๋วโดยสารเป็นกรณีพิเศษได้เต็มราคา (ก่อนขบวนรถออกไม่น้อยกว่า 1 วัน) แต่หากเป็นตั๋วโดยสารที่ชำระด้วยบัตรสวัสดิการแห่งรัฐร่วมกับเงินสด จะได้รับค่าโดยสารคืนเฉพาะส่วนที่ได้จ่ายเป็นเงินสดเท่านั้น
2.ผู้โดยสารที่ซื้อตั๋วหมู่คณะ ตั๋วนำเที่ยวหมู่คณะ ตั๋วสำหรับเช่าขบวนรถพิเศษโดยสาร และตั๋วเช่ารถโดยสารไว้ล่วงหน้า สามารถติดต่อขอคืนเงินค่าตั๋วโดยสารเป็นกรณีพิเศษได้เต็มราคา (ก่อนวันเดินทางไม่น้อยกว่า 1 วัน) เช่นกัน
3.กรณีจังหวัดของสถานีต้นทางหรือปลายทางตามตั๋วของผู้โดยสาร ได้ประกาศมาตรการเป็นพื้นที่ควบคุมสูงสุด อนุญาตให้คืนเงินค่าตั๋วก่อนวันเดินทางไม่น้อยกว่า 1 ชั่วโมง
4.ผู้โดยสารที่จองตั๋วทางอินเทอร์เน็ต สามารถยื่นคำร้องขอคืนเงินค่าตั๋วโดยสารเป็นกรณีพิเศษได้เต็มราคา โดยแนบไฟล์ตั๋วส่งมาที่อีเมล passenger-ser@railway.co.th
.
และขอความร่วมมือประชาชนที่ยังประสงค์เดินทางด้วยรถไฟ สวมหน้ากากอนามัยตลอดการเดินทาง ลงทะเบียนไทยชนะทุกครั้งที่ใช้บริการ หรือหากพบเห็นผู้โดยสารที่มีอาการไข้ ไอ เจ็บคอ มีน้ำมูก หายใจเหนื่อยหอบ สามารถแจ้งเจ้าหน้าที่ประจำสถานี/ขบวนรถได้ทันทีครับ
.
สอบถามข้อมูลเพิ่มเติมได้ที่ โทร.1690 ตลอด 24 ชั่วโมง
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40833