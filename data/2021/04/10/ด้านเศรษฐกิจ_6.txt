รัฐบาลไทย-ข่าวทำเนียบรัฐบาล-บขส. คาดวันนี้ (9 เม.ย.64) มีประชาชนเดินทางกลับภูมิลำเนาช่วงเทศกาลสงกรานต์ ไม่ต่ำกว่า 50,000 คน 


วันศุกร์ที่ 9 เมษายน 2564
บขส. คาดวันนี้ (9 เม.ย.64) มีประชาชนเดินทางกลับภูมิลำเนาช่วงเทศกาลสงกรานต์ ไม่ต่ำกว่า 50,000 คน
เตรียมจัดรถโดยสารรองรับการเดินทางประชาชนกว่า 5,000 เที่ยว พร้อมยืนยัน บขส. มีมาตรการคุมเข้มความปลอดภัยบนรถโดยสาร-สถานีขนส่ง มั่นใจ เดินทางปลอดภัย ห่างไกลโควิด-19
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) เปิดเผยตัวเลขผู้โดยสารเดินทางในช่วงเทศกาลสงกรานต์ว่า เมื่อวานนี้ (วันที่ 8 เมษายน 2564) บขส. ได้จัดรถบขส.,รถร่วม,รถตู้ (เที่ยวไป) จำนวน 3,443 เที่ยว รองรับผู้โดยสาร จำนวน 40,017 คน ส่วนเที่ยวกลับ ได้จัดรถบขส.,รถร่วม,รถตู้ จำนวน 3,470 เที่ยว รองรับผู้โดยสาร จำนวน 31,868 คน ส่วนวันนี้ (9 เมษายน 2564) คาดการณ์ว่าจะมีผู้โดยสารเดินทางกลับภูมิลำเนา ประมาณ 50,000 คน โดย บขส. ยังคงจัดรถโดยสารรองรับการเดินทางในเที่ยวไป กว่า 5,000 เที่ยว สามารถรองรับผู้โดยสารได้กว่า 100,000 คน ทั้งนี้ขอความร่วมมือให้ผู้โดยสารเผื่อเวลาเดินทางมายังสถานีขนส่งผู้โดยสาร อย่างน้อย 1-2 ชั่วโมงก่อนเวลารถออก และผู้ที่จองตั๋วโดยสารล่วงหน้าให้ตรวจสอบเวลาและจุดขึ้นรถที่ระบุในตั๋วโดยสาร โดยเฉพาะเส้นทางภาคเหนือและภาคตะวันออกเฉียงเหนือ เนื่องจากในปีนี้ บขส.นำรถโดยสารออกจากสถานีขนส่งผู้โดยสารกรุงเทพ (จตุจักร) หรือ หมอชิต 2 เท่านั้น
กรรมการผู้จัดการใหญ่ บขส. กล่าวด้วยว่า จากสถานการณ์การแพร่ระบาดของเชื้อไวรัสโควิด-19 บขส. ได้ประกาศมาตรการช่วยเหลือผู้โดยสารที่มีความประสงค์งดการเดินทางในระหว่างวันที่ 8 -18 เมษายน 2564 ให้คืนตั๋วโดยสาร บขส. ได้เต็มราคา ไม่หักค่าธรรมเนียม ซึ่งข้อมูลล่าสุด ณ วันที่ 9 เมษายน 2564 มีผู้โดยสารนำตั๋วโดยสารมาขอคืนแล้ว 4,160 ใบ คิดเป็น 6.58% โดยตั๋วโดยสารที่จองล่วงหน้าเดินทางในวันที่ 9 เมษายน 2564 มีผู้โดยสารขอคืนตั๋วมากที่สุด จำนวน 1,074 ใบ ส่วนใหญ่เดินทางในเส้นทางภาคตะวันออกเฉียงเหนือ อาทิ เส้นทาง กรุงเทพฯ - สกลนคร ,กรุงเทพฯ-นครพนม และกรุงเทพฯ-อุบลราชธานี ทั้งนี้ ผู้โดยสารสามารถติดต่อขอคืนตั๋วหรือเลื่อนการเดินทาง ได้ที่ช่องจำหน่ายตั๋วของ บขส. ก่อนเวลารถออก ไม่น้อยกว่า 3 ชั่วโมง ส่วนผู้โดยสารใช้สิทธิ์บัตรสวัสดิการแห่งรัฐ , โครงการ“เราชนะ” และโครงการ “ม33เรารักกัน” ไม่สามารถขอคืนเงินค่าตั๋วได้ แต่สามารถแจ้งเลื่อนการเดินทางได้ ก่อนเวลารถออกไม่น้อยกว่า 3 ชั่วโมง
อย่างไรก็ดี เพื่อป้องกันการแพร่ระบาดของเชื้อไวรัสโควิด-19 ได้สั่งกำชับไปยังเจ้าหน้าที่ทุกฝ่ายให้เพิ่มการเฝ้าระวังและป้องกันการแพร่ระบาดของเชื้อไวรัสโควิด-19  ในสถานีขนส่งผู้โดยสารทุกแห่ง และบนรถโดยสาร ตามมาตรการสาธารณสุขอย่างเคร่งครัด และขอให้ประชาชนที่มีความจำเป็นต้องเดินทาง สวมหน้ากากอนามัยหรือหน้ากากผ้า ขณะใช้บริการตลอดเวลา รวมทั้งให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการ และในการเดินทางข้ามจังหวัด ขอให้ประชาชนติดตามข้อมูลข่าวสารและประกาศเข้าพื้นที่ของแต่ละจังหวัดก่อนออกเดินทางด้วย สอบถามรายละเอียดข้อมูล บขส. เพิ่มเติมได้ที่ ช่องจำหน่ายตั๋ว บขส.ทุกแห่งทั่วประเทศ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/40839