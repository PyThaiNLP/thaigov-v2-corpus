รัฐบาลไทย-ข่าวทำเนียบรัฐบาล-นายพิศักดิ์ จิตวิริยะวศิน รองปลัดกระทรวงคมนาคม เป็นประธานเปิดกิจกรรมรณรงค์ลดอุบัติเหตุ “ชีวิตวิถีใหม่สงกรานต์ปลอดภัย - ปลอดโควิด 19”


วันศุกร์ที่ 9 เมษายน 2564
นายพิศักดิ์ จิตวิริยะวศิน รองปลัดกระทรวงคมนาคม เป็นประธานเปิดกิจกรรมรณรงค์ลดอุบัติเหตุ “ชีวิตวิถีใหม่สงกรานต์ปลอดภัย - ปลอดโควิด 19”
นายพิศักดิ์ จิตวิริยะวศิน รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง เป็นประธานเปิดกิจกรรมรณรงค์ลดอุบัติเหตุ “ชีวิตวิถีใหม่สงกรานต์ปลอดภัย - ปลอดโควิด 19”
จัดโดย บริษัท ขนส่ง จำกัด (บขส.) มูลนิธิเมาไม่ขับ สำนักงานกองทุนสนับสนุนการสร้างเสริมสุขภาพ (สสส.) และภาคีเครือข่ายรณรงค์ลดอุบัติเหตุเมาไม่ขับทั้งภาครัฐและภาคเอกชน โดยมี นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด นายธานี สืบฤกษ์ รองอธิบดีกรมการขนส่งทางบก ผู้บริหาร ข้าราชการ เจ้าหน้าที่ และพนักงาน ให้การต้อนรับพร้อมเข้าร่วมกิจกรรม ณ สถานีขนส่งหมอชิต อาคารผู้โดยสารภาคกลาง ในวันที่ 8 เมษายน 2564
ภายในงานมีกิจกรรมให้ความรู้แก่ประชาชนในเรื่องการป้องกันตนเองจากการแพร่ระบาดของโรคติดเชื้อไวรัส COVID-19 และอันตรายจากการเมาแล้วขับ มีการแจกหน้ากากอนามัย
เจลล้างมือ แผ่นพับคู่มือการปฏิบัติตนเองเพื่อป้องกันไวรัส COVID-19 และคู่มือการเดินทางสงกรานต์อย่างไรให้ปลอดภัย นอกจากนี้มีการจัดเสวนา “ฉลองสงกรานต์อย่างไร ไม่ให้ตกเป็นเหยื่อจากอุบัติเหตุ” โดยมีเหยื่อเมาแล้วขับร่วมแลกเปลี่ยนประสบการณ์ ซึ่งจากสถิติอุบัติเหตุเทศกาลสงกรานต์ในปี 2563 พบว่า มีผู้เสียชีวิต จำนวน 150 ราย ผู้ที่ได้รับบาดเจ็บ จำนวน 1,700 ราย ซึ่งผู้เสียชีวิตส่วนใหญ่มีอายุระหว่าง 15 - 25 ปี สาเหตุหลักเกิดจากการเมาแล้วขับ ขับรถเร็ว ง่วงแล้วขับ และการขับรถตัดหน้ากระชั้นชิด รวมถึงไม่สวมหมวกกันน็อกหรือการฝ่าฝืนสัญญาณไฟจราจร เป็นต้น
นายพิศักดิ์ จิตวิริยะวศิน กล่าวว่า กระทรวงฯ มีความห่วงใยต่อสถานการณ์การแพร่ระบาดของโรคติดเชื้อไวรัส COVID-19 และอุบัติเหตุบนท้องถนนในช่วงเทศกาลสงกรานต์ 2564 เนื่องจากมีวันหยุดต่อเนื่องมากถึง 6 วัน ประชาชนจำนวนมากเดินทางกลับบ้านและท่องเที่ยว ซึ่งนายศักดิ์สยาม ชิดชอบ รัฐมนตรีว่าการกระทรวงคมนาคม เน้นย้ำให้ทุกหน่วยงานในสังกัด ดูแลเรื่องความสะดวก ปลอดภัย และให้บริการประชาชนอย่างเต็มที่ ในช่วงเทศกาลสงกรานต์นี้ ทุกโหมดการเดินทางทั้งทางบก ราง น้ำ และอากาศ
กระทรวงฯ จึงขอความร่วมมือจากทุกภาคส่วนช่วยกันปฏิบัติตามคำแนะนำ ข้อกำหนดของรัฐบาลอย่างเคร่งครัด ในการงดของมึนเมาทุกชนิดเมื่อต้องขับขี่ยานพาหนะ คาดเข็มขัดนิรภัยหรือสวมหมวกกันน็อกและระหว่างการเดินทางทุกครั้ง และกระทรวงฯ ในฐานะกำกับดูแลการขนส่งทางบก จึงได้มีมาตรการดูแลความปลอดภัยของประชาชนอย่างเข้มงวด ทั้งในด้านมาตรการป้องกันเชื้อไวรัส COVID-19 และอุบัติเหตุ โดยเฉพาะกับผู้โดยสารที่เดินทางมายังสถานีขนส่งหมอชิตทุกคนต้องสวมหน้ากากอนามัย รักษาระยะห่าง
ส่วนในเรื่องการป้องกันอุบัติเหตุ กระทรวงฯ มีนโยบายที่สำคัญ คือ ต้องอำนวยความสะดวกและความปลอดภัยในการเดินทางให้กับประชาชน พนักงานที่ขับรถโดยสาร สาธารณะต้องปฏิบัติตามมาตรการที่กำหนดอย่างเคร่งครัด ทั้งผู้ขับรถโดยสารสาธารณะของ บขส. ขสมก. และรถร่วม หากตรวจพบว่าพนักงานขับรถมีปริมาณแอลกอฮอล์เกินศูนย์มิลลิกรัมจะมีการลงโทษตามที่ บขส. กำหนด

ที่มา : https://www.thaigov.go.th/news/contents/details/40836