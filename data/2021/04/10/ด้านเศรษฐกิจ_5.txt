รัฐบาลไทย-ข่าวทำเนียบรัฐบาล-รฟม. เตรียมพร้อมมาตรการความปลอดภัยในเส้นทางก่อสร้างโครงการรถไฟฟ้าทุกสาย เพื่อให้ประชาชนเดินทางสะดวกและปลอดภัยในเทศกาลสงกรานต์ 2564


วันศุกร์ที่ 9 เมษายน 2564
รฟม. เตรียมพร้อมมาตรการความปลอดภัยในเส้นทางก่อสร้างโครงการรถไฟฟ้าทุกสาย เพื่อให้ประชาชนเดินทางสะดวกและปลอดภัยในเทศกาลสงกรานต์ 2564
การรถไฟฟ้าขนส่งมวลชนแห่งประเทศไทย (รฟม.) เตรียมพร้อมมาตรการความปลอดภัยในเส้นทางก่อสร้างโครงการรถไฟฟ้าทุกสาย เพื่อให้ประชาชนเดินทางสะดวกและปลอดภัยในเทศกาลสงกรานต์ 2564
ตามที่ นายศักดิ์สยาม ชิดชอบ รัฐมนตรีว่าการกระทรวงคมนาคม มอบนโยบายให้ทุกหน่วยงานในสังกัดเตรียมพร้อมมาตรการอำนวยความสะดวกและปลอดภัยรองรับการเดินทางของประชาชนช่วงเทศกาลสงกรานต์ 2564 นั้น
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) เปิดเผยว่า รฟม. ได้สั่งการให้โครงการรถไฟฟ้าสายสีส้ม (ตะวันออก) ช่วงศูนย์วัฒนธรรมแห่งประเทศไทย – มีนบุรี (สุวินทวงศ์) โครงการรถไฟฟ้าสายสีชมพู ช่วงแคราย – มีนบุรี และโครงการรถไฟฟ้าสายสีเหลือง ช่วงลาดพร้าว – สำโรง ที่อยู่ระหว่างดำเนินงานก่อสร้างงานโยธา เตรียมความพร้อมในการอำนวยความสะดวกและปลอดภัยในบริเวณพื้นที่ก่อสร้างโครงการฯ เพื่อรองรับการเดินทางของประชาชนที่จะเดินทางกลับภูมิลำเนา หรือเดินทางไปท่องเที่ยว ในช่วงเทศกาลสงกรานต์ 2564 โดยให้ผู้รับจ้างงานโยธาทั้ง 3 โครงการ ปฏิบัติตามมาตรการความปลอดภัยในงานก่อสร้างอย่างเคร่งครัด หมั่นตรวจสอบและจัดสภาพหน้างานให้อยู่ในสภาพเรียบร้อย เช่น การจัดการพื้นที่ปิดปากบ่อ หลุม  และช่องเปิดต่างๆ การจัดเก็บอุปกรณ์เครื่องมือ เครื่องจักร ให้เรียบร้อยและปลอดภัย ไม่กีดขวางการจราจร การจัดแนวแบริเออร์ให้เป็นระเบียบ จัดทำป้ายเตือน ป้ายทางเบี่ยง ทางเลี่ยง และปิดกั้นแนวรั้วคอนกรีตบริเวณจุดที่เป็นอันตรายให้เรียบร้อย รวมถึงการติดตั้งไฟส่องสว่างให้ชัดเจน การตรวจสอบอุปกรณ์ไฟฟ้า และการจัดเก็บวัตถุไวไฟหรือสารไวไฟให้เรียบร้อย นอกจากนี้ ยังจัดให้มีเจ้าหน้าที่เฝ้าระวังและจัดเตรียมอุปกรณ์ด้านจราจร เพื่อเตรียมพร้อมให้การช่วยเหลือกรณีเกิดเหตุฉุกเฉิน ตลอด 24 ชั่วโมง เพื่อทำให้เกิดความปลอดภัยในชีวิตและทรัพย์สิน รวมทั้งป้องกันอุบัติเหตุที่อาจจะเกิดขึ้น
นอกจากนี้ รฟม. ได้ร่วมรณรงค์ประชาสัมพันธ์สร้างจิตสำนึกและความตระหนักในการใช้รถใช้ถนนช่วงเทศกาลสงกรานต์ ภายใต้แคมเปญ “สงกรานต์สุขใจ ขับขี่ปลอดภัย ห่างไกลโควิด” ผ่านสื่อประชาสัมพันธ์ภายในสถานีและขบวนรถไฟฟ้ามหานคร สายเฉลิมรัชมงคล (MRT สายสีน้ำเงิน) และสายฉลองรัชธรรม (MRT สายสีม่วง) ติดตั้งป้ายประชาสัมพันธ์บริเวณอาคารจอดแล้วจรของรถไฟฟ้า และตลอดแนวเส้นทางก่อสร้างโครงการรถไฟฟ้าทุกสาย ติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/40838