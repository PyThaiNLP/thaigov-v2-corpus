รัฐบาลไทย-ข่าวทำเนียบรัฐบาล-กรมการขนส่งทางบก แจ้งงดให้บริการ ช้อปให้พอ แล้วต่อภาษี : shop Thru for Tax ในวันที่ 10 - 11 เมษายน 2564


วันศุกร์ที่ 9 เมษายน 2564
กรมการขนส่งทางบก แจ้งงดให้บริการ ช้อปให้พอ แล้วต่อภาษี : shop Thru for Tax ในวันที่ 10 - 11 เมษายน 2564
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้อำนวยความสะดวกให้แก่ประชาชนโดยออกหน่วยเคลื่อนที่รับชำระภาษีรถประจำปีที่ห้างสรรพสินค้าวันเสาร์ อาทิตย์ ตามโครงการ ช้อปให้พอ แล้วต่อภาษี : Shop Thru for Tax
ทำให้ประชาชนมีทางเลือกในการชำระภาษีรถประจำปีหลากหลายช่องทาง ทั้งนี้ สำหรับวันเสาร์ - อาทิตย์ที่ 10 - 11 เมษายน 2564 ขบ. มีภารกิจในการป้องกันและลดอุบัติเหตุทางถนนในช่วงเทศกาลสงกรานต์ 2564 ระหว่างวันที่ 10 - 16 เมษายน 2564 เพื่อให้ประชาชนทุกคนเดินทางสะดวก ปลอดภัย ห่างไกลเชื้อไวรัส COVID-19 ซึ่งจะจัดเจ้าหน้าที่ออกตั้งจุดตรวจความพร้อมรถโดยสารสาธารณะ และอำนวยความสะดวกในการเดินทางแก่ประชาชน ทั้งที่สถานีขนส่งผู้โดยสาร จุด Checking Point และจุด Rest Area ทั่วประเทศ ขบ. จึงมีความจำเป็นขอแจ้งงดการออกหน่วยเคลื่อนที่รับชำระภาษีรถประจำปี ณ ห้างสรรพสินค้าหรือแหล่งชุมชนตามโครงการช้อปให้พอ แล้วต่อภาษี (Shop Thru for Tax) ในวันเสาร์ - อาทิตย์ที่ 10 - 11 เมษายน 2564 ประกอบด้วย ห้างสรรพสินค้าบิ๊กซี จำนวน 11 สาขา (สาขาบางบอน บางปะกอก เพชรเกษม อ่อนนุช สุวินทวงศ์ รัชดาภิเษก สุขาภิบาล 3 ลาดพร้าว รามอินทรา สำโรง และสมุทรปราการ) ศูนย์การค้าพาราไดซ์พาร์ค เซ็นทรัลศาลายา เซ็นทรัลแจ้งวัฒนะ เซ็นทรัลเวสต์เกต เดอะมอลล์งามวงศ์วาน โดยจะเปิดให้บริการตามปกติในวันเสาร์และวันอาทิตย์ถัดไป สำหรับต่างจังหวัดสามารถสอบถามการให้บริการได้ ณ สำนักงานขนส่งจังหวัดโดยตรง
รองอธิบดีกรมการขนส่งทางบก กล่าวเพิ่มเติมว่า สำหรับประชาชนที่ต้องการชำระภาษีรถประจำปีในช่วงเวลาดังกล่าว สามารถใช้บริการชำระภาษีรถผ่านเว็บไซต์ https://eservice.dlt.go.th แอปพลิเคชัน DLT Vehicle Tax ตู้ Kiosk เคาน์เตอร์เซอร์วิส โมบายล์แอปพลิเคชัน (mPAY) และ Truemoney Wallet ธนาคารกรุงไทย, ธกส., CIMB THAI, ออมสิน, กรุงศรีอยุธยา, ไทยพาณิชย์, UOB และห้างสรรพสินค้า Tesco Lotus ซึ่งเป็นช่องทางที่สามารถดำเนินการได้ทุกที่ทุกเวลา เจ้าของรถที่ต้องการชำระภาษีสามารถชำระภาษีรถล่วงหน้าได้ก่อนวันที่ภาษีรถสิ้นอายุภายใน 90 วัน โดยใช้เอกสารสำเนาเล่มทะเบียนรถ หรือเล่มทะเบียนรถ และกรมธรรม์ประกันภัยตาม พ.ร.บ. คุ้มครองผู้ประสบภัยจากรถ สำหรับรถที่ค้างชำระภาษีเกินกว่า 1 ปี และรถเก๋ง รถกระบะ รถตู้ ที่มีอายุการใช้งานเกิน 7 ปี หรือรถจักรยานยนต์ที่มีอายุการใช้งานเกิน 5 ปี ต้องผ่านการตรวจสภาพรถจากสถานตรวจสภาพรถเอกชน (ตรอ.) รอรับเครื่องหมายการเสียภาษีและใบเสร็จรับเงินทางไปรษณีย์ภายใน 5 วันทำการหลังชำระเงิน

ที่มา : https://www.thaigov.go.th/news/contents/details/40848