รัฐบาลไทย-ข่าวทำเนียบรัฐบาล-การท่าเรือแห่งประเทศไทย จัดประชุมรับฟังความคิดเห็นของประชาชน ครั้งที่ 1 โครงการปรับปรุงท่าเทียบเรืออเนกประสงค์ท่าเรือระนอง


วันศุกร์ที่ 9 เมษายน 2564
การท่าเรือแห่งประเทศไทย จัดประชุมรับฟังความคิดเห็นของประชาชน ครั้งที่ 1 โครงการปรับปรุงท่าเทียบเรืออเนกประสงค์ท่าเรือระนอง
เพื่อนำข้อเสนอที่ได้รับจากประชาชนไปกำหนดขอบเขตการศึกษาให้มีความครบถ้วน สมบูรณ์ ประกอบการดำเนินโครงการฯ ให้มีประสิทธิภาพ และสร้างการมีส่วนร่วมระหว่าง กทท. และภาคประชาชน
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กล่าวว่า กทท. จัดประชุมรับฟังความคิดเห็นของประชาชนและผู้มีส่วนได้เสีย ครั้งที่ 1 ต่อร่างข้อเสนอรายละเอียด ขอบเขตการศึกษา และการประเมินทางเลือกของรายงานการเปลี่ยนแปลงรายละเอียดในรายงานการประเมินผลกระทบสิ่งแวดล้อม โครงการปรับปรุงท่าเทียบเรืออเนกประสงค์ระนอง (ท่าเรือระนอง) จังหวัดระนอง โดยมี พลเรือเอก โสภณ วัฒนมงคล ประธานกรรมการการท่าเรือแห่งประเทศไทย เป็นประธาน นายชนินทร์ แก่นหิรัญ กรรมการ กทท. ผู้บริหาร และพนักงาน กทท. ผู้แทนหน่วยงานภาครัฐและเอกชน ประชาชน และสื่อมวลชน เข้าร่วมประชุม เมื่อวันที่ 8 เมษายน 2564 ณ ห้องราชาวดี เฮอริเทจ แกรนด์ คอนเวนชั่น อำเภอเมืองระนอง จังหวัดระนอง
กทท. ได้ให้กลุ่มบริษัทที่ปรึกษา ประกอบด้วย บริษัท โชติจินดา คอนซัลแตนท์ จำกัด และบริษัท กรีนเนอร์ คอนซัลแทนท์ จำกัด ศึกษาและสำรวจออกแบบ (Detail Design) รวมทั้งศึกษาผลกระทบสิ่งแวดล้อมในการพัฒนาศักยภาพท่าเรือระนอง จัดทำรายงานการประเมินผลกระทบสิ่งแวดล้อม นำข้อเสนอต่าง ๆ ของภาคประชาชนไปประกอบการดำเนินโครงการฯ ให้มีประสิทธิภาพ สร้างการมีส่วนร่วมระหว่าง กทท. และภาคประชาชน เพื่อพัฒนาให้สามารถดำเนินการควบคู่กันการดำเนินกิจการ ยกระดับโครงสร้างพื้นฐาน และส่งเสริมนโยบายของภาครัฐในโครงการพัฒนาพื้นที่ระเบียงเศรษฐกิจภาคใต้อย่างยั่งยืน (Southern Economic Corridor : SEC) และเป็นประตูการค้าฝั่งตะวันตก (Western Gateway) การจัดประชุมฯ ดังกล่าว เป็นหนึ่งในขั้นตอนการศึกษาผลกระทบสิ่งแวดล้อม โดยมีหน่วยงานภาครัฐและเอกชน รวมทั้งประชาชนร่วมให้ความคิดเห็นและข้อเสนอแนะต่อการศึกษาโครงการฯ พร้อมทั้งข้อเสนอ/ห่วงกังวลในประเด็นด้านต่าง ๆ ซึ่ง กทท. จะนำผลที่ได้จากการรับฟังความคิดเห็นดังกล่าว ไปกำหนดขอบเขตการศึกษาเพื่อให้มีความครบถ้วน สมบูรณ์ และรอบด้าน รวมทั้งจัดทำรายงานการประเมินผลกระทบสิ่งแวดล้อม เพื่อเสนอหน่วยงานที่เกี่ยวข้องพิจารณาให้ความเห็นชอบประกอบการขออนุญาตดำเนินโครงการฯ ต่อไป

ที่มา : https://www.thaigov.go.th/news/contents/details/40846