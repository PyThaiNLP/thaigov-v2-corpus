รัฐบาลไทย-ข่าวทำเนียบรัฐบาล-เนื่องในโอกาสวันคล้ายวันสถาปนากระทรวง ครบ ๑๓๔ ปี ในวันพฤหัสบดีที่ ๘ เมษายน ๒๕๖๔


วันพฤหัสบดีที่ 8 เมษายน 2564
เนื่องในโอกาสวันคล้ายวันสถาปนากระทรวง ครบ ๑๓๔ ปี ในวันพฤหัสบดีที่ ๘ เมษายน ๒๕๖๔
กระทรวงกลาโหม ได้จัดให้มีพิธีถวายราชสักการะ และสักการะสิ่งศักดิ์สิทธิ์ ในศาลาว่าการกลาโหม
ประกอบด้วย เจ้าพ่อหอกลอง ณ ศาลเจ้าพ่อหอกลอง พระบวรฉายาสาทิสลักษณ์พระบาทสมเด็จพระปิ่นเกล้าเจ้าอยู่หัว พระบรมรูปหล่อพระบาทสมเด็จพระจุลจอมเกล้าเจ้าอยู่หัว พระรูปจอมพลสมเด็จพระราชปิตุลาบรมพงศาภิมุข เจ้าฟ้าภาณุรังษีสว่างวงศ์ฯ และรูปหล่อจอมพลและมหาอำมาตย์เอกเจ้าพระยาสุรศักดิ์มนตรี (เจิม-แสง-ชูโต) โดยมี พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม เป็นประธาน นอกจากนี้ยังได้ถวายสังฆทาน ณ ห้องพุทธสถาน ชั้น ๓ ทั้งนี้เนื่องจากการแพร่ราบาดของโรคโควิด-19 ที่ทวีความรุนแรงมากขึ้น และเพื่อรักษาไว้ซึ่งขนบธรรมเนียมประเพณีที่ปฏิบัติสืบต่อกันมา ในปีนี้กระทรวงกลาโหม จึงได้ดำเนินการจัดงานวันสถาปนากระทรวงกลาโหม ครบ ๑๓๔ ปี เป็นการภายใน
นับตั้งแต่พระบาทสมเด็จพระจุลจอมเกล้าเจ้าอยู่หัว ทรงพระกรุณาโปรดเกล้าโปรดกระหม่อมสถาปนากรมยุทธนาธิการขึ้นที่โรงทหารหน้า หรือศาลาว่าการกลาโหมในปัจจุบัน เมื่อวันที่ ๘ เมษายน พ.ศ.๒๔๓๐ นับเป็นจุดเริ่มต้นของการกำเนิดกิจการสมัยใหม่ให้มีความเป็นสากลทัดเทียมกับนานาอารยประเทศ และได้ถือเอาวันที่ ๘ เมษายนของทุกปี เป็นวันคล้ายวันสถาปนากระทรวงกลาโหม ซึ่งตลอดระยะเวลา ๑๓๔ ปี ที่ผ่านมา กระทรวงกลาโหมเป็นสถาบันหลักในการพิทักษ์รักษาเอกราชอธิปไตยของชาติ รักษาความมั่นคง และสร้างเสริมพระเกียรติยศแห่งสถาบันพระมหากษัตริย์ ทำนุบำรุงสืบสานพระศาสนา ตลอดจนร่วมสร้างสรรค์พัฒนาประเทศ และดำเนินกิจกรรมโครงการจิตอาสาพระราชทานตามแนวพระราชดำริ “เราทำความดี ด้วยหัวใจ” ในการช่วยเหลือประชาชนมาอย่างต่อเนื่อง โดยกระทรวงกลาโหมดำเนินการได้อย่างสอดคล้องกับสถานการณ์ที่มีการเปลี่ยนแปลงตามยุคสมัย และปฏิบัติงานในความรับผิดชอบบรรลุผลสำเร็จตามนโยบายอย่างมีประสิทธิภาพ ตลอดจนเป็นกลไกสำคัญที่สนับสนุนการดำเนินงานของรัฐบาลในการรักษาความสงบเรียบร้อยและแก้ไขปัญหาสำคัญของชาติ โดยเฉพาะอย่างยิ่งการช่วยเหลือดูแลประชาชนในสถานการณ์การแพร่ระบาดของโรคติดเชื้อไวรัสโคโรนา ๒๐๑๙

ที่มา : https://www.thaigov.go.th/news/contents/details/40792