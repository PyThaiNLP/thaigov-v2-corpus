รัฐบาลไทย-ข่าวทำเนียบรัฐบาล-กรมการขนส่งทางบก เปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลสงกรานต์ 2564 ณ สถานีขนส่งผู้โดยสารทุกแห่งทั่วประเทศ และสายด่วน 1584 ตลอด 24 ชั่วโมง  


วันพฤหัสบดีที่ 8 เมษายน 2564
กรมการขนส่งทางบก เปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลสงกรานต์ 2564 ณ สถานีขนส่งผู้โดยสารทุกแห่งทั่วประเทศ และสายด่วน 1584 ตลอด 24 ชั่วโมง
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เป็นประธานในพิธีเปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลสงกรานต์ ระหว่างวันที่ 8 - 10 เมษายน 2564
เพื่ออำนวยความสะดวกประชาชนที่เดินทางด้วยรถโดยสารสาธารณะ และรับเรื่องร้องเรียนกรณีประชาชนไม่ได้รับความปลอดภัย ถูกเอารัดเอาเปรียบจากการใช้บริการรถโดยสารสาธารณะ ซึ่งเป็นมาตรการรองรับการเดินทางช่วงวันหยุดยาวของกรมการขนส่งทางบก ในวันที่ 8 เมษายน 2564 ณ สถานีขนส่งผู้โดยสารกรุงเทพ (จตุจักร)
นายยงยุทธ นาคแดง กล่าวว่า กรมการขนส่งทางบก (ขบ.) ได้จัดตั้งศูนย์ฯ ชั่วคราวที่สถานีขนส่งผู้โดยสารทุกแห่งทั่วประเทศ และให้มีเจ้าหน้าที่ประจำศูนย์ฯ ชั่วคราวเพื่อคอยอำนวยความสะดวกและดูแลประชาชนที่เดินทางด้วยรถโดยสารสาธารณะ ซึ่งคาดการณ์ว่าจะมีปริมาณการเดินทางมากกว่าช่วงเวลาปกติรวมถึงมากกว่าช่วงปีใหม่ที่ผ่านมา จึงได้กำชับให้เจ้าหน้าที่เพิ่มความเข้มข้นในการปฏิบัติหน้าที่ รวมถึงร่วมอำนวยความสะดวกด้านการจราจรและดูแลความปลอดภัยภายในสถานีขนส่งผู้โดยสาร ควบคุมให้ผู้ประกอบการขนส่งและผู้ให้บริการสถานีขนส่งผู้โดยสารดำเนินการตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 อย่างเคร่งครัด และร่วมตรวจสอบความพร้อมของรถโดยสารสาธารณะและพนักงานขับรถก่อนออกจากสถานีขนส่งผู้โดยสาร กรณีพบรถโดยสารสาธารณะมีสภาพไม่มั่นคงแข็งแรง ส่งผลกระทบต่อความปลอดภัย สั่งเปลี่ยนรถคันใหม่ทดแทนหรือสั่งห้ามใช้รถคันดังกล่าวทันที ด้านพนักงานขับรถหากตรวจพบชั่วโมงการทำงานเกินกว่าที่กฎหมายกำหนด ใช้สารเสพติด ดื่มเครื่องดื่มแอลกอฮอล์ สั่งห้ามปฏิบัติหน้าที่ทันที เพื่อเป็นการป้องกันและลดอุบัติเหตุจากการใช้รถใช้ถนนอันเกิดจากตัวรถและผู้ขับรถ
รองอธิบดีกรมการขนส่งทางบก กล่าวเพิ่มเติมว่า ประชาชนที่พบปัญหาจากการใช้บริการรถโดยสารสาธารณะ สามารถแจ้งศูนย์คุ้มครองผู้โดยสารและรับเรื่องร้องเรียน 1584 (ชั่วคราว) ณ สถานีขนส่งทางผู้โดยสาร หรือช่องทางร้องเรียนต่าง ๆ ของ ขบ. ซึ่งให้บริการตลอดช่วงเทศกาลสงกรานต์ 2564 ดังนี้ สายด่วน โทร.1584 ตลอด 24 ชั่วโมง ทางเว็บไซต์ http://ins.dlt.go.th/cmpweb E-mail: dlt_1584complain@hotmail.com Facebook “1584 ร้องเรียนรถโดยสารสาธารณะ” Line: @1584dlt แอปพลิเคชัน DLT GPS ทั้งนี้ ทุกปัญหาการร้องเรียนของประชาชน ขบ. จะเร่งตรวจสอบและแจ้งผลการดำเนินการให้ผู้ร้องเรียนทราบทาง SMS พร้อมแจ้งความคืบหน้าการดำเนินการเป็นระยะจนกว่าจะแก้ไขเรื่องร้องเรียนแล้วเสร็จ โดยมีมาตรการลงโทษผู้กระทำความผิดขั้นสูงสุดทุกกรณี สำหรับการกระทำความผิดซ้ำซาก ความผิดร้ายแรง และเข้าข่ายเป็นภัยสังคมให้พักใช้
หรือเพิกถอนใบอนุญาตขับรถทันที เพื่อความปลอดภัยในการเดินทางของประชาชนตลอดช่วงเทศกาลสงกรานต์ 2564
ทั้งนี้ ขอความร่วมมือผู้โดยสารปฏิบัติตามมาตรการ D-M-H-T-T คือ D - Distancing อยู่ห่างไว้ M - Mask Wearing ใส่หน้ากากอนามัย H - Hand washing หมั่นล้างมือ T - Testing ตรวจวัดอุณหภูมิ T - Thai Cha na ใช้แอปพลิเคชันไทยชนะ หรือกรอกข้อมูลการเดินทางตามแบบฟอร์มที่ ขบ. กำหนดทั้งก่อนและหลังการเดินทาง

ที่มา : https://www.thaigov.go.th/news/contents/details/40803