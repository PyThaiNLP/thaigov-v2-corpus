รัฐบาลไทย-ข่าวทำเนียบรัฐบาล-สำนักงานตำรวจแห่งชาติยืนยันเจ้าหน้าที่ดำเนินการตามนโยบายของรัฐบาล และปฏิบัติตามมาตรการป้องกันการแพร่ระบาดโควิด-19 อย่างเคร่งครัด  


วันพฤหัสบดีที่ 8 เมษายน 2564
พิมพ์
สำนักงานตำรวจแห่งชาติยืนยันเจ้าหน้าที่ดำเนินการตามนโยบายของรัฐบาล และปฏิบัติตามมาตรการป้องกันการแพร่ระบาดโควิด-19 อย่างเคร่งครัด
สำนักงานตำรวจแห่งชาติยืนยันเจ้าหน้าที่ดำเนินการตามนโยบายของรัฐบาล และปฏิบัติตามมาตรการป้องกันการแพร่ระบาดโควิด-19 อย่างเคร่งครัด  ขณะที่ กทม.ดำเนินมาตรการเชิงรุก ควบคุมการแพร่ระบาดฯ ที่มีความเชื่อมโยงกับสถานบันเทิง
เมื่อวันที่ 7 เมษายน 2564 พล.ต.ต.ยิ่งยศ เทพจำนงค์ โฆษกสำนักงานตำรวจแห่งชาติ  ได้ชี้แจงกรณีมีวิจารณ์การระบาดระลอกใหม่ของโควิด-19 เกิดจากการละเลยของเจ้าหน้าที่ในการเปิดปิดสถานบริการว่า ว่า ตั้งแต่มีสถานการณ์แพร่ระบาดฯ สำนักงานตำรวจแห่งชาติ ได้ดำเนินการตามนโยบายของรัฐบาล และปฏิบัติตามมาตรการป้องกันการแพร่ระบาดฯ อย่างต่อเนื่อง โดยในพื้นที่ กทม.ได้มีการประชาสัมพันธ์ให้ผู้ประกอบการ ดำเนินการตามมาตรการอย่างเคร่งครัด พร้อมทั้งจัดเจ้าหน้าที่สายตรวจปฏิบัติหน้าที่ตลอด 24 ชม. ขณะที่ในส่วนภูมิภาค ซึ่งเป็นพื้นที่รับผิดชอบของตำรวจภูธรภาค 1 - 9 ก็มีการปฏิบัติตามมาตรการป้องกันการแพร่ระบาดฯ ในมาตรฐานเดียวกัน
ส่วนทางด้านกรุงเทพมหานคร ได้ดำเนินมาตรการเชิงรุก เพื่อควบคุมสถานการณ์แพร่ระบาดฯ ที่มีความเชื่อมโยงกับสถานบันเทิง โดยจัดชุดตรวจบูรณาการหน่วยงานที่เกี่ยวข้องลงพื้นที่ตรวจสถานบันเทิงทุกวัน รวมทั้งเพิ่มความเข้มข้นและความถี่ในการตรวจสอบการเปิดให้บริการร้านอาหารตามเวลาที่กำหนด พร้อมกำชับให้ปฏิบัติตามมาตรการป้องกันการแพร่ระบาดฯ ส่วนกรณีที่ตั้งข้อสังเกตสถานบันเทิงเปิดเกินเวลานั้น ที่ผ่านมาสำนักงานเขตพื้นที่ ร่วมกับ สน.ท้องที่ และฝ่ายความมั่นคงออกตรวจสอบสถานประกอบการให้ปฏิบัติตามกฎหมายอย่างต่อเนื่อง
----------------------

ที่มา : https://www.thaigov.go.th/news/contents/details/40804