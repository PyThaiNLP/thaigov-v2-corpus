รัฐบาลไทย-ข่าวทำเนียบรัฐบาล-กรมเจ้าท่าพัฒนาแหล่งน้ำ สร้างสิ่งแวดล้อม พร้อมใจปลูกป่า 7 เดือน 7,777 ต้น ให้เขียวขจีทั่วอีสาน


วันพฤหัสบดีที่ 8 เมษายน 2564
กรมเจ้าท่าพัฒนาแหล่งน้ำ สร้างสิ่งแวดล้อม พร้อมใจปลูกป่า 7 เดือน 7,777 ต้น ให้เขียวขจีทั่วอีสาน
กรมเจ้าท่า (จท.) กระทรวงคมนาคม ดำเนินโครงการ “จภ. 7 ร่วมพัฒนาแหล่งน้ำ สร้างสิ่งแวดล้อม พร้อมใจปลูกต้นไม้ 7 เดือน 7,777 ต้น” เพื่อพัฒนาแหล่งน้ำ เพิ่มพื้นที่สีเขียว สร้างความชุ่มชื้น สร้างอาชีพ และรายได้ให้กับชุมชนในพื้นที่ภาคตะวันออกเฉียงเหนือ
นายวิทยา ยาม่วง อธิบดีกรมเจ้าท่า เป็นประธานเปิดโครงการ “จภ. 7 ร่วมพัฒนาแหล่งน้ำ สร้างสิ่งแวดล้อม พร้อมใจปลูกต้นไม้ 7 เดือน 7,777 ต้น” โดยมี นายเธียรชัย พุทธรังษี รองผู้ว่าราชการจังหวัดร้อยเอ็ด นายวิเชียร เปมานุกรรักษ์ ผู้อำนวยการสำนักงานเจ้าท่าภูมิภาคที่ 7 พร้อมด้วยผู้บริหาร ข้าราชการ เจ้าหน้าที่ ผู้นำท้องถิ่น และประชาชนในพื้นที่ให้การต้อนรับ ณ ตำบลแวง อำเภอโพนทอง จังหวัดร้อยเอ็ด พร้อมทั้งลงพื้นที่บริเวณแม่น้ำยัง ตำบลวังสามัคคี อำเภอโพนทอง จังหวัดร้อยเอ็ด เพื่อรับฟังปัญหาการกัดเซาะริมตลิ่ง เมื่อวันที่ 2 เมษายน 2564
นายวิทยา ยาม่วง กล่าวว่า ได้มอบนโยบายให้ จท. ส่งเสริมการมีส่วนร่วมกับชุมชน นอกจากการปฏิบัติหน้าที่ตามภารกิจหลัก เพื่อสร้างความสามัคคีและมิตรภาพที่ดีระหว่างองค์กรภาครัฐ ภาคเอกชน และชุมชนให้เกิดความเข้มแข็งด้วยการจัดกิจกรรมที่เป็นประโยชน์ต่อสังคม อาทิ การปล่อยพันธุ์ปลาท้องถิ่นคืนสู่แหล่งน้ำธรรมชาติ และการปลูกต้นไม้เศรษฐกิจ เพื่อฟื้นฟูสภาพดินภายในบริเวณพื้นที่สาธารณะริมแม่น้ำให้มีความสมบูรณ์ ทำให้พื้นที่เกิดความชุ่มชื้นและเป็นที่พักผ่อนหย่อนใจให้กับประชาชน ซึ่งโครงการ “จภ. 7 ร่วมพัฒนาแหล่งน้ำ สร้างสิ่งแวดล้อม พร้อมใจปลูกป่า 7 เดือน 7,777 ต้น” เป็นการบูรณาการร่วมกันระหว่างหน่วยงานภาครัฐ ภาคเอกชน และประชาชน โดยสำนักงานเจ้าท่าภูมิภาคที่ 7 ประกอบด้วย สำนักงานเจ้าท่าภูมิภาคสาขาหนองคาย สำนักงานเจ้าท่าภูมิภาคสาขาอุบลราชธานี สำนักงานเจ้าท่าภูมิภาคสาขานครราชสีมา สำนักงานเจ้าท่าภูมิภาคสาขานครพนม และสำนักงานเจ้าท่าภูมิภาคสาขาขอนแก่น ได้ดำเนินโครงการฯ ด้วยการปลูกต้นไม้ที่มีค่าทางเศรษฐกิจ จำนวน 7,777 ต้น อาทิ ต้นชิงชัน พะยูง พะยอม ยางนา อินทนิล ต้นไม้ป่า และต้นไม้ประจำถิ่นในพื้นที่สาธารณะประโยชน์ในตำบลแวง อำเภอโพนทอง จังหวัดร้อยเอ็ด รวมทั้งร่วมกับหน่วยงานภาครัฐ ภาคเอกชน ท้องถิ่น และประชาชนในพื้นที่ต่าง ๆ ปล่อยปลาบริเวณริมแม่น้ำ เป็นระยะเวลา 7 เดือน โดยเริ่มตั้งแต่เดือนธันวาคม 2563 เพื่อเพิ่มพื้นที่สีเขียวและความชุ่มชื้นของพื้นดินให้เป็นที่พักผ่อนหย่อนใจของประชาชน และส่งเสริมกิจกรรมด้านการท่องเที่ยวในพื้นที่อย่างต่อเนื่อง
นายวิทยา ยาม่วง ได้ลงพื้นที่บริเวณแม่น้ำยัง ตำบลวังสามัคคี อำเภอโพนทอง จังหวัดร้อยเอ็ด ที่ดำเนินโครงการขุดลอกต่างตอบแทน และเดินทางไปตรวจตลิ่งแม่น้ำยัง บริเวณทางหลวงหมายเลข 36 โดยองค์การบริหารส่วนตำบลวังสามัคคีได้ขอรับสนับสนุนการขุดลอกและการก่อสร้างเขื่อนป้องกันตลิ่ง เพื่อบรรเทาปัญหาการกัดเซาะริมตลิ่ง บริเวณตอม่อสะพาน จากนั้น ได้มอบนโยบายการอำนวยความสะดวกและความปลอดภัยการเดินทางทางน้ำในช่วงเทศกาลสงกรานต์ปี 2564 ให้กับผู้บริหารสำนักงานเจ้าท่าภูมิภาคในพื้นที่ภาคตะวันออกเฉียงเหนือ เข้มงวดกวดขันเรือโดยสารและแพโดยสารที่ให้บริการนักท่องเที่ยวต้องมีความปลอดภัย อุปกรณ์ช่วยชีวิตต้องครบถ้วน โดยต้องแก้ไขปรับปรุงข้อบกพร่องให้แล้วเสร็จก่อนเทศกาลฯ สำหรับจุดอำนวยความสะดวกต้องให้ประชาชนมองเห็นอย่างเด่นชัด ท่าเรือต้องมีความสวยงาม ห้องน้ำต้องสะอาด รวมทั้งต้องให้บริการและดูแลความปลอดภัยให้กับประชาชนอย่างเต็มที่
ทั้งนี้ จท. ตระหนักถึงการเปลี่ยนแปลงของสภาพภูมิอากาศ (Climate Change) ที่เกิดขึ้นจากมนุษย์ได้ปล่อยก๊าซคาร์บอนไดออกไซด์และก๊าซเรือนกระจกอื่น ๆ ออกสู่บรรยากาศโลกเป็นระยะเวลากว่า 150 ปี จท. ได้ขับเคลื่อนภารกิจตามนโยบายของรัฐบาลและกระทรวงคมนาคม โดยร่วมกับหน่วยงานภาคเอกชนพัฒนาเรือโดยสารทุกรูปแบบให้หันมาใช้พลังงานไฟฟ้าทดแทน เพื่อลดสภาวะโลกร้อนและฝุ่นละออง PM 2.5 รวมทั้งจัดกิจกรรม CSR อย่างต่อเนื่อง อาทิ การปลูกหญ้าแฝกบริเวณริมแม่น้ำ การปล่อยพันธุ์ปลาท้องถิ่นลงสู่แหล่งน้ำธรรมชาติ และการปลูกป่า เป็นต้น ตามแนวทางพระราชดำริให้คนอยู่ร่วมกับป่าได้ ซึ่งเป็นแนวทาง การพัฒนาเพื่อให้ชุมชนอยู่ร่วมกับป่าอย่างยั่งยืน

ที่มา : https://www.thaigov.go.th/news/contents/details/40799