รัฐบาลไทย-ข่าวทำเนียบรัฐบาล-นายกฯ หารือนายกรัฐมนตรี สปป. ลาว คนใหม่ พร้อมกระชับความสัมพันธ์ทวิภาคีและความร่วมมือในฐานะมิตรประเทศที่มีความสัมพันธ์ใกล้ชิด 


วันพฤหัสบดีที่ 8 เมษายน 2564
นายกฯ หารือนายกรัฐมนตรี สปป. ลาว คนใหม่ พร้อมกระชับความสัมพันธ์ทวิภาคีและความร่วมมือในฐานะมิตรประเทศที่มีความสัมพันธ์ใกล้ชิด
นายกฯ หารือนายกรัฐมนตรี สปป. ลาว คนใหม่ พร้อมกระชับความสัมพันธ์ทวิภาคีและความร่วมมือในฐานะมิตรประเทศที่มีความสัมพันธ์ใกล้ชิด
วันนี้ (8 เมษายน 2564) เวลา 16.30 น. ณ ห้องโดม ชั้น 2 ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม หารือทางโทรศัพท์กับนายพันคำ วิพาวัน (H.E. Dr. Phankham Viphavanh) นายกรัฐมนตรีสาธารณรัฐประชาธิปไตยประชาชนลาว เพื่อแสดงความยินดีที่ได้รับการแต่งตั้งให้ดำรงตำแหน่งนายกรัฐมนตรีแห่ง สปป. ลาว คนที่ 8 และอวยพรในโอกาสวันขึ้นปีใหม่ของ สปป. ลาว ในเดือนเมษายน 2564
ภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญการหารือ ดังนี้
นายกรัฐมนตรีกล่าวแสดงความเสียใจในนามของรัฐบาลและประชาชนชาวไทย ต่อความสูญเสียจากเหตุการณ์เรือล่มบริเวณอ่างเก็บน้ำน้ำงึม แขวงเวียงจันทน์ เมื่อวันที่ 4 เมษายน ที่ผ่านมา ซึ่งมีผู้เสียชีวิตหลายคน รวมถึงสมาชิกครอบครัวของอดีตประธานประเทศ จูมมาลี ไซยะสอน จึงขอส่งกำลังใจผ่านนายกรัฐมนตรี สปป. ลาว ไปยังอดีตประธานประเทศให้มีสุขภาพแข็งแรงในเร็ววัน และหากมีสิ่งใดที่ไทยสามารถช่วยเหลือขอให้แจ้งมาได้เสมอ
โอกาสนี้ นายกรัฐมนตรีกล่าวแสดงความยินดีที่นายพันคำ วิพาวัน ได้รับการแต่งตั้งให้ดำรงตำแหน่งนายกรัฐมนตรีสาธารณรัฐประชาธิปไตยประชาชนลาว และหวังเป็นอย่างยิ่งว่าจะได้ทำงานร่วมกันอย่างใกล้ชิด เพื่อประโยชน์สุขของประชาชนของทั้งสองประเทศ โดยที่ผ่านมาได้มีโอกาสทำงานร่วมกับนายทองลุน สีสุลิด อดีตนายกรัฐมนตรี อย่างใกล้ชิด เพื่อส่งเสริมความสัมพันธ์ของทั้งสองประเทศ และขอฝากความยินดีไปยังนายทองลุน สีสุลิด ที่ได้รับการแต่งตั้งเป็นประธานประเทศคนใหม่ พร้อมเรียนเชิญนายกรัฐมนตรี สปป.ลาว เยือนไทยเมื่อสถานการณ์โควิด-19 คลี่คลายลง
นายกรัฐมนตรี สปป. ลาว กล่าวแสดงความยินดีต่อการหารือกันทางโทรศัพท์ในวันนี้ พร้อมเน้นย้ำที่จะสานต่อความสัมพันธ์ทวิภาคีและความร่วมมือระหว่างกันในด้านต่างๆ ซึ่งไทยและ สปป.ลาว มีความสัมพันธ์ที่แน่นแฟ้น เป็นมิตรประเทศที่มีความผูกพันกันอย่างใกล้ชิดมายาวนาน ประชาชนมีความเข้าใจต่อกัน และทั้งสองประเทศมีภาษา วัฒนธรรม และประเพณีที่คล้ายคลึงกัน รวมทั้งต่างให้ความช่วยเหลือและสนับสนุนซึ่งกันและกันมาอย่างต่อเนื่อง จึงพร้อมสานต่อความร่วมมือที่มีอยู่ และเร่งรัดความร่วมมือที่คั่งค้างให้ดำเนินต่อไปได้
ทั้งสองฝ่ายต่างเห็นพ้องที่จะขยายเวลาการฉลองครบรอบ 70 ปีความสัมพันธ์ทางการทูต ไทย - สปป. ลาว ไปจนถึงปลายปี ค.ศ. 2021 และจะจัดกิจกรรมที่เป็นประโยชน์ต่อประชาชนของทั้งสองประเทศมาอย่างต่อเนื่อง ทั้งนี้ ในโอกาสวันขึ้นปีใหม่ไทยและลาวในสัปดาห์หน้า นายกรัฐมนตรีได้อวยพรให้นายกรัฐมนตรี สปป.ลาว และครอบครัว ตลอดจนประชาชนชาวลาวประสบแต่ความสุขความเจริญสืบไป ซึ่งนายกรัฐมนตรี สปป.ลาว ก็อวยพรให้นายกรัฐมนตรี และชาวไทย มีความสุขในวันปีใหม่ไทยเช่นกัน
ไทยและ สปป.ลาว ยังเห็นพ้องที่จะร่วมมืออย่างใกล้ชิดในการร่วมฟื้นฟูเศรษฐกิจและสังคมจากสถานการณ์โควิด-19 โดยนายกรัฐมนตรีได้เสนอให้ทั้งสองฝ่ายกระชับความร่วมมือในเรื่องต่าง ๆ อาทิ  การเพิ่มมูลค่าทางการค้า การส่งเสริมการค้าชายแดน การกลับมาเปิดจุดผ่านแดนไทย – ลาว อีกครั้ง การยอมรับเอกสารรับรองการฉีดวัคซีนระหว่างกัน การกระชับความร่วมมือป้องกันและสกัดกั้นการลักลอบกระทำความผิดตามแนวชายแดน ความร่วมมือในกรอบอาเซียน และความร่วมมือในลุ่มน้ำโขง ซึ่งนายกรัฐมนตรี สปป.ลาว ยินดีรับไปพิจารณา และพร้อมหารือในรายละเอียดกับหน่วยงานไทยอย่างใกล้ชิด

ที่มา : https://www.thaigov.go.th/news/contents/details/40826