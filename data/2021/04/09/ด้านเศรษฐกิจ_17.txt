รัฐบาลไทย-ข่าวทำเนียบรัฐบาล-แอร์พอร์ต เรล ลิงก์ คุมเข้มมาตรการอำนวยความสะดวก และรักษาความปลอดภัย รวมทั้งมาตรการป้องกันโควิด-19 ในช่วงวันหยุดยาวเทศกาลสงกรานต์ 9 - 15 เมษายน 2564


วันพฤหัสบดีที่ 8 เมษายน 2564
แอร์พอร์ต เรล ลิงก์ คุมเข้มมาตรการอำนวยความสะดวก และรักษาความปลอดภัย รวมทั้งมาตรการป้องกันโควิด-19 ในช่วงวันหยุดยาวเทศกาลสงกรานต์ 9 - 15 เมษายน 2564
รถไฟฟ้าแอร์พอร์ต เรล  ลิงก์ คุมเข้มมาตรการอำนวยความสะดวกและรักษาความปลอดภัย รวมทั้งมาตรการป้องกันโควิด-19  ให้แก่ผู้โดยสารช่วงเทศกาลสงกรานต์ระหว่างวันที่ 9 - 15 เมษายน 2564 สอดคล้องตามนโยบายกระทรวงคมนาคม
รถไฟฟ้าแอร์พอร์ต เรล  ลิงก์ คุมเข้มมาตรการอำนวยความสะดวกและรักษาความปลอดภัย รวมทั้งมาตรการป้องกันโควิด-19  ให้แก่ผู้โดยสารช่วงเทศกาลสงกรานต์ระหว่างวันที่ 9 - 15 เมษายน 2564 สอดคล้องตามนโยบายกระทรวงคมนาคม
นายสุเทพ พันธุ์เพ็ง กรรมการผู้อำนวยการใหญ่บริษัท รถไฟฟ้า ร.ฟ.ท. จำกัด หรือผู้ให้บริการรถไฟฟ้าแอร์พอร์ต เรล ลิงก์ เปิดเผยว่าในช่วงเทศกาลสงกรานต์ระหว่างวันที่ 9 - 15 เมษายน 2564  บริษัทฯ ได้เตรียมพร้อมมาตรการอำนวยความสะดวก และรักษาความปลอดภัย เพื่อรองรับการเดินทางของผู้โดยสาร และให้ผู้โดยสารที่ใช้บริการได้รับความสะดวกสบาย และความปลอดภัยในการใช้บริการมากที่สุด ตามนโยบายของกระทรวงคมนาคม โดยมีมาตรการดังนี้
ด้านการอำนวยความสะดวก ได้จัดจุดบริการเชื่อมต่อระบบขนส่งสาธารณะ ( TAXI STAND ) ที่สถานีรถไฟฟ้าพญาไท และตั้งศูนย์ประสานงานอำนวยการและติดตามสถานการณ์อย่างใกล้ชิดที่ห้องควบคุมการเดินรถไฟฟ้า ศูนย์ซ่อมบำรุงคลองตัน  ส่วนด้านการรักษาความปลอดภัย กำหนดให้เจ้าหน้าที่รักษาความปลอดภัยตรวจสอบทางเข้า-ออกทุกสถานี , พื้นที่ในจุดลับตา และตรวจสอบบุคคลที่มีอาการมึนเมาอย่างเข้มงวดในการเข้าใช้บริการ และตรวจสอบระบบการใช้งานโทรทัศน์วงจรปิด ( CCTV ) ให้ใช้งานได้ดีอยู่เสมอรวมถึงกำหนดวัตถุต้องห้ามที่ไม่สามารถนำเข้ามาในระบบรถไฟฟ้าได้แก่ อาวุธ ของมีคม  ลูกโป่ง  พลุดอกไม้ไฟ และวัตถุที่จะทำให้เกิดประกายไฟ
ด้านความมั่นคงกำหนดให้ฝ่ายปฏิบัติการเดินรถไฟฟ้าทบทวนการทำงานด้านความปลอดภัยเกี่ยวกับวัตถุต้องสงสัย ให้เจ้าหน้าที่ตรวจสอบกระเป๋า หรือกล่องหีบห่อ สัมภาระที่วางทิ้งไว้แบบผิดสังเกต และระมัดระวังบุคคลภายนอกที่อาจแปลกปลอมเข้ามาในบริเวณพื้นที่ปฏิบัติงานหรือพื้นที่สถานี พร้อมจัดชุดตรวจผสม ประกอบด้วย เจ้าหน้าที่บริษัท รถไฟฟ้า ร.ฟ.ท. จำกัด , พนักงานรักษาความปลอดภัย , เจ้าหน้าที่ตำรวจสถานีตำรวจรถไฟสุวรรณภูมิ , เจ้าหน้าที่ชุดสุนัขทหารตรวจวัตถุระเบิด (K9) ออกตรวจสอบพื้นที่และอำนวยความสะดวกด้านรักษาความปลอดภัยในช่วงเทศกาลสงกรานต์
นอกจากนั้นบริษัทยังคงคุมเข้มมาตรการป้องกันการแพร่ระบาดของไวรัสโควิด-19 โดยมีมาตรการต่างๆ ทั้งตั้งจุดคัดกรองตรวจวัดอุณหภูมิผู้โดยสารก่อนเข้าใช้บริการในทุกสถานี ,เพิ่มความถี่ในการทำความสะอาดบริเวณจุดสัมผัสภายในสถานี และในขบวนรถ , เพิ่มความถี่ในการฉีดพ่นยาฆ่าเชื้อภายในขบวนรถไฟฟ้าก่อนให้บริการ ซึ่งขอความร่วมมือผู้โดยสารสวมหน้ากากอนามัยตลอดเวลาที่ใช้บริการรถไฟฟ้า และสแกน QR Code ไทยชนะบริเวณสถานีทุกครั้ง เพื่อเป็นประโยชน์ในการสอบสวนโรค รวมทั้งปฏิบัติตามมาตรการเว้นระยะห่างทางสังคม ( Social Distancing ) ในขณะใช้บริการ และงดเว้นการพูดคุยภายในตู้โดยสาร เพื่อร่วมกันป้องกันการแพร่ระบาดของไวรัสโควิด-19
ทั้งนี้เชื่อมั่นว่าหากได้ปฏิบัติตามแผนงานที่วางไว้ และผู้โดยสารให้ความร่วมมือตามแผนดังกล่าว จะส่งผลให้ผู้โดยสารได้รับความปลอดภัยและสะดวกสบายในการเดินทางในช่วงเทศกาลสงกรานต์ และสามารถสอบถามข้อมูลเพิ่มเติมได้ที่ Call Center 1690 หรือ www.srtet.co.th , ww.facebook.com/AirportRailLink และ Twitter : Airport Rail Link

ที่มา : https://www.thaigov.go.th/news/contents/details/40812