รัฐบาลไทย-ข่าวทำเนียบรัฐบาล-ธพส. ขานรับนโยบายภาครัฐ เข้มมาตรการรับมือโควิด-19 ภายในศูนย์ราชการฯ


วันพฤหัสบดีที่ 8 เมษายน 2564
พิมพ์
ธพส. ขานรับนโยบายภาครัฐ เข้มมาตรการรับมือโควิด-19 ภายในศูนย์ราชการฯ
สืบเนื่องจากเมื่อวันที่ 7 เมษายน ที่ผ่านมา พล.อ.ประยุทธ์ จันทร์โอชา นายกรัฐมนตรี และ รมว.กลาโหม แถลงภายหลังการประชุมคณะรัฐมนตรี (ครม.) เรื่องสถานการณ์การแพร่ระบาดโควิด-19 โดยขอให้ความร่วมมือกับภาครัฐ และเตรียมมาตรการการป้องกันของตนเองนั้น
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) ในฐานะผู้บริหารศูนย์ราชการเฉลิมพระเกียรติฯ แจ้งวัฒนะ จึงกำหนดมาตรการป้องกัน พร้อมรณรงค์ประชาสัมพันธ์แก่หน่วยงานและประชาชนที่มาใช้บริการภายในศูนย์ราชการ ให้ปฏิบัติตนอย่างเคร่งครัดตามมาตรการ DMHTT ได้แก่ เว้นระยะห่าง (D) สวมใส่แมสก์ (M) หมั่นล้างมือ (H) วัดอุณหภูมิ (T) และโหลดแอปไทยชนะ (T)
นอกจากนี้ ธพส. ยังร่วมรณรงค์เผยแพร่การเตรียมตัวช่วงสงกรานต์ป้องกันโควิด-19 ตามมาตรการของกรมควบคุมโรค กระทรวงสาธารณสุข ทั้งการเตรียมตัวก่อน / ขณะเดินทาง และหลังเดินทาง ได้แก่ 1. ตรวจสอบข้อมูลการระบาดของโควิด-19 2. หากไม่สบายควรงดหรือเลื่อนการเดินทาง และอวยพรผ่านสื่อออนไลน์ 3. หลีกเลี่ยงการเข้าร่วมกิจกรรมที่มีคนหมู่มาก 4. หลีกเลี่ยงการอยู่ในสถานที่ปิด 5. งดเครื่องดื่มแอลกอฮอล์ 6. หลังการเดินทางหากมีอาการป่วยควรรีบพบแพทย์
จากสถานการณ์การแพร่ระบาดระลอกใหม่ที่กำลังเกิดขึ้นอยู่ขณะนี้ ดร.นาฬิกอติภัค กล่าวทิ้งท้ายว่า "การป้องกัน และการดูแลตนเองเป็นสิ่งสำคัญมาก ซึ่งถือเป็นความรับผิดชอบทั้งแก่ตนเองและส่วนรวม จึงอยากขอเชิญชวนให้ทุกคนร่วมมือกัน สวมหน้ากากอนามัย เว้นระยะห่าง และงดเข้าไปในสถานที่เสี่ยง รวมถึงสถานบันเทิงต่าง ๆ ตามนโยบายของภาครัฐ"

ที่มา : https://www.thaigov.go.th/news/contents/details/40825