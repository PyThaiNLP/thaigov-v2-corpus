รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ เตรียมแผนอำนวยความสะดวกรองรับการเดินทางของผู้โดยสารช่วงเทศกาลสงกรานต์ ปี 2564 เน้นย้ำผู้โดยสารยึดหลักบินวิถีใหม่ D - M - H - T - T 


วันพฤหัสบดีที่ 8 เมษายน 2564
ท่าอากาศยานสุวรรณภูมิ เตรียมแผนอำนวยความสะดวกรองรับการเดินทางของผู้โดยสารช่วงเทศกาลสงกรานต์ ปี 2564 เน้นย้ำผู้โดยสารยึดหลักบินวิถีใหม่ D - M - H - T - T
ท่าอากาศยานสุวรรณภูมิ (ทสภ.) บริษัท ท่าอากาศยานไทย จำกัด (มหาชน) (ทอท.) กระทรวงคมนาคม เตรียมแผนอำนวยความสะดวกรองรับการเดินทางของผู้โดยสารช่วงเทศกาลสงกรานต์ปี 2564 ภายหลังรัฐบาลผ่อนปรนการควบคุมสถานการณ์การแพร่ระบาดของเชื้อไวรัสโควิด-19
รวมทั้งประกาศให้มีวันหยุดยาวตลอดเทศกาลตั้งแต่วันที่ 10 - 15 เมษายน 2564 โดย ทสภ. ได้ยกเว้นค่าบริการลานจอดรถระยะยาวโซน C เพื่อช่วยลดภาระแก่ผู้ใช้บริการ รวมทั้งยกระดับการให้บริการด้วยการจองรถแท็กซี่ล่วงหน้าผ่านแอปพลิเคชัน AOT AIRPORTS และเน้นย้ำผู้โดยสารและผู้ใช้บริการรักษามาตรการป้องกันการแพร่ระบาดของเชื้อไวรัสโควิด-19 อย่างเคร่งครัดตามหลักบินวิถีใหม่ D - M - H - T - T
นาวาอากาศโท สุธีรวัฒน์ สุวรรณวัฒน์ ผู้อำนวยการ ทสภ. กล่าวว่า ช่วงเทศกาลสงกรานต์ปี 2564 ระหว่างวันที่ 9 - 18 เมษายน 2564 ทสภ. คาดการณ์ว่าจะมีผู้โดยสารภายในประเทศใช้บริการ ประมาณ 370,000 คน หรือเฉลี่ยวันละประมาณ 37,000 คน เที่ยวบินภายในประเทศ จำนวน 3,100 เที่ยวบิน หรือเฉลี่ยวันละ 310 เที่ยวบิน แบ่งเป็น เที่ยวบินตามตารางการบิน จำนวน 2,758 เที่ยวบิน เที่ยวบินพิเศษ จำนวน 342 เที่ยวบิน สำหรับสายการบินประจำที่ขอเพิ่มเที่ยวบินพิเศษและเช่าเหมาลำมากที่สุด 2 อันดับแรก คือ สายการบินบางกอกแอร์เวย์ส จำนวน 270 เที่ยวบิน และสายการบินไทยสมายล์ จำนวน 72 เที่ยวบิน สำหรับเที่ยวบินระหว่างประเทศยังคงมีให้บริการ แต่ต้องปฏิบัติตามเงื่อนไขการอนุญาตให้อากาศยานทำการบินเข้า - ออก ประเทศไทย และผู้โดยสารต้องอยู่ภายใต้การควบคุมของเจ้าหน้าที่ควบคุมโรคติดต่อ และปฏิบัติตามมาตรการของกระทรวงสาธารณสุขอย่างเคร่งครัด ทั้งนี้ ช่วงเวลาดังกล่าวจะมีผู้โดยสารเดินทางภายในประเทศเป็นจำนวนมาก ทสภ. จะเปิดใช้ประตู 3 ที่อาคารผู้โดยสารขาออกชั้น 4 เพิ่มเติม ตั้งแต่เวลา 05.00 น. ในวันที่ 5 - 18 เมษายน 2564 โดยผู้โดยสารสามารถเข้าอาคารผู้โดยสารขาออกชั้น 4 ที่ประตู 2, 3 และ 9 นอกจากนี้ ทสภ. ได้เพิ่มเจ้าหน้าที่และจัดเตรียมสิ่งอำนวยความสะดวกต่าง ๆ ให้มีความพร้อมรองรับการใช้บริการของผู้โดยสาร อาทิ เจ้าหน้าที่บริเวณจุดตรวจค้นร่างกายและสัมภาระผู้โดยสาร เจ้าหน้าที่จราจรให้บริการผู้โดยสารที่บริเวณด้านหน้าชานชาลาอาคารผู้โดยสารขาออกชั้น 4 เพื่อแก้ไขการจราจรคับคั่งในช่วงเวลาที่มีรถเข้ามาใช้บริการเป็นจำนวนมาก เจ้าหน้าที่ รปภ. และเจ้าหน้าที่ EOD ในการตรวจพื้นที่และตรวจสอบเฝ้าระวังวัตถุต้องสงสัย รวมทั้งเฝ้าสังเกตการณ์ด้วยกล้อง CCTV ตลอด 24 ชั่วโมง และเจ้าหน้าที่อำนวยความสะดวกแนะนำผู้โดยสาร ก่อนเข้าจุดตรวจค้นผู้โดยสาร
และสัมภาระ และเตรียมรถเข็นกระเป๋าให้มีจำนวนที่เพียงพอต่อการใช้งานกระจายตามจุดต่าง ๆ อย่างทั่วถึง เพิ่มความถี่ในการทำความสะอาดห้องน้ำทุก ๆ 10 นาที ตลอด 24 ชั่วโมง เป็นต้น
นอกจากนี้ ทสภ. ได้ยกระดับการให้บริการด้านการคมนาคมขนส่ง โดยเปิดให้บริการจองรถแท็กซี่ผ่านแอปพลิเคชัน AOT AIRPORTS โดยผู้ใช้บริการต้องอยู่ในรัศมีการให้บริการภายใน ทสภ. ไม่เกิน 1 กิโลเมตร ผู้ใช้บริการสามารถจองรถแท็กซี่ โดยจะเลือกเป็นรถแท็กซี่ทั่วไปหรือรถแท็กซี่ขนาดใหญ่ ระบบจะแสดงหน้าจอ หมายเลขทะเบียนรถ ชื่อคนขับ และหมายเลขช่องจอดรถ บริเวณชานชาลาหน้าอาคารผู้โดยสาร ชั้น 1 ภายในเวลาไม่เกิน 15 นาที โดย ทสภ. ได้กำชับให้สมาชิกผู้ขับขี่รถแท็กซี่ต้องสวมหน้ากากอนามัยระหว่างการให้บริการและต้องทำความสะอาดภายในรถ ด้วยน้ำยาฆ่าเชื้อโรคทุกครั้งทั้งก่อนและหลังการให้บริการ
สำหรับผู้ที่เดินทางในช่วงเทศกาลสงกรานต์ ทสภ. ได้ยกเว้นอัตราค่าบริการจอดรถยนต์ที่ลานจอดรถยนต์ระยะยาวโซน C ตั้งแต่วันศุกร์ที่ 9 เมษายน 2564 เวลา 08.00 น. ถึงวันศุกร์ที่ 16 เมษายน 2564 เวลา 17.00 น. รวม 8 วัน สามารถรองรับรถยนต์ จำนวน 718 คัน โดย ทสภ. มีรถ Shuttle Bus สาย A วิ่งให้บริการรับ - ส่ง ผู้โดยสารทุก ๆ 15 นาที ตลอด 24 ชั่วโมงโดยไม่เสียค่าใช้จ่าย สำหรับลานจอดรถยนต์โซนอื่น ๆ ที่เปิดให้บริการ ได้แก่ อาคารจอดรถยนต์โซน 3 รองรับ 2,038 คัน, ลานจอดรถโซน 4 รองรับ 251 คัน, ลานจอดรถโซน 5 รองรับ 455 คัน , ลานจอดรถโซน 6 มีหลังคากันแดด รองรับ 689 คัน และลานจอดรถโซน 7 มีหลังคากันแดด รองรับ 666 คัน โดยมีอัตราค่าบริการชั่วโมงละ 25 บาท หากเกิน 7 ชั่วโมง เป็นอัตราเหมาวันละ 250 บาท ผู้ใช้บริการสามารถสอบถามเพิ่มเติมได้ที่ ศูนย์ปฏิบัติการอาคารจอดรถยนต์ โทร. 0 2132 9511 ตลอด 24 ชั่วโมง
ทสภ. ให้ความสำคัญในการปฏิบัติตามมาตรฐานด้านสาธารณสุข โดยเน้นย้ำการดูแลรักษาความสะอาดในทุกพื้นที่ภายในท่าอากาศยาน รวมทั้งบริเวณพื้นที่จุดสัมผัสต่าง ๆ เช่น ห้องน้ำ ลิฟต์ ทางเดินเลื่อน แบบ Deep Cleaning อย่างต่อเนื่องทุกวัน ตลอด 24 ชั่วโมง และขอความร่วมมือให้ผู้โดยสารและผู้ใช้บริการทุกคนต้องถือปฏิบัติยึดหลักวิถีบินใหม่ D - M - H - T -T ประกอบด้วย D (DISTANCING) เว้นระยะห่างกัน หลีกเลี่ยงการสัมผัสผู้อื่น M (MASK- WEARING) สวมหน้ากากผ้าหรือหน้ากากอนามัยตลอดเวลา H (HAND WASHING) หมั่นล้างมือด้วยเจลแอลกอฮอล์ T (TEMPERATURE CHECK) ตรวจวัดอุณหภูมิร่างกาย และ T (THAICHANA) สแกนแอปพลิเคชันไทยชนะ และขอความร่วมมือผู้โดยสารและผู้ใช้บริการเผื่อเวลาเดินทางล่วงหน้ามายังท่าอากาศยาน 2 - 3 ชั่วโมง เพื่อป้องกันการล่าช้าจากกระบวนการคัดกรองผู้โดยสาร ทสภ. สอบถามข้อมูลเพิ่มเติมได้ที่ AOT Contact Center โทร 1722 ตลอด 24 ชั่วโมง

ที่มา : https://www.thaigov.go.th/news/contents/details/40797