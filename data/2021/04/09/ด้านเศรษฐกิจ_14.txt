รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามความคืบหน้าโครงการเสริมทรายชายหาดจอมเทียน พร้อมมอบนโยบายการดูแลความปลอดภัยทางน้ำ


วันพฤหัสบดีที่ 8 เมษายน 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามความคืบหน้าโครงการเสริมทรายชายหาดจอมเทียน พร้อมมอบนโยบายการดูแลความปลอดภัยทางน้ำ
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามความคืบหน้าโครงการเสริมทรายชายหาดจอมเทียน พร้อมมอบนโยบายการดูแลความปลอดภัยทางน้ำและมาตรการป้องกันการแพร่ระบาดของโรคติดเชื้อไวรัส COVID-19 ในช่วงเทศกาลสงกรานต์ 2564
โดยมี นายสมพงษ์ จิรศิริเลิศ รองอธิบดีกรมเจ้าท่า นายพิสุทธิ์ อมรยุทธ์ ผู้อำนวยการสำนักงานเจ้าท่าภูมิภาคที่ 6 นายเอกราช คันธโร ผู้อำนวยการสำนักงานเจ้าท่าภูมิภาคสาขาพัทยา และเจ้าหน้าที่กรมเจ้าท่า ร่วมให้การต้อนรับ เมื่อวันที่ 3 เมษายน 2564
นายอธิรัฐ รัตนเศรษฐ กล่าวว่า โครงการเสริมทรายชายหาดจอมเทียนของกรมเจ้าท่า (จท.) ดำเนินการ 2 ช่วง ได้แก่ ช่วงที่ 1 ตั้งแต่ร้านลุงไสวถึงซอยนาจอมเทียน และช่วงที่ 2 ซอยนาจอมเทียน 19 ถึงซอยนาจอมเทียน 11 รวมระยะทาง 3,575 เมตร ความกว้าง 50 เมตร ใช้ทรายประมาณ 634,817 ลูกบาศก์เมตร พร้อมทั้งก่อสร้างแหล่งทรายสำรอง ความยาว 225 เมตร มีกำหนดแล้วเสร็จในเดือนพฤศจิกายน 2565 หากแล้วเสร็จจะช่วยฟื้นฟูระบบนิเวศน์ชายหาดจอมเทียนให้กลับมามีความสวยงาม ส่งเสริมการท่องเที่ยวกระตุ้นเศรษฐกิจ และช่วยสร้างรายได้สู่ประเทศ ในการนี้รัฐมนตรีช่วยว่าการกระทรวงคมนาคมได้สั่งการให้สำนักงานเจ้าท่าภูมิภาคสาขาชลบุรีเร่งรัดดำเนินการให้แล้วเสร็จก่อนกำหนด และทยอยเปิดให้นักท่องเที่ยวได้ใช้ประโยชน์ รวมทั้งดูแลพื้นที่ก่อสร้างไม่ให้กระทบต่อทัศนียภาพของชายหาดและการท่องเที่ยว
จากนั้นรัฐมนตรีช่วยว่าการกระทรวงคมนาคมและคณะ เดินทางไปตรวจเยี่ยมศูนย์อำนวยความปลอดภัยทางน้ำ ณ ท่าเรือพัทยาใต้ (แหลมบาลีฮาย) ซึ่งจะเริ่มปฏิบัติงานตั้งแต่วันที่ 10 - 16 เมษายน 2564 โดยบูรณาการร่วมกับหน่วยงานที่เกี่ยวข้อง มีอัตรากำลังเจ้าหน้าที่รวม 50 นาย รถยนต์ตรวจการณ์ จำนวน 2 คัน เรือยนต์ตรวจการณ์ จำนวน 7 ลำ ออกตรวจตราเพื่อปราบปราบผู้ฝ่าฝืนกฎหมายการเดินเรือ ควบคุม ดูแล อำนวยความสะดวกแก่ประชาชน และนักท่องเที่ยวที่เดินทางสัญจรทางน้ำ รวมทั้งประชาสัมพันธ์ให้เจ้าของเรือ ผู้ประกอบการเรือ ผู้ควบคุมเรือ และผู้โดยสาร ปฏิบัติตามมาตรการเพื่อความปลอดภัยและมาตรการป้องกันการแพร่ระบาดฯ ในช่วงเทศกาลสงกรานต์อย่างเคร่งครัด ในการนี้ท่านรัฐมนตรีช่วยว่าการกระทรวงคมนาคม ได้เน้นย้ำให้เจ้าหน้าที่ผู้ปฏิบัติงานต้องเข้มงวดมาตรการความปลอดภัยในการดูแลนักท่องเที่ยว รวมทั้งมาตราการป้องกันการแพร่ระบาดฯ และขอความร่วมมือประชาชนสวมหน้ากากอนามัยหรือหน้ากากผ้าทุกคน หมั่นล้างมือด้วยเจลแอลกอฮอล์ทุกครั้งที่ขึ้น - ลงเรือ ปฏิบัติตามคำแนะนำของนายเรือ ผู้ควบคุมเรือ และเจ้าหน้าที่ของรัฐโดยเคร่งครัด ทั้งนี้ หากพบเห็นการฝ่าฝืนกฎหมาย ข้อปฏิบัติ หรือเหตุร้ายต่าง ๆ สามารถแจ้งได้ที่สายด่วน จท. 1199

ที่มา : https://www.thaigov.go.th/news/contents/details/40798