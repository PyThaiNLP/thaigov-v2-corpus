รัฐบาลไทย-ข่าวทำเนียบรัฐบาล-สธ.คุมโควิดสถานบันเทิงใน 1-2 เดือน ส่วน กทม.ยังต้องใช้เวลา ย้ำสงกรานต์งดรวมตัว


วันพฤหัสบดีที่ 8 เมษายน 2564
สธ.คุมโควิดสถานบันเทิงใน 1-2 เดือน ส่วน กทม.ยังต้องใช้เวลา ย้ำสงกรานต์งดรวมตัว
กระทรวงสาธารณสุขคาดคุมโควิด 19 กลุ่มสถานบันเทิงได้ 1-2 เดือน ส่วนต้นเชื้อใน กทม.อาจต้องใช้เวลา ขึ้นกับมาตรการควบคุมโรค ย้ำสงกรานต์ประชาชนต้องเข้มมาตรการป้องกันโรค ใส่หน้ากากอนามัย ล้างมือบ่อยๆ เว้นระยะห่าง ไม่ไปสถานที่เสี่ยง
กระทรวงสาธารณสุขคาดคุมโควิด 19 กลุ่มสถานบันเทิงได้ 1-2 เดือน ส่วนต้นเชื้อใน กทม.อาจต้องใช้เวลา ขึ้นกับมาตรการควบคุมโรค ย้ำสงกรานต์ประชาชนต้องเข้มมาตรการป้องกันโรค ใส่หน้ากากอนามัย ล้างมือบ่อยๆ เว้นระยะห่าง ไม่ไปสถานที่เสี่ยง จัดงานในพื้นที่โล่ง อากาศถ่ายเท งดกิจกรรมรวมตัว พร้อมเสนอปิดผับ บาร์ 41 จังหวัดตัดตอนการแพร่ระบาดโรค
วันนี้ (8 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข แถลงสถานการณ์โรคโควิด 19 ว่า วันนี้ประเทศไทยมีผู้ติดเชื้อรายใหม่ 405 ราย มาจากระบบเฝ้าระวังในโรงพยาบาล 197 ราย ค้นหาเชิงรุกในชุมชน 194 ราย และเดินทางมาจากต่างประเทศ 14 ราย รักษาหายเพิ่ม 32 ราย ไม่มีเสียชีวิต ทำให้การติดเชื้อระลอกใหม่ ตั้งแต่วันที่ 15 ธันวาคม 2563 - 8 เมษายน 2564 มีผู้รักษาหายแล้ว 23,924 ราย อยู่ระหว่างรักษา 2,114 ราย และเสียชีวิตสะสม 35 ราย ทั้งนี้ การระบาดส่วนใหญ่ยังมาจากสถานบันเทิงกระจายในจังหวัดต่างๆ อย่างไรก็ตาม กระทรวงสาธารณสุข พยายามควบคุมไม่ให้ระบาด โดยในต่างจังหวัดคาดว่าจะควบคุมได้ภายใน 1-2 เดือน ส่วนต้นเชื้อใหญ่ที่อยู่ในสถานบันเทิงกรุงเทพมหานคร อาจต้องใช้เวลา ซึ่งขึ้นอยู่กับมาตรการที่ใช้ในการควบคุมโรค
นายแพทย์เกียรติภูมิ กล่าวว่า ขณะนี้ใกล้เทศกาลสงกรานต์มีการเดินทางกลับภูมิลำเนา ขอให้ระวังเรื่องอุบัติเหตุและการแพร่เชื้อโควิด 19 โดยกิจกรรมที่ทำได้ช่วงสงกรานต์ คือ จัดพิธีสรงน้ำพระ กิจกรรมทางศาสนาอื่น รดน้ำดำหัวขอพรผู้ใหญ่ตามประเพณีนิยมหรือกระทรวงวัฒนธรรมกำหนด และเดินทางข้ามจังหวัด ขอให้ปฏิบัติมาตรการส่วนบุคคลอย่างเต็มที่ด้วยการใส่หน้ากากอนามัย ล้างมือบ่อยๆ เว้นระยะห่าง ประเมินความเสี่ยงตัวเอง หลีกเลี่ยงสถานที่เสี่ยงหรือแออัด ตรวจวัดอุณหภูมิ สแกนไทยชนะ ส่วนการจัดงานขอให้จัดที่โล่งแจ้ง ระบายอากาศดี เลี่ยงการจัดในห้องปรับอากาศที่อากาศไม่ถ่ายเท งดกิจกรรมมีคนรวมตัวจำนวนมาก เช่น สาดน้ำ คอนเสิร์ต      ประแป้ง ปาร์ตี้โฟม เป็นต้น
"ขอให้ อสม.สอดส่องดูแลผู้เข้าออกหมู่บ้านชุมชน เคาะประตูบ้านให้คำแนะนำคนเดินทางจากพื้นที่เสี่ยงและสถานบันเทิงให้แยกตัวเอง หากมีอาการผิดปกติให้เข้ารับการตรวจที่โรงพยาบาล ให้คณะกรรมการโรคติดต่อจังหวัด จัดระบบเฝ้าระวังคนเดินทางจากพื้นที่เสี่ยง ตั้งด่านตรวจการสัญจรในพื้นที่ ตรวจสอบสถานที่เสี่ยงต่างๆ เช่น สถานบันเทิง ร้านอาหาร ตลาด สนามชนวัว ไก่ชน เป็นต้น ตรวจสอบมาตรการป้องกันโรคของระบบขนส่งต่างๆ พิจารณาการจัดกิจกรรมของชุมชนให้เหมาะสม โดยจังหวัดที่มีความเสี่ยงให้จัดระบบเฝ้าระวังตรวจหาเชื้อในกลุ่มเสี่ยงด้วย" นายแพทย์เกียรติภูมิกล่าว
สำหรับมาตรการควบคุมโรคในแต่ละพื้นที่ ยังเหมือนเดิมไม่มีการปรับระดับสีพื้นที่ใหม่ แต่ได้เสนอปิดสถานบันเทิง ผับ บาร์ คาราโอเกะ กิจการอาบอบนวดใน 41 จังหวัด เป็นเวลา 14 วัน ได้แก่ จังหวัดที่พบผู้ติดเชื้อเกี่ยวข้องกับสถานบันเทิงหรือสถานประกอบการ และจังหวัดที่มีความเสี่ยง เป็นทางผ่าน หรือเมืองใหญ่ที่มีสถานบันเทิงจำนวนมาก เพื่อตัดตอนไม่ให้เกิดปัญหาแพร่ระบาดเป็นวงกว้างต่อไป ส่วนร้านอาหารต่างๆ กิจการอื่นๆ เปิดได้ตามปกติตามมาตรการที่กำหนดของแต่ละพื้นที่ โดยเน้นมาตรการป้องกันโรคอย่างเคร่งครัด
********************************** 8 เมษายน 2564

ที่มา : https://www.thaigov.go.th/news/contents/details/40827