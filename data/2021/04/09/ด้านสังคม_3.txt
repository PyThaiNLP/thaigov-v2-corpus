รัฐบาลไทย-ข่าวทำเนียบรัฐบาล-กรมเจ้าท่าเร่งขุดลอกแม่น้ำกกสายเก่า จังหวัดเชียงราย เพิ่มพื้นที่กักเก็บน้ำ รับมืออุทกภัยและบรรเทาภัยแล้งให้กับประชาชน


วันพฤหัสบดีที่ 8 เมษายน 2564
กรมเจ้าท่าเร่งขุดลอกแม่น้ำกกสายเก่า จังหวัดเชียงราย เพิ่มพื้นที่กักเก็บน้ำ รับมืออุทกภัยและบรรเทาภัยแล้งให้กับประชาชน
กรมเจ้าท่า (จท.) กระทรวงคมนาคม โดยสำนักงานพัฒนาและบำรุงรักษาทางน้ำที่ 7 เปิดหน่วยปฏิบัติงานขุดลอกแม่น้ำกกสายเก่า ตำบลรอบเวียง อำเภอเมือง จังหวัดเชียงราย เพื่อขุดลอกแม่น้ำกกสายเก่าที่ตื้นเขินจากตะกอนของดินทรายและวัชพืช
นายวิทยา ยาม่วง อธิบดีกรมเจ้าท่า กล่าวว่า จท. มีภารกิจดูแลรักษาและขุดลอกร่องน้ำ ให้มีสภาพสมบูรณ์เพื่อให้ประชาชนสามารถใช้น้ำได้อย่างเกิดประโยชน์สูงสุด ซึ่ง จท. ได้ดำเนินการขุดลอกร่องน้ำมาอย่างต่อเนื่อง เพื่อเตรียมความพร้อมรองรับการเก็บกักน้ำในช่วงฤดูฝนตามนโยบายของรัฐบาล โดยเมื่อวันที่ 15 มีนาคม 2564 ได้เปิดหน่วยปฏิบัติงานขุดลอกแม่น้ำกกสายเก่า ตำบลรอบเวียง อำเภอเมือง จังหวัดเชียงราย โดยใช้รถขุด ชม.10 ปฏิบัติงานขุดลอกตั้งแต่บริเวณ กม.0+000 ถึง กม.1+552 ระยะทาง 1,552 เมตร และขุดลอกเพิ่มความกว้างของร่องน้ำประมาณ 10 เมตร มีความลึก 388 เมตร (จากระดับน้ำทะเลปานกลาง) ปริมาณวัสดุขุดลอก 15,000 ลูกบาศก์เมตร ผลการดำเนินงาน ณ วันที่ 1 เมษายน 2564 คิดเป็นร้อยละ 28.40
ทั้งนี้ เมื่อดำเนินการแล้วเสร็จตามแผนจะสามารถช่วยเหลือให้ชาวชุมชนประมาณ 1,100 ครัวเรือน ประมาณ 5,000 คน มีน้ำที่ใสสะอาด ปลอดภัย สำหรับใช้อุปโภค บริโภค และใช้ในการเกษตร รวมทั้งมีพื้นที่รองรับน้ำในช่วงฤดูฝนเพิ่มขึ้น เนื่องจากร่องน้ำมีความกว้างและความลึกเพิ่มขึ้น เรือสามารถผ่านเข้า - ออกได้อย่างสะดวก ปลอดภัย และทําให้กระแสน้ำไหลหมุนเวียนได้สะดวก ส่งผลให้ระบบนิเวศทางน้ำมีความสมบูรณ์มากยิ่งขึ้น

ที่มา : https://www.thaigov.go.th/news/contents/details/40800