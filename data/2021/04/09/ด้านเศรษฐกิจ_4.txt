รัฐบาลไทย-ข่าวทำเนียบรัฐบาล-นายกรัฐมนตรี ปล่อยขบวนรถเปิดให้บริการชั่วคราวมอเตอร์เวย์หมายเลข 6 ช่วง ปากช่อง - สีคิ้ว  ระหว่างวันที่  9 - 19 เม.ย. 64 เพื่อรองรับการเดินทางของประชาชนในช่วงเทศกาลสงกรานต์


วันพฤหัสบดีที่ 8 เมษายน 2564
นายกรัฐมนตรี ปล่อยขบวนรถเปิดให้บริการชั่วคราวมอเตอร์เวย์หมายเลข 6 ช่วง ปากช่อง - สีคิ้ว  ระหว่างวันที่  9 - 19 เม.ย. 64 เพื่อรองรับการเดินทางของประชาชนในช่วงเทศกาลสงกรานต์
วันที่ 7 เมษายน 2564 พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีเปิดทางหลวงพิเศษระหว่างเมืองหมายเลข 6 สาย บางปะอิน - สระบุรี - นครราชสีมา ช่วงอําเภอปากช่อง - อําเภอสีคิ้ว
มั่นใจช่วยเพิ่มความสะดวก รวดเร็วและปลอดภัยให้กับประชาชนในการเดินทางกลับภูมิลำเนาในช่วงเทศกาลสงกรานต์ 2564 โดยมีนายอภิสิทธิ์ พรหมเสน รองอธิบดีกรมทางหลวง และนายวิเชียร จันทรโณทัย ผู้ว่าราชการจังหวัดนครราชสีมา ร่วมให้การต้อนรับ ณ จุดตัดกับถนนมิตรภาพ กิโลเมตรที่ 65 บ้านหนองไผ่ล้อม ตําบลหนองสาหร่าย อําเภอปากช่อง จังหวัดนครราชสีมา
นายอภิสิทธิ์ พรหมเสน รองอธิบดีกรมทางหลวง ฝ่ายบำรุงทาง กรมทางหลวง กระทรวงคมนาคม เปิดเผยว่า ในช่วงเทศกาลสงกรานต์นี้ นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้กรมทางหลวง เปิดให้บริการชั่วคราวทางหลวงพิเศษหมายเลข 6 (มอเตอร์เวย์) ช่วง ปากช่อง – สีคิ้ว ระยะทาง 35.75 กิโลเมตร ตั้งแต่วันที่ 9 เม.ย. เวลา 6:00 น.  จนถึงวันที่ 19 เม.ย. 64 เพื่อบรรเทาปัญหาการจราจรในเส้นทางสู่ภาคอีสาน ซึ่งกรมทางหลวงได้เตรียมความพร้อมในการเปิดใช้งานดังกล่าว โดยการปรับปรุงทางเชื่อมทางเข้า – ออก ปรับปรุงจุดกลับรถ ไฟฟ้าแสงสว่าง เพิ่มป้ายประชาสัมพันธ์ อุปกรณ์อำนวยความปลอดภัย และปรับปรุงภูมิทัศน์ เพื่อเพิ่มประสิทธิภาพในการเดินทางบนทางหลวงพิเศษหมายเลข 6 พร้อมทั้งขอความร่วมมือประชาชนเดินทางเหลื่อมเวลา”บ้านใกล้กรุงเทพฯให้เดินทางออกทีหลัง และเดินทางกลับเข้ากรุงเทพฯก่อน” ซึ่งการกระจายการเดินทางจะเป็นแนวทางช่วยลดปัญหาการจราจรติดขัดได้เป็นอย่างดี
ทั้งนี้ การเปิดให้บริการทางหลวงพิเศษหมายเลข 6 จะมีจุดเริ่มต้นทางเข้าบริเวณทางเบี่ยงบนทางหลวงหมายเลข 2 (ถนนมิตรภาพ) กม.65 และไปสิ้นสุดทางออกที่ทางหลวงหมายเลข 201 กม.5+400 ซึ่งกรมทางหลวงได้จัดการจราจรทิศทางเดียวในแต่ละช่วงเวลา (จำนวน 2 ช่องจราจร) แบ่งเป็น 2 ช่วงเวลา คือ วันที่ 9 – 13 เม.ย. 64 รองรับทิศทางขาออก (มุ่งหน้าภาคอีสาน) และ วันที่ 14 – 19  เม.ย. 64 รองรับทิศทางขาเข้า (มุ่งหน้ากรุงเทพฯ) ในส่วนฝั่งกลับกันจะสงวนไว้ใช้สำหรับบริการฉุกเฉิน
รองอธิบดีกรมทางหลวง กล่าวต่อไปอีกว่า สำหรับความคืบหน้าภาพรวมโครงการทางหลวงพิเศษหมายเลข 6  สาย บางปะอิน – นครราชสีมา จำนวน 40 ตอน ระยะทาง 196 กิโลเมตร ปัจจุบันงานก่อสร้างโยธาถาพรวม อยู่ที่ 93 %  งานก่อสร้างระบบอยู่ระหว่างดำเนินการ คาดว่าจะเปิดใช้งานเต็มรูปแบบได้ในต้นปีพ.ศ.2566 ซึ่งเมื่อโครงการแล้วเสร็จ จะช่วยแก้ไขปัญหาการจราจรติดขัดบนถนนมิตรภาพที่มีปริมาณการจราจรหนาแน่น ส่งผลให้ผู้ใช้ทางสามารถเดินทางได้สะดวก รวดเร็วและปลอดภัยอีกด้วย
นายอภิสิทธิ์ พรหมเสน รองอธิบดีกรมทางหลวง กล่าวปิดท้ายว่า นายศักดิ์สยาม ชิดชอบ รัฐมนตรีว่าการกระทรวงคมนาคม เน้นย้ำให้ทุกหน่วยงานในสังกัด ดูแลเรื่องความสะดวก ปลอดภัย และให้บริการประชาชนอย่างเต็มที่ ในช่วงเทศกาลสงกรานต์นี้ ทุกโหมดการเดินทางทั้งทางบก ราง น้ำ และทางอากาศ
หากประชาชนผู้ใช้ทางต้องการสอบถามข้อมูลเส้นทาง สภาพการจราจร แจ้งเหตุด่วนเหตุร้าย หรือขอความช่วยเหลือ สามารถแจ้งได้ที่สายด่วนกรมทางหลวง 1586 (โทรฟรี 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193

ที่มา : https://www.thaigov.go.th/news/contents/details/40786