รัฐบาลไทย-ข่าวทำเนียบรัฐบาล-กรมการขนส่งทางบก เตรียมพร้อมรองรับการเดินทางช่วงสงกรานต์ 2564 ซักซ้อมการดำเนินการตามมาตรการอำนวยความสะดวกและปลอดภัย เดินทางสะดวก ปลอดภัย ห่างไกล COVID-19


วันพฤหัสบดีที่ 8 เมษายน 2564
กรมการขนส่งทางบก เตรียมพร้อมรองรับการเดินทางช่วงสงกรานต์ 2564 ซักซ้อมการดำเนินการตามมาตรการอำนวยความสะดวกและปลอดภัย เดินทางสะดวก ปลอดภัย ห่างไกล COVID-19
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เป็นประธานการประชุมซักซ้อมการดำเนินการตามมาตรการอำนวยความสะดวกและปลอดภัยช่วงเทศกาลสงกรานต์ 2564
โดยเชิญผู้ประกอบการขนส่งด้วยรถโดยสารสาธารณะทั้งรถประจำทางและไม่ประจำทาง ผู้ประกอบการขนส่งด้วยรถบรรทุก อาทิ สมาคม สหพันธ์ สมาพันธ์ ชมรม สภาหอการค้าไทย สภาอุตสาหกรรมแห่งประเทศไทย เป็นต้น เข้าร่วมประชุมเพื่อชี้แจงซักซ้อมแนวทางปฏิบัติในช่วงสงกรานต์ 2564 ให้แก่ผู้ประกอบการเพื่อให้เป็นไปตามมาตรการอำนวยความสะดวกและความปลอดภัยในการเดินทางให้แก่ประชาชน เมื่อวันที่ 5 เมษายน 2564 ณ กรมการขนส่งทางบก
นายจิรุตม์ วิศาลจิตร อธิบดีกรมการขนส่งทางบก กล่าวว่า รัฐบาลและกระทรวงคมนาคม มีความห่วงใยการเดินทางของพี่น้องประชาชนในช่วงเทศกาลสงกรานต์ 2564 โดยตั้งเป้าหมายลดอุบัติเหตุทางถนนที่เกิดจากรถโดยสารสาธารณะและรถบรรทุก ซึ่งจากการคาดการณ์การเดินทางในช่วงเทศกาลสงกรานต์ 2564 คาดว่าจะมีประชาชนเดินทางเพื่อกลับภูมิลำเนาหรือเดินทางไปท่องเที่ยวต่างจังหวัด ทั้งรถยนต์ส่วนบุคคลและใช้บริการขนส่งสาธารณะเพิ่มขึ้นจากช่วงเวลาปกติ นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้สั่งการให้ทุกหน่วยงานในสังกัดเตรียมแผนรองรับเพื่อให้ประชาชนเดินทางได้อย่างสะดวก ปลอดภัยจากอุบัติเหตุ และปลอดภัยจากเชื้อไวรัส COVID-19 โดยกรมการขนส่งทางบก (ขบ.) ได้เตรียมความพร้อมรองรับการเดินทางของประชาชนในช่วงเทศกาลสงกรานต์ ระหว่างวันที่ 10 - 16 เมษายน 2564 และได้ทำความเข้าใจกับผู้ประกอบการขนส่งให้ตระหนัก เตรียมความพร้อม และปฏิบัติตามมาตรการอำนวยความสะดวกและความปลอดภัยอย่างเคร่งครัดดังนี้
ด้านการอำนวยความสะดวก ขอความร่วมมือในการจัดเตรียมรถโดยสารประจำทางและรถโดยสารไม่ประจำทางให้เพียงพอกับความต้องการเดินทางของประชาชนทั้งเที่ยวไปและเที่ยวกลับ เพื่อไม่ให้มีผู้โดยสารตกค้างที่สถานี โดย ขบ. ได้กำชับให้สำนักงานขนส่งจังหวัดประสานหน่วยงานที่เกี่ยวข้องในพื้นที่เพื่อร่วมกันดูแลและจัดระเบียบภายในสถานีขนส่งผู้โดยสารทุกแห่ง อาทิ การรักษาความสะอาดห้องน้ำ ชานชาลา ลานจอดรถ ตรวจสอบไฟฟ้าส่องสว่างให้เพียงพอ จัดระเบียบการเดินรถและการจราจรให้เหมาะสมคล่องตัว จัดระบบรักษาความปลอดภัย และให้มีมาตรการทางด้านสาธารณสุขอย่างเคร่งครัด เพื่อป้องกันการแพร่ระบาดของเชื้อไวรัส COVID-19 มีจุดบริการเจลแอลกอฮอล์สำหรับล้างมือ คัดกรองตรวจวัดอุณหภูมิ หากพบผู้ที่มีอุณหภูมิร่างกายสูงเกินกว่า 37.5 องศาเซลเซียส ห้ามเดินทางโดยเด็ดขาด มีมาตรการเว้นระยะห่าง (Social Distancing) ภายในสถานีขนส่ง และพิมพ์ QR Code ไทยชนะเพื่อให้ผู้โดยสารลงทะเบียนเช็กอิน - เช็กเอาท์ ทุกครั้งที่ใช้บริการ
ด้านความปลอดภัย ขบ. ได้ดำเนินการมาอย่างต่อเนื่องตั้งแต่ช่วงก่อนเทศกาล โดยเข้าตรวจสอบสถานประกอบการของผู้ประกอบการขนส่งด้วยรถโดยสารสาธารณะทั่วประเทศ ซึ่งได้รับความร่วมมือจากผู้ประกอบการขนส่งเป็นอย่างดี และสำนักงานขนส่งจังหวัดบางแห่งได้จัดประชุมและออกหนังสือกำชับแจ้งเตือนผู้ประกอบการขนส่งให้ปฏิบัติตามมาตรการความปลอดภัยทางถนน สำหรับในช่วงเทศกาลสงกรานต์ระหว่างวันที่ 10 - 16 เมษายน 2564 ขบ. จะดำเนินการตรวจเข้มรถโดยสารสาธารณะทุกคันและพนักงานขับรถทุกคน ณ สถานีขนส่งผู้โดยสาร และจุดจอดรถทุกแห่งทั่วประเทศ โดยบูรณาการร่วมกับสำนักงานคณะกรรมการการอาชีวศึกษา (สอศ.) บริษัท ขนส่ง จำกัด (บขส.) และหน่วยงานที่เกี่ยวข้อง ตรวจความพร้อมพนักงานขับรถ ต้องพร้อมสำหรับการให้บริการด้วยความปลอดภัย มีใบอนุญาตขับรถที่ถูกต้อง ไร้สารเสพติด และปริมาณแอลกอฮอล์ในลมหายใจต้องเป็นศูนย์มิลลิกรัมเปอร์เซ็นต์ ชั่วโมงการขับรถไม่เกินที่กฎหมายกำหนด ส่วนรถโดยสารสาธารณะทุกคันต้องมีสภาพสมบูรณ์สำหรับการให้บริการอย่างปลอดภัยทั้งสภาพตัวรถภายนอกและภายใน รวมทั้งอุปกรณ์ต่าง ๆ เช่น ระบบเบรก ยาง ล้อ เข็มขัดนิรภัย ประตูรถ ถังดับเพลิง ค้อนทุบกระจก เป็นต้น
นอกจากนี้ ขบ. ยังมีจุดตรวจความพร้อมระหว่างเส้นทาง ณ จุด Checking Point และ Rest Area รวม 30 แห่งทั่วประเทศบนถนนสายหลัก เพื่อป้องกันการเกิดอุบัติเหตุจากความบกพร่องของตัวรถและอุปกรณ์ส่วนควบในระหว่างการเดินทาง โดยขอให้ผู้ประกอบการขนส่งกำชับพนักงานขับรถทั้งรถโดยสารประจำทางและรถโดยสารไม่ประจำทางที่ผ่านในเส้นทาง นำรถเข้าตรวจ ณ จุด Checking Point และ Rest Area เพื่อยกระดับความปลอดภัยในการเดินทางด้วยรถโดยสารสาธารณะตลอดเทศกาลสงกรานต์ 2564 นอกจากนี้ ขบ. มีมาตรการควบคุมการใช้ความเร็วของรถโดยสารสาธารณะและรถบรรทุกผ่านศูนย์บริหารจัดการเดินรถระบบ GPS ตลอด 24 ชั่วโมง และเพิ่มความถี่ในการออกหน่วยเคลื่อนที่ตรวจจับความเร็วในเส้นทางสายหลัก ควบคู่กับมาตรการบังคับใช้กฎหมายอย่างเคร่งครัด หากพบการกระทำความผิดอันอาจเป็นต้นเหตุให้เกิดอันตรายบนท้องถนน ดำเนินการลงโทษขั้นสงสุด
สำหรับเทศกาลสงกรานต์ 2564 รัฐบาลและกระทรวงคมนาคมได้ให้ ขบ. เพิ่มมาตรการป้องกันการเกิดอุบัติเหตุทางถนนที่เกิดขึ้นกับรถบรรทุก เนื่องจากสถิติในช่วงวันหยุดยาวที่ผ่านมาพบว่าการเกิดอุบัติเหตุของรถบรรทุกสูงขึ้น ขบ. จึงขอความร่วมมือสมาคมขนส่งสินค้า สมาคมรถบรรทุก และผู้ประกอบการรถบรรทุกไม่ประจำทางและรถบรรทุกส่วนบุคคล งดการว่าจ้างขนส่งสินค้า และงดการใช้รถบรรทุกในช่วงวันที่ 10 - 16 เมษายน 2564 และเพื่อให้เกิดความปลอดภัยยิ่งขึ้นได้ขอความร่วมมือสภาหอการค้าไทย สภาอุตสาหกรรมแห่งประเทศไทย สภาผู้ส่งสินค้าออกทางเรือแห่งประเทศไทย งดการว่าจ้างในช่วงวันหยุดยาว และกำชับรถบรรทุกส่วนบุคคลของเจ้าของกิจการวางแผนการขนส่งล่วงหน้าตั้งแต่ช่วงก่อนสงกรานต์ เพื่อให้ถนนทุกเส้นทางเกิดความคล่องตัวและพี่น้องประชาชนได้สัญจรอย่างสะดวกและปลอดภัย กรณีมีความจำเป็นขอให้หลีกเลี่ยงเส้นทางที่มีประชาชนใช้รถใช้ถนนเป็นจำนวนมาก และขอให้ปฏิบัติตามข้อบังคับหัวหน้าเจ้าพนักงานจราจรทั่วราชอาณาจักรว่าด้วยการกำหนดห้ามรถบรรทุก 10 ล้อขึ้นไปเดินรถในถนนบางสาย เช่น สายเหนือ ถนนพหลโยธิน (ทางหลวงหมายเลข 1) ช่วงนครสวรรค์ ถนนรังสิโยทัย (ทางหลวงหมายเลข 117) สายอีสาน ถนนพหลโยธิน (ทางหลวงหมายเลข 1) สระบุรี ถนนมิตรภาพ (ทางหลวงหมายเลข 2) แก่งคอยถึงสีคิ้ว ถนนกบินทร์บุรี - ปักธงชัย (ทางหลวงหมายเลข 304) บุรีรัมย์ - อรัญประเทศ (ทางหลวงหมายเลข 348) ในระหว่างการขนส่งห้ามจอดรถบริเวณไหล่ทางโดยเด็ดขาดเพื่อป้องกันอุบัติเหตุจาการชนท้าย
อธิบดีกรมการขนส่งทางบก กล่าวเพิ่มเติมว่า สำหรับประชาชนที่เดินทางด้วยรถยนต์ส่วนบุคคล ขบ. ร่วมกับ สอศ. ตั้งจุดบริการอำนวยความสะดวกเพื่อความปลอดภัย ตลอดการเดินทางช่วงเทศกาลสงกรานต์ ระหว่างวันที่ 10 - 16 เมษายน 2564 จำนวน 259 จุดทั่วประเทศ บนถนนสายหลัก บริเวณสถานีบริการน้ำมัน หรือจุดให้บริการร่วม สำหรับให้บริการผู้ขับรถและผู้เดินทางที่เหนื่อยล้าจากการเดินทาง ตลอดจนเพื่อให้ความช่วยเหลือผู้ขับรถและผู้เดินทางกรณีเกิดเหตุฉุกเฉิน อีกทั้งยังเป็นการช่วยส่งเสริมและพัฒนาทักษะนักเรียนนักศึกษาในสังกัด สอศ. ให้เกิดการเรียนรู้จากการปฏิบัติงานจริง นอกจากนี้ ขบ. ร่วมกับภาคีเครือข่ายความปลอดภัยทางถนนทั้งภาครัฐและเอกชนทั่วประเทศ จัดกิจกรรม “ตรวจรถฟรี ขับขี่ปลอดภัย” ระหว่างวันที่ 10 มีนาคม 2564 - 10 เมษายน 2564 สามารถนำรถยนต์หรือรถจักรยานยนต์เข้ารับบริการ ณ ศูนย์บริการของภาคีเครือข่ายภาครัฐและเอกชนทั่วประเทศก่อนเดินทางไกล เพื่อให้เทศกาลสงกรานต์ 2564 เป็นเทศกาลแห่งความสุขและปลอดภัยของคนไทยทุกคน

ที่มา : https://www.thaigov.go.th/news/contents/details/40796