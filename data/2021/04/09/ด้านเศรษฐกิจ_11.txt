รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) ยืนยันดำเนินการตามมติคณะกรรมการพิจารณาแนวทางการเพิ่มขีดความสามารถอาคารผู้โดยสาร ท่าอากาศยานสุวรรณภูมิ โดยยึดหลักธรรมาภิบาล โปร่งใส ตรวจสอบได้


วันพฤหัสบดีที่ 8 เมษายน 2564
บริษัท ท่าอากาศยานไทย จำกัด (มหาชน) ยืนยันดำเนินการตามมติคณะกรรมการพิจารณาแนวทางการเพิ่มขีดความสามารถอาคารผู้โดยสาร ท่าอากาศยานสุวรรณภูมิ โดยยึดหลักธรรมาภิบาล โปร่งใส ตรวจสอบได้
บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ชี้แจงกรณีที่องค์กรต่อต้านคอร์รัปชัน (ประเทศไทย) (ACT) มีจดหมายเปิดผนึกถึงรัฐมนตรีว่าการกระทรวงคมนาคม ขอให้ ทอท. ดำเนินการพัฒนาท่าอากาศยานสุวรรณภูมิ (ทสภ.) ตามข้อศึกษาของ ป.ป.ช. และ มติ ครม.
ทอท. ในฐานะผู้บริหาร ทสภ. ขอชี้แจงข้อเท็จจริงว่า ทอท. ได้ดำเนินการตามมติคณะกรรมการพิจารณาแนวทางการเพิ่มขีดความสามารถอาคารผู้โดยสาร ทสภ. โดยมี นายอนุทิน ชาญวีรกูล รองนายกรัฐมนตรีเป็นประธานการประชุม เมื่อวันที่ 15 มกราคม 2564 ซึ่งมีมติเห็นชอบให้ ทอท. ดำเนินการพัฒนา ทสภ. โดยก่อสร้างส่วนต่อขยายอาคารด้านทิศตะวันออก (East Expansion) ทิศตะวันตก (West Expansion) และทิศเหนือ (North Expansion) เพื่อเพิ่มขีดความสามารถของ ทสภ. ให้สามารถรองรับผู้โดยสารได้ 120 ล้านคนต่อปี โดยให้ ทอท. สอบถามความเห็นจากสมาคมขนส่งทางอากาศระหว่างประเทศ (International Air Transport Association : IATA) และองค์การการบินพลเรือนระหว่างประเทศ (International Civil Aviation Organization : ICAO) ซึ่งเป็นองค์กรสากลระดับโลกที่มีความเกี่ยวข้องโดยตรงกับการพัฒนาการขนส่งทางอากาศ เพื่อนำเสนอที่ประชุมคณะรัฐมนตรีต่อไป
ขณะเดียวกันในการประชุมคณะรัฐมนตรี เมื่อวันที่ 23 มีนาคม 2564 ได้รับทราบข้อเสนอแนะของ ป.ป.ช. เพื่อป้องกันการทุจริตในโครงการดังกล่าว โดยขอให้ ทอท. ดำเนินการตามความเห็นของสำนักงาน
สภาพัฒนาการเศรษฐกิจและสังคมแห่งชาติ และคณะรัฐมนตรี เมื่อปี 2557 ที่ให้ดำเนินการก่อสร้างส่วนต่อขยายด้านทิศตะวันออกและทิศตะวันตก และอาคารผู้โดยสารด้านทิศใต้ หลังจากนั้นจึงพิจารณาก่อสร้างส่วนต่อขยายด้านทิศเหนือเป็นลำดับถัดไป
ทอท. ไม่ได้นิ่งนอนใจในข้อกังวลของ ACT และที่ผ่านมา ทอท. ดำเนินการตามกระบวนการทุกขั้นตอน ทั้งการรับฟังความคิดเห็น และรวบรวมข้อเสนอแนะจากส่วนงานที่เกี่ยวข้อง หลังจากนี้เมื่อ ทอท. ได้รับผลการทบทวนและการศึกษาอย่างเป็นทางการจาก IATA และ ICAO เพื่อเสนอต่อหน่วยงานที่เกี่ยวข้องและที่ประชุมคณะรัฐมนตรีตามกฎระเบียบแล้ว หากการพิจารณาให้ดำเนินการอย่างไร ทอท. พร้อมปฏิบัติตาม และยืนยันว่าการดำเนินงานของ ทอท. ดำเนินการภายใต้หลักธรรมาภิบาล โปร่งใส ตรวจสอบได้ และเกิดประโยชน์สูงสุดต่อการพัฒนาอุตสาหกรรมการบินของประเทศ

ที่มา : https://www.thaigov.go.th/news/contents/details/40795