รัฐบาลไทย-ข่าวทำเนียบรัฐบาล-กรมทางหลวงแจงโครงการมอเตอร์เวย์บางปะอิน-โคราช ได้จ่ายค่าเวนคืนครบทุกรายแล้วเมื่อปี 2563  


วันพฤหัสบดีที่ 8 เมษายน 2564
พิมพ์
กรมทางหลวงแจงโครงการมอเตอร์เวย์บางปะอิน-โคราช ได้จ่ายค่าเวนคืนครบทุกรายแล้วเมื่อปี 2563
อธิบดีกรมทางหลวงชี้แจงโครงการมอเตอร์เวย์บางปะอิน-โคราช กระทรวงคมนาคม กรมทางหลวงได้จ่ายค่าเวนคืนครบทุกรายแล้วเมื่อปี 2563
เมื่อวันที่ 5 เมษายน 2564 นายสราวุธ ทรงศิวิไล อธิบดีกรมทางหลวง ได้ชี้แจงกรณีมีการวิจารณ์โครงการมอเตอร์เวย์บางปะอิน-โคราช ระบุยังจ่ายค่าเวนคืนที่ดินให้กับประชาชนไม่ครบถ้วนว่า กระทรวงคมนาคม กรมทางหลวง ได้ดำเนินการจ่ายค่าเวนคืนครบทุกรายแล้วเมื่อปี 2563 แต่กรณีที่นายศรีสุวรรณ จรรยา เลขาธิการสมาคมองค์การพิทักษ์ รธน.ไทย ออกมากล่าวกว่า 9 ปี กระทรวงคมนาคม ยังจ่ายค่าเวนคืนที่ดินให้กับประชาชนไม่ครบถ้วนนั้น เป็นการค้างจ่ายเงินค่าอุทธรณ์ กรณีที่ผู้ได้รับผลกระทบจากการเวนคืนที่ดิน ไม่เห็นด้วยกับวงเงินค่าเวนคืนที่ดินที่ได้รับ และไปยื่นอุทธรณ์ขอวงเงินเพิ่มที่ กระทรวงคมนาคม ซึ่งในกระบวนการขออุทธรณ์นั้น บางกรณีอาจใช้เวลา 1 ปีครึ่ง  จึงจะได้ข้อยุติ
ทั้งนี้ จากข้อมูลล่าสุด พบว่าผลการอุทธรณ์จากค่าเวนคืนที่ดินที่ กรมทางหลวงยังไม่ได้จ่ายนั้น มีจำนวน 361 ราย วงเงิน 415 ล้านบาท ซึ่ง กรมทางหลวงได้ตั้งงบประมาณปี 2565 เพื่อดำเนินการในส่วนนี้  โดยหากได้รับการจัดสรรงบประมาณแล้ว กรมทางหลวงจะทยอยจ่ายให้ผู้ที่ได้รับผลกระทบตั้งแต่ วันที่ 1 ต.ค. 2564 เป็นต้นไป จนสิ้นสุดปีงบประมาณวันที่ 30 ก.ย. 2565  แต่หากผู้ได้รับผลกระทบยังไม่พอใจกับค่าเวนคืนที่ดินอีก ก็สามารถไปดำเนินการยื่นฟ้องร้องต่อศาลปกครอง และขึ้นอยู่กับการพิจารณาต่อไป
อย่างไรก็ตามยืนยันกรมทางหลวง ไม่ได้นิ่งนอนใจต่อเรื่องดังกล่าว  โดยได้พยายามจัดตั้งงบประมาณมาดำเนินการเพื่อบรรเทาความเดือดร้อนของผู้ที่ได้รับผลกระทบจากโครงการมากที่สุด ส่วนการเปิดทดลองให้บริการมอเตอร์เวย์ สายบางปะอิน-นครราชสีมาฯ ในช่วงเทศกาลสงกรานต์นั้น จากการตรวจสอบในจำนวน 361 รายที่ยังไม่จ่ายค่าอุทธรณ์จากการเวนคืนที่ดินนั้น ไม่ได้อยู่ในช่วงที่จะเปิดให้บริการแต่อย่างใด
-------------------

ที่มา : https://www.thaigov.go.th/news/contents/details/40783