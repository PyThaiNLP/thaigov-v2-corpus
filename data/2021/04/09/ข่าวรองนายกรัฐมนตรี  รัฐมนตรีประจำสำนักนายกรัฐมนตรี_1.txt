รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตรฯ ขับเคลื่อนการก่อสร้างเขื่อนและพัฒนาที่อยู่อาศัยคลองลาดพร้าว และคลองเปรมประชากร พร้อมเร่งสร้างการรับรู้และจัดหาที่อยู่ให้กับผู้ที่ได้รับผลกระทบ


วันพฤหัสบดีที่ 8 เมษายน 2564
พิมพ์
รองนายกรัฐมนตรี พลเอก ประวิตรฯ ขับเคลื่อนการก่อสร้างเขื่อนและพัฒนาที่อยู่อาศัยคลองลาดพร้าว และคลองเปรมประชากร พร้อมเร่งสร้างการรับรู้และจัดหาที่อยู่ให้กับผู้ที่ได้รับผลกระทบ
รองนายกรัฐมนตรี พลเอก ประวิตรฯ ขับเคลื่อนการก่อสร้างเขื่อนและพัฒนาที่อยู่อาศัยคลองลาดพร้าว และคลองเปรมประชากร พร้อมเร่งสร้างการรับรู้และจัดหาที่อยู่ให้กับผู้ที่ได้รับผลกระทบ
วันนี้ (8 เม.ย. 64) เวลา 10.00 น. ณ ห้องประชุม 301 ตึกบัญชาการ 1 ทำเนียนรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการบริหารจัดการสิ่งก่อสร้างรุกล้ำลำน้ำสาธารณะ ครั้งที่ 1/2564 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทยเข้าร่วมด้วย เพื่อติดตามความก้าวหน้าการดำเนินการ โครงการก่อสร้างเขื่อนและพัฒนาที่อยู่อาศัยคลองลาดพร้าว และโครงการก่อสร้างเขื่อนการพัฒนาที่อยู่อาศัยคลองเปรมประชากร เพื่อพัฒนาคุณภาพชีวิตประชาชน เพิ่มประสิทธิภาพการระบายน้ำ และเป็นการปรับปรุงภูมิทัศน์ริมคลองให้มีความสะอาดสวยงาน ซึ่งในขณะนี้กำลังอยู่ในระหว่างการดำเนินการก่อสร้าง
ทั้งนี้ ที่ประชุมจึงได้เห็นชอบการแต่งตั้งคณะอนุกรรมการขับเคลื่อนการดำเนินการฟื้นฟูและพัฒนาพื้นที่คลองลาดพร้าว คลองเปรมประชากร และคลองแสนแสบ คณะอนุกรรมการจัดทำแผนแม่บทโครงสร้างพื้นฐานระบบคลองและการพัฒนาชุมชนริมคลองเปรมประชากร และคณะอนุกรรมการด้านกฎหมายและการขับเคลื่อนการพัฒนาคลอง หลังจากรับทราบรายงานปัญหาและอุปสรรคในโครงการก่อสร้างเขื่อนและพัฒนาที่อยู่อาศัยคลองลาดพร้าว และโครงการก่อสร้างเขื่อนการพัฒนาที่อยู่อาศัยคลองเปรมประชากร เช่น การรื้อย้ายและส่งมอบพื้นที่ล่าช้าเนื่องจากมีกลุ่มผู้คัดค้านโครงการ และสถานการณ์การแพร่ระบาดของโรคโควิด-19 ทำให้แผนงานโครงการมีความล่าช้ากว่าเดิม 2-3 เดือน เพื่อเป็นกลไกร่วมในการกำกับและติดตามการก่อสร้างเขื่อน พัฒนาที่อยู่อาศัย และคลี่คลายปัญหาข้อติดขัดหรืออุปสรรคให้ลุล่วงไปได้ด้วยดี และไม่เกิดความล่าช้า เพื่อให้เกิดประโยชน์สูงสุดกับประชาชน
พร้อมกันนี้ ยังได้แต่งตั้งคณะอนุกรรมการด้านประชาสัมพันธ์สร้างการรับรู้ เพื่อเป็นการรณรงค์สร้างการรับรู้และประชาสัมพันธ์ให้ประชาชนได้รับทราบถึงวัตถุประสงค์ แนวทางการดำเนินงาน และประโยชน์ของการสร้างเขื่อน รวมถึงการพัฒนาที่อยู่อาศัยอย่างต่อเนื่อง โดยให้รายงานผลการดำเนินงานให้คณะกรรมการบริหารจัดการสิ่งก่อสร้างรุกล้ำลำน้ำสาธารณะทราบต่อไป
โอกาสนี้ รองนายกรัฐมนตรี ได้เร่งรัดให้ทุกหน่วยงานที่รับผิดชอบขับเคลื่อนการดำเนินงานให้เกิดความก้าวหน้าโดยเร็ว ให้ทุกหน่วยงานร่วมมือและประสานงานกันอย่างใกล้ชิดเพื่อลดอุปสรรค โดยให้วางแผนการรื้อย้ายและแผนการก่อสร้างเขื่อนให้สอดคล้องกัน รวมถึงให้จัดหาที่อยู่ใหม่ให้กับผู้ที่ได้รับผลกระทบอย่างเป็นระบบ พร้อมเน้นย้ำว่าโครงการนี้เป็นโครงการเร่งด่วนที่จะต้องทำให้สำเร็จโดยเร็ว
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40802