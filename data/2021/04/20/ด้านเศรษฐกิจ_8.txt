รัฐบาลไทย-ข่าวทำเนียบรัฐบาล-สรรพากรแจ้งยื่นแบบฯ ภาษีเงินได้หัก ณ ที่จ่าย และภาษีมูลค่าเพิ่มผ่านอินเทอร์เน็ต ได้รับสิทธิขยายเวลาถึงสิ้นเดือนของเดือนที่ยื่นแบบ ลดความเสี่ยง COVID-19 และเพิ่มสภาพคล่องทางการเงิน


วันจันทร์ที่ 19 เมษายน 2564
พิมพ์
สรรพากรแจ้งยื่นแบบฯ ภาษีเงินได้หัก ณ ที่จ่าย และภาษีมูลค่าเพิ่มผ่านอินเทอร์เน็ต ได้รับสิทธิขยายเวลาถึงสิ้นเดือนของเดือนที่ยื่นแบบ ลดความเสี่ยง COVID-19 และเพิ่มสภาพคล่องทางการเงิน
กรมสรรพากรแนะนำให้ผู้ประกอบการยื่นแบบฯ ภาษีเงินได้หัก ณ ที่จ่าย และภาษีมูลค่าเพิ่ม ผ่านอินเทอร์เน็ตที่ www.rd.go.th เพราะได้รับสิทธิขยายเวลายื่นแบบและชำระภาษีได้นานถึงสิ้นเดือนของเดือนที่ต้องยื่นแบบฯ และช่วยให้ผู้ประกอบการมีสภาพคล่องทางการเงินนานขึ้น
กรมสรรพากรแนะนำให้ผู้ประกอบการยื่นแบบฯ ภาษีเงินได้หัก ณ ที่จ่าย และภาษีมูลค่าเพิ่ม ผ่านอินเทอร์เน็ตที่ www.rd.go.th เพราะได้รับสิทธิขยายเวลายื่นแบบและชำระภาษีได้นานถึงสิ้นเดือนของเดือนที่ต้องยื่นแบบฯ และช่วยให้ผู้ประกอบการมีสภาพคล่องทางการเงินนานขึ้น ทั้งยังสะดวก ปลอดภัยไม่ต้องเดินทาง เว้นระยะห่างทางสังคม (Social Distancing) ป้องกันการแพร่ระบาดของ COVID - 19 ได้อีกด้วย
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี(กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “หลังจากที่คณะรัฐมนตรีได้มีมติเมื่อวันที่ 26 มกราคม 2564 เห็นชอบการขยายเวลาการยื่นแบบฯ และชำระภาษีเงินได้หัก ณ ที่จ่าย (แบบ ภ.ง.ด. 1 แบบ ภ.ง.ด. 2 แบบ ภ.ง.ด.3 แบบ ภ.ง.ด. 53 และแบบ ภ.ง.ด. 54) และภาษีมูลค่าเพิ่ม (แบบ ภ.พ.30 และแบบ ภ.พ.36) เฉพาะผู้ที่ยื่นแบบแสดงรายการภาษีผ่านอินเทอร์เน็ต โดยสามารถยื่นแบบฯ และชำระภาษีได้จนถึงวันสุดท้ายของเดือนที่ต้องยื่นแบบฯ ปรากฏว่ามีผู้ประกอบการเลือกเข้าใช้บริการยื่นแบบฯ ภาษีเงินได้หัก ณ ที่จ่าย และภาษีมูลค่าเพิ่ม ผ่านอินเทอร์เน็ตเพิ่มมากขึ้น ช่วยให้ผู้ประกอบการทั้งที่เป็นนิติบุคคลและบุคคลธรรมดา ที่กำลังได้รับผลกระทบจากการแพร่ระบาดของโรคติดเชื้อไวรัสโคโรนา 2019 (COVID - 19) อยู่ในขณะนี้ มีสภาพคล่องทางการเงินและมีความคล่องตัวทางการเงินมากขึ้น เนื่องจากได้รับสิทธิขยายเวลาการยื่นแบบฯ และชำระภาษีได้นานถึงสิ้นเดือนของเดือนที่ต้องยื่นแบบฯ”
โฆษกกรมสรรพากร กล่าวเพิ่มเติมว่า “จากสถานการณ์การแพร่ระบาดของโรคติดเชื้อไวรัสโคโรนา 2019 (COVID - 19) ที่กำลังระบาดในขณะนี้ กรมสรรพากรมีความห่วงใยผู้ประกอบการและผู้เสียภาษี จึงขอเชิญชวนให้ใช้บริการ ทำธุรกรรมภาษีที่บ้าน หรือ TAX from Home ที่เว็บไซด์กรมสรรพากร www.rd.go.th ซึ่งใช้งานง่าย  สะดวก ปลอดภัย ไม่ต้องเดินทาง เว้นระยะห่างทางสังคม (Social Distancing) ช่วยลดและป้องกันการแพร่ระบาดของโรคติดเชื้อไวรัสโคโรนา 2019 (COVID - 19) ได้เป็นอย่างดี”
หากมีข้อสงสัยสามารถสอบถามรายละเอียดได้ที่สำนักงานสรรพากรทุกแห่งทั่วประเทศหรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/41015