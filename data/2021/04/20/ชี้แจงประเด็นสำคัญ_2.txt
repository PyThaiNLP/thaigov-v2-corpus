รัฐบาลไทย-ข่าวทำเนียบรัฐบาล-กทม.แจงได้กำหนดแนวทางปฏิบัติการรับ-ส่งผู้ติดเชื้อโควิด-19 เข้ารับการรักษาและมีศูนย์เอราวัณเป็นหน่วยบริหารจัดการเตียงผู้ป่วย สธ.ยืนยันแอพพลิเคชั่น “หมอพร้อม” ไม่มีปัญหา


วันจันทร์ที่ 19 เมษายน 2564
พิมพ์
กทม.แจงได้กำหนดแนวทางปฏิบัติการรับ-ส่งผู้ติดเชื้อโควิด-19 เข้ารับการรักษาและมีศูนย์เอราวัณเป็นหน่วยบริหารจัดการเตียงผู้ป่วย สธ.ยืนยันแอพพลิเคชั่น “หมอพร้อม” ไม่มีปัญหา
กทม.แจงได้กำหนดแนวทางปฏิบัติการรับ-ส่งผู้ติดเชื้อโควิด-19 เข้ารับการรักษาและมีศูนย์เอราวัณเป็นหน่วยบริหารจัดการเตียงผู้ป่วย สธ.ยืนยันแอพพลิเคชั่น “หมอพร้อม” ไม่มีปัญหากำลังจะใช้กับอีก 1 ล้านคนในสัปดาห์หน้าและพร้อมใช้กับอีก 10 ล้านคนในเดือน มิ.ย.นี้
เมื่อวันที่ 17 เมษายน 2564 นายสุขสันต์ กิตติศุภกร ผู้อำนวยการสำนักการแพทย์ กรุงเทพมหานคร ชี้แจงกรณีการรับผู้ติดเชื้อโควิด-19 ที่เขตสายไหม ซึ่งญาติได้ติดต่อ จนท. 8 เม.ย. แต่ยังไม่มี จนท.รับไปรักษา จนกระทั่งเมื่อ 15 เม.ย. ผู้ช่วย ส.ส.เขตสายไหม ประสานงานกับศูนย์เอราวัณช่วยส่งรถพยาบาลมารับผู้ป่วยไปรักษาแล้วว่า  กรุงเทพมหานครได้กำหนดแนวทางปฏิบัติในการรับ-ส่งผู้ติดเชื้อโควิด-19 เพื่อเข้ารับการรักษาและมีศูนย์เอราวัณ เป็นหน่วยบริหารจัดการเตียงผู้ป่วยโควิด-19 โดยผู้ติดเชื้อที่ยังไม่ได้รับการรักษาที่ รพ.สามารถแจ้งประสานเพื่อขอเข้ารับการรักษาผ่านหมายเลข 1669 ,1668 ,1330 หรือบันทึกแจ้งข้อมูลผ่าน Line @sabaideebot ซึ่ง จนท.จะสอบถามรายละเอียด คัดแยกผู้ป่วยตามระดับความรุนแรงและประสานส่งต่อข้อมูลมายังศูนย์เอราวัณที่เป็นศูนย์กลางในการจัดสรรเตียงในพื้นที่ ซึ่งจะมีการประสานงานร่วมกันกับหน่วยที่เกี่ยวข้อง อย่างไรก็ตาม จากสถานการณ์การแพร่ระบาดระลอกเดือนเม.ย. มีผู้ติดเชื้อใน กทม.ที่ประสานขอเตียงจำนวนมาก ซึ่งปัจจุบันสามารถรับส่งผู้ป่วยติดเชื้อได้ 100 ราย/วัน และวางแผนที่จะเพิ่มศักยภาพในการรับส่งผู้ป่วยที่ 200 ราย/วัน ทั้งนี้ในระหว่างที่ผู้ป่วยอยู่ระหว่างรอเตียงจะมีการโทรศัพท์ประสานติดตามอาการผู้ป่วยอย่างใกล้ชิด เพื่อสร้างความเชื่อมั่นและมั่นใจในระบบการดูแลรักษาพยาบาลของ กทม.
ส่วนกรณีที่มีข้อสังเกตเรื่องความพร้อมของแอพพลิเคชั่น “หมอพร้อม” นั้น กระทรวงสาธารณสุข ชี้แจงว่า ระบบ “หมอพร้อม” เป็นระบบเชื่อมต่อ 1,500 โรงพยาบาลที่ฉีดวัคซีนทั่วประเทศแบบ real time เจ้าหน้าที่ทำงานครั้งเดียวไม่ซ้ำซ้อน มีการแสดงผล dash board แบบ real time เพื่อให้ผู้บริหารสามารถติดตามความครอบคลุมการฉีดและอาการไม่พึงประสงค์ทุกคนที่ฉีด รวมทั้งยังมีระบบจำแนกประชาชนเป็นกลุ่มตามความเสี่ยง ใช้จัดลำดับความสำคัญในการรับวัคซีนก่อนหรือหลังตามหน่วยบริการทุกแห่งทั่วประเทศ นอกจากนี้ ยังเชื่อมต่อกับประชาชนทาง Line Official Account “หมอพร้อม” การจัดทำระบบหมอพร้อมเป็นความร่วมมือจากภาครัฐ เอกชนและร่วมมือกับ 35 บริษัทที่เป็นระบบ hospital information system เพื่อเชื่อมข้อมูลแบบ real time เกิดประโยชน์สูงสุดต่อประชาชน ขณะนี้บางส่วนอยู่ระหว่างดำเนินการ แต่โดยภาพรวมระบบไม่มีปัญหาและกำลังจะใช้กับอีก 1 ล้านคนในสัปดาห์หน้าและพร้อมใช้กับอีก 10 ล้านคนในเดือน มิ.ย.อย่างแน่นอน
————————-

ที่มา : https://www.thaigov.go.th/news/contents/details/40998