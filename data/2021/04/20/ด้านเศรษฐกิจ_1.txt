รัฐบาลไทย-ข่าวทำเนียบรัฐบาล-ประชาชนเดินทางกลับเข้า กทม. ด้วยรถโดยสารสาธารณะอย่างต่อเนื่อง 


วันจันทร์ที่ 19 เมษายน 2564
ประชาชนเดินทางกลับเข้า กทม. ด้วยรถโดยสารสาธารณะอย่างต่อเนื่อง
บขส. กำชับเจ้าหน้าที่ทุกฝ่ายอำนวยความสะดวก พร้อมคุมเข้มมาตราการป้องกันโควิด-19 และขอความร่วมมือผู้โดยสาร สวมหน้ากากอนามัย-เว้นระยะห่าง-สแกนไทยชนะ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) เปิดเผยข้อมูลการเดินทางช่วงเทศกาลสงกรานต์ ของวันที่ 16 เมษายน 2564 ว่า บขส. ได้จัดรถโดยสาร (รถบขส. รถร่วม และรถตู้) ในเที่ยวกลับ จำนวน 3,228 เที่ยววิ่ง มีผู้โดยสารใช้บริการ จำนวน 36,529 คน ส่วนเที่ยวไป ได้จัดรถโดยสาร จำนวน 2,906 เที่ยว มีผู้โดยสารใช้บริการ จำนวน 27,017 คน
ทั้งนี้จากการแพร่ระบาดของโรคติดเชื้อไวรัสโคโรนา 2019 (COVID-19) ในหลายพื้นที่ เพื่อป้องกันและควบคุมการแพร่ระบาดฯ ขอความร่วมมือผู้ใช้บริการปฏิบัติตามมาตรการป้องกันโรคติดเชื้อไวรัส COVID-19 อาทิ เว้นระยะระหว่างกันและหลีกเลี่ยงการสัมผัสกับผู้อื่น สวมหน้ากากผ้าหรือหน้ากากอนามัยตลอดเวลา ล้างมือบ่อย ๆ ลงทะเบียนผ่านแอปพลิเคชันไทยชนะทุกครั้งที่ใช้บริการระบบขนส่งสาธารณะ และหากเคยไปในพื้นที่เสี่ยง หรือสัมผัสใกล้ชิดกับบุคคลในกลุ่มเสี่ยง ขอให้ใช้มาตรการกักตนเอง (Self-quarantine) อย่างเคร่งครัด เพื่อลดการแพร่ระบาดของเชื้อไวรัส COVID-19 ในวงกว้าง
กรรมการผู้จัดการใหญ่ บขส. กล่าวด้วยว่า ได้กำชับให้นายสถานีเดินรถ บขส. และผู้ประกอบการรถร่วมฯ ดูแลเรื่องความปลอดภัยให้เข้มงวดขึ้น โดยให้ตรวจเช็คความพร้อมของพนักงานและรถโดยสาร อย่างละเอียดก่อนออกเดินทาง รวมทั้งได้ประสานองค์การขนส่งมวลชนกรุงเทพ (ขสมก) จัดรถโดยสาร ขสมก. มารับผู้โดยสารจากบริเวณพื้นที่ขาเข้า ไปส่งยังจุดต่าง ๆ อาทิ สถานีรถไฟฟ้าบีทีเอส, พระราม 2 , อนุสาวรีย์ เป็นต้น นอกจากนี้ได้ประสานขอความร่วมมือจาก ศูนย์วิทยุแท๊กซี่ จส. 100 และ สวพ.91 ช่วยประชาสัมพันธ์ให้รถแท็กซี่ เข้ามารับ-ส่ง ผู้โดยสาร ในช่วงเวลาเช้าของทุกวัน เพื่อช่วยระบายผู้โดยสารออกจากสถานีขนส่งฯ ด้วย
สอบถามข้อมูลการเดินทางเพิ่มเติม ได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/41001