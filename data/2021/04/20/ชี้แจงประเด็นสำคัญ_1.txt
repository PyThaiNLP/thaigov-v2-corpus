รัฐบาลไทย-ข่าวทำเนียบรัฐบาล-สธ.-กทม. แจงรพ.สนามทุกแห่งมีแนวทางการจัดการความปลอดภัยและการป้องกันการแพร่เชื้อมาตรฐานเดียวกับ รพ.หลัก วอนผู้ติดเชื้อที่พักรักษาใน รพ.สนาม ปฏิบัติตามมาตรการป้องกันตนเองอย่างต่อเนื่อง


วันจันทร์ที่ 19 เมษายน 2564
พิมพ์
สธ.-กทม. แจงรพ.สนามทุกแห่งมีแนวทางการจัดการความปลอดภัยและการป้องกันการแพร่เชื้อมาตรฐานเดียวกับ รพ.หลัก วอนผู้ติดเชื้อที่พักรักษาใน รพ.สนาม ปฏิบัติตามมาตรการป้องกันตนเองอย่างต่อเนื่อง
สธ.-กทม. แจง รพ.สนามทุกแห่งมีแนวทางการจัดการความปลอดภัยและการป้องกันการแพร่เชื้อมาตรฐานเดียวกับ รพ.หลัก วอนผู้ติดเชื้อที่พักรักษาใน รพ.สนาม ปฏิบัติตามมาตรการป้องกันตนเองอย่างต่อเนื่อง
เมื่อวันที่ 16 เมษายน 2564 นายสุขสันต์ กิตติศุภกร ผู้อำนวยการสำนักการแพทย์ กรุงเทพมหานคร ชี้แจงกรณีมีการวิจารณ์พฤติกรรมไม่เหมาะสมของผู้ป่วยกักตัวใน รพ.สนาม ผ่านโลกออนไลน์ว่า โรงพยาบาลสนามทุกแห่ง มีแนวทางการจัดการ ทั้งความปลอดภัยและการป้องกันการแพร่เชื้อมาตรฐานเดียวกับ รพ.หลัก และได้กำหนดแนวทางการปฏิบัติของผู้ป่วย อย่างเคร่งครัด ขณะที่การพักรักษาอาการติดเชื้อห้ามผู้ป่วยออกจากห้องโดยเด็ดขาด สวมหน้ากากอนามัยตลอดเวลา ไม่เดินพลุกพล่าน จับกลุ่มเสวนา ห้ามถ่ายภาพ หรือโพสต์ข้อความที่เกี่ยวข้องลงบนสื่อสังคมออนไลน์ขณะรักษาตัวก่อให้เกิดความเสียหาย ห้ามสูบบุหรี่ เสพติดของมึนเมา และการพนัน
ด้านกระทรวงสาธารสุข ชี้แจงเพิ่มเติมว่า การปฏิบัติตัวของผู้ติดเชื้อที่นอนพักรักษาใน รพ.สนาม แม้จะเป็นผู้ติดเชื้อที่ไม่มีอาการหรือมีอาการน้อย ยังต้องปฏิบัติตามมาตรการป้องกันตนเองอย่างต่อเนื่อง ซึ่งรวมถึงหลีกเลี่ยงกิจกรรมการรวมกลุ่ม เนื่องจากอาจมีการฟุ้งกระจายของเชื้อเพิ่มขึ้น ส่วนกรณีที่เกิดข้อวิจารณ์  จ.เชียงใหม่ได้ทำการตรวจสอบและจะเพิ่มมาตรการใน รพ.สนามมากขึ้น และจังหวัดฯ ได้ขอความร่วมมือ ตร.สแกนของฝาก หากพบของที่ผิดกฎหมายจะได้ดำเนินการต่อไป และ สธ.จะนำมาเป็นข้อสังเกตมาปรับปรุงมาตรการ รพ.สนามในสังกัด ทั้งส่วนกลางและภูมิภาครวมทั้งหน่วยงานภาคีเครือข่ายที่เกี่ยวข้องให้ปฏิบัติตนถูกต้อง เหมาะสม เมื่ออยู่ใน รพ.สนามต่อไป
————————-

ที่มา : https://www.thaigov.go.th/news/contents/details/40997