รัฐบาลไทย-ข่าวทำเนียบรัฐบาล-รมว.พม. หารือ ผวจ.อำนาจเจริญ มุ่งขับเคลื่อนเป็นเมืองธรรมเกษตร  เขตพัฒนาเศรษฐกิจพอเพียง เส้นทางการค้าสู่อาเซียน 


วันจันทร์ที่ 19 เมษายน 2564
รมว.พม. หารือ ผวจ.อำนาจเจริญ มุ่งขับเคลื่อนเป็นเมืองธรรมเกษตร  เขตพัฒนาเศรษฐกิจพอเพียง เส้นทางการค้าสู่อาเซียน
รมว.พม. หารือ ผวจ.อำนาจเจริญ มุ่งขับเคลื่อนเป็นเมืองธรรมเกษตร เขตพัฒนาเศรษฐกิจพอเพียง เส้นทางการค้าสู่อาเซียน
วันนี้ (19 เม.ย. 64) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้นายทวีป บุตรโพธิ์ ผู้ว่าราชการจังหวัดอำนาจเจริญ เข้าพบ เพื่อหารือแนวทางการพัฒนาจังหวัดอำนาจเจริญและการเสนอของบประมาณโครงการพัฒนาและเสริมสร้างความเข้มแข็งของเศรษฐกิจฐานราก ณ ห้องประชุมชั้น 9 กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ
นายจุติ กล่าวว่า ตามที่พลเอกประยุทธ์ จันทร์โอชา นายกรัฐมนตรี มอบหมายให้รัฐมนตรีรับผิดชอบแนวคิดการขับเคลื่อนไทยไปด้วยกันระดับพื้นที่จังหวัด เพื่อให้การพัฒนาและแก้ปัญหาในระดับจังหวัดสามารถขับเคลื่อนไปได้โดยเร็วรวมทั้งการใช้ทรัพยากรในพื้นที่ได้อย่างมีประสิทธิภาพ ซึ่งตนในฐานะ รมว.พม. ได้รับมอบหมายให้รับผิดชอบจังหวัดอำนาจเจริญ จังหวัดยโสธร และจังหวัดพิษณุโลก สำหรับวันนี้ ตนได้หารือกับผู้ว่าราชการจังหวัดอำนาจเจริญเกี่ยวกับแนวทางการพัฒนาจังหวัดอำนาจเจริญและการเสนอของบประมาณโครงการพัฒนาและเสริมสร้างความเข้มแข็งของเศรษฐกิจฐานราก โดยพบว่า มีการวางเป้าหมายการพัฒนาจังหวัดอำนาจเจริญให้เป็นเมืองธรรมเกษตร  เขตพัฒนาเศรษฐกิจพอเพียง เส้นทางการค้าสู่อาเซียน โดยมีเป้าหมาย ดังนี้ 1. ให้เกษตรกรในจังหวัดอำนาจเจริญ ปรับเปลี่ยนวิธีคิดและวิถีการผลิตเป็นแบบ "ธรรมเกษตร" ซึ่งเป็นการทำการเกษตรที่ยึดหลักของคุณธรรม เห็นคุณค่าของชีวิต มีจิตสำนึกในการหวงแหนและอนุรักษ์ทรัพยากรธรรมชาติสิ่งแวดล้อม มีการพัฒนาตนเองโดยวิธีการเรียนรู้ด้วยตนเอง เพื่อให้มีความรู้ความสามารถในการตำรงชีวิตอย่างมีความสุข มีจิตใจที่ดีงาม เอื้อเฟื้อเผื่อแผ่และมีจิตใจสาธารณะจากการเกษตรที่เกื้อกูลธรรมชาติ 2. การส่งเสริมจังหวัดอำนาจเจริญให้เป็นเขตพัฒนาเศรษฐกิจพอเพียง โดยสนับสนุนกิจกรรมทางการเกษตร และการดำเนินชีวิตของประชาชนในจังหวัด โดยยึดหลักปรัชญาของเศรษฐกิจพอเพียง และ 3. การพัฒนาโครงสร้างพื้นฐาน สิ่งอำนวยความสะดวกบริเวณชายแดน เชื่อมโยงการค้าการลงทุนในประเทศอาเซียนรองรับการเติบโตของเศรษฐกิจชายแดนในอนาคต รวมทั้งส่งเสริมให้มีการนำนวัตกรรมและเทคโนโลยีที่ทันสมัยมาใช้ในการค้าขาย เพิ่มช่องทางการตลาดให้ผู้บริโภคทั้งชาวไทยและชาวต่างชาติสามารถติดต่อซื้อขายสินค้าได้ง่ายขึ้น นอกจากนี้ ยังมุ่งเน้นการพัฒนาจังหวัดให้เป็นแหล่งผลิตสินค้าเกษตรอินทรีย์ และสินค้าเกษตรปลอดภัย และผลิตภัณฑ์สมุนไพรที่มีคุณภาพ ได้มาตรฐาน สามารถเพิ่มรายได้ให้เกษตรกรมากยิ่งขึ้น
นายจุติ กล่าวเพิ่มเติมว่า ทั้งนี้ ตนได้เน้นย้ำผู้ว่าราชการจังหวัดอำนาจเจริญ ในเรื่องการจัดทำงบประมาณโครงการฯของจังหวัดให้เป็นไปตามยุทธศาสตร์ของรัฐบาล และตรงตามความต้องการของประชาชน เพื่อให้เกิดประโยชน์สูงสุด อาทิ ระบบการขนส่งสินค้าที่ดี การมีถนนในการเดินทางที่ดีเพื่อใช้อำนวยความสะดวกบริเวณชายแดน เชื่อมโยงการค้าการลงทุนในประเทศอาเซียนในอนาคต การสนับสนุนการเกษตรการปลูกข้าวและสมุนไพรที่ดี รวมถึงการมีน้ำใช้ที่เพียงพอทั้งด้านอุปโภคบริโภคและสำหรับด้านการเกษตร โดยใช้งบประมาณให้คุ้มค่าและนำไปจัดสรรให้ถึงประชาชนโดยเร็วที่สุด

ที่มา : https://www.thaigov.go.th/news/contents/details/41012