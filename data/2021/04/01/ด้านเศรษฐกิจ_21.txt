รัฐบาลไทย-ข่าวทำเนียบรัฐบาล-“รัฐวิสาหกิจยังคงเบิกจ่ายงบลงทุนได้ตามเป้าหมายอย่างต่อเนื่อง ดันการลงทุนภาครัฐกระตุ้นเศรษฐกิจ”


วันพุธที่ 31 มีนาคม 2564
พิมพ์
“รัฐวิสาหกิจยังคงเบิกจ่ายงบลงทุนได้ตามเป้าหมายอย่างต่อเนื่อง ดันการลงทุนภาครัฐกระตุ้นเศรษฐกิจ”
ณ สิ้นเดือนกุมภาพันธ์ 2564 รัฐวิสาหกิจ 43 แห่ง ที่ สคร. กำกับดูแลโดยตรงมีผลการเบิกจ่ายงบลงทุนสะสม ส่วนใหญ่เป็นไปตามแผน โดยสามารถเบิกจ่ายได้ 94,048 ล้านบาท หรือคิดเป็นร้อยละ 99 ของแผนการเบิกจ่ายสะสม
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ณ สิ้นเดือนกุมภาพันธ์ 2564 รัฐวิสาหกิจ 43 แห่ง ที่ สคร. กำกับดูแลโดยตรงมีผลการเบิกจ่ายงบลงทุนสะสม ส่วนใหญ่เป็นไปตามแผน โดยสามารถเบิกจ่ายได้ 94,048 ล้านบาท หรือคิดเป็นร้อยละ 99 ของแผนการเบิกจ่ายสะสม ประกอบด้วยการเบิกจ่ายงบลงทุน 5 เดือนของรัฐวิสาหกิจระบบปีงบประมาณ (ตั้งแต่เดือนตุลาคม 2563 - เดือนกุมภาพันธ์ 2564) 34 แห่ง จำนวน 78,566 ล้านบาท หรือคิดเป็นร้อยละ 97 ของแผนการเบิกจ่ายสะสม และการเบิกจ่ายงบลงทุน 2 เดือนของรัฐวิสาหกิจระบบปีปฏิทิน (เดือนมกราคม 2564 - กุมภาพันธ์ 2564 ) 9 แห่ง จำนวน 15,482 ล้านบาท หรือคิดเป็นร้อยละ 108 ของแผนเบิกจ่ายสะสม
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเสริมว่า ช่วงต้นปี 2564 รัฐวิสาหกิจหลายแห่งสามารถเบิกจ่ายได้สูงกว่าแผน เช่น บริษัท ท่าอากาศยานไทย จำกัด (มหาชน) การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) การไฟฟ้าฝ่ายผลิตแห่งประเทศไทย (กฟผ.) และการไฟฟ้าส่วนภูมิภาค (กปภ.) โดยมีโครงการลงทุนขนาดใหญ่ที่สามารถเบิกจ่ายได้สูงกว่าแผน อาทิ โครงการรถไฟฟ้าสายสีส้ม ช่วงศูนย์วัฒนธรรมฯ - มีนบุรี ของ รฟม. โครงการรถไฟฟ้าชานเมือง (สายสีแดง) ช่วงบางซื่อ - รังสิต ของ รฟท. งานก่อสร้างปรับปรุงขยายระบบประปาของ กปภ. โครงการทางพิเศษสายพระราม 3 - ดาวคะนอง - วงแหวนรอบนอกตะวันตกของการทางพิเศษแห่งประเทศไทย (กทพ.) และโครงการปรับปรุงระบบส่งภาคตะวันออกเสริมความมั่นคงของ กฟผ. ทั้งนี้ มีโครงการลงทุนขนาดใหญ่ที่เบิกจ่ายล่าช้า เช่น โครงการรถไฟความเร็วสูงไทย - จีน ระยะที่ 1 (ช่วงกรุงเทพมหานคร - นครราชสีมา) ของ รฟท. โครงการโรงไฟฟ้าบางปะกง (ทดแทนเครื่องที่ 1 - 2) ของ กฟผ. โครงการพัฒนาระบบส่งและจำหน่ายระยะที่ 1 ของการไฟฟ้าส่วนภูมิภาค แผนก่อสร้างศูนย์บริหารทางพิเศษ กทพ. (ระยะที่ 2) ของ กทพ. และโครงการก่อสร้างรถไฟทางคู่ ช่วงลพบุรี - ปากน้ำโพ ของ รฟท.
นางปานทิพย์ ศรีพิมล ผู้อำนวยการ สคร. กล่าวสรุปว่า ในเดือนกุมภาพันธ์ 2564 ภาพรวมของรัฐวิสาหกิจยังคงสามารถเบิกจ่ายงบลงทุนได้ดีและเป็นไปตามแผน สำหรับโครงการลงทุนที่เริ่มมีการเบิกจ่ายล่าช้า สคร. จะเข้าไปร่วมตรวจสอบสาเหตุและแก้ไขปัญหากับรัฐวิสาหกิจอย่างใกล้ชิดเพื่อให้การลงทุนของรัฐวิสาหกิจเป็นไปตามเป้าหมายและช่วยสนับสนุนนโยบายรัฐบาลในเรื่องการลงทุนภาครัฐ นอกจากนี้ สคร. ได้พัฒนาระบบติดตามและรายงานข้อมูลผลการเบิกจ่ายงบลงทุน (Dashboard) ของรัฐวิสาหกิจ ให้มีฐานข้อมูลที่รวดเร็วยิ่งขึ้นและทุกคนสามารถเข้าดูได้ผ่านเว็บไซต์ของ สคร. ซึ่งคาดว่าจะแล้วเสร็จในเร็วๆ นี้ โดยระบบ Dashboard จะทำให้การกำกับและติดตามการดำเนินงานการเบิกจ่ายงบลงทุนของรัฐวิสาหกิจได้อย่างมีประสิทธิภาพมากยิ่งขึ้น

ที่มา : https://www.thaigov.go.th/news/contents/details/40541