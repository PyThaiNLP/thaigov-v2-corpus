รัฐบาลไทย-ข่าวทำเนียบรัฐบาล-พม. ร่วมประชุมคณะมนตรีประชาคมสังคมและวัฒนธรรมอาเซียน ครั้งที่ 25 พร้อมสานต่อความร่วมมือ เพื่อสร้างประชาคมแห่งความเอื้ออาทรและการแบ่งปัน โดยไม่ทิ้งใครไว้ข้างหลัง


วันพุธที่ 31 มีนาคม 2564
พม. ร่วมประชุมคณะมนตรีประชาคมสังคมและวัฒนธรรมอาเซียน ครั้งที่ 25 พร้อมสานต่อความร่วมมือ เพื่อสร้างประชาคมแห่งความเอื้ออาทรและการแบ่งปัน โดยไม่ทิ้งใครไว้ข้างหลัง
พม. ร่วมประชุมคณะมนตรีประชาคมสังคมและวัฒนธรรมอาเซียน ครั้งที่ 25 พร้อมสานต่อความร่วมมือ เพื่อสร้างประชาคมแห่งความเอื้ออาทรและการแบ่งปัน โดยไม่ทิ้งใครไว้ข้างหลัง
วันนี้ (31 มี.ค. 64) เวลา 13.30 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ได้รับมอบหมายจาก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้ปฏิบัติหน้าที่หัวหน้าคณะผู้แทนไทยในระดับรัฐมนตรีเข้าร่วมการประชุมคณะมนตรีประชาคมสังคมและวัฒนธรรมอาเซียน ครั้งที่ 25 (25th ASEAN Socio-Cultural Community (ASCC) Council Meeting) ผ่านระบบการประชุมทางไกล (Video Conference) ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ ทั้งนี้ การประชุมดังกล่าว จัดโดยกระทรวงวัฒนธรรม เยาวชน และการกีฬา (Ministry of Culture, Youth and Sports) ประเทศบรูไนดารุสซาลาม ภายใต้การเป็นประธานอาเซียนในปี 2564 โดยมีผู้เข้าร่วมการประชุม ประกอบด้วยคณะมนตรีประชาคมสังคมและวัฒนธรรมอาเซียน เลขาธิการอาเซียน หัวหน้าเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน รองเลขาธิการอาเซียนสำหรับประชาคมสังคมและวัฒนธรรมอาเซียน และคณะผู้แทนจากประเทศสมาชิกอาเซียน
นางพัชรี กล่าวว่า การประชุมครั้งนี้ มีระเบียบวาระสำคัญ ดังนี้ 1) การรับทราบรายงานของประธานการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ซึ่งรวมถึงการนำเสนอแผนงานหลักในการเป็นประธานอาเซียนของประเทศบรูไนดารุสซาลาม ภายใต้แนวคิดหลัก (Theme) “เราห่วงใย เราเตรียมพร้อม เราก้าวหน้า” “We Care, We Prepare, We Prosper” และการพิจารณาเอกสารผลลัพธ์สำคัญภายใต้ประชาคมสังคมและวัฒนธรรมอาเซียนสำหรับการประชุมสุดยอดอาเซียน ครั้งที่ 38 และการประชุมสุดยอดอื่น ๆ ที่เกี่ยวข้อง จำนวนทั้งหมด 32 ฉบับ อาทิ แผนปฏิบัติการระดับภูมิภาคเพื่ออนุวัติการปฏิญญาอาเซียนว่าด้วยสิทธิเด็กในบริบทของการโยกย้ายถิ่นฐานในอาเซียน ค.ศ. 2021-2025 (Regional Plan of Action on Implementing the ASEAN Declaration on the Rights of Children in the Context of Migration) แผนปฏิบัติการระดับภูมิภาคว่าด้วยการคุ้มครองเด็กจากการแสวงหาผลประโยชน์ในสื่อออนไลน์ในอาเซียน (Regional Plan of Action for the Protection of Children against All Forms of Online Exploitation and Abuse in ASEAN) ซึ่งทั้ง 2 ฉบับ เป็นเอกสารที่ประเทศไทย โดยกระทรวงการพัฒนาสังคมและความมั่นคงของมนุษย์ (พม.) เป็นผู้ริเริ่มและรับผิดชอบในการจัดทำ เป็นต้น 2) การรับรองร่างรายงานการประชุมคณะมนตรีประชาคมสังคมและวัฒนธรรมอาเซียนครั้งที่ 25 เพื่อนำเสนอต่อการประชุมสุดยอดอาเซียน ครั้งที่ 38 และ 3) การรับรองร่างถ้อยแถลงร่วมสำหรับการประชุมคณะมนตรีประชาคมสังคมและวัฒนธรรมอาเซียน ครั้งที่ 25
นางพัชรี กล่าวเพิ่มเติมว่า ตนได้กล่าวถ้อยแถลงต่อที่ประชุม พร้อมทั้งกล่าวแสดงความยินดีต่อรัฐมนตรีว่าการกระทรวงวัฒนธรรม เยาวชน และการกีฬา ประเทศบรูไนดารุสซาลาม (Minister of Culture, Youth and Sports, Negara Brunei Darussalam) ในโอกาสการดำรงตำแหน่งประธานอาเซียนของประเทศบรูไนดารุสซาลาม อีกทั้งได้รับทราบรายงานของประธานการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน รวมถึงการนำเสนอแผนงานหลักในการเป็นประธานอาเซียนของประเทศบรูไนดารุสซาลามภายใต้แนวคิดหลัก (Theme) การเป็นประธานอาเซียนในปี 2564 ซึ่งมีความเกี่ยวเนื่องเชื่อมโยงอย่างมากกับความไม่แน่นอนและข้อท้าทายในปัจจุบันเนื่องจากการแพร่ระบาดของโรคติดเชื้อไวรัสโคโรนา 2019 (โควิค-19) และเป็นสาสน์ที่ชัดเจนที่แสดงให้เห็นถึงความเป็นน้ำหนึ่งใจเดียวกันและความสามัคคีของอาเซียนในการต่อสู้กับสถานการณ์ดังกล่าว และการพิจารณาเอกสารผลลัพธ์สำคัญภายใต้ประชาคมสังคมและวัฒนธรรมอาเซียนสำหรับการประชุมสุดยอดอาเซียน ครั้งที่ 38 นอกจากนี้ ยังได้แสดงความขอบคุณสำหรับการรวมเอกสารผลลัพธ์สำคัญ ซึ่งเสนอโดยประเทศไทยทั้งสองฉบับดังกล่าว ทั้งนี้ สำหรับการดำเนินการในอนาคตนั้น ประเทศไทยยังคงให้คำมั่นในการสานต่อความร่วมมือกับประเทศสมาชิกอาเซียนทั้งหลาย เพื่อสร้างอาเซียนให้เป็นประชาคมแห่งความเอื้ออาทรและการแบ่งปัน โดยไม่ทิ้งใครไว้ข้างหลัง

ที่มา : https://www.thaigov.go.th/news/contents/details/40540