รัฐบาลไทย-ข่าวทำเนียบรัฐบาล-NT หนุน บขส. เดินเครื่องสู่ศูนย์กลางธุรกิจการขนส่งด้วยรถโดยสารครบมิติ


วันพุธที่ 31 มีนาคม 2564
NT หนุน บขส. เดินเครื่องสู่ศูนย์กลางธุรกิจการขนส่งด้วยรถโดยสารครบมิติ
NT สนับสนุน บขส. นำเทคโนโลยีดิจิทัลบริหารการให้บริการรถโดยสาร เพิ่มความปลอดภัย พร้อมเดินหน้าสู่ศูนย์กลางธุรกิจการขนส่งด้วยรถโดยสารที่ทันสมัย ได้มาตรฐาน
วันนี้ (31 มีนาคม 2564) ดร.สัญลักข์ ปัญวัฒนลิขิต  กรรมการผู้จัดการใหญ่ บริษัท ขนส่ง จำกัด (บขส.) และ นาวาอากาศเอก สมศักดิ์ ขาวสุวรรณ์  กรรมการและรักษาการกรรมการผู้จัดการใหญ่  บริษัท โทรคมนาคมแห่งชาติ จำกัด (มหาชน) หรือ NT ร่วมลงนามความร่วมมือในการศึกษา พัฒนา และให้บริการโครงสร้างพื้นฐานด้านเทคโนโลยีสารสนเทศและบริการดิจิทัล ณ ห้อง ออดิทอเรียม สำนักงานใหญ่ NT ถนนแจ้งวัฒนะ
สำหรับความร่วมมือระหว่างกันในครั้งนี้ สองหน่วยงานจะร่วมกันศึกษา พัฒนาโครงสร้างพื้นฐานเทคโนโลยีสารสนเทศและบริการดิจิทัลที่เกี่ยวข้อง เพื่อเสริมภารกิจของ บขส. สู่การเป็นศูนย์รวมการขนถ่ายผู้โดยสารและพัสดุภัณฑ์ด้วยรถโดยสารทั่วประเทศ  และเชื่อมต่อไปยังประเทศเพื่อนบ้านให้มีมาตรฐานและมีความทันสมัย อาทิ บริการอินเทอร์เน็ตไร้สายความเร็วสูง บริการสถานีขนส่งอัจฉริยะ (Smart terminal) ระบบกล้องโทรทัศน์วงจรปิด (CCTV) และการพัฒนาระบบงานดิจิทัลต่าง ๆ ของ บขส.  ให้พร้อมติดตั้งในระบบคลาวด์กลางภาครัฐ (Government Data Center and Cloud Service : GDCC) ซึ่งเป็นระบบกลางในการให้บริการ Cloud Service สำหรับหน่วยงานภาครัฐที่มีมาตรฐานและปลอดภัยที่ NT เป็นผู้ให้บริการเพื่อรองรับการใช้งานการวิเคราะห์และใช้ประโยชน์ข้อมูลขนาดใหญ่
ดร.สัญลักข์ ปัญวัฒนลิขิต  กรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า ความร่วมมือระหว่าง บขส. และ NT ในการศึกษา พัฒนา และให้บริการโครงสร้างพื้นฐานด้านเทคโนโลยีสารสนเทศและบริการดิจิทัล ในครั้งนี้ ถือเป็นจุดเริ่มต้นที่ดี ที่จะนำและพัฒนาเทคโนโลยีต่างๆ มาอำนวยความสะดวกให้กับประชาชนที่มาใช้บริการรถโดยสารและสถานีขนส่งฯ ของ บขส. มากยิ่งขึ้น สอดคล้องกับนโยบายของ บขส. ที่จะดำเนินการปรับปรุงและพัฒนาสถานีขนส่งผู้โดยสาร ให้เป็น Smart Digital Transport ต่อไปในอนาคต
ทั้งนี้ บขส. มีนโยบายจะปรับเปลี่ยนธุรกิจเป็น Smart Digital Transport  4 ด้าน คือ 1. SMART Station (Modern Bus) การพัฒนาบริการ ปรับปรุงรถโดยสาร และสถานีขนส่งให้ทันสมัย 2. SMART Product & Service เพิ่มสิ่งอำนวยความสะดวก เช่น มีระบบ WiFi บนรถโดยสารและสถานีขนส่งฯ 3. SMART Asset พัฒนาสถานีหลัก เช่น สถานีขนส่งผู้โดยสารกรุงเทพ(จตุจักร) ให้สอดคล้องกันกับสถานีกลางบางซื่อ หรือโครงการพัฒนาเมืองอัจฉริยะ และ 4. SMART Firm นำระบบเทคโนโลยี Digital มาบริหารจัดการ เพื่อปรับเปลี่ยนองค์กรให้ทันสมัย เพิ่มทักษะให้กับพนักงานเตรียมตัวเข้าสู่ “Digital Transport”
นาวาอากาศเอก สมศักดิ์ ขาวสุวรรณ์  กรรมการ และรักษาการกรรมการผู้จัดการใหญ่  บริษัท โทรคมนาคมแห่งชาติ จำกัด (มหาชน) หรือ NT กล่าวว่า “เบื้องต้น NT ได้ดำเนินการสำรวจจุดติดตั้ง Free WiFi แล้วซึ่งคาดว่าจะติดตั้งประมาณ 160 จุด ให้ครอบคลุมบริเวณสถานีรับ-ส่งผู้โดยสาร เพื่อให้ผู้โดยสารและบุคคลทั่วไปที่มาใช้บริการในพื้นที่สถานี สามารถเข้าถึงบริการอินเทอร์เน็ต รวมถึงบริการดิจิทัลต่าง ๆ ได้อย่างสะดวก รวดเร็ว ทั้งนี้ในส่วนของการพัฒนาในด้านอื่นๆ ของ บขส. นั้น NT พร้อมที่จะนำศักยภาพของโครงข่ายตลอดจนระบบสื่อสารโทรคมนาคมที่มีอยู่มาช่วยสนับสนุนการดำเนินงานในโครงการต่าง ๆ เพื่อขับเคลื่อนภารกิจของ บขส. ให้บรรลุตามเป้าหมายที่วางไว้  ”

ที่มา : https://www.thaigov.go.th/news/contents/details/40536