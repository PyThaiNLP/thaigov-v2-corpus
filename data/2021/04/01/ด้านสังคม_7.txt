รัฐบาลไทย-ข่าวทำเนียบรัฐบาล-อนุทิน เผย ตัวแทนแอสตร้าเซนเนก้า ชมวัคซีนที่ผลิตในไทยได้มาตรฐานดีเยี่ยม 


วันพุธที่ 31 มีนาคม 2564
อนุทิน เผย ตัวแทนแอสตร้าเซนเนก้า ชมวัคซีนที่ผลิตในไทยได้มาตรฐานดีเยี่ยม
รองนายกรัฐมนตรีและรัฐมนตรีว่าการกระทรวงสาธารณสุข เผยประธานบริษัทแอสตร้าเซนเนก้า (ประเทศไทย) เข้าพบ และชื่นชมการผลิตวัคซีนในไทย ทำตามกระบวนการถ่ายทอดเทคโนโลยีอย่างเคร่งครัด มาตรฐานดีเยี่ยม
วันนี้ (31 มีนาคม 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังมร. เจมส์ ทีก ประธานบริษัท แอสตร้าเซนเนก้า (ประเทศไทย) เข้าพบหารือความคืบหน้าการผลิตวัคซีนแอสตร้าเซนเนก้าในประเทศไทย ว่า ประธานบริษัท แอสตร้าเซนเนก้า (ประเทศไทย) ได้กล่าวชื่นชม บริษัท สยามไบโอไซเอนซ์ ผู้ผลิตวัคซีนแอสตร้าเซนเนก้า ในประเทศไทย ที่มีกระบวนการผลิตได้มาตรฐาน ดำเนินการตามขั้นตอนการถ่ายทอดเทคโนโลยีอย่างเคร่งครัด ผลการทดสอบในห้องปฏิบัติการเป็นที่น่าพอใจ มาตรฐานดีเยี่ยมเกินคาดหมาย พร้อมกันนี้ ตนได้ให้ความมั่นใจกับประธานบริษัทแอสตร้าเซนเนก้า (ประเทศไทย) ว่า เมื่อวัคซีนผลิตสำเร็จพร้อมนำมาใช้ กระทรวงสาธารณสุข โดย อย. และกรมวิทยาศาสตร์การแพทย์ จะให้ความร่วมมือเต็มที่ในการตรวจสอบคุณภาพ (Lot Release) และเอกสาร นอกจากนี้ สถาบันวัคซีนแห่งชาติ พร้อมร่วมพัฒนาวัคซีนให้ครอบคลุมสายพันธุ์อื่นๆ เช่น สายพันธุ์แอฟริกา ที่แอสตร้าเซนเนก้ากำลังจะศึกษาวิจัยพัฒนาต่อไป
************************************  31 มีนาคม 2564

ที่มา : https://www.thaigov.go.th/news/contents/details/40531