รัฐบาลไทย-ข่าวทำเนียบรัฐบาล-พม. รับมอบเงินบริจาคจากบริษัท เมืองเศรษฐกิจพอเพียง จำกัด และบริษัท จีทีอี เกรททู เอสท์ จำกัด ช่วยเหลือกลุ่มเปราะบางในสถานการณ์โควิด-19


วันพุธที่ 31 มีนาคม 2564
พม. รับมอบเงินบริจาคจากบริษัท เมืองเศรษฐกิจพอเพียง จำกัด และบริษัท จีทีอี เกรททู เอสท์ จำกัด ช่วยเหลือกลุ่มเปราะบางในสถานการณ์โควิด-19
พม. รับมอบเงินบริจาคจากบริษัท เมืองเศรษฐกิจพอเพียง จำกัด และบริษัท จีทีอี เกรททู เอสท์ จำกัด ช่วยเหลือกลุ่มเปราะบางในสถานการณ์โควิด-19
วันนี้ (31 มี.ค. 64) เวลา 13.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ถนนกรุงเกษม สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) รับมอบเงินบริจาคจำนวน 255,555 บาท จากบริษัท เมืองเศรษฐกิจพอเพียง จำกัด ซึ่งเป็นผู้ผลิตผลิตภัณฑ์เครื่องหมายการค้าภายใต้ชื่อ SKYMED และบริษัท จีทีอี เกรททู เอสท์ จำกัด ซึ่งเป็นผู้ผลิตซีรีย์ เรื่อง “BROTHERS The Series รักนะน้องชาย รักนายครับผม” โดยมีนาวาอากาศเอก (พิเศษ) คัมภีร์ คัมภีรญาณนนท์ ประธานกรรมการบริหารฯ บริษัท เมืองเศรษฐกิจพอเพียง จำกัด เป็นผู้มอบเงินบริจาค
นางพัชรี กล่าวว่า วันนี้ ตนขอขอบคุณบริษัท เมืองเศรษฐกิจพอเพียง จำกัด และบริษัท จีทีอี เกรททู เอสท์ จำกัด ที่ได้มอบเงินบริจาคให้กระทรวง พม. โดยศูนย์รับบริจาคกระทรวง พม. จะนำไปจัดซื้อเครื่องอุปโภคบริโภคที่จำเป็น อาทิ ผ้าอ้อมสำหรับเด็กแรกเกิด ผู้สูงอายุ และคนพิการ  นมผงสำหรับเด็กแรกเกิด เป็นต้น เพื่อช่วยเหลือผู้รับบริการซึ่งเป็นกลุ่มเปราะบางทั้งเด็ก เยาวชน คนพิการ และผู้สูงอายุ รวมทั้งคนไร้ที่พึ่ง ในความดูแลของสถานสงเคราะห์และสถานคุ้มครองฯ สังกัดกระทรวง พม. รวมทั้งประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เนื่องจากกระทรวง พม. ไม่สามารถดำเนินการดูแลช่วยเหลือได้เพียงลำพัง จำเป็นต้องอาศัยภาคเอกชนและภาคประชาชน เข้ามามีส่วนร่วมบริจาคสิ่งของหรือเงินสด โดยกระทรวง พม. จะนำไปมอบให้ถึงมือและตรงตามวัตถุประสงค์ของผู้บริจาคทุกประการ
นางพัชรี กล่าวเพิ่มเติมว่า ทั้งนี้ ขอเชิญชวนพี่น้องประชาชนร่วมกันบริจาคสิ่งของและเงิน เพื่อช่วยเหลือกลุ่มเปราะบางและประชาชนที่ประสบปัญหาความเดือดร้อน และอยู่ในภาวะยากลำบาก ได้ที่ ศูนย์รับบริจาคกระทรวง พม. บริเวณชั้น 2 อาคาร กรมพัฒนาสังคมและสวัสดิการ กระทรวง พม. และโทรศัพท์ 0 2659 6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/40534