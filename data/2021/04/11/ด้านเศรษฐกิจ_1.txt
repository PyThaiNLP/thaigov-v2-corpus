รัฐบาลไทย-ข่าวทำเนียบรัฐบาล-กรมทางหลวงชวนสัมผัสเส้นทางสายดอกไม้แห่งฤดูร้อน หลากสีสันหลายเส้นทางต้อนรับช่วงหยุดยาวสงกรานต์ 


วันเสาร์ที่ 10 เมษายน 2564
กรมทางหลวงชวนสัมผัสเส้นทางสายดอกไม้แห่งฤดูร้อน หลากสีสันหลายเส้นทางต้อนรับช่วงหยุดยาวสงกรานต์
กรมทางหลวง กระทรวงคมนาคม เชิญชวนนักท่องเที่ยวสัมผัสเส้นทางสายดอกไม้ในช่วงฤดูร้อนปลายเดือนมีนาคม – เมษายน ซึ่งในทุกๆ ปีจะมี “ต้นราชพฤกษ์” หรืออีกชื่อ “ต้นคูน” ดอกไม้ประจำชาติไทย ออกดอกเป็นช่อสีเหลืองอร่าม และดอกเฟื่องฟ้าหลากสีบานสะพรั่ง
บนเกาะกลางทางหลวงและสองข้างทางหลวง ซึ่งสร้างความประทับใจและคลายความร้อนให้กับผู้เดินทางได้เป็นอย่างมาก  กรมทางหลวงขอแนะนำเส้นทางสำหรับนักท่องเที่ยวที่ต้องการชมความงดงามตามธรรมชาติของดอกไม้ที่เบ่งบานสร้างสีสันช่วงฤดูร้อนนี้  ซึ่งมีหลายเส้นทางในจังหวัดต่างๆ  ดังนี้
- ทางหลวงหมายเลข 2 (ถนนมิตรภาพ)  ตอน ดอนหวาย-บ้านวัด ช่วง กม.201+000-201+300 และ กม.189+500-190+000  และ ตอน โคกกรวด-นครราชสีมา ช่วง กม.130 - กม. 134 ระยะทางกว่า 4 กิโลเมตร จะมีดอกเหลืองปรีดียาธรเหลืองอร่ามบานสะพรั่งสองข้างทางหลวงถนนมิตรภาพ อยู่ในพื้นที่ความรับผิดชอบแขวงทางหลวงนครราชสีมาที่ 2
- ทางหลวงหมายเลข 12 ตอน บ้านฝาง-ขอนแก่น (แยกเข้าสนามบิน) ช่วง กม. 547+595   และทางหลวงหมายเลข 2428 ตอนทางเข้าท่าอากาศยานขอนแก่น ช่วง กม.0+000 – 1+741  (ระยะทาง 1.7 กม.) อยู่ในพื้นที่ความรับผิดชอบของแขวงทางหลวงขอนแก่นที่ 1
-  ทางหลวงหมายเลข 33 (ตอน คลองยาง-นครนายก)  ที่ กม.117+800 และที่ กม.118+000 ซึ่งอยู่ในพื้นที่ความรับผิดชอบของแขวงทางหลวงนครนายก
- ทางหลวงหมายเลข 1021 (สายพะเยา - เชียงคำ) ตอน แยกทางหลวงหมายเลข 1 (แม่ต๋ำ-จุน) ตั้งแต่ กม.2+000 – กม.12+000 ช่วง อ.ดอกคำใต้ มีดอกคูณเหลืองอร่ามและดอกเฟื่องฟ้าหลากสีระยะทางกว่า 10 กิโลเมตร   ซึ่งถนนสายดังกล่าวนับว่าเป็นถนนสายดอกไม้ ที่มีความสวยงามติด 1 ใน 9 ของถนนสวยในประเทศไทย ซึ่งอยู่ในพื้นที่ความรับผิดชอบของแขวงทางหลวงพะเยา
กรมทางหลวงได้มีการรองรับนักท่องเที่ยวในช่วงเทศกาลวันหยุดยาวนี้  โดยมีจุดบริการทั่วไทย 147 แห่ง จุดให้บริการตำรวจทางหลวง 201 แห่ง จุดให้บริการสถานีตรวจสอบน้ำหนักและจุดพักรถบรรทุก 73 แห่ง ห้องน้ำบริการประชาชน 581 แห่ง  พร้อมให้บริการจุดกางเต็นท์ฟรีภายในหมวดทางหลวง พร้อมให้บริการแนะนำเส้นทางแก่นักท่องเที่ยว อีกทั้งดูแลเส้นทางให้พร้อมใช้งาน ติดตั้งป้ายเตือน ป้ายระวัง ไฟกระพริบ และปรับปรุงภูมิทัศน์สองข้างทางเพื่ออำนวยความสะดวกปลอดภัยแก่ประชาชนตามนโยบาย “สงกรานต์สุขใจ ขับขี่ปลอดภัย ห่างไกลโควิด”
ทั้งนี้ กรมทางหลวงขอความร่วมมือประชาชนจอดยานพาหนะบริเวณสองข้างทางอย่างระมัดระวังระหว่างทำการถ่ายภาพเพื่อป้องกันปัญหาการจราจรติดขัดและอุบัติเหตุที่เกิดขึ้น และปฏิบัติตามมาตรฐานกระทรวงสาธารณะสุข “การท่องเที่ยววิถีใหม่” (New Normal) หากต้องการสอบถามข้อมูลรายละเอียดเพิ่มเติมสามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/40869