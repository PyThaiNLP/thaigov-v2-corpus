รัฐบาลไทย-ข่าวทำเนียบรัฐบาล-นายกฯ ห่วงใยประชาชนเดินทางฉลองเทศกาลสงกรานต์/กลับภูมิลำเนา วอนเคารพกฎจราจร มีน้ำใจเพื่อนร่วมทางและร่วมมือกันปฏิบัติตามมาตรการ DMHTT ป้องกันโควิด – 19 


วันเสาร์ที่ 10 เมษายน 2564
พิมพ์
นายกฯ ห่วงใยประชาชนเดินทางฉลองเทศกาลสงกรานต์/กลับภูมิลำเนา วอนเคารพกฎจราจร มีน้ำใจเพื่อนร่วมทางและร่วมมือกันปฏิบัติตามมาตรการ DMHTT ป้องกันโควิด – 19
นายกฯ ห่วงใยประชาชนเดินทางฉลองเทศกาลสงกรานต์/กลับภูมิลำเนา วอนเคารพกฎจราจร มีน้ำใจเพื่อนร่วมทางและร่วมมือกันปฏิบัติตามมาตรการ DMHTT ป้องกันโควิด – 19
วันนี้ (10 เม.ย.64) นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ห่วงใยประชาชนที่กำลังจะเดินทางฉลองสงกรานต์ที่ภูมิลำเนาหรือไปท่องเที่ยวตามสถานที่ต่าง ๆ ขอให้มีสติในการขับขี่พาหนะและยานยนต์ต่าง ๆ มีน้ำใจกับเพื่อนร่วมทาง  เคารพกฎหมาย กฎจราจร เมาไม่ขับ ลดอุบัติเหตุและความสูญเสียทั้งชีวิตและทรัพย์สิ้น พร้อมขอบคุณและให้กำลังใจเจ้าหน้าที่ผู้ปฏิบัติงานทุกคนที่เสียสละเวลาช่วงวันหยุดเทศกาลมาปฏิบัติหน้าที่ดูแลประชาชนให้เดินทางถึงที่หมายโดยสวัสดิภาพด้วย
ทั้งนี้ รัฐบาลยังได้ยกเว้นการจัดเก็บค่าทางหลวงพิเศษหมายเลข 7 และทางหลวงพิเศษหมายเลข 9   ถนนวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน – บางพลี และตอนพระประแดง – บางแค ช่วงพระประแดง– ต่างระดับบางขุนเทียนทั้งขาเข้าและออกกรุงเทพมหานครและปริมณฑล รวมทั้งยกเว้นค่าผ่านทางพิเศษใน 2 สายคือ ทางพิเศษบูรพาวิถี (บางนา - ชลบุรี) และทางพิเศษกาญจนาภิเษก (บางพลี - สุขสวัสดิ์) ตั้งแต่เวลา 00.01 นาฬิกาของวันที่ 9 เมษายน 2564 ถึงเวลา 24.00 นาฬิกา ของวันที่ 16 เมษายน 2564  นอกจากนี้ ประชาชนยังสามารถใช้ทางหลวงพิเศษระหว่างเมือง (มอเตอร์เวย์) หมายเลข 6  บางปะอิน-นครราชสีมา ช่วงปากช่อง - สีคิ้ว ได้ฟรี โดยไม่มีการเก็บค่าใช้จ่ายตั้งแต่วันที่ 9 - 19 เมษายน 2564 นี้อีกด้วย
โฆษกประจำสำนักนายกรัฐมนตรียังกล่าวเพิ่มเติม นายกรัฐมนตรียังได้กำชับ หน่วยงานบูรณการงาน เพื่ออำนวยความสะดวกแก่พี่น้องประชาชนในการเดินทาง ซึ่งกรมทางหลวงได้จัดตั้งจุดบริการประชาชนทั่วประเทศ 147 จุดสำหรับประชาชนผู้ใช้เส้นทางสามารถแวะพัก หรือสอบถามเส้นทาง รวมทั้งบางจุดบริการยังมีเจ้าหน้าที่ให้ความช่วยเหลือในกรณีรถเสียหรือเกิดอุบัติเหตุด้วย ขณะเดียวกันเจ้าหน้าที่ตำรวจได้จัดตั้งจุดตรวจวัดแอลกอฮอล์ จุดตรวจกวดขันวินัยจราจรกว่า 3,000 จุดทั่วประเทศ ซึ่งมีจัดตั้งจุดตรวจสำคัญหรือเป็นจุดยุทธศาสตร์ 312  จุดทั้งในพื้นที่กรุงเทพมหานคร จังหวัดต่างๆ เพื่อให้พี่น้องประชาชนเดินทางด้วยปลอดภัย ขณะเดียวกัน ก็ขอความร่วมมือประชาชนทุกคนปฏิบัติตามมาตรการป้องกันโควิด – 19  หรือมาตรการ DMHTT  อยู่ห่างไว้  ใส่หน้ากากอนามัย/หน้ากากผ้า หมั่นล้างมือ  ตรวจวัดอุณหภูมิ ใช้ไทยชนะและหมอชนะอย่างเคร่งครัด  การจัดกิจกรรมต้องยึดแนวทางฐานวิถีชีวิตใหม่ (New Normal) อย่างเคร่งครัด
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40866