รัฐบาลไทย-ข่าวทำเนียบรัฐบาล-ปลัด สธ.ให้ทุกจังหวัด เปิด EOC ดูแลประชาชนช่วงเทศกาลสงกรานต์ 2564


วันเสาร์ที่ 10 เมษายน 2564
ปลัด สธ.ให้ทุกจังหวัด เปิด EOC ดูแลประชาชนช่วงเทศกาลสงกรานต์ 2564
ปลัดกระทรวงสาธารณสุข สั่งการให้ทุกจังหวัดเปิดศูนย์ปฏิบัติการด้านการแพทย์และสาธารณสุข รองรับสถานการณ์ฉุกเฉิน ทั้งด้านอุบัติเหตุและโควิด 19 รองรับผู้เดินทาง/นักท่องเที่ยวช่วงเทศกาลสงกรานต์ปี 2564  พร้อมให้บริการตลอด 24 ชั่งโมง
ปลัดกระทรวงสาธารณสุข สั่งการให้ทุกจังหวัดเปิดศูนย์ปฏิบัติการด้านการแพทย์และสาธารณสุข รองรับสถานการณ์ฉุกเฉิน ทั้งด้านอุบัติเหตุและโควิด 19 รองรับผู้เดินทาง/นักท่องเที่ยวช่วงเทศกาลสงกรานต์ปี 2564  พร้อมให้บริการตลอด 24 ชั่งโมง
วันนี้ (10 เมษายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข และคณะ ลงพื้นที่ให้กำลังใจเจ้าหน้าที่ผู้ปฏิบัติงานและติดตามความพร้อมการรับมืออุบัติเหตุฉุกเฉินและโรคโควิด 19 ช่วงเทศกาลสงกรานต์ระหว่างวันที่ 10-16 เมษายน 2564 ที่ โรงพยาบาลชลบุรี พร้อมเยี่ยมจุดตรวจ/จุดบริการประชาชนบางทราย อ.เมืองชลบุรี, จุดตรวจ/จุดบริการประชาชนหนองตำลึง อ.พานทองและให้สัมภาษณ์ว่า กระทรวงสาธารณสุข ได้สั่งการให้สำนักงานสาธารณสุขจังหวัดทั่วประเทศเปิดศูนย์ปฏิบัติการด้านการแพทย์และสาธารณสุข (EOC) รองรับสถานการณ์ฉุกเฉินที่อาจจะเกิดขึ้นในช่วงเทศกาลสงกรานต์ โดยให้ทุกโรงพยาบาลเตรียมพร้อมศูนย์รับแจ้งเหตุ
หน่วยปฏิบัติการฉุกเฉิน จัดทีมกู้ชีพระดับพื้นฐานและระดับสูงประจำจุดตรวจ/จุดบริการในถนนสายหลัก เนื่องจากช่วงเทศกาลมีการเดินทางใช้รถใช้ถนนมากกว่าช่วงปกติ โอกาสเกิดอุบัติเหตุ บาดเจ็บและเสียชีวิตอาจมีมากขึ้น เพื่อสร้างความมั่นใจให้ประชาชน หากเกิดเหตุฉุกเฉินสามารถปฏิบัติงานได้ทันที  สำหรับ จ.ชลบุรี ในช่วงสงกรานต์ ปี 2563 มีอุบัติเหตุเกิดขึ้น 588 ครั้งได้รับบาดเจ็บ 573 ราย เสียชีวิต 15 ราย ต้องนอนรักษาในโรงพยาบาล 73 ราย ปัจจัยการเกิดอุบัติเหตุมาจากผู้ใช้รถไม่สวมหมวกกันน็อคและไม่คาดเข็มขัดนิรภัย รวมถึงดื่มสุราขณะขับขี่
นายแพทย์เกียรติภูมิ กล่าวว่า จากการตรวจเยี่ยมโรงพยาบาลชลบุรี มีความพร้อมทั้งห้องอุบัติเหตุฉุกเฉิน ศูนย์รับแจ้งเหตุและสั่งการ 1669 ทีมปฏิบัติการแพทย์ฉุกเฉิน แพทย์ พยาบาล เจ้าหน้าที่เวชกิจฉุกเฉิน และเจ้าหน้าที่อื่นๆ สำรองเตียง ยาเวชภัณฑ์ เลือด ห้องผ่าตัด ไอซียู อุปกรณ์การแพทย์ ศูนย์ส่งต่อ รถพยาบาลพร้อมให้บริการตลอด 24 ชั่งโมง นอกจากนี้ ยังได้รณรงค์ป้องกันและลดอุบัติเหตุทางถนนและทางน้ำ มีจุดตรวจวัดแอลกอฮอล์ 23 จุด,ด่านชุมชน 37 จุด และเพิ่มจุดบริการสำคัญ 5 จุด ได้แก่ ปั๊มน้ำมัน ปตท. ถนนสุขุมวิท, แขวงทางหลวงชลบุรีที่ 1 หน้าหมวดการทางพนัสนิคม, แขวงทางหลวงชลบุรีที่ 2หน้าหมวดการทางบางละมุง,แขวงทางหลวงชนบทชลบุรี และแยกเกาะโพธิ์ อ.เกาะจันทร์
สำหรับการดูแลผู้ติดเชื้อโควิด 19  โรงพยาบาลชลบุรี มีห้องความดันลบและ Cohort ward  รองรับผู้ป่วยได้ 89 เตียง และผู้ป่วยเด็ก 8 เตียง ขณะนี้มีผู้ป่วยเข้ารับรักษาเกือบเต็ม ได้เปิดหอผู้ป่วยเพิ่มเติมอีก 22 เตียง และที่ศูนย์อนามัยชลบุรี อีก 28 เตียง รวมทั้งเปิดโรงพยาบาลสนาม 2 แห่ง ที่สถานีขนส่งใหม่ 80 เตียง และศูนย์ฝึกค่ายทหาร ศอ.รฝ. สัตหีบ 320 เตียง รองรับผู้ติดเชื้อโควิด 19 ระลอกเดือนเมษายน 2564  ข้อมูลวันที่ 2-10 เมษายน 2564 ณ เวลา 06.30 น. พบผู้ติดเชื้อรวม 264 ราย ส่วนใหญ่อยู่พื้นที่ อ.เมืองชลบุรี โดยกลุ่มเสี่ยงจากสถานบันเทิงได้ตรวจคัดกรองไปแล้วกว่า 4,000 ราย
“ขอขอบคุณเจ้าหน้าที่ทุกภาคส่วนที่เสียสละเวลาช่วงวันหยุดยาว มาช่วยกันปฏิบัติงานดูแลประชาชนตลอดเทศกาลสงกรานต์ ขอเป็นกำลังใจ และที่สำคัญขอให้เน้นมาตรการป้องกันโควิด 19 ทุกครั้งที่ลงปฏิบัติงาน
ณ จุดเกิดเหตุ และในโรงพยาบาลด้วย สำหรับประชาชนขอให้เดินทางด้วยความระมัดระวัง หากต้องการความช่วยเหลือ สามารถแจ้งทางโทรศัพท์หมายเลข 1669” นายแพทย์เกียรติภูมิ กล่าว
********************************** 10 เมษายน 2564

ที่มา : https://www.thaigov.go.th/news/contents/details/40871