รัฐบาลไทย-ข่าวทำเนียบรัฐบาล-ศาลตัดสินคดีฉ้อโกงเงินโครงการคนละครึ่งทั้งโทษจำคุกและโทษปรับ


วันเสาร์ที่ 10 เมษายน 2564
พิมพ์
ศาลตัดสินคดีฉ้อโกงเงินโครงการคนละครึ่งทั้งโทษจำคุกและโทษปรับ
ความคืบหน้าในการดำเนินการกับร้านค้าและผู้เกี่ยวข้องที่กระทำผิดเงื่อนไขโครงการคนละครึ่ง ที่ผ่านมากระทรวงการคลังได้จัดส่งข้อมูลร้านค้าและบุคคลที่เกี่ยวข้องกับการกระทำผิดดังกล่าวให้แก่ สตช. และ ปอศ. เพื่อใช้ในการสืบสวนสอบสวนและดำเนินคดี
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าในการดำเนินการกับร้านค้าและผู้เกี่ยวข้องที่กระทำผิดเงื่อนไขโครงการคนละครึ่งว่า ที่ผ่านมากระทรวงการคลังได้จัดส่งข้อมูลร้านค้าและบุคคลที่เกี่ยวข้องกับการกระทำผิดดังกล่าวให้แก่สำนักงานตำรวจแห่งชาติ (สตช.) และกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ปอศ.) เพื่อใช้ในการสืบสวนสอบสวนและดำเนินคดีแล้วทั้งสิ้น 1,024 รายโดยมีการร้องทุกข์กล่าวโทษร้านค้าและประชาชนที่เกี่ยวข้องแล้ว 85 ราย ส่วนที่เหลืออยู่ระหว่างการตรวจสอบของ สตช. และ ปอศ. และจะมีการร้องทุกข์กล่าวโทษเพิ่มเติมต่อไป
ทั้งนี้ เมื่อวันที่ 26 มีนาคม 2564 ศาลแขวงบางบอนมีคำพิพากษากรณีพนักงานอัยการพิเศษ ฝ่ายคดีศาลแขวง 10 ฟ้องเจ้าของร้านขายของชำในกรุงเทพมหานครที่เข้าร่วมโครงการคนละครึ่งและผู้ร่วมกระทำความผิดอีก 6 ราย ข้อหาร่วมกันฉ้อโกงเงินโครงการคนละครึ่ง โดยศาลพิพากษาลงโทษจำคุกกระทงละ 1 เดือนและปรับกระทงละ 5,000 บาท ส่งผลให้เจ้าของร้านได้รับโทษจำคุกรวม 52 เดือนปรับ 260,000 บาทส่วนผู้เกี่ยวข้องได้รับโทษจำคุกคนละ 8-17 เดือนปรับคนละ 40,000-85,000 บาทโดยให้รอลงอาญาโทษจำคุกเป็นเวลา 1ปี
นอกจากการดำเนินคดีอาญาดังกล่าวแล้ว กระทรวงการคลังอยู่ระหว่างเรียกคืนเงินจากผู้กระทำผิดเงื่อนไขโครงการคนละครึ่งตามจำนวนที่กระทรวงการคลังได้โอนให้ร้านค้าตั้งแต่วันแรกจนถึงวันสุดท้าย ซึ่งกรณีร้านขายของชำดังกล่าวจะต้องคืนเงินจำนวน 76,050 บาท ให้กระทรวงการคลัง และจะไม่สามารถเข้าร่วมโครงการอื่นของกระทรวงการคลังได้อีก
โฆษกกระทรวงการคลังได้ย้ำว่า กระทรวงการคลังได้มีการติดตามตรวจสอบการดำเนินโครงการต่างๆ ของกระทรวงการคลังอย่างใกล้ชิด เช่น โครงการเราชนะ เป็นต้น หากตรวจพบการดำเนินการที่ไม่เป็นไปตามหลักเกณฑ์และเงื่อนไขของโครงการ จะมีการระงับสิทธิและดำเนินคดีตามกฎหมาย จึงขอความร่วมมือประชาชนและร้านค้าที่เข้าร่วมโครงการของกระทรวงการคลังปฏิบัติตามหลักเกณฑ์เงื่อนไขของโครงการอย่างเคร่งครัด เพื่อมิให้เสียสิทธิการเข้าร่วมโครงการหรือมาตรการอื่นของกระทรวงการคลังในอนาคตและถูกดำเนินคดีตามกฎหมายอีกด้วย
สำนักงานเศรษฐกิจการคลัง
โทร. 02 273 9020 ต่อ 3697 35273548 3509

ที่มา : https://www.thaigov.go.th/news/contents/details/40878