รัฐบาลไทย-ข่าวทำเนียบรัฐบาล-สรรพสามิตขยายเวลาปรับลดอัตราภาษีน้ำมัน สำหรับเครื่องบินไอพ่น ออกไปอีกจนถึง 31 ธันวาคม 2564


วันพุธที่ 21 เมษายน 2564
พิมพ์
สรรพสามิตขยายเวลาปรับลดอัตราภาษีน้ำมัน สำหรับเครื่องบินไอพ่น ออกไปอีกจนถึง 31 ธันวาคม 2564
ครม.มีมติเห็นชอบตามข้อเสนอของกระทรวงการคลังขยายเวลาการปรับลดอัตราภาษีสรรพสามิตน้ำมันเชื้อเพลิงสำหรับเครื่องบินไอพ่น จากเดิมอัตรา 4.726 บาท/ลิตร เป็น 0.20 บาท/ลิตร ออกไปจนถึงวันที่ 31 ธ.ค.2564 เพื่อเป็นการแบ่งเบาภาระของผู้ประกอบธุรกิจสายการบิน
นายลวรณ แสงสนิท อธิบดีกรมสรรพสามิต เปิดเผยว่า นายอาคม เติมพิทยาไพสิฐ รัฐมนตรีว่าการกระทรวงการคลัง ได้มอบหมายให้กรมสรรพสามิตพิจารณาความเป็นไปได้และความเหมาะสมในการขยายเวลาปรับลดอัตราภาษีสรรพสามิตน้ำมันเชื้อเพลิงสำหรับเครื่องบินไอพ่นที่จะหมดอายุในวันที่ 30 เมษายน 2564
การแพร่ระบาดของโรคติดเชื้อไวรัสโคโรนา 2019 (โรคโควิด 19) ทำให้การเดินทางของนักท่องเที่ยวไทยและต่างชาติลดลง ผู้ประกอบธุรกิจสายการบินได้รับผลกระทบอย่างมากตั้งแต่่ช่วงต้นปี 2563 ปัจจุบันสถานการณ์การแพร่ระบาดของโรคโควิด 19 ยังไม่ดีขึ้นส่งผลให้นักท่องเที่ยวยังคงลดลง อย่างมีนัยสำคัญ และส่งผลกระทบต่อผู้ประกอบธุรกิจสายการบิน คณะรัฐมนตรีจึงมีมติเห็นชอบตามข้อเสนอของกระทรวงการคลังในการขยายเวลาการปรับลดอัตราภาษีสรรพสามิตน้ำมันเชื้อเพลิงสำหรับเครื่องบิน  ไอพ่น จากเดิมอัตรา 4.726 บาท/ลิตร เป็น 0.20 บาท/ลิตร ออกไปจนถึงวันที่ 31 ธันวาคม 2564 เพื่อเป็นการแบ่งเบาภาระของผู้ประกอบธุรกิจสายการบินให้สามารถดำเนินธุรกิจต่อไปโดยไม่ต้องปิดตัวหรือระงับเส้นทางการบิน
นอกจากนี้ ยังเป็นการช่วยฟื้นฟูอุตสาหกรรมการท่องเที่ยวของไทยที่ถือว่าเป็นอุตสาหกรรมหลักในการขับเคลื่อนเศรษฐกิจของประเทศหลังจากสถานการณ์การแพร่ระบาดของโรคโควิด 19 ได้คลี่คลายลง รัฐบาลมีนโยบายที่จะมีการฉีดวัคซีนให้กับประชาชนไม่น้อยกว่าร้อยละ 60 ของจำนวนประชากรของประเทศ เพื่อเตรียมความพร้อมที่จะเปิดประเทศภายในวันที่ 1 ตุลาคม 2564 ทั้งนี้ คาดว่านักท่องเที่ยวต่างชาติจะเริ่มกลับเข้ามาท่องเที่ยวในไตรมาสที่ 3 เป็นต้นไป
ฝ่ายประชาสัมพันธ์ สานักงานเลขานุการกรม กรมสรรพสามิต
โทร/โทรสาร 0 2241 4778

ที่มา : https://www.thaigov.go.th/news/contents/details/41059