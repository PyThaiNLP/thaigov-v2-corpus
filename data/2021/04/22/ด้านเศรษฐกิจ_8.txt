รัฐบาลไทย-ข่าวทำเนียบรัฐบาล-ธพส.เปิดโมเดลธุรกิจเดินหน้าลงทุนกางแผนกระตุ้นเศรษฐกิจกว่าหมื่นล้าน


วันพุธที่ 21 เมษายน 2564
พิมพ์
ธพส.เปิดโมเดลธุรกิจเดินหน้าลงทุนกางแผนกระตุ้นเศรษฐกิจกว่าหมื่นล้าน
บริษัท ธนารักษ์พัฒนาสินทรัพย์ จำกัด (ธพส.) มีภารกิจหน้าที่ในการลงทุนก่อสร้างอาคารการบริหารโครงการศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ และการบริหารจัดการทรัพย์สินอื่นๆ ตามนโยบายของรัฐบาลถือเป็นกลไกสำคัญในการขับเคลื่อนและกระตุ้นเศรษฐกิจ
บริษัท ธนารักษ์พัฒนาสินทรัพย์ จำกัด หรือ ธพส.รัฐวิสาหกิจสังกัดกระทรวงการคลัง มีภารกิจหน้าที่ในการลงทุนก่อสร้างอาคารการบริหารโครงการศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ และการบริหารจัดการทรัพย์สินอื่นๆ ตามนโยบายของรัฐบาลถือเป็นกลไกสำคัญในการขับเคลื่อนและกระตุ้นเศรษฐกิจไทยให้เกิดการหมุนเวียนเงินลงทุนอย่างต่อเนื่อง พร้อมผลักดันโมเดลธุรกิจเพิ่มมูลค่าโครงการ ส่งกำไรกลับคืนรัฐบาลให้มากขึ้น
เปิดโมเดลธุรกิจธพส.
เดินหน้าลงทุนต่อเนื่อง
สำหรับในปี 2563ธพส.บริหารจัดการธุรกิจจนสามารถเติบโตสวนกระแสเศรษฐกิจซบเซา อย่างน่าพอใจ ภายใต้การบริหารงานของ ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือธพส.ที่ได้กำหนดยุทธศาสตร์ขับเคลื่อนโมเดลทางธุรกิจจนกลายเป็นหน่วยงานรัฐวิสาหกิจที่สามารถลงทุนก่อสร้างโครงการท่ามกลางวิกฤติการแพร่ระบาดของโรคติดเชื้อไวรัสโควิด-19 ได้อย่างต่อเนื่องภายใต้ 4 โมเดลธุรกิจ ได้แก่
โมเดลที่ 1การก่อสร้างอาคาร และเก็บค่าเช่าภายในศูนย์ราชการเฉลิมพระเกียรติฯ แจ้งวัฒนะอีกทั้งการก่อสร้างโครงการที่พักอาศัยผู้สูงอายุ รามาฯ-ธนารักษ์ จังหวัดสมุทรปราการ บนที่ดินราชพัสดุ มูลค่า 1,400 ล้านบาท รวมถึงการก่อสร้างอาคารด้านทิศตะวันออก อาคารด้านทิศตะวันตก และอาคารสนับสนุน โครงการพัฒนาพื้นที่ส่วนขยายศูนย์ราชการเฉลิมพระเกียรติฯ แจ้งวัฒนะ โซนซี มูลค่า 6,000 ล้านบาท
โมเดลที่ 2 การบริหารโครงการของภาครัฐที่ได้รับมอบหมาย เช่น การบริหารโครงการสนามกอล์ฟบางพระจังหวัดชลบุรี และศูนย์ประชุมและแสดงสินค้านานาชาติ จังหวัดเชียงใหม่ เป็นต้น
โมเดลที่ 3 การรับจ้างก่อสร้างอาคาร โดยโมเดลนี้ถือเป็นธุรกิจที่ธพส.ได้สร้างขึ้นใหม่เพื่อเป็นการเพิ่มรายได้ให้กับบริษัท โดยมีการก่อสร้างแล้วเสร็จและส่งมอบเรียบร้อยแล้วในส่วนของอาคารสำนักงานประหยัดพลังงาน ซอยพหลโยธิน 11 มูลค่า 262 ล้านบาท นอกจากนี้ ธพส. ยังเตรียมก่อสร้างอาคารอเนกประสงค์ประหยัดพลังงาน ให้กรมสรรพสามิต มูลค่า 200 ล้านบาท
โมเดลที่ 4การคุมงานก่อสร้าง โครงการบูรณาการสวัสดิการที่พักอาศัยกับสถานที่ทำงานและศูนย์บริการของข้าราชการพลเรือนสามัญ14 อาคารโดยจะก่อสร้างเป็นคอนโดมิเนียมขนาด76-650ห้อง ขนาดพื้นที่ใช้สอย 35-40 ตารางเมตรต่อห้อง โดยธพส.จะทำหน้าที่ในการควบคุมการก่อสร้าง ส่วนค่าเช่าที่ดินลูกบ้านจะเป็นผู้รับผิดชอบเซ็นสัญญากับบริษัทผู้รับเหมาก่อสร้างที่ธพส.เป็นผู้จัดหาให้
รูปแบบการดำเนินการของโมเดลนี้ คือการเปิดให้เอกชนเข้าลงทุนก่อนแบบเหมาจ่ายทั้งโครงการ เมื่อเอกชนก่อสร้างแล้วเสร็จ ธพส.จะทำหน้าที่เข้าไปตรวจสอบแทนลูกบ้าน เมื่อส่งมอบเรียบร้อยแล้ว ธพส.จึงจะจ่ายเงินลงทุนคืนให้ซึ่งรูปแบบนี้คาดว่าจะช่วยให้การก่อสร้างรวดเร็วขึ้นจากเดิมที่คาดว่าจะใช้เวลาก่อสร้างคอนโดมิเนียมแต่ละแห่งประมาณ 14-16เดือนอาจจะใช้เวลาเพียง 10-12เดือนเท่านั้น
นอกจากนี้ธพส.ยังอยู่ระหว่างหารือกับกระทรวงการพัฒนาสังคมและความมั่นคงของมนุษย์ สำหรับโครงการบ้านพักผู้สูงอายุที่ อำเภอบางละมุง จังหวัดชลบุรี โดยอยู่ระหว่างการหารือว่าจะเข้าไปบริหารโครงการทั้งหมด หรือจะเป็นการรับจ้างก่อสร้าง รวมถึง ธพส.จะก่อสร้างอาคารสำนักงานใหญ่แห่งใหม่ของธนาคารอาคารสงเคราะห์ ในรูปแบบของโมเดลธุรกิจใหม่ที่ธพส.ไม่เคยทำมาก่อน เพราะเป็นครั้งแรกที่ธพส.ไม่ได้พัฒนาโครงการบนที่ดินราชพัสดุ แต่เป็นการขอเช่าพื้นที่กับอสมท. ซึ่งบอร์ดอสมท.ได้อนุมัติในหลักการแล้วว่าจะให้ธอส.เช่าที่ดินเพื่อสร้างเป็นอาคารสำนักงานใหญ่แห่งใหม่ของธนาคารอาคารสงเคราะห์
โดยธพส.จะทำหน้าที่ในการออกแบบและก่อสร้าง ซึ่งหากโครงการนี้สามารถดำเนินการได้จะเป็นการเปิดโอกาสให้ธพส.สามารถก้าวข้ามการพัฒนาได้เฉพาะที่ดินราชพัสดุ ไปสู่การบริหารจัดการบนที่ดินของหน่วยงานของรัฐอื่นๆ และยังจะเป็นโครงการนำร่องในการขยายธุรกิจของธพส.ในอนาคตอีกด้วย
“หน้าที่ของธพส.คือการเป็นกลไกของภาครัฐในการเข้าไปช่วยกระตุ้นเศรษฐกิจไทยให้เกิดการหมุนเวียนของเม็ดเงินลงทุนเพื่อให้เศรษฐกิจสามารถขับเคลื่อนต่อไปได้ โดยการเดินหน้าลงทุนก่อสร้างและบริหารจัดการโครงการต่างๆ ที่ได้รับมอบหมายจากรัฐบาล เป้าหมายของธพส.คือการสร้างมูลค่าเพิ่มให้กับโครงการและขยายจำนวนโครงการให้มากขึ้นเพื่อสร้างผลกำไรกลับคืนสู่ภาครัฐให้สูงขึ้นภายใน 3-5 ปี”
ฝ่ายสื่อสารองค์กร ธพส.
โทร. 0 2142 2264

ที่มา : https://www.thaigov.go.th/news/contents/details/41087