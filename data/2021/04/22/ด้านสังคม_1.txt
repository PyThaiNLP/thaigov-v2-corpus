รัฐบาลไทย-ข่าวทำเนียบรัฐบาล-อนุทิน มอบคณะผู้เชี่ยวชาญและนักวิชาการพิจารณาและแถลงผลข้างเคียงวัคซีนโควิด 19


วันพุธที่ 21 เมษายน 2564
อนุทิน มอบคณะผู้เชี่ยวชาญและนักวิชาการพิจารณาและแถลงผลข้างเคียงวัคซีนโควิด 19
รองนายกรัฐมนตรีและรัฐมนตรีว่าการกระทรวงสาธารณสุขมอบคณะผู้เชี่ยวชาญและนักวิชาการร่วมพิจารณา อาการไม่พึงประสงค์ภายหลังได้รับวัคซีน พร้อมแถลงข้อสรุปในช่วงบ่ายวันนี้
วันนี้ (21 เมษายน 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์กรณีผลข้างเคียงหลังจากการฉีดวัคซีนโควิด 19 ว่า ได้มอบหมายให้ ศ.พญ.กุลกัญญา โชคไพบูลย์กิจ คณะแพทยศาสตร์ศิริราชพยาบาล มหาวิทยาลัยมหิดล ประชุมคณะทำงานติดตามอาการไม่พึงประสงค์ภายหลังได้รับวัคซีนในช่วงบ่ายวันนี้ โดยผู้เชี่ยวชาญและนักวิชาการจะร่วมกันพิจารณา ซึ่งขณะนี้มีหลายสมมติฐาน และแถลงข้อสรุปที่ทุกฝ่ายเห็นพ้องต้องกันให้ทราบในบ่ายวันนี้  อย่างไรก็ตาม การฉีดวัคซีนอาจมีอาการไม่พึงเกิดขึ้นได้ ยืนยันว่าต้องสังเกตอาการหลังการฉีด 30 นาที หากมีอาการผิดปกติจะมีแพทย์ดูแลทันที ซึ่งที่ผ่านมาคนส่วนใหญ่ฉีดแล้วไม่มีผลข้างเคียง เชื่อว่าเกิดจากร่างกายของแต่ละคน มีปฏิกิริยาตอบสนองต่างกัน อย่างไรก็ตามเราต้องระวังมากขึ้น การตัดสินใจว่าฉีดต่อหรือจะหยุด ต้องได้รับการพิจารณาและคำแนะนำจากคณะกรรมการวิชาการชุดนี้ก่อน ซึ่งแม้แต่ผมในฐานะรัฐมนตรีก็สั่งไม่ได้ เพราะเป็นเรื่องทางวิชาการทางการแพทย์ ขณะนี้ไม่มีการชะลอฉีด แต่มีคำสั่งให้ดูแลสังเกตอาการเป็นพิเศษ และเตรียมพร้อมให้ความช่วยเหลือหากมีอาการไม่พึงประสงค์เกิดขึ้น
นายอนุทินกล่าวต่อว่า นายกรัฐมนตรี สนับสนุนกระทรวงสาธารณสุขในการจัดหาวัคซีนทุกชนิดที่มีความปลอดภัยและเป็นที่ยอมรับทั่วโลก ไม่มีการระบุว่าต้องเป็นบริษัทใดบริษัทหนึ่ง และได้ให้แนวทางจัดหาเพิ่มให้ครอบคลุมร้อยละ 70 ของประชากร จากเดิมที่กำหนดไว้ตามทฤษฎีคือร้อยละ 60 ของประชากรก็สามารถสร้างภูมิต้านทานหมู่ได้ เราจึงพยายามหาวัคซีนให้ได้มากที่สุด ซึ่งขณะนี้ไทยสั่งซื้อจากแอสตร้าเซนเนก้าได้ 60 ล้านโดสได้รับในเดือนมิถุนายน บริษัทอื่นก็เริ่มเข้ามาเจรจาและสามารถจัดส่งได้เร็วขึ้น จากเดิมส่งได้สิ้นปี 64 เลื่อนเป็นไตรมาส 3 ปี 64 อยู่ที่การเจรจา โดยพรุ่งนี้จะมีการเจรจากับตัวแทนผู้ผลิตวัคซีน 2-3 ราย สิ่งสำคัญที่สุดคือจะได้รับวัคซีนเมื่อไหร่ เราต้องทำให้เกิดความมั่นใจ
สำหรับวัคซีนของไฟเซอร์ ยังเจรจาอยู่ และรอใบเสนอราคา หากส่งมอบ 10 ล้านโดสได้ภายในมิ.ย.-ก.ค. จะจัดซื้อ เนื่องจากสามารถฉีดให้ได้ตั้งแต่อายุ 12 ปีขึ้นไป และเพิ่งได้รับข้อมูลเรื่องการจัดเก็บ เดิมเก็บที่อุณหภูมิ – 70 องศา ขณะนี้เก็บได้ที่ – 20 องศา และที่ 2 – 8 องศา จะเก็บไว้ได้ 2 เดือน เท่ากับแอสตราเซนเนก้าและ ซิโนแวค เก็บได้ 3 เดือน รวมทั้งนายกรัฐมนตรีและรัฐมนตรีว่าการกระทรวงการต่างประเทศ ได้เปิดให้บริษัทวัคซีนสปุตนิกมาเจรจา มีตัวแทนเข้ามาก่อนหน้านี้ให้มาขึ้นทะเบียน แต่ต้องให้รัฐบาลยืนยันสั่งซื้อก่อน และจะส่งให้สิ้นปี 64 ยืนยันนายกฯ ไม่เคยไม่สนับสนุนให้คนไทยไม่ได้รับวัคซีน มีแต่ให้มากขึ้น
****************************************  21 เมษายน 2564

ที่มา : https://www.thaigov.go.th/news/contents/details/41073