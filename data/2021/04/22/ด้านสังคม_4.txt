รัฐบาลไทย-ข่าวทำเนียบรัฐบาล-พม. ย้ำเข้มงวดมาตรการป้องกันโควิด-19 ระลอกใหม่  เพื่อความปลอดภัยของกลุ่มเปราะบางในสถานสงเคราะห์ทั่วประเทศ


วันพุธที่ 21 เมษายน 2564
พม. ย้ำเข้มงวดมาตรการป้องกันโควิด-19 ระลอกใหม่  เพื่อความปลอดภัยของกลุ่มเปราะบางในสถานสงเคราะห์ทั่วประเทศ
พม. ย้ำเข้มงวดมาตรการป้องกันโควิด-19 ระลอกใหม่ เพื่อความปลอดภัยของกลุ่มเปราะบางในสถานสงเคราะห์ทั่วประเทศ
วันนี้ (21 เม.ย. 64) เวลา 12.30 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ ที่ขยายวงกว้างในพื้นที่หลายจังหวัดทั่วประเทศ ทำให้มีจำนวนผู้ติดเชื้อเพิ่มขึ้นอย่างต่อเนื่อง ทั้งนี้ กระทรวง พม. จึงได้ดำเนินมาตรการการป้องกันและควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ด้วยการปรับลดวันและเวลาทำงานของบุคลากรในสังกัดกระทรวง พม. โดยให้หัวหน้าหน่วยงานมอบหมายบุคลากรในสังกัดปฏิบัติงาน ณ ที่พักอาศัย (Work from Home) ด้วยแผนการทำงาน และมอบหมายบุคลากรมาปฏิบัติหน้าที่ ณ สถานที่ทำงานไม่เกินร้อยละ 90 ของบุคลากรทั้งหมด  โดยให้คำนึงถึงบุคลากรที่จำเป็นสำหรับให้บริการประชาชนเป็นสำคัญ
นางพัชรี กล่าวว่า กระทรวง พม. ได้มุ่งเน้นให้บุคลากรทุกคนต้องปฏิบัติตามมาตรการการป้องกันการแพร่ระบาดของเชื้อไวรัสโควิด-19 อย่างเคร่งครัด โดยบุคลากรที่มาปฏิบัติงานในอาคารและสถานที่ทำงาน รวมถึงส่วนราชการอื่นในสังกัด กระทรวง พม. ทั้งส่วนกลางที่กระทรวง พม. สะพานขาว กทม. และส่วนภูมิภาคในจังหวัดทั่วประเทศ ต้องสวมหน้ากากอนามัยและงดให้บุคคลภายนอกเข้า-ออกในอาคารและสถานที่ทำงาน แต่หากจำเป็นต้องติดต่อราชการ ต้องถือปฏิบัติตามมาตรการการป้องกันโรคโควิด-19 อย่างเคร่งครัด ดังนี้ 1. ให้ทุกส่วนราชการประสานแจ้งบุคคลภายนอกที่มีการติดต่อราชการทราบเรื่องงดบุคคลภายนอกเข้ามาติดต่อราชการภายในอาคารและสถานที่ทำงานสังกัดกระทรวง พม.  หากจำเป็นให้ใช้วิธีการติดต่อสื่อสารผ่านช่องทางอื่นแทน เช่น ไลน์ โทรศัพท์ และ E-mail 2. บุคลากรทุกคนที่เข้ามาปฏิบัติงานในอาคารและสถานที่ทำงาน  ต้องแสดงบัตรแสดงตนหรือบัตรประจำตัวเจ้าหน้าที่ ต่อเจ้าหน้าที่ที่จุดตรวจวัดอุณหภูมิ หากไม่มีบัตรดังกล่าว จะไม่ได้รับอนุญาตโดยเด็ดขาด 3. กรณีการรับ-ส่งเอกสาร ขอให้ทุกส่วนราชการแจ้งบุคคลภายนอกรอที่จุดพักรอ บริเวณชั้นล่างด้านหน้าอาคาร ณ จัดพักรอและโทรแจ้งให้บุคลากรที่จะมาติดต่อด้วยลงมารับ-ส่งเอกสารดังกล่าว และ 4. ขอให้ทุกส่วนราชการประกาศแจ้งให้บุคลากรในสังกัดทราบถึงมาตรการดังกล่าวโดยทั่วกันและถือปฏิบัติโดยเคร่งครัด
นางพัชรี กล่าวเพิ่มเติมว่า กระทรวง พม. มีความห่วงใยประชาชนทุกกลุ่มเป้าหมาย โดยเฉพาะ เด็ก เยาวชน คนพิการ ผู้สูงอายุ และผู้ด้อยโอกาสในสังคม ซึ่งเป็นกลุ่มเปราะบางที่อยู่ในความดูแลภายในสถานสงเคราะห์ของกระทรวง พม.  โดยให้ทุกหน่วยงานยังคงใช้มาตรการการป้องกันการแพร่ระบาดของไวรัสโควิด-19 ตามแนวทางมาตรฐานของกระทรวงสาธารณสุขอย่างเคร่งครัด เพื่อป้องกันมิให้เกิดการระบาดแพร่กระจายเป็นวงกว้าง โดยเฉพาะกลุ่มเป้าหมายในสถานสงเคราะห์ รวมทั้งเจ้าหน้าที่ผู้ดูแล นอกจากนี้ ยังได้กำชับข้าราชการและเจ้าหน้าที่ที่ต้องลงพื้นที่ช่วยเหลือประชาชนกลุ่มเป้าหมายกรณีฉุกเฉินเร่งด่วน ขอให้ใช้อุปกรณ์ป้องกันอย่างเต็มที่ และให้หน่วยงานจัดบริการห้องอาบน้ำสำหรับชำระร่างกาย ก่อนเข้ามาปฏิบัติงานในสำนักงาน เพื่อป้องกันการติดเชื้อและแพร่ระบาดของเชื้อไวรัสโควิด-19 ในหน่วยงานอีกด้วย ทั้งนี้ สำหรับประชาชนที่ประสงค์จะบริจาคเงิน อาหาร สิ่งของเครื่องใช้ที่จำเป็นให้กับสถานสงเคราะห์ต่างๆ ยังคงสามารถบริจาคได้ตามปกติ โดยขอให้ปฏิบัติตามมาตรการในการดูแลความปลอดภัยและสุขภาพของผู้มาติดต่อราชการ อีกทั้งของดการเข้ามาร่วมจัดกิจกรรมต่างๆ ในสถานสงเคราะห์

ที่มา : https://www.thaigov.go.th/news/contents/details/41081