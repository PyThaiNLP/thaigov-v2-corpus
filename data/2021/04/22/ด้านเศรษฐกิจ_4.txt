รัฐบาลไทย-ข่าวทำเนียบรัฐบาล-การรถไฟแห่งประเทศไทยรับคืนเงินตั๋วโดยสารเต็มราคา สำหรับผู้โดยสารที่ต้องการงดเดินทางช่วงวันที่ 19 - 30 เมษายน 2564 


วันพุธที่ 21 เมษายน 2564
การรถไฟแห่งประเทศไทยรับคืนเงินตั๋วโดยสารเต็มราคา สำหรับผู้โดยสารที่ต้องการงดเดินทางช่วงวันที่ 19 - 30 เมษายน 2564
การรถไฟแห่งประเทศไทยรับคืนเงินตั๋วโดยสารเต็มราคา สำหรับผู้โดยสารที่ต้องการงดเดินทางช่วงวันที่ 19-30 เม.ย.64 เพื่อสนับสนุนนโยบายการควบคุมการแพร่ระบาดของโรคโควิด-19 ของรัฐบาล พร้อมใช้มาตรการดูแลทางสาธารณสุขอย่างเข้มข้น
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่สถานการณ์การแพร่ระบาดของโรคติดเชื้อไวรัสโคโรนา 2019 หรือ โควิด -19 ยังคงมีการแพร่ระบาดรุนแรง ทำให้รัฐบาลต้องมีการยกระดับมาตรการควบคุมและป้องกันการแพร่ระบาดในหลายพื้นที่
รฟท. จึงได้กำหนดมาตรการช่วยเหลือประชาชนที่ต้องการงดการเดินทางระหว่างวันที่ 19-30 เมษายน 2564 ให้สามารถคืนเงินตั๋วโดยสารได้เต็มราคา เพื่อเป็นการช่วยควบคุม ป้องกัน และลดความเสี่ยงการแพร่ระบาดของเชื้อโควิดตามนโยบายของรัฐบาลและกระทรวงคมนาคม โดยมีรายละเอียด ดังนี้
1. ผู้โดยสารที่ซื้อตั๋วโดยสาร (รายบุคคล หมู่คณะ) ตั๋วสำหรับเช่าขบวนรถพิเศษโดยสาร และเช่ารถไว้ล่วงหน้า หากไม่มั่นใจในการเดินทางในช่วงดังกล่าวสามารถติดต่อขอคืนเงินค่าตั๋วก่อนวันเดินทางไม่น้อยกว่า 1 วัน โดยยกเว้นค่าธรรมเนียมการคืนเงิน และคืนเงินเต็มราคาเป็นกรณีพิเศษ
2. กรณีจังหวัดของสถานีต้นทางหรือปลายทางตามตั๋วของผู้โดยสารได้ประกาศมาตรการเป็นพื้นที่ควบคุมสูงสุด อนุญาตให้คืนเงินค่าตั๋วก่อนวันเดินทางไม่น้อยกว่า 1 ชั่วโมง โดยยกเว้นค่าธรรมเนียมการคืนเงิน และคืนเงินเต็มราคา เป็นกรณีพิเศษ
3. ตั๋วอินเตอร์เน็ต หากผู้โดยสารไม่ประสงค์เดินทางและต้องการคืนเงินเต็มจำนวน อนุญาตให้ยื่นคำร้องขอคืนเงินได้ที่สถานี
“ประชาชนที่ซื้อตั๋วโดยสารเดินทางในช่วงวันดังกล่าว สามารถติดต่อขอคืนเงินได้ที่ช่องจำหน่ายตั๋วของสถานีทุกแห่งทั่วประเทศ ตั้งแต่วันที่ 19 เมษายน 2564 เป็นต้นไป หรือสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง”
นอกจากนี้ รฟท. ยังกำชับให้ทุกสถานี และรถโดยสารทุกขบวน ปฏิบัติตามมาตรการทางสาธารณสุขอย่างเคร่งครัดเพื่อควบคุม ป้องกัน ลดความเสี่ยงการแพร่ระบาดของเชื้อโควิด และสร้างความมั่นใจในการเดินทาง ทั้งการฉีดพ่นน้ำยาฆ่าเชื้อภายในอาคารสถานี ชานชาลา ที่พักผู้โดยสาร ห้องสุขา และพื้นที่โดยรอบบริเวณสถานี ตลอดจนขอความร่วมมือผู้โดยสารสวมหน้ากากอนามัยตลอดการเดินทาง และลงทะเบียนหรือสแกนคิวอาร์โค้ด เช็กอิน/เช็กเอาต์ แอพพลิเคชั่นไทยชนะทุกครั้งที่ใช้บริการ หรือหากพบเห็นผู้โดยสารที่มีอาการไข้ ไอ เจ็บคอ มีน้ำมูก หายใจเหนื่อยหอบ สามารถแจ้งเจ้าหน้าที่ประจำสถานี/ขบวนรถ หรือศูนย์ปลอดภัยของ รฟท. โทรศัพท์ 02-5379198

ที่มา : https://www.thaigov.go.th/news/contents/details/41070