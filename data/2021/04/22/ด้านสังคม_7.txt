รัฐบาลไทย-ข่าวทำเนียบรัฐบาล-นายกรัฐมนตรี เยี่ยมโรงพยาบาลสนาม เอราวัณ 2 ขนาด 400 เตียง รองรับผู้ติดเชื้อโควิด 19 กลุ่มสีเขียว


วันพุธที่ 21 เมษายน 2564
นายกรัฐมนตรี เยี่ยมโรงพยาบาลสนาม เอราวัณ 2 ขนาด 400 เตียง รองรับผู้ติดเชื้อโควิด 19 กลุ่มสีเขียว
นายกรัฐมนตรี ตรวจเยี่ยมโรงพยาบาลเอราวัณ 2 ปรับศูนย์กีฬาบางกอกอารีนา เป็นโรงพยาบาลสนาม ขนาด 400 เตียง รองรับผู้ติดเชื้อโควิด 19 กลุ่มสีเขียว สั่งการให้ทุกหน่วยงานบูรณาการความร่วมมือจัดทำแผนบริหารจัดการดูแลผู้ติดเชื้อ รัฐบาลพร้อมสนับสนุนงบประมาณ
นายกรัฐมนตรี ตรวจเยี่ยมโรงพยาบาลเอราวัณ 2 ปรับศูนย์กีฬาบางกอกอารีนา เป็นโรงพยาบาลสนาม ขนาด 400 เตียง รองรับผู้ติดเชื้อโควิด 19 กลุ่มสีเขียว สั่งการให้ทุกหน่วยงานบูรณาการความร่วมมือจัดทำแผนบริหารจัดการดูแลผู้ติดเชื้อ รัฐบาลพร้อมสนับสนุนงบประมาณ สำหรับป้องกันควบคุมโรคและดูเเลผู้ติดเชื้อให้ดีที่สุด
บ่ายวันนี้ (21 เมษายน 2564) ที่ศูนย์กีฬาบางกอกอารีนา เขตหนองจอก กรุงเทพมหานคร พลเอกประยุทธ์ จันทร์โอชา นายกรัฐมนตรี พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข พล.ตอ.อัศวิน ขวัญเมือง ผู้ว่าราชการกรุงเทพมหานคร และคณะ ลงพื้นที่ตรวจเยี่ยมความพร้อมโรงพยาบาลเอราวัณ 2 ซึ่งได้ปรับศูนย์กีฬาบางกอกอารีนา เป็นโรงพยาบาลสนามของกรุงเทพมหานคร โดยนายอนุทิน กล่าวว่า พลเอกประยุทธ์ จันทร์โอชา นายกรัฐมนตรี ห่วงสถานการณ์โควิด 19 เนื่องจากพบผู้ติดเชื้อเป็นจำนวนมาก ได้สั่งการให้หน่วยงานที่เกี่ยวข้อง บูรณาการการทำงานให้เกิดความเชื่อมโยงและแก้ไขปัญหาร่วมกัน ทั้งระบบส่งต่อ รถพยาบาล การจัดหาโรงพยาบาลหลัก/โรงพยาบาลสนาม กำหนดพื้นที่รับผิดชอบให้ชัดเจนในการจัดบริการดูแลผู้ป่วย และการควบคุมป้องกันโรค เพื่อให้ประชาชนมั่นใจสามารถเข้าสู่ระบบการดูแลรักษาได้รวดเร็ว รวมทั้งให้มีแผนเพิ่มจำนวนเตียงได้ทันทีหากมีผู้ติดเชื้อมากขึ้น โดยให้ใช้สนามกีฬาของทุกจังหวัดเป็นโรงพยาบาลสนามได้ ซึ่งรัฐบาลยินดีสนับสนุนงบประมาณและอำนวยความสะดวกในทุกด้าน
สำหรับโรงพยาบาลเอราวัณ 2 ศูนย์กีฬาบางกอกอารีนา เป็นโรงพยาบาลสนามขนาด 400 เตียง รองรับผู้ติดเชื้อจากการค้นหาเชิงรุกเฉพาะกลุ่มสีเขียวซึ่งเป็นผู้ติดเชื้อที่ไม่แสดงอาการ ทุกคนจะได้รับการวัดไข้ เอ็กซ์เรย์ปอด วัดค่าออกซิเจนในเลือด เพื่อให้มั่นใจว่าเป็นผู้ติดเชื้อที่เป็นกลุ่มสีเขียวเท่านั้น โดยมีทีมแพทย์ พยาบาล เจ้าหน้าที่จากโรงพยาบาลเวชการุณย์รัศมิ์ หมุนเวียนปฏิบัติงาน ผู้ติดเชื้อทุกคนจะต้องได้รับการวัดไข้ ความดันโลหิต ค่าออกซิเจนในเลือดวันละ 2 ครั้งทุกวัน หากมีอาการจะส่งเข้ารับรักษาในโรงพยาบาลทันที ได้จัดเตรียมห้องความดันลบสำหรับกรณีฉุกเฉิน มีระบบหมุนเวียนอากาศและห้องทิ้งขยะติดเชื้อแบบความดันลบ ระบบบำบัดน้ำเสียป้องกันเชื้อปนเปื้อนออกสู่ภายนอกตามเกณฑ์มาตรฐาน รวมถึงมีระบบกล้องวงจรปิดทั่วบริเวณเพื่อดูแลความปลอดภัย
ทั้งนี้ กรุงเทพมหานครได้เพิ่มศักยภาพโรงพยาบาลในสังกัดให้รองรับผู้ป่วยโควิด 19 ให้มากขึ้น เปลี่ยนโรงแรมให้เป็นพื้นที่เฝ้าระวังอาการ (Hospitel) สำหรับผู้ที่ไม่มีอาการหรือมีอาการเพียงเล็กน้อย และจัดทำโรงพยาบาลสนามเต็มรูปแบบเพื่อรองรับผู้ป่วย ปัจจุบันมีเตียงสำหรับรองรับผู้ป่วย จำนวน 1,700 เตียง ประกอบด้วย โรงพยาบาลผู้สูงอายุบางขุนเทียน รองรับได้ 1,000 เตียง โรงพยาบาลราชพิพัฒน์ 200 เตียง โรงพยาบาลเอราวัณ 1(ศูนย์กีฬาเฉลิมพระเกียรติ บางบอน) 100 เตียง และโรงพยาบาลเอราวัณ 2 (บางกอกอารีนา) 400 เตียง
********************************** 21 เมษายน 2564

ที่มา : https://www.thaigov.go.th/news/contents/details/41089