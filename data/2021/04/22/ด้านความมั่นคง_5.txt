รัฐบาลไทย-ข่าวทำเนียบรัฐบาล-แรงงานนอกระบบ เฮ!! ครม.มีมติให้ ก.แรงงาน แก้ไขขยายวัตถุประสงค์กองทุนเพื่อผู้รับงานไปทำที่บ้านให้ครอบคลุมทุกกลุ่มอาชีพ


วันพุธที่ 21 เมษายน 2564
แรงงานนอกระบบ เฮ!! ครม.มีมติให้ ก.แรงงาน แก้ไขขยายวัตถุประสงค์กองทุนเพื่อผู้รับงานไปทำที่บ้านให้ครอบคลุมทุกกลุ่มอาชีพ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงมติคณะรัฐมนตรี (ครม.) เมื่อวันที่ 20 เมษายนที่ผ่านมาว่า คณะรัฐมนตรีมีติเห็นชอบตามที่กระทรวงการคลังเสนอเกี่ยวกับการจัดตั้งกองทุนส่งเสริมและพัฒนาคุณภาพชีวิตแรงงานนอกระบบ โดยให้กระทรวงแรง
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงมติคณะรัฐมนตรี (ครม.) เมื่อวันที่ 20 เมษายนที่ผ่านมาว่า คณะกรรมการนโยบายการบริหารทุนหมุนเวียนเสนอให้กระทรวงแรงงานควรบูรณาการด้านการส่งเสริมและพัฒนาคุณภาพชีวิตแรงงานนอกระบบภายใต้หน่วยงานและทุนหมุนเวียนภายใต้การกำกับดูแลของกระทรวงแรงงาน หรือดำเนินการขยายวัตถุประสงค์ของกองทุนเพื่อผู้รับงานไปทำงานที่บ้านของกรมการจัดหางานให้ครอบคลุมถึงแรงงานนอกระบบ และเห็นชอบให้กระทรวงแรงงานดำเนินการขยายวัตถุประสงค์ของกองทุนเพื่อผู้รับงานไปทำที่บ้านให้ครอบคลุมแรงงานนอกระบบทุกกลุ่มอาชีพและโอนเงินกองทุนเพื่อผู้รับงานไปทำที่บ้านมาอยู่ภายใต้ร่างพระราชบัญญัติส่งเสริมและพัฒนาคุณภาพชีวิตแรงงานนอกระบบ พ.ศ. …. ต่อไป โดย รมว.แรงงาน กล่าวว่า พล.อ.ประยุทธ์ จันทร์โอชา นายกรัฐมนตรี ได้มีความห่วงใยแรงงานนอกระบบกว่า 22 ล้านคน จึงได้มอบหมายให้กระทรวงแรงงาน ซึ่งกำกับดูแลโดย พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญกับการส่งเสริมและพัฒนาศักยภาพแรงงานนอกระบบให้มีคุณภาพชีวิตที่ดียิ่งขึ้น
นายสุชาติ ยังกล่าวถึงความคืบหน้าของการจัดตั้งกองทุนส่งเสริมและพัฒนาคุณภาพชีวิตแรงงานนอกระบบว่า ล่าสุดมติคณะรัฐมนตรีเมื่อวันที่ 20 เมษายนที่ผ่านมาเห็นชอบให้กระทรวงแรงงานบูรณาการด้านการส่งเสริมและพัฒนาคุณภาพชีวิตแรงงานนอกระบบภายใต้ทุนหมุนเวียนในการกำกับดูแลของกระทรวงแรงงาน หรือดำเนินการขยายวัตถุประสงค์ของกองทุนเพื่อผู้รับงานไปทำที่บ้าน ของกรมการจัดหางาน ให้ครอบคลุมถึงแรงงานนอกระบบทุกกลุ่มอาชีพ ซึ่งขณะนี้อยู่ระหว่างการปรับปรุงร่างพระราชบัญญัติส่งเสริมและพัฒนาคุณภาพชีวิตแรงงานนอกระบบ พ.ศ. …. เพื่อนำกองทุนผู้รับงานไปทำที่บ้านมารวมไว้ภายใต้กองทุนส่งเสริมการพัฒนาคุณภาพชีวิตและคุ้มครองแรงงานนอกระบบ ทั้งนี้ เมื่อดำเนินการปรับปรุงร่างพระราชบัญญัติฯ แล้วเสร็จ จะเสนอเรื่องการจัดตั้งกองทุนให้กระทรวงการคลังและคณะกรรมการนโยบายการบริหารทุนหมุนเวียนพิจารณาอีกครั้ง
“การขยายวัตถุประสงค์ของกองทุนฯ ในครั้งนี้จะช่วยให้แรงงานนอกระบบที่มีอุปสรรคในการเข้าถึงแหล่งทุนของภาคเอกชน มีทุนกู้ยืมสำหรับประกอบอาชีพ โดยการมีส่วนร่วมของสมาชิกในการจ่ายค่าสมาชิกเพื่อประโยชน์ในการส่งเสริมและพัฒนาคุณภาพชีวิตของกลุ่มแรงงานนอกระบบด้วยกันเอง รวมทั้งมีงบประมาณในการดำเนินการส่งเสริมและพัฒนาคุณภาพชีวิตแรงงานนอกระบบในการประกอบอาชีพการพัฒนาทักษะฝีมือ การคุ้มครองสภาพการทำงานที่เหมาะสม และการสร้างหลักประกันทางสังคมที่มั่นคง” นายสุชาติ กล่าวในท้ายสุด

ที่มา : https://www.thaigov.go.th/news/contents/details/41076