รัฐบาลไทย-ข่าวทำเนียบรัฐบาล-สธ.ย้ำสถานประกอบการ งดกิจกรรมรวมกลุ่ม สังสรรค์ รับประทานอาหารร่วมกัน


วันพุธที่ 21 เมษายน 2564
สธ.ย้ำสถานประกอบการ งดกิจกรรมรวมกลุ่ม สังสรรค์ รับประทานอาหารร่วมกัน
กระทรวงสาธารณสุข ชี้ยังพบการติดเชื้อในที่ทำงาน สถานประกอบการ ย้ำงดกิจกรรมรวมกลุ่ม สังสรรค์ รับประทานอาหารร่วมกัน ลดการแพร่กระจายเชื้อ
วันนี้ (21 เมษายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงสถานการณ์โรคโควิด 19 ว่า วันนี้ประเทศไทยมีผู้ติดเชื้อรายใหม่ 1,458 ราย มาจากระบบเฝ้าระวังในโรงพยาบาล 1,346 ราย คัดกรองเชิงรุกในชุมชน 108 ราย และเดินทางมาจากต่างประเทศ 4 ราย รักษาหายเพิ่ม 413 ราย เสียชีวิตเพิ่ม 2 ราย ทำให้ระลอกใหม่ตั้งแต่วันที่ 1 เมษายน 2564 มีผู้ติดเชื้อสะสม 17,780 ราย รักษาหายแล้ว 618 ราย กำลังรักษา 17,162 ราย และเสียชีวิตสะสม 16 ราย ขณะนี้การฉีดวัคซีนโควิด 19 ตั้งแต่วันที่ 28 กุมภาพันธ์ - 20 เมษายน 2564 ฉีดสะสม 712,610 โดส เป็นเข็มที่ 1 จำนวน 604,947 ราย เข็มที่2 จำนวน 107,663 ราย
สำหรับผู้เสียชีวิต 2 รายวันนี้ รายแรก หญิงไทย อายุ 56 ปี ที่ กทม. มีโรคประจำตัว เบาหวาน ความดันโลหิตสูง  ไตวายเรื้อรัง และโรคอ้วน เริ่มมีอาการไข้ ไอ เหนื่อยหอบ พบปอดอักเสบรุนแรง มีระบบหายใจล้มเหลว รายที่ 2 ชายไทย อายุ 32 ปี ที่ จ.นนทบุรี มีโรคประจำตัว ภูมิแพ้ มีประวัติสัมผัสผู้ป่วยก่อนหน้านี้ เริ่มมีอาการไข้ต่ำ ไอ มีเสมหะปนเลือด พบปอดอักเสบรุนแรง มีอาการแย่ลงและเสียชีวิต สำหรับการระบาดในระลอกเมษายนนี้ ดูเหมือนว่ามีการเสียชีวิตค่อนข้างสูง จะต้องมีการวิเคราะห์สถานการณ์ต่อเนื่อง เนื่องจากผ่านมาได้เพียง 21 วัน การที่พบว่าผู้เสียชีวิตบางรายมีอายุน้อยและมีโรคประจำตัว เนื่องจากจุดเริ่มต้นมาจากสถานบันเทิง ผู้ติดเชื้อส่วนใหญ่เป็นคนหนุ่มสาววัยทำงาน ผู้ติดเชื้อส่วนใหญ่อายุยังน้อย
ส่วนกรณีที่พบการระบาดในโรงงาน จ.ฉะเชิงเทรา มีการติดเชื้อทั้งหมด 17 ราย มีพนักงานที่อยู่ในกลุ่มผู้สัมผัสเสี่ยงสูง 72 ราย ติดเชื้อ 11 ราย และพนักงานขับรถติดเชื้อ 1 ราย นำเชื้อไปแพร่สู่คนในครอบครัวอีก 4 ราย  สาเหตุเกิดจากการจัดกิจกรรมรดน้ำดำหัวในช่วงเทศกาลสงกรานต์ในโรงงาน จึงขอเน้นย้ำสถานประกอบการทุกแห่ง ควรงดกิจกรรมรวมกลุ่ม การสังสรรค์และรับประทานอาหารร่วมกัน
****************************************  21 เมษายน 2564

ที่มา : https://www.thaigov.go.th/news/contents/details/41085