รัฐบาลไทย-ข่าวทำเนียบรัฐบาล-รมช.แรงงาน ลั่น “ซิมแรงงาน” พร้อมให้บริการแล้ว


วันพุธที่ 21 เมษายน 2564
พิมพ์
รมช.แรงงาน ลั่น “ซิมแรงงาน” พร้อมให้บริการแล้ว
- -
วันที่ 21 เมษายน 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เผยว่า “ซิมแรงงาน” ตามโครงการความร่วมมือระหว่าง กรมพัฒนาฝีมือแรงงาน กระทรวงแรงงาน กับบริษัท โทรคมนาคมแห่งชาติ จำกัด (มหาชน) พร้อมให้บริการแล้ว ลงทะเบียนขอรับซิมการ์ด ในอัตราค่าบริการถูกที่สุดได้ตั้งแต่บัดนี้ ถึง 15 มิถุนายน 2564
รมช.แรงงาน กล่าวต่อว่า เนื่องจากการฝึกอบรมที่กรมพัฒนาฝีมือแรงงานดำเนินการนั้น มีหลายหลักสูตรปรับการฝึกผ่านระบบออนไลน์ ทั้งรองรับ New Normal และปฏิบัติตามมาตรการของรัฐบาล เพื่อป้องกันการแพร่ระบาดของไวรัสโควิด-19 ถึงแม้การฝึกดังกล่าวจะมีจำนวนคนไม่เกินกว่าที่รัฐบาลกำหนดก็ตาม ซึ่งมีการปรับแผนการฝึกผ่านระบบออนไลน์มาระยะหนึ่งแล้ว จึงต้องการอำนวยความสะดวกแก่ผู้เข้าอบรม ที่ต้องการใช้อินเตอร์เน็ตความเร็วสูง เพิ่มประสิทธิภาพการอบรมให้มากขึ้น จึงได้ร่วมกับบริษัท โทรคมนาคมแห่งชาติ จำกัด (มหาชน) จัด “โครงการซิมการ์ดพัฒนาฝีมือแรงงานออนไลน์” โดยผู้ที่มีสิทธิ์รับซิมการ์ดไว้ใช้งานจะต้องเป็นผู้ที่ผ่านการฝึกอบรมหรือผู้ที่ได้รับการคัดเลือกเข้ารับการฝึกอบรม
โดยบริษัทฯ สนับสนุนซิมการ์ดแบบระบบเติมเงิน สามารถใช้ระบบอินเทอร์เน็ตจากโครงข่าย NT Mobile ที่มีระดับความเร็วสูงสุด 4 Mbps. ไม่ลดสปีด อัตราค่าบริการเมื่อเปิดใช้บริการครั้งแรกเป็นจำนวนเงิน 90 บาท ต่อซิมการ์ด ระยะเวลาการใช้งาน 30 วัน และเมื่อครบเวลาดังกล่าวแล้ว สามารถเติมเงินได้ครั้งละ 70 บาทต่อการใช้งาน 30 วัน โดยผู้สนใจสามารถนำหลักฐาน เช่น สำเนาบัตรประชาชน รูปถ่าย หลักฐานการสมัครเข้าฝึกอบรม แนบยื่นการลงทะเบียนขอรับซิมการ์ดผ่านระบบออนไลน์ ได้ตั้งแต่บัดนี้ถึงวันที่ 15 มิถุนายน 2564 ที่ https://shop.totmobile.net/shop/products/StartupSimforlabor.aspx\
“การบูรณาการความร่วมมือที่เกิดขึ้น จะทำให้บริการประชาชนได้รับความสะดวกในการฝึกอบรมเพื่อพัฒนาทักษะฝีมือของตนเองให้มากยิ่งขึ้น อีกทั้งเปิดโอกาสให้ปรับตัวกับเทคโนโลยีและการติดต่อสื่อสารในยุคดิจิทัล และตอบโจทย์การเข้ารับบริการจากภาครัฐได้อย่างมีประสิทธิภาพอีกด้วย” รมช.แรงงาน กล่าวในท้ายสุด

ที่มา : https://www.thaigov.go.th/news/contents/details/41067