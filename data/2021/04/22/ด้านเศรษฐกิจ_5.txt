รัฐบาลไทย-ข่าวทำเนียบรัฐบาล-บขส. ปรับลดจำนวนเที่ยววิ่ง ให้สอดคล้องกับสถานการณ์ปัจจุบัน


วันพุธที่ 21 เมษายน 2564
บขส. ปรับลดจำนวนเที่ยววิ่ง ให้สอดคล้องกับสถานการณ์ปัจจุบัน
พร้อมขอความร่วมมือผู้ใช้บริการปฏิบัติตามมาตรการสาธารณสุข “สวมหน้ากากอนามัย-เว้นระยะห่าง-สแกนไทยชนะ” ป้องกันการแพร่ระบาดของโควิด-19
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า บขส. ได้พิจารณาปรับตารางการเดินรถ โดยปรับลดจำนวนเที่ยววิ่งให้สอดคล้องกับนโยบายของรัฐบาล กระทรวงคมนาคม และประกาศของกรมการขนส่งทางบก ที่ให้พิจารณาจัดการเดินรถตามความจำเป็น โดยให้ปรับลดการให้บริการในช่วงเวลา 23.00 – 04.00 น. เริ่มตั้งแต่วันนี้ (20 เมษายน 2564) เป็นต้นไป จนกว่าสถานการณ์จะคลี่คลาย โดยมีรายละเอียด ดังนี้
เส้นทางภาคเหนือ เปิดให้บริการ 12 เส้นทาง อาทิ เส้นทางกรุงเทพฯ-เชียงใหม่, กรุงเทพฯ-อุตรดิตถ์, กรุงเทพฯ-เชียงราย, กรุงเทพฯ-แม่สอด, กรุงเทพฯ-แม่สาย, กรุงเทพฯ-เชียงคำ ,กรุงเทพฯ-หล่มเก่า และกรุงเทพฯ-คลองลาน รวม 32 เที่ยววิ่ง
เส้นทางภาคตะวันออกเฉียงเหนือและภาคตะวันออก เปิดให้บริการ 11 เส้นทาง อาทิ เส้นทาง กรุงเทพฯ-หนองบัวลำภู, กรุงเทพฯ-นครพนม , กรุงเทพฯ-เลย-เชียงคาน, กรุงเทพฯ-สุรินทร์, กรุงเทพฯ-บุรีรัมย์ , กรุงเทพฯ-สังขะ-ขุขันธ์-กันทรลักษณ์-เดชอุดม-อุบลราชธานี, กรุงเทพฯ-มุกดาหาร, กรุงเทพฯ-รัตนบุรี, กรุงเทพฯ-จันทบุรี-ตราด และกรุงเทพฯ-สระบุรี รวม 30 เที่ยววิ่ง
เส้นทางภาคใต้ เปิดให้บริการ 12 เส้นทาง อาทิ เส้นทางกรุงเทพฯ-ตรัง-สตูล, กรุงเทพฯ-สุไหงโกลก, กรุงเทพฯ-ยะลา, กรุงเทพฯ-ภูเก็ต, กรุงเทพฯ -หาดใหญ่-สงขลา, กรุงเทพฯ -คลองท่อม-กระบี่ , กรุงเทพฯ เกาะสมุย, กรุงเทพฯ-ตะกั่วป่า-โคกกลอย, กรุงเทพฯ-นครศรีฯ-หัวไทร, หมอชิต2-ภูเก็ต, หมอชิต2-กระบี่, หมอชิต2-ตรัง-สตูล, หมอชิต2-เกาะสมุย, และหมอชิต2-หาดใหญ่ เป็นต้น รวม 36 เที่ยววิ่ง สอบถามข้อมูลการเดินทางเพิ่มเติมได้ที่ Call Center 1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวด้วยว่า ได้กำชับให้ทุกฝ่ายร่วมมือกันในการปฏิบัติตามมาตรการทางสาธารณสุขอย่างเคร่งครัด และให้ดูแลทำความสะอาดฉีดพ่นน้ำยาฆ่าเชื้อภายในอาคารสถานี และบนรถโดยสารก่อนนำรถมาวิ่งให้บริการ รวมทั้งขอความร่วมมือผู้โดยสารสวมหน้ากากอนามัยหรือหน้ากากผ้า เว้นระยะห่างขณะใช้บริการ , ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการระบบขนส่งสาธารณะ
หากผู้โดยสารมีอาการไข้ ร่วมกับมีอาการระบบทางเดินหายใจ เช่น ไอ เจ็บคอ มีน้ำมูก หายใจเหนื่อยหอบ และมีประวัติการเดินทางไปยังพื้นที่เสี่ยง ให้แจ้งเจ้าหน้าที่ บขส. หรือบุคลากรสาธารณสุขในพื้นที่ทันที

ที่มา : https://www.thaigov.go.th/news/contents/details/41071