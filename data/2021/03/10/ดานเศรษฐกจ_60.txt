รัฐบาลไทย-ข่าวทำเนียบรัฐบาล-นายวิทยา ยาม่วง อธิบดีกรมเจ้าท่า ตรวจติดตามโครงการต่อเรือไฟฟ้าต้นแบบตลาดน้ำดำเนินสะดวก จังหวัดราชบุรี พร้อมตรวจมาตรฐานความปลอดภัยของแพ จังหวัดกาญจนบุรี


วันจันทร์ที่ 8 มีนาคม 2564
นายวิทยา ยาม่วง อธิบดีกรมเจ้าท่า ตรวจติดตามโครงการต่อเรือไฟฟ้าต้นแบบตลาดน้ำดำเนินสะดวก จังหวัดราชบุรี พร้อมตรวจมาตรฐานความปลอดภัยของแพ จังหวัดกาญจนบุรี
อธิบดีกรมเจ้าท่าลงพื้นที่ตรวจติดตามโครงการต่อเรือไฟฟ้าต้นแบบตลาดน้ำดำเนินสะดวก จังหวัดราชบุรี ทดลองนั่งเรือไฟฟ้าต้นแบบ ยกระดับการท่องเที่ยวสีเขียว (Green Tourism)
ซึ่งเป็นการท่องเที่ยวสีเขียววิถีใหม่ ปลอดภัยไร้มลพิษอย่างยั่งยืน นำร่องเปิดให้บริการในตลาดน้ำดำเนินสะดวกเป็นแห่งแรก พร้อมทั้งตรวจมาตรฐานความปลอดภัยของแพในจังหวัดกาญจนบุรี
นายวิทยา ยาม่วง อธิบดีกรมเจ้าท่า กระทรวงคมนาคม ลงพื้นที่จังหวัดราชบุรีตรวจติดตามโครงการต่อเรือไฟฟ้าต้นแบบ เรือโดยสารหางยาวที่ขับเคลื่อนด้วยพลังงานไฟฟ้า พร้อมทดลองนั่งก่อนใช้งานจริง โดยมี นายภูเมศ สุขม่วง ผู้อำนวยการสำนักงานเจ้าท่าภูมิภาคที่ 3 พร้อมด้วยเจ้าหน้าที่ ร่วมให้การต้อนรับ เมื่อวันที่ 4 มีนาคม 2564 ณ ตลาดน้ำดำเนินสะดวก จังหวัดราชบุรี
นายวิทยา ยาม่วง กล่าวว่า ได้รับทราบปัญหาของชุมชนในพื้นที่มีเรือหางยาวติดเครื่องยนต์ ขับด้วยความเร็ว มีเสียงดัง และมีควันดำ ส่งผลให้เกิดมลพิษทางเสียง อากาศ และมลพิษต่อสิ่งแวดล้อมจากท่อไอเสียของเครื่องยนต์ ในการนี้ได้สั่งการให้สำนักงานเจ้าท่าภูมิภาคที่ 3 สำนักมาตรฐานเรือ และสำนักงานเจ้าท่าภูมิภาคสาขานครปฐม ร่วมกับภาคเอกชนที่มีศักยภาพด้านการต่อเรือขับเคลื่อนด้วยพลังงานไฟฟ้า ได้แก่ บริษัท สกุลฎ์ซี อินโนเวชั่น จำกัด และชุมชนในท้องถิ่น ร่วมกันต่อเรือโดยสารหางยาวที่ขับเคลื่อนด้วยพลังงานไฟฟ้า เพื่อใช้งานในคลองดำเนินสะดวกและเป็นเรือต้นแบบที่ลดมลพิษและเป็นมิตรต่อสิ่งแวดล้อม ส่งเสริมการท่องเที่ยวอย่างยั่งยืน ให้คนในชุมชนใช้เป็นทางเลือกในการต่อเรือใหม่หรือเปลี่ยนจากเครื่องยนต์มาใช้มอเตอร์ที่ขับเคลื่อนด้วยพลังงานไฟฟ้าแทน พร้อมทั้งได้จัดทำร่างข้อบังคับกรมเจ้าท่า (จท.) ว่าด้วยการตรวจเรือโดยสารที่ขับเคลื่อนด้วยพลังงานไฟฟ้าให้เหมาะสมกับเรือหางยาวที่จะขับเคลื่อนด้วยไฟฟ้า ซึ่งขณะนี้อยู่ในขั้นตอนเสนอให้กระทรวงคมนาคมพิจารณา โดยนำร่องการพัฒนาเรือหางยาวท่องเที่ยวให้เป็นเรือไฟฟ้าต้นแบบที่ใช้งานได้จริง และลดมลพิษกับสิ่งแวดล้อม สำหรับโครงการดังกล่าว มีเรือทั้งหมด 3 ลำ เป็นเรือไม้ 2 ลำ และเรือจากภาคเอกชน ซึ่งประกอบขึ้นด้วยอลูมิเนียม 1 ลำ ใช้เวลา 4 ชั่วโมงต่อการชาร์จ 1 ครั้ง วิ่งได้ประมาณ 10 กิโลเมตร ความเร็วสูงสุดประมาณ 20 กิโลเมตรต่อชั่วโมง และสามารถชาร์จไฟที่บ้านได้ ทั้งนี้ ได้แนะนำให้ผู้ประกอบการและชุมชนเปลี่ยนมาใช้พลังงานไฟฟ้าในการขับเคลื่อนเรือให้เกิดขึ้น จำนวน 8 - 10 ลำ เพื่อรองรับนักท่องเที่ยวทั้งในประเทศและต่างประเทศ คาดว่าภายหลังสถานการณ์การแพร่ระบาดของโรคติดเชื้อไวรัส COVID-19 จะมีนักท่องเที่ยวเดินทางมาในพื้นที่เป็นจำนวนมาก ซึ่งเป็นการท่องเที่ยวสีเขียววิถีใหม่ปลอดภัยไร้มลพิษอย่างยั่งยืน
จากนั้น อธิบดีกรมเจ้าท่าและคณะได้เดินทางไปตรวจแพบริเวณเขื่อนศรีนครินทร์ จังหวัดกาญจนบุรี โดยมี นายประทิน ออมสิน ผู้อำนวยการสำนักงานเจ้าท่าภูมิภาคสาขากาญจนบุรี และเจ้าหน้าที่ให้การต้อนรับ ในการนี้ได้กำชับให้เจ้าหน้าที่ตรวจแพทุกลำก่อนถึงฤดูกาลท่องเที่ยวให้ได้มาตรฐานที่ถูกต้องตามกฎข้อบังคับของ จท. และมีสภาพพร้อมต่อการใช้งาน หากพบแพที่ไม่ได้มาตรฐานให้รีบแก้ไขและสั่งห้ามใช้แพเด็ดขาด รวมทั้งติดตั้งกล้องวงจรปิดบริเวณแพ เพื่อรักษาความปลอดภัยในชีวิตและทรัพย์สินของนักท่องเที่ยว ทั้งนี้ ในพื้นที่จังหวัดกาญจนบุรีมีแพจอดทั้งหมดประมาณ 1,200 หลัง ออกใบอนุญาตแล้ว 651 หลัง และแพลากจูง 917 หลัง ยื่นเอกสารแล้ว 109 หลัง

ที่มา : https://www.thaigov.go.th/news/contents/details/39724