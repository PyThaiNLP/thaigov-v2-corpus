รัฐบาลไทย-ข่าวทำเนียบรัฐบาล-รมช.ธรรมนัส ลงพื้นที่รับฟังปัญหาของพี่น้องเกษตร


วันพฤหัสบดีที่ 4 มีนาคม 2564
รมช.ธรรมนัส ลงพื้นที่รับฟังปัญหาของพี่น้องเกษตร
รมช.ธรรมนัส ลงพื้นที่รับฟังปัญหาของพี่น้องเกษตรกรที่ได้รับผลกระทบในการก่อสร้างโครงการอ่างเก็บน้ำคลองสังข์ จ.นครศรีธรรมราช
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการจังหวัดนครศรีธรรมราช พร้อมรับฟังปัญหาของพี่น้องเกษตรกรที่ได้รับผลกระทบในการก่อสร้างโครงการอ่างเก็บน้ำคลองสังข์ อันเนื่องมาจากพระราชดำริ ว่า โครงการอ่างเก็บน้ำคลองสังข์อันเนื่องมาจากพระราชดำริ เป็นโครงการที่ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้เสด็จราชดำเนินทอดพระเนตร บริเวณพื้นที่ลุ่มน้ำคลองสังข์ และทรงมีพระราชดำริให้กรมชลประทาน พิจารณาวางแผนโครงการก่อสร้างฝายทดน้ำ และอ่างเก็บน้ำในลุ่มน้ำคลองสังข์ เพื่อจัดหาแหล่งน้ำให้กับประชาชนในพื้นที่อำเภอทุ่งใหญ่ ให้มีน้ำไว้สำหรับอุปโภค-บริโภค ทำการเกษตรและเลี้ยงสัตว์ และสามารถบรรเทาอุทกภัยพื้นที่ด้านท้ายอ่างเก็บน้ำได้อีกทางหนึ่งด้วย โดยเฉพาะเทศบาลตำบลท่ายาง อำเภอทุ่งใหญ่ ซึ่งเกิดน้ำท่วมเป็นประจำทุกปี
ทั้งนี้ ยังมีพี่น้องประชาชนไม่ประสงค์ให้สร้างอ่างเก็บน้ำ 30 ราย เนื้อที่รวม 231 – 0 - 2.2 ไร่ คิดเป็น 3.32% ของพื้นที่ที่ใช่ในการก่อสร้าง จึงได้มีการประชุมหารือร่วมกับชาวบ้าน และทาง คทช.จังหวัดนครศรีธรรมราช มีมติเห็นชอบกําหนด พื้นที่เป้าหมายจัดที่ดินทํากินให้ชุมชน ตามนโยบายในท้องที่ จังหวัดนครศรีธรรมราช ปีงบประมาณ พ.ศ. 2561 เพิ่มเติม จํานวนเนื้อที่ 4,600 – 0 – 00 ไร่ ซึ่งพื้นที่แปลงนี้อยู่ในเขตป่าสงวนแห่งชาติ ป่าคลองกรุงหยัน ท้องที่ตําบลกุแหระ อําเภอ ทุ่งใหญ่ จังหวัดนครศรีธรรมราช เสนอกรมป่าไม้พิจารณาอนุญาต โดยส่วนใหญ่แล้ว พี่น้องประชาชนนั้น ยินยอมให้สร้างอ่างเก็บน้ำในพื้นที่ แต่ยังคงมีบางส่วนยังกังวลในความปลอดภัยในการสร้าง พร้อมทั้งควรมีแผนพัฒนาโครงการที่จะสร้างรายได้ให้กับพื้นที่ และต้องมีความชัดเจนของค่าชดเชยที่เหมาะสม

ที่มา : https://www.thaigov.go.th/news/contents/details/39631