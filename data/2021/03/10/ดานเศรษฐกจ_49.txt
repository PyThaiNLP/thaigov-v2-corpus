รัฐบาลไทย-ข่าวทำเนียบรัฐบาล-รมช.ประภัตร ตรวจเยี่ยมบ้าน ช.ช้างชรา จ.กาญจนบุรี


วันศุกร์ที่ 5 มีนาคม 2564
รมช.ประภัตร ตรวจเยี่ยมบ้าน ช.ช้างชรา จ.กาญจนบุรี
รมช.ประภัตร ตรวจเยี่ยมบ้าน ช.ช้างชรา จ.กาญจนบุรี
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ พร้อมคณะ ลงพื้นที่ตรวจเยี่ยมและรับฟังการดำเนินงานของมูลนิธิบ้าน ช.ช้างชรา (Elephants World) ต.วังดง อ.เมือง จ.กาญจนบุรี  ซึ่งมีเนื้อที่ 130 ไร่ เริ่มก่อตั้งเมื่อเดือนพฤษภาคม 2551 โดยได้เล็งเห็นสภาพปัญหาของช้างเลี้ยงที่เกิดขึ้น ทั้งปัญหาช้างบาดเจ็บ ช้างชราที่ประสบปัญหาในการดูแลสุขภาพ ช้างเร่ร่อน ซึ่งเป็นช้างด้อยโอกาสไม่สามารถทำงานได้ จึงได้ดำเนินการจัดทำเป็นสถานที่ท่องเที่ยวเชิงอนุรักษ์ ที่เลี้ยงดูช้างชรา เพื่อให้ช้างไทยมีชีวิตความเป็นอยู่ที่ดีขึ้น ปัจจุบัน บ้านช.ช้างชรา มีช้างอยู่ในความดูแลทั้งหมด 11 เชือก
อย่างไรก็ตาม ในช่วงสถานการณ์การแพร่ระบาดเชื้อไวรัสโคโรนา 2019 (COVID-19) ทำให้ได้รับผลกระทบ เพราะไม่มีนักท่องเที่ยว ขาดรายได้ ซึ่งปัญหาหลักๆ คือ พืชอาหารช้าง อาหารเสริม และเวชภัณฑ์ เป็นต้น ดังนั้น จึงมอบหมายให้หน่วยงานที่เกี่ยวข้องเร่งเข้าช่วยเหลือ โดยกรมปศุสัตว์สนับสนุนอาหารสัตว์ ลดต้นทุน ตลอดจนสร้างแหล่งน้ำ เพื่อเป็นแหล่งอาหารและน้ำให้กับช้าง ปรับปรุงการเลี้ยงช้างให้ถูกต้องเหมาะสม เป็นไปตามหลักสวัสดิภาพสัตว์แก้ไขปัญหาการทารุณกรรมช้าง ตลอดจนยกระดับมาตรฐานปางช้างไทย
ทั้งนี้ กระทรวงเกษตรและสหกรณ์ โดย คณะกรรมการมาตรฐานสินค้าเกษตรได้มีมติเมื่อวันที่ 28 กันยายน 2563 เห็นชอบให้มาตรฐานสินค้าเกษตร เรื่อง การปฏิบัติที่ดีสำหรับปางช้างเป็นมาตรฐานบังคับ โดยใช้บังคับกับปางช้างทุกขนาด และมีผลบังคับใช้นับแต่วันประกาศในราชกิจจานุเบกษาเป็นต้นไป เพื่อการปรับปรุงการปฏิบัติที่ดีในการจัดการเลี้ยงช้างที่ถูกต้องและเหมาะสม ให้เป็นไปตามหลักสวัสดิภาพสัตว์ แก้ไขปัญหาการทารุณกรรมช้าง รวมทั้งเป็นการยกระดับมาตรฐานปางช้างไทย มาตรฐานฉบับนี้มีขอบข่ายกำหนดการปฏิบัติที่ดีสำหรับปางช้าง ครอบคลุมองค์ประกอบปางช้าง การจัดการปางช้าง บุคลากร สุขภาพช้าง สวัสดิภาพสัตว์ สิ่งแวดล้อม การจัดการด้านความปลอดภัย และการบันทึกข้อมูล อย่างไรก็ตาม จะมีการรับฟังความคิดเห็นของตัวแทนของกลุ่มผู้มีส่วนได้เสียก่อนสรุปความคิดเห็นเสนอคณะกรรมการมาตรฐานสินค้าเกษตรพิจารณาให้ความเห็นชอบ และเสนอร่างกฎกระทรวงต่อคณะรัฐมนตรี และออกกฎกระทรวง และจะชี้แจงทำความเข้าใจกับผู้ผลิต และจัดเตรียมความพร้อมของผู้ประกอบการตรวจสอบมาตรฐานทั้งภาครัฐและเอกชน ต่อไป

ที่มา : https://www.thaigov.go.th/news/contents/details/39682