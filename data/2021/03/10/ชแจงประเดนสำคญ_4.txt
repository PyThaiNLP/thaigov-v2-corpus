รัฐบาลไทย-ข่าวทำเนียบรัฐบาล-ทส. ร่วมกับหน่วยงานที่เกี่ยวข้อง บูรณาการการบริหารจัดการน้ำใต้ดินและน้ำผิวดิน แก้ปัญหาภัยแล้งที่เกิดขึ้นแล้ว หน่วยงานในพื้นที่ยืนยันปริมาณน้ำที่มียังคงเพียงพอและไม่เข้าสู่ขั้นวิกฤต


วันพฤหัสบดีที่ 4 มีนาคม 2564
พิมพ์
ทส. ร่วมกับหน่วยงานที่เกี่ยวข้อง บูรณาการการบริหารจัดการน้ำใต้ดินและน้ำผิวดิน แก้ปัญหาภัยแล้งที่เกิดขึ้นแล้ว หน่วยงานในพื้นที่ยืนยันปริมาณน้ำที่มียังคงเพียงพอและไม่เข้าสู่ขั้นวิกฤต
กระทรวงทรัพยากรธรรมชาติและสิ่งแวดล้อม ร่วมกับหน่วยงานที่เกี่ยวข้อง บูรณาการการบริหารจัดการน้ำใต้ดินและน้ำผิวดิน แก้ปัญหาภัยแล้งที่เกิดขึ้นแล้ว หน่วยงานในพื้นที่ยืนยันปริมาณน้ำที่มียังคงเพียงพอและไม่เข้าสู่ขั้นวิกฤต
เมื่อวันพุธที่ 3 มีนาคม 2564 นายปิ่นสักก์  สุรัสวดี  โฆษกประจำกระทรวงทรัพยากรธรรมชาติและสิ่งแวดล้อม ชี้แจงกรณีมีรายงานข่าวสถานการณ์ปัญหาภัยแล้งในหลายพื้นที่ เช่น จ.นครราชสีมา และ จ.พิจิตร ว่า กรมทรัพยากรน้ำบาดาล และกรมทรัพยากรน้ำ ได้บูรณาการการบริหารจัดการทั้งน้ำใต้ดินและน้ำผิวดิน ในพื้นที่ จ.นครราชสีมา และ จ.พิจิตร ดังนี้
1) จังหวัดนครราชสีมา ที่ผ่านมาสำนักทรัพยากรน้ำบาดาล เขต 5 ได้สนับสนุนเครื่องสูบน้ำ พร้อมเจ้าหน้าที่เข้าช่วยเหลือประชาชนที่ได้รับผลกระทบจากกรณีวิกฤตน้ำตามที่ร้องขอมาอย่างต่อเนื่อง พร้อมได้สูบน้ำเข้าพื้นที่เพื่อเป็นน้ำต้นทุนก่อนเข้าสู่ฤดูแล้งแล้ว และยังได้พัฒนาแหล่งน้ำเพื่อเป็นแหล่งรองรับน้ำในช่วงฤดูฝน ซึ่งสามารถกักเก็บน้ำเพื่อใช้ในฤดูแล้งอีกด้วย ทั้งนี้ จากการประสานนายก อบต.ถึงประเด็นข่าวดังกล่าว ทราบว่า แหล่งน้ำชุมชนแห่งนี้ เป็นน้ำดิบเพื่อการผลิตระบบประปาและสนับสนุนน้ำเพื่อการเกษตรแก่ประชาชนบ้านโนนกราด 3 หมู่บ้าน ซึ่งปัจจุบัน อบต. ยืนยันว่าปริมาณน้ำที่มียังคงเพียงพอและไม่เข้าสู่ขั้นวิกฤต จึงยังไม่ได้ร้องขอการสนับสนุนแต่อย่างใด
2) จังหวัดพิจิตร สำนักงานทรัพยากรน้ำภาค 9 และสำนักทรัพยากรน้ำบาดาล เขต 7 ได้ดำเนินโครงการด้านแหล่งน้ำ รวม 6 แห่ง ดำเนินการแล้วเสร็จ 1 แห่ง อยู่ระหว่างดำเนินการ 5 แห่ง ในส่วนของการพัฒนาแหล่งน้ำบาดาล พบว่า ชาวบ้านในพื้นที่ไม่ได้เดือดร้อนหรือขาดแคลนน้ำสำหรับอุปโภคบริโภค โดยปัจจุบันใช้น้ำจากระบบประปาบาดาลในหมู่บ้านวังลูกช้าง หมู่ที่ 8 ซึ่งเพียงพอต่อความต้องการของชาวบ้าน 110 หลังคาเรือน ส่วนน้ำเพื่อการเกษตรใช้จากบ่อบาดาลของชาวบ้านเอง
อย่างไรก็ตาม ในภาพรวม ทส.ได้จัดทำแผนปฏิบัติการบรรเทาภาวะน้ำแล้งอย่างต่อเนื่อง นอกจากนี้ ได้ดำเนินโครงการจัดหาน้ำต้นทุนและระบบกระจายน้ำ สนับสนุนพื้นที่เกษตรกรรม และน้ำต้นทุนสำหรับอุปโภค-บริโภค (น้ำต้นทุนประปาหมู่บ้าน) ในพื้นที่นอกเขตชลประทาน โดยการขุดลอก ปรับปรุง ซ่อมแซม แหล่งน้ำและก่อสร้างระบบกระจายน้ำ เพื่อแก้ไขปัญหาภัยแล้ง รวม 560 แห่ง ในพื้นที่ที่เหมาะสมและมีศักยภาพทั่วประเทศ (ในภารกิจของกรมทรัพยากรน้ำ) (ดำเนินการแล้วเสร็จ 181 แห่ง
ด้านกระทรวงมหาดไทย กรมป้องกันและบรรเทาสาธารณภัย ชี้แจงเพิ่มเติมว่า 1) จังหวัดนครราชสีมา จากการลงพื้นที่ตรวจสอบข้อมูล พบว่าน้ำจากระบบประปาของ อบต.ลำคอหงษ์ จ.นครราชสีมา ยังให้บริการน้ำเพื่อใช้ในการอุปโภคบริโภคให้กับประชาชนได้อย่างเพียงพอ สำหรับแหล่งน้ำธรรมชาติตามภาพข่าว เป็นสระน้ำประจำหมู่บ้าน ซึ่งได้รับการสนับสนุนงบประมาณโครงการบรรเทาปัญหาภัยแล้งฯ และพึ่งดำเนินการขุดลอกแล้วเสร็จไม่นาน เพื่อใช้เก็บกักปริมาณน้ำฝนช่วงฤดูฝนที่จะมาถึงนี้ ยืนยันสภาพปัจจุบันมีปริมาณน้ำดิบสำหรับผลิตน้ำประปาเพียงพอตลอดช่วงฤดูแล้งนี้
2) จังหวัดพิจิตร ยืนยันพื้นที่ที่ปรากฏตามข่าว มีปริมาณน้ำเพียงพอต่อการอุปโภคบริโภค แต่ไม่สามารถสนับสนุนน้ำเพื่อการเกษตรได้ เนื่องจากปริมาณน้ำต้นทุนไม่เพียงพอ จึงได้ประสานกับอำเภอขอความร่วมมือเกษตรกรให้ลดพื้นที่ทำการเกษตรในช่วงฤดูแล้งปีนี้แล้ว อย่างไรก็ตามอำเภอสามง่าม ได้ประสานกับ อปท.ในพื้นที่ เพื่อตรวจสอบถึงผลกระทบต่อประชาชนแล้ว พบว่า ยังไม่มีพื้นที่ประสบปัญหาภัยแล้งแต่อย่างใด โดยเกษตรกรยังสามารถพึ่งพาตนเองได้
ทั้งนี้ ปภ. ได้บูรณาการจังหวัดและหน่วยงานที่เกี่ยวข้องป้องกันและลดผลกระทบจากปัญหาภัยแล้ง โดยติดตามตรวจสอบปริมาณน้ำต้นทุน และสำรวจความต้องการใช้น้ำในแต่ละพื้นที่ พร้อมจัดเตรียมทรัพยากรให้พร้อมรับมือภัยแล้งอย่างครอบคลุม
--------------------------

ที่มา : https://www.thaigov.go.th/news/contents/details/39642