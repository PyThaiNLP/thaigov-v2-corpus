รัฐบาลไทย-ข่าวทำเนียบรัฐบาล-สธ.เผย อสม.พร้อม บอกต่อเรื่องวัคซีนโควิด 1


วันพุธที่ 3 มีนาคม 2564
สธ.เผย อสม.พร้อม บอกต่อเรื่องวัคซีนโควิด 1
กระทรวงสาธารณสุข เผย อสม.พร้อมสื่อสารให้ความรู้เรื่องวัคซีนโควิด 19 กับคนในชุมชนช่วยเหลือประชาชนที่ไม่มีสมาร์ทโฟน เชิญชวนลงทะเบียนผ่านแอปพลิเคชันไลน์ “หมอพร้อม” รายงานอาการไม่พึงประสงค์ และแจ้งเตือนนัดหมายรับวัคซีนเข็มที่ 2
วันนี้ (3 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุขจ.นนทบุรี นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า กระทรวงสาธารณสุข โดยกรมสนับสนุนบริการสุขภาพ ได้ประชุมทางไกลร่วมกับ อสม.ทั่วประเทศ เมื่อวันที่ 25 กุมภาพันธ์ ที่ผ่านมา เพื่อเตรียมความพร้อมอาสาสมัครสาธารณสุข (อสม.) ซึ่งมีจำนวน 1 ล้าน 5 หมื่นคนทั่วประเทศ ลงพื้นที่บอกต่อสื่อสารทำความเข้าใจเกี่ยวกับวัคซีนโควิด 19 โดยให้ความรู้วัคซีนโควิด 19 ผ่านสื่อและชุดข้อมูล, สำรวจ คัดกรองกลุ่มเป้าหมาย, เชิญชวนประชาชนลงทะเบียน “หมอพร้อม” เพื่อรายงานติดตามอาการไม่พึงประสงค์หลังการฉีดวัคซีน และแจ้งเตือนนัดหมายรับวัคซีนเข็มที่ 2  ช่วยเหลือประชาชนที่ไม่มีสมาร์ทโฟน ด้วยการลงทะเบียนผ่านโทรศัพท์ของลูกหลานในครอบครัว หรือของ อสม. และรวบรวมรายงานติดตามอาการไม่พึงประสงค์ส่งต่อไปยัง รพ.สต.และรพ.ชุมชน
นายแพทย์ธเรศ กล่าวต่อว่า ขอขอบคุณ อสม. ที่เป็นกำลังสำคัญ ช่วยระบบสาธารณสุขไทยต่อสู้กับโรคโควิด 19 เคาะประตูบ้าน กว่า 15 ล้านหลังคาเรือน ให้ความรู้ ดูแลประชาชน ติดตามผู้สัมผัสเพื่อนำเข้าสู่ระบบกักกันโรคทำให้สถานการณ์โควิด 19 ตลอดช่วงเวลาที่ผ่านมาดีขึ้น สามารถควบคุมโรคได้  สำหรับในช่วงนี้ที่มีการเริ่มฉีดวัคซีนโควิด 19 ให้แก่กลุ่มเป้าหมาย ขอให้ อสม. ช่วยสื่อสารทำความเข้าใจกับคนในชุมชนว่า เมื่อได้รับวัคซีนแล้วยังคงต้องป้องกันตนเองอย่างต่อเนื่อง
นพ.ภานุวัฒน์ ปานเกตุ รองอธิบดีกรมสนับสนุนบริการสุขภาพ กล่าวว่า ภาพรวมทั้งประเทศ อสม. เคาะประตูบ้านให้ความรู้เรื่องวัคซีนโควิด 19 แล้ว จำนวน 323,384 หลังคาเรือน ส่วนพื้นที่ 13 จังหวัดที่เป็นเป้าหมายการได้รับวัคซีนล็อตแรก อสม.ลงพื้นที่เร่งให้ความรู้แล้วจำนวน 297,672 หลังคาเรือน ส่วนข้อมูลภาพรวมทั่วประเทศ อสม.ซึ่งเป็นกลุ่มแรกที่ร่วมปฏิบัติงานในด่านหน้า ได้รับการฉีดแล้ว 117 ราย ยังไม่พบอาการไม่พึงประสงค์ที่รุนแรง
*************************** 3 มีนาคม 2564

ที่มา : https://www.thaigov.go.th/news/contents/details/39594