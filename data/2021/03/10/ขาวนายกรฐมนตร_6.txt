รัฐบาลไทย-ข่าวทำเนียบรัฐบาล-นายกรัฐมนตรีปลื้มอีโอซีบรรจุ “มวยไทย” ในการแข่งขันยูโรเปียนเกมส์ 2023 


วันอังคารที่ 2 มีนาคม 2564
พิมพ์
นายกรัฐมนตรีปลื้มอีโอซีบรรจุ “มวยไทย” ในการแข่งขันยูโรเปียนเกมส์ 2023
นายกรัฐมนตรีปลื้มอีโอซีบรรจุ “มวยไทย” ในการแข่งขันยูโรเปียนเกมส์ 2023
วันนี้ (2 มีนาคม 2564) เวลา 12.30 น. ณ ตึกสันติไมตรี ทำเนียบรัฐบาล ภายหลังการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวแสดงความยินดีที่คณะกรรมการโอลิมปิกยุโรป (อีโอซี) ได้บรรจุมวยไทยเข้าไปในการแข่งขันยูโรเปียนเกมส์ 2023 ที่เมืองคราคอฟ ประเทศโปแลนด์ โดยผ่านการพิจารณาแล้วว่ามวยไทยเป็นกีฬาที่เติบโตเร็วในแง่ของศิลปะการป้องกันตัวและฐานนักกีฬาและผู้ชม ซึ่งในการแข่งขันมีประเภทชาย 7 รุ่น ประเภทหญิง 7 รุ่น และประเภททีมผสม โดยนายกรัฐมนตรีมอบหมายให้กระทรวงการท่องเที่ยวกีฬาบูรณาการร่วมกับหน่วยงานที่เกี่ยวข้องส่งเสริมศักยภาพการกีฬาของประเทศไทยให้เป็นที่ประจักษ์ พร้อมผลักดันให้มวยไทยได้รับการบรรจุในการแข่งขันกีฬาโอลิมปิก เกมส์ ในอนาคตด้วย เนื่องจากมวยไทยเป็นที่นิยมอย่างมากในต่างประเทศอยู่แล้วในปัจจุบัน
โอกาสนี้ นายกรัฐมนตรียังเผยถึงสถานการณ์เศรษฐกิจภายในประเทศมีแนวโน้มดีขึ้น โดยในช่วงวันหยุดยาว 3 วันที่ผ่านมา ยอดสั่งจองห้องพักผ่านโครงการเราเที่ยวด้วยกันสูงขึ้น มีการใช้จ่ายผ่านมาตรการคนละครึ่ง เป็นไปตามแผนงานและงบประมาณที่มีอยู่ เพราะการทำงานของรัฐบาลมุ่งเน้นให้เกิดเสถียรภาพทางเศรษฐกิจ สังคม และการเมือง
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39551