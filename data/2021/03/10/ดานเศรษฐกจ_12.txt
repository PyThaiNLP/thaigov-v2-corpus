รัฐบาลไทย-ข่าวทำเนียบรัฐบาล-กรมการขนส่งทางบกจัดสัมมนาพัฒนาเครือข่ายธุรกิจ เสริมศักยภาพ Cold Chain Logistics ไทย ยกระดับระบบการขนส่งสินค้าเกษตรและอาหารของไทยให้มีประสิทธิภาพ


วันอังคารที่ 2 มีนาคม 2564
กรมการขนส่งทางบกจัดสัมมนาพัฒนาเครือข่ายธุรกิจ เสริมศักยภาพ Cold Chain Logistics ไทย ยกระดับระบบการขนส่งสินค้าเกษตรและอาหารของไทยให้มีประสิทธิภาพ
กรมการขนส่งทางบกจัดสัมมนาพัฒนาเครือข่ายธุรกิจ เสริมศักยภาพ Cold Chain Logistics ไทย ยกระดับระบบการขนส่งสินค้าเกษตรและอาหารของไทยให้มีประสิทธิภาพ พร้อมรับการพัฒนาอุตสาหกรรมบริการ ขับเคลื่อนเศรษฐกิจของประเทศ
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เป็นประธานเปิดการสัมมนาพัฒนาเครือข่ายธุรกิจ เสริมศักยภาพ Cold Chain Logistics ไทย ภายใต้โครงการพัฒนาเครือข่ายอุตสาหกรรมการขนส่ง การผลิต และการกระจายสินค้าแบบควบคุมอุณหภูมิ (Cold Chain) เพื่อส่งเสริมการขนส่งทางถนนให้มีความปลอดภัยและมีประสิทธิภาพ ในวันที่ 24 กุมภาพันธ์ 2564 ณ โรงแรมอมารี ดอนเมือง แอร์พอร์ต กรุงเทพฯ
นายจิรุตม์ วิศาลจิตร เปิดเผยว่า กรมการขนส่งทางบก (ขบ.) เล็งเห็นถึงความสำคัญในการสร้างเครือข่ายโลจิสติกส์ห่วงโซ่ความเย็น (Cold Chain Logistics) และการพัฒนาฐานข้อมูลที่เกี่ยวข้องกับการขนส่งสินค้าเกษตรและอาหาร ซึ่งถือเป็นกลุ่มสินค้าที่สำคัญในการขับเคลื่อนเศรษฐกิจของประเทศ ขบ. จึงได้ดำเนินโครงการพัฒนาเครือข่ายอุตสาหกรรมการขนส่ง การผลิต และการกระจายสินค้าแบบควบคุมอุณหภูมิ (Cold Chain) เพื่อส่งเสริมการขนส่งทางถนนให้มีความปลอดภัยและมีประสิทธิภาพ โดยมีวัตถุประสงค์เพื่อสร้างเครือข่ายโลจิสติกส์ห่วงโซ่ความเย็น และพัฒนาระบบการขนส่งสินค้าเกษตรและอาหารของไทยให้มีประสิทธิภาพ สร้างความปลอดภัยบนท้องถนน พร้อมรับการพัฒนาอุตสาหกรรมบริการที่ให้ความสำคัญในด้านคุณภาพและความปลอดภัยของสินค้า โดยมีการเสวนาในหัวข้อ ทิศทางธุรกิจ Cold Chain Logistics ไทย เพื่อสร้างความรู้ความเข้าใจในการดำเนินการด้านการขนส่งสินค้าเกษตรและอาหารที่ได้มาตรฐาน แนวโน้มความต้องการในการใช้บริการขนส่งสินค้าแบบควบคุมอุณหภูมิ และทิศทาง การเปลี่ยนแปลงของโลจิสติกส์ห่วงโซ่ความเย็นที่อาจเกิดขึ้นในอนาคต และประชุมเชิงปฏิบัติการเรื่องสร้างโอกาสการพัฒนาเครือข่ายธุรกิจ Cold Chain Logistics ไทย เพื่อสร้างแนวทาง การพัฒนาเครือข่ายของผู้ประกอบการที่มีศักยภาพในการให้บริการขนส่ง และสามารถตอบสนองความต้องการของผู้ว่าจ้างได้อย่างมีประสิทธิภาพ
อธิบดีกรมการขนส่งทางบก กล่าวเพิ่มเติมว่า เพื่อให้ระบบการขนส่งสินค้าเกษตรและอาหารของประเทศมีความปลอดภัยและมีประสิทธิภาพทัดเทียมระดับนานาชาติ ขบ. ได้พัฒนามาตรฐานคุณภาพการขนส่งสินค้าเกษตรและอาหารด้วยรถบรรทุกแบบควบคุมอุณหภูมิ (Q Cold Chain) ขึ้นในปี 2562 เพื่อเป็นการยกระดับการให้การรับรองมาตรฐานคุณภาพบริการขนส่งฯ ซึ่งมาตรฐาน Q Cold Chain เป็นมาตรฐานที่ ต่อยอดเพิ่มเติมจากมาตรฐาน Q Mark ที่ ขบ. ได้ดำเนินการมาอย่างต่อเนื่อง โดยผู้ประกอบการขนส่งที่ต้องการต่อยอดจากเดิมที่ได้รับการรับรองมาตรฐาน Q Mark สามารถสมัครเข้าร่วมกิจกรรมสนับสนุนผู้ประกอบการขนส่งเข้าสู่ระบบมาตรฐาน Q Cold Chain ได้ สำหรับผู้ประกอบการที่เข้าร่วมกิจกรรมดังกล่าวจะได้รับการสนับสนุน ดังนี้ 1) การประเมินสถานประกอบการและการให้ความแนะนำ (Coaching) เพื่อเตรียมความพร้อมในการเข้าสู่ระบบการรับรองมาตรฐาน Q Cold Chain 2) โอกาสในการได้รับการรับรองมาตรฐาน Q Cold Chain จาก ขบ. 3) โอกาสในการสร้างเครือข่ายผู้ประกอบการในอุตสาหกรรม Cold Chain Logistics ภายใต้การดำเนินการของ ขบ. เพื่อพัฒนาศักยภาพการให้บริการขนส่งสินค้าเกษตรและอาหารแบบควบคุมอุณหภูมิได้อย่างมีประสิทธิภาพ
ทั้งนี้ ผู้ประกอบการที่สนใจเข้าร่วมกิจกรรมสนับสนุนผู้ประกอบการขนส่งเข้าสู่ระบบมาตรฐาน Q Cold Chain สามารถสอบถามรายละเอียดเพิ่มเติมได้ที่สำนักการขนส่งสินค้า กลุ่มพัฒนาและส่งเสริมการขนส่งสินค้า หมายเลขโทรศัพท์ 0 2271 8490 หรือ www.thaitruckcenter.com/tdsc ระหว่างวันที่ 24 กุมภาพันธ์ - 19 มีนาคม 2564

ที่มา : https://www.thaigov.go.th/news/contents/details/39546