รัฐบาลไทย-ข่าวทำเนียบรัฐบาล-พม. เตรียมจัดโครงการ “พม. ร่วมใจบริจาคโลหิต 1 คนให้ หลายคนรับ” เนื่องในวันข้าราชการพลเรือน ประจำปี 2564


วันพฤหัสบดีที่ 4 มีนาคม 2564
พม. เตรียมจัดโครงการ “พม. ร่วมใจบริจาคโลหิต 1 คนให้ หลายคนรับ” เนื่องในวันข้าราชการพลเรือน ประจำปี 2564
พม. เตรียมจัดโครงการ “พม. ร่วมใจบริจาคโลหิต 1 คนให้ หลายคนรับ” ภายใต้กิจกรรมจิตอาสา 1 กระทรวง 1 การให้ เพื่อคุณภาพชีวิตที่ดียิ่งขึ้นในยุค New Normal เนื่องในวันข้าราชการพลเรือน ประจำปี 2564
วันนี้ (4 มี.ค. 64) เวลา 11.30 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ด้วย วันที่ 1 เมษายนของทุกปี เป็นวันข้าราชการพลเรือน กระทรวง พม. จึงได้เตรียมจัดโครงการ “พม. ร่วมใจบริจาคโลหิต 1 คนให้ หลายคนรับ” ภายใต้กิจกรรมจิตอาสา 1 กระทรวง 1 การให้ เพื่อคุณภาพชีวิตที่ดียิ่งขึ้นในยุค New Normal เนื่องในวันข้าราชการพลเรือน ประจำปี พ.ศ. 2564  เพื่อให้ข้าราชการกระทรวง พม. ได้ตระหนักถึงความสำคัญในเกียรติและหน้าที่ของการเป็นข้าราชการที่ดี เพื่อสร้างคุณค่าในการปฏิบัติหน้าที่และมีส่วนร่วมกับประชาชนในการพัฒนาสังคมและประเทศชาติ
นางพัชรี กล่าวเพิ่มเติมว่า ทั้งนี้ ได้เชิญชวนข้าราชการ และเจ้าหน้าที่ หน่วยงานในสังกัดกระทรวง พม. เข้าร่วมโครงการ “พม. ร่วมใจบริจาคโลหิต 1 คนให้ หลายคนรับ” และตั้งเป้าผู้เข้าร่วมบริจาคโลหิต จำนวน 120 คน ซึ่งการบริจาคโลหิต ถือเป็นการเสียสละที่ยิ่งใหญ่ เพื่อต่อชีวิตให้กับผู้อื่น กระทรวง พม. ได้กำหนดจัดงานในวันพุธที่ 10 มีนาคม 2564 ระหว่างเวลา 09.00 – 14.00 น. โดยศูนย์บริการโลหิตแห่งชาติ สภากาชาดไทย จะจัดทีมหน่วยเคลื่อนที่มารับบริจาคโลหิต ณ ห้องประชุมชั้น 2 อาคารกรมพัฒนาสังคมและสวัสดิการ กระทรวง พม. ถนนกรุงเกษม สะพานขาว กรุงเทพฯ

ที่มา : https://www.thaigov.go.th/news/contents/details/39620