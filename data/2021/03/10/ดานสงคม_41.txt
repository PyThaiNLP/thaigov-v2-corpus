รัฐบาลไทย-ข่าวทำเนียบรัฐบาล-รมว.พม. เตรียมลงพื้นที่ จ.ยะลา พัฒนาคุณภาพชีวิตกลุ่มโอรังอัสลี พร้อมบูรณาการหน่วยงานช่วยเหลือกลุ่มเปราะบางในพื้นที่


วันอังคารที่ 9 มีนาคม 2564
รมว.พม. เตรียมลงพื้นที่ จ.ยะลา พัฒนาคุณภาพชีวิตกลุ่มโอรังอัสลี พร้อมบูรณาการหน่วยงานช่วยเหลือกลุ่มเปราะบางในพื้นที่
รมว.พม. เตรียมลงพื้นที่ จ.ยะลา พัฒนาคุณภาพชีวิตกลุ่มโอรังอัสลี พร้อมบูรณาการหน่วยงานช่วยเหลือกลุ่มเปราะบางในพื้นที่
วันนี้ (9 มี.ค. 64) เวลา 08.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. ได้ขับเคลื่อนงานด้านสังคมโดยไม่ทิ้งใครไว้ข้างหลังตามนโยบายของรัฐบาล โดยส่งเสริมการจัดสวัสดิการสังคมอย่างเหมาะสมและครอบคลุมตามบริบทของทุกกลุ่มเป้าหมายในพื้นที่ต่างๆ ทั่วประเทศ ทั้งเด็ก เยาวชน ผู้สูงอายุ คนพิการ และผู้ด้อยโอกาส รวมทั้งกลุ่มชาติพันธุ์ ซึ่งในวันที่ 11 มีนาคม 2564 ตนพร้อมด้วยคณะผู้บริหารกระทรวง พม. จะเดินทาง ลงพื้นที่จังหวัดยะลา ณ นิคมสร้างตนเองเบตง ตำบลอัยเยอร์เวง อำเภอเบตง เพื่อยกระดับพัฒนาคุณภาพชีวิตของกลุ่มโอรังอัสลี หรือที่คนไทยรู้จักในนาม เงาะป่าซาไก ที่อาศัยอยู่ในเขตนิคมสร้างตนเองเบตง โดยมอบหนังสืออนุญาตให้ใช้ประโยชน์ ที่ดินในเขตนิคมสร้างตนเองเบตง จำนวน 30 ไร่ แก่เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) และมอบสิทธิสวัสดิการของรัฐต่างๆ ได้แก่ บัตรประจำตัวประชาชน เงินอุดหนุนเพื่อการเลี้ยงดูเด็กแรกเกิด เงินสงเคราะห์ บัตรประกันสุขภาพถ้วนหน้า และสิทธิโครงการเราชนะ เพื่อให้กลุ่มโอรังอัสลีสามารถเข้าถึงสวัสดิการของรัฐและตั้งถิ่นฐาน ในลักษณะนิคมสร้างตนเอง ตามแนวทางพระราชดำริในสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
นายจุติ กล่าวเพิ่มเติมว่า นอกจากนี้ ยังได้ประชุมทีม พม. One Home 5 จังหวัด (ยะลา ปัตตานี นราธิวาส สงขลา และสตูล) และหน่วยงานภายใต้บันทึกข้อตกลงความร่วมมือ (MOU) โครงการบูรณาการเพื่อพัฒนาคุณภาพชีวิต กลุ่มเปราะบางรายครัวเรือน ระหว่าง 12 กระทรวง 1 หน่วยงาน ซึ่งกระทรวง พม. ได้ลงนามเมื่อวันที่ 3 มีนาคม 2564 ที่ผ่านมา เพื่อร่วมกันหาแนวทางช่วยเหลือกลุ่มเปราะบางในพื้นที่ให้ครอบคลุมทุกมิติแบบองค์รวมในการเข้าถึงสวัสดิการของรัฐ อีกทั้ง จะมีการลงพื้นที่เยี่ยมบ้านกลุ่มเปราะบางที่มีฐานะยากจน จำนวน 3 ครอบครัวที่มีเด็ก เยาวชน ผู้สูงอายุ และคนพิการ รวมทั้งครอบครัวผู้สูงอายุที่อาศัยอยู่กับลูกหลานรวมกันถึง 22 คน โดยได้มอบสิทธิสวัสดิการของรัฐต่างๆ อาทิ บ้านพอเพียงชนบทสำหรับซ่อมแซมปรับปรุงที่อยู่อาศัย ทุนการศึกษา ทุนประกอบอาชีพ และเงินสงเคราะห์ เป็นต้น

ที่มา : https://www.thaigov.go.th/news/contents/details/39792