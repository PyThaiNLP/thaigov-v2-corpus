รัฐบาลไทย-ข่าวทำเนียบรัฐบาล-ปลัดกอบชัยฯ นำคณะลงพื้นที่หนองคาย ตรวจเยี่ยมสถานประกอบการฟาร์มเลี้ยงปลานิลต้นแบบ สร้างงาน สร้างรายได้ให้ชุมชน พร้อมนำเอาเทคโนโลยี IoT Smart Factory มาใช้ในกระบวนการผลิต   


วันศุกร์ที่ 5 มีนาคม 2564
พิมพ์
ปลัดกอบชัยฯ นำคณะลงพื้นที่หนองคาย ตรวจเยี่ยมสถานประกอบการฟาร์มเลี้ยงปลานิลต้นแบบ สร้างงาน สร้างรายได้ให้ชุมชน พร้อมนำเอาเทคโนโลยี IoT Smart Factory มาใช้ในกระบวนการผลิต
นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะลงพื้นที่ตรวจเยี่ยมบริษัท นาคราช ฟาร์ม 168 จำกัด อำเภอท่าบ่อ จังหวัดหนองคาย
วันนี้ (5 มีนาคม 2564) เวลา 09.00 น. นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะลงพื้นที่ตรวจเยี่ยมบริษัท นาคราช ฟาร์ม 168 จำกัด อำเภอท่าบ่อ จังหวัดหนองคาย ประกอบกิจการฟาร์มเลี้ยงปลานิลแบบบ่อผ้าใบที่มีระบบและขนาดใหญ่ รวมถึงการสร้างระบบลูกฟาร์ม (ผู้อนุบาลลูกปลา) โดยมีคู่ค้าหลักของธุรกิจ คือ บริษัท ซีพีเอฟ (ประเทศไทย) จำกัด (มหาชน) ในการซื้อขายลูกพันธุ์ปลานิลและอาหารปลา รวมทั้งขายส่งให้กับลูกค้ารายย่อยในพื้นที่อำเภอท่าบ่อ และพื้นที่ใกล้เคียง ซึ่งเป็นการสร้างงาน สร้างรายได้ให้กับชุมชน กว่า 150 ราย โดยในแต่ละปีสร้างรายได้ไม่น้อยกว่า 250 ล้านบาทต่อปี
โดยบริษัทฯ มีความต้องการพัฒนาระบบ Smart Farm โรงเรือนอบพาราโบลา (Solar Green House) และเครื่องแยกเนื้อและเปลือกหอยเชอรี่ในกิจการ ซึ่งปลัดกระทรวงอุตสาหกรรม ได้มอบหมายให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank) สาขาหนองคาย เข้ามาหารือเกี่ยวกับกองทุน และไ้ด้มอบหมายให้ทางศูนย์ส่งเสริมอุตสาหกรรม ภาคที่ 4 ประสานทางสถาบันไทย-เยอรมัน ว่าในประเทศไทยมีเครื่องจักรที่ทางบริษัทฯ ต้องการหรือไม่ เพื่อจะได้เครื่องจักรที่มีคุณภาพ ราคาที่ถูก และมีการซ่อมบำรุงในประเทศไทย
ทั้งนี้ ปลัดกระทรวงอุตสาหกรรม ได้กล่าวถึงนโยบายการพัฒนาอุตสาหกรรมไทยตามมาตรการ “ผลิตได้ ขายได้ อยู่ด้วยกันได้” เป็นหนึ่งในกลไกการขับเคลื่อนการพัฒนาอุตสาหกรรมให้มีศักยภาพ ตามแนวทาง "ตลาดและนวัตกรรม นำอุตสาหกรรมไทย" พร้อมชื่นชมบริษัทฯ ในการช่วยเหลือผู้ประกอบการรายเล็ก ให้เกิดการสร้างงานสร้างอาชีพ
ที่ผ่านมา บริษัทฯ เข้าร่วมโครงการของกระทรวงอุตสาหกรรม ได้แก่ 1. โครงการการพัฒนาการรวมกลุ่ม SMEs และเชื่อมโยงอุตสาหกรรม (Cluster) ซึ่งจากการเข้าร่วมโครงการบริษัทฯ มีสถานที่ผลิตที่มีมาตรฐานในการผลิตที่ดี สามารถผลิตสินค้าที่มีคุณภาพ และมีความปลอดภัยต่อผู้บริโภค 2. โครงการยกระดับศูนย์ปฏิรูปอุตสาหกรรมเพื่อขับเคลื่อน SMEs สู่สากล (ITC) กิจกรรมยกระดับกระบวนการผลิตสู่อุตสาหกรรมศักยภาพ (Process Transform) ซึ่งจากการเข้าร่วมโครงการบริษัทฯ สามารถลดต้นทุนด้านแรงงาน และลดต้นทุนด้านการผลิตจากการพัฒนาระบบ IoT Smart Factory โดยบริษัทฯ สามารถลดต้นทุนได้กว่า 126,000 บาท/ปี และ 3. การเชื่อมโยงตลาดและการบูรณาการโดยร่วมมือกันระหว่างภาครัฐ ภาคเอกชน และหน่วยงานที่เกี่ยวข้องในการช่วยเหลือด้านการบริหารจัดการธุรกิจ การเพิ่มช่องทางการตลาด ซึ่งจากการเข้าร่วมโครงการบริษัทฯ สามารถเป็นแหล่งผลิตวัตถุดิบ โดยได้เชื่อมโยงธุรกิจกับผลิตภัณฑ์ปลาร้า ตรา แซ่บไมค์ (ZAP MIKE) และบริษัท อำพลฟู๊ดส์ โพรเซสซิ่ง จำกัด
โดยมีนายสมพล โนดไธสง ผู้ตรวจราชการกระทรวงอุตสาหกรรม นายณัฐ อารีกุล อุตสาหกรรมจังหวัดหนองคาย นายพัตทอง กิตติวัฒน์ อุตสาหกรรมจังหวัดขอนแก่น นายติณห์ เจริญใจ ผู้อำนวยการศูนย์ส่งเสริมอุตสาหกรรมภาคที่ 4 นายพิชิต มิทราวงศ์ ผู้ช่วยกรรมการผู้จัดการ SME D Bank ร่วมลงพื้นที่ และมีคุณจีระวัฒน์ ศรีบ้านโพน เจ้าของบริษัทฯ และนายพรภิรมย์ พินทะปะกัง (ไมค์ ภิรมย์พร) เจ้าของแบรนด์แซ่บไมค์ ให้การต้อนรับ #กระทรวงอุตสาหกรรม #prindustrymoi #SMEDBank #IoTSmartFactory

ที่มา : https://www.thaigov.go.th/news/contents/details/39659