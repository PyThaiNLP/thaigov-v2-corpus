รัฐบาลไทย-ข่าวทำเนียบรัฐบาล-นายกรัฐมนตรีเตรียมกล่าวถ้อยแถลงในงานสัมมนา OECD ย้ำเจตนารมณ์ “ปราบปรามการทุจริต” ยึดหลัก Good Governance ทุกโครงการ


วันอังคารที่ 2 มีนาคม 2564
พิมพ์
นายกรัฐมนตรีเตรียมกล่าวถ้อยแถลงในงานสัมมนา OECD ย้ำเจตนารมณ์ “ปราบปรามการทุจริต” ยึดหลัก Good Governance ทุกโครงการ
นายกรัฐมนตรีเตรียมกล่าวถ้อยแถลงในงานสัมมนา OECD ย้ำเจตนารมณ์ “ปราบปรามการทุจริต” ยึดหลัก Good Governance ทุกโครงการ
วันนี้ (2 มีนาคม 2564) เวลา 12.30 น. ณ ตึกสันติไมตรี ทำเนียบรัฐบาล ภายหลังการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยเตรียมพร้อมเป็น 1 ใน 14 ผู้นำภาครัฐและภาคธุรกิจที่กล่าวถ้อยแถลงในงานสัมมนาประจำปี องค์การเพื่อความร่วมมือและการพัฒนาทางเศรษฐกิจ (OCED) เพื่อเป็นเวทีแลกเปลี่ยนเรื่องต่อต้านการทุจริตและส่งเสริมความซื่อสัตย์ ระหว่างวันที่ 23 – 25 มีนาคม 2564 โดยครั้งนี้จะมีผู้นำจากหลากหลายประเทศเข้าร่วม
นายกรัฐมนตรีเผยการสัมมนาฯ ให้ความสำคัญกับบทบาทความซื่อตรงและป้องกันการทุจริต ภายหลังการฟื้นตัวจากการแพร่ระบาดของโรคติดเชื้อโควิด-19  ซึ่งปัญหาการทุจริตเป็นปัญหาระดับโลก ระดับอาเซียน ที่บั่นทอนการพัฒนาของทุกประเทศในโลกและส่งผลกระทบทั้งทางตรงและทางอ้อมต่อทุกคน ที่ผ่านมาสำนักงานคณะกรรมการพัฒนาระบบราชการ ได้ร่วมกับ OECD เพื่อจัดทำโครงการเสริมสร้างความซื่อตรงในการบริหารงานภาครัฐ (Thailand Integrity Review) และประเทศไทยเป็นประเทศแรกในเอเชียแปซิฟิกที่ได้ดำเนินโครงการร่วมกับ OECD ซึ่งรัฐบาลจะดำเนินการขับเคลื่อนกระบวนการปฏิบัติต่อไปอย่างดีที่สุด เพื่อยกลำดับการป้องกันและปราบปรามการทุจริตของประเทศไทยให้ดีขึ้น
นายกรัฐมนตรียังยืนยันว่า รัฐบาลในฐานะฝ่ายบริหาร ไม่มีอำนาจก้าวล่วงฝ่ายนิติบัญญัติและฝ่ายตุลาการ ซึ่งได้ย้ำคณะรัฐมนตรีทุกกระทรวงให้มีหลักธรรมภิบาลเป็นแนวทางปฏิบัติภารกิจ และยึดหลัก Good Governance ทุกโครงการ ทุกกิจกรรมจะต้องดำเนินการความด้วยความโปร่งใส สุจริต มีประสิทธิภาพและสามารถตรวจสอบได้ในทุกมิติ ตั้งแต่นโยบายขับเคลื่อน ผู้บังคับบัญชาลงไปถึงผู้ปฏิบัติ กำชับให้มีการทำงานเชิงรุก กำหนดเป้าหมายชัดเจน ทุกโครงการจะต้องสอดคล้องกับความต้องการของประชาชนในพื้นที่ โดยเฉพาะการค้าและการลงทุนที่ต้องปฏิบัติตามกฎระเบียบทุกประการ  พร้อมฝากให้ทุกคนต้องช่วยกัน อย่าสมยอมให้เกิดการแลกเปลี่ยนผลประโยชน์ที่ก่อให้เกิดการทุจริต ซึ่งได้มอบแนวทางปฏิบัติในที่ประชุมคณะรัฐมนตรีรวมถึงทุก ๆ การประชุม กำชับหน่วยงานที่เกี่ยวข้องต้องปฏิบัติงานอย่างรัดกุมเข้มงวด โปร่งใส ตรวจสอบได้
นายกรัฐมนตรียังเผยว่าการแจ้งข้อมูลการกระทำผิดกฎหมายรายวัน รายสัปดาห์ ได้ลดลงอย่างมีนัยสำคัญ ซึ่งสะท้อนให้เห็นว่าข้อมูลที่ส่งเข้ามานายกรัฐมนตรีได้มอบหมายให้หน่วยงานที่เกี่ยวข้องนำไปดำเนินการตามกฎหมายโดยเร็ว อาทิ บ่อนการพนัน แรงงานผิดกฎหมาย รวมทั้งให้ความสำคัญในการตรวจสอบการจัดส่งพัสดุต่าง ๆ เพื่อการป้องกันการส่งพัสดุผิดกฎหมายผ่านไปรษณีย์ และให้กระทรวงการต่างประเทศเข้มงวดในการกรอกพาสปอร์ตเพื่อเดินทางเข้าสู่ประเทศไทย นอกจากนี้ ทุกกระทรวงต้องเร่งประชาสัมพันธ์ผลการดำเนินงานให้ประชาชนได้รับทราบด้วย
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39550