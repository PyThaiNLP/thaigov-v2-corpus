รัฐบาลไทย-ข่าวทำเนียบรัฐบาล-คำกล่าวปาฐกถาและมอบนโยบายของพลเอก ประยุทธ์ จันทร์โอชา นายกรัฐมนตรี


วันเสาร์ที่ 6 มีนาคม 2564
พิมพ์
คำกล่าวปาฐกถาและมอบนโยบายของพลเอก ประยุทธ์ จันทร์โอชา นายกรัฐมนตรี
ในงานวันข้อมูลเปิดนานาชาติ ประจำปี พ.ศ. 2564
คำกล่าวปาฐกถาและมอบนโยบายของพลเอก ประยุทธ์ จันทร์โอชา นายกรัฐมนตรี
ในงานวันข้อมูลเปิดนานาชาติ ประจำปี พ.ศ. 2564
ผมรู้สึกยินดีเป็นอย่างยิ่งที่ได้ร่วมเป็นส่วนหนึ่งของงาน “วันข้อมูลเปิดนานาชาติ” หรือ International Open Data Day ซึ่งถือเป็นวันที่สร้างความตระหนักรู้และสนับสนุนให้รัฐบาลทั่วโลก เปิดเผยข้อมูลภาครัฐสู่ภาคเอกชนและภาคประชาชน เพื่อนำข้อมูลไปใช้พัฒนาต่อยอดอย่างกว้างขวางและเท่าเทียม ก่อให้เกิดประโยชน์ในการวางแผนธุรกิจ สร้างบริการและนวัตกรรมใหม่ ๆ ที่สามารถตอบสนองความต้องการของประชาชนได้อย่างตรงจุดและทั่วถึง พร้อมทั้งเกิดผลดีในการพัฒนาประเทศในทุกมิติ ทั้งด้านเศรษฐกิจและสังคม
นอกจากการเปิดเผยข้อมูลภาครัฐจะเป็นการช่วยส่งเสริมธุรกิจของภาคเอกชนแล้ว ยังเป็นหัวใจสำคัญในการสร้างความโปร่งใสของภาครัฐ ส่งเสริมหลักธรรมาภิบาลและมีส่วนสำคัญในการกระตุ้นให้ภาครัฐต้องพัฒนาประสิทธิภาพในกระบวนงานเปิดเผยข้อมูลอย่างสม่ำเสมอ ซึ่งปัจจุบันประเทศไทยได้มีการเปิดเผยข้อมูลผ่านศูนย์กลางข้อมูลเปิดภาครัฐ หรือdata.go.th เป็นการบูรณาการข้อมูลภาครัฐเข้าด้วยกัน โดยมีจุดมุ่งหมายในการเพิ่มประสิทธิภาพและอำนวยความสะดวกในการให้บริการและเข้าถึงของประชาชน และในการเปิดเผยข้อมูลภาครัฐต่อสาธารณะและสร้างการมีส่วนร่วมของทุกภาคส่วน
ตัวอย่างที่ชัดเจนที่สุดตัวอย่างหนึ่งในการใช้ประโยชน์จากข้อมูลเปิด คือ การใช้ข้อมูลเพื่อบริหารจัดการสถานการณ์ภายใต้การแพร่ระบาดของเชื้อไวรัสCovid-19 ซึ่งได้มีการนำข้อมูลเปิดเรื่องการติดเชื้อและพื้นที่เสี่ยงของกรมควบคุมโรคไปใช้งานเพื่อประสานการทำงานกันระหว่างหน่วยงานในการเฝ้าระวังโรค กักกันโรค และการระบุจุดเสี่ยงของโรค จากทุกภาคส่วนทั้งระดับจังหวัดและระดับพื้นที่ ซึ่งส่งผลให้การบริหารจัดการด้านการควบคุมโรคของไทยเป็นที่ยอมรับในระดับนานาชาติ นอกจากนี้ ยังมีการนำข้อมูลเปิดที่สำคัญชุดนี้ไปต่อยอดการใช้งานในรูปแบบแอปพลิเคชัน ซึ่งนับว่าเป็นการส่งเสริมความคิดสร้างสรรค์ สร้างมูลค่าเพิ่ม และบูรณาการการใช้ข้อมูลเปิด
ผมขอขอบคุณและขอชื่นชมหน่วยงานที่เกี่ยวข้องที่ร่วมมือกันจนประสบความสำเร็จในการเปิดข้อมูลและบูรณาการข้อมูลจากหน่วยงานภาครัฐต่าง ๆ  โดยการสร้างข้อตกลงร่วมกันในการเปิดเผยข้อมูลพิกัดตำแหน่งอุบัติเหตุเพื่อส่งเสริมให้เกิดการระมัดระวังและลดปริมาณอุบัติเหตุบนท้องถนน และได้ปรับปรุงข้อมูลให้สอดคล้องกับกฎหมายและไม่ละเมิดข้อมูลส่วนบุคคล ซึ่งเป็นไปตามนโยบายข้อมูลที่เป็นรูปธรรมตามพระราชบัญญัติการบริหารงานและการให้บริการภาครัฐผ่านระบบดิจิทัล พ.ศ. ๒๕๖๒ ซึ่งการดำเนินการทั้งหมดได้ส่งผลให้เกิดความปลอดภัยบนท้องถนน ซึ่งเป็นคุณประโยชน์ต่อประชาชนจำนวนมากโดยตรง
สุดท้ายนี้ ผมขอให้ส่วนราชการภาครัฐได้ร่วมกันผลักดันและส่งเสริมให้มีการเปิดเผยข้อมูลที่เป็นประโยชน์แก่ประชาชนมากยิ่งขึ้น เพื่อเป็นส่วนหนึ่งในการยกระดับการทำงานภาครัฐให้มีความทันสมัย เปิดเผย เชื่อมโยง และโปร่งใส ตลอดจนสร้างการมีส่วนร่วมจากภาคประชาชนในวงกว้างและได้ขยายผลต่อไป อันจะเป็นประโยชน์ต่อประชาชน และประเทศอย่างยั่งยืน
ขอบคุณครับ
************************************

ที่มา : https://www.thaigov.go.th/news/contents/details/39694