รัฐบาลไทย-ข่าวทำเนียบรัฐบาล-หมอห่วงสุขภาพประชาชนช่วงฤดูร้อน เสี่ยงภาวะขาดน้ำ ลมแดด


วันอาทิตย์ที่ 7 มีนาคม 2564
หมอห่วงสุขภาพประชาชนช่วงฤดูร้อน เสี่ยงภาวะขาดน้ำ ลมแดด
กระทรวงสาธารณสุข เตือนประชาชนช่วงฤดูร้อน อากาศร้อนจัด แดดแรง เสี่ยงภาวะขาดน้ำ ลมแดด แนะดื่มน้ำให้มากขึ้น ไม่ดื่มเครื่องดื่มแอลกอฮอล์ เลี่ยงทำกิจกรรมกลางแดดจัดเป็นเวลานาน สวมเสื้อผ้าที่ระบายอากาศได้ดี
กระทรวงสาธารณสุข เตือนประชาชนช่วงฤดูร้อน อากาศร้อนจัด แดดแรง เสี่ยงภาวะขาดน้ำ ลมแดด แนะดื่มน้ำให้มากขึ้น ไม่ดื่มเครื่องดื่มแอลกอฮอล์ เลี่ยงทำกิจกรรมกลางแดดจัดเป็นเวลานาน สวมเสื้อผ้าที่ระบายอากาศได้ดี
นายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ขณะนี้ประเทศไทยได้เข้าสู่ฤดูร้อนแล้ว ส่งผลให้มีสภาพอากาศร้อนจัด แดดแรง อาจเกิดอาการป่วยได้ง่าย พบอาการได้ตั้งแต่อาการเล็กน้อย เช่น ผื่น ผดแดด บวมแดด ตะคริวแดด การเกร็งจากแดด ส่วนอาการที่รุนแรงพบได้ เช่น เพลียแดด ภาวะขาดน้ำที่เสี่ยงต่อการเกิดโรคลมแดดหรือฮีทสโตรก (Heat Stroke) โดยจะมีอาการอ่อนเพลีย คลื่นไส้อาเจียน ไม่มีเหงื่อออก ตัวร้อนจัด ปวดศีรษะ ชีพจรเต้นเร็ว ความดันโลหิตลดลง และอาจทำให้เสียชีวิตได้ทันทีหากได้รับความร้อนมากเกินไป และไม่ได้รับการช่วยเหลืออย่างถูกวิธี
นายแพทย์ณรงค์กล่าวต่อว่า การดูแลตนเองในสภาพอากาศร้อน แดดแรง โดยเฉพาะ 6 กลุ่มเสี่ยง ได้แก่
1.ผู้ที่ทำงานหรือทำกิจกรรมกลางแดด 2.เด็กอายุต่ำกว่า 5 ปีและผู้สูงอายุ  3.ผู้ที่มีโรคประจำตัว เช่น โรคหัวใจโรคหลอดเลือดสมอง โรคความดันโลหิตสูง 4.คนอ้วน 5.ผู้ที่พักผ่อนไม่เพียงพอ และ 6.ผู้ที่ดื่มเครื่องดื่มแอลกอฮอล์ ควรหลีกเลี่ยงการอยู่กลางแดดจัด สวมใส่เสื้อผ้ามีสีอ่อนไม่หนา ระบายความร้อนได้ดี สวมแว่นกันแดด สวมหมวก กางร่ม ดื่มน้ำสะอาดให้เพียงพอ อย่างน้อยวันละ 6-8 แก้ว หากจำเป็นต้องทำงานกลางแจ้งหรือกลางแดด ไม่ปล่อยให้ร่างกายขาดน้ำจนรู้สึกกระหายหรือริมฝีปากแห้ง  ที่สำคัญให้หลีกเลี่ยงการดื่มเครื่องดื่มแอลกอฮอล์
ทั้งนี้ หากพบผู้มีอาการสงสัยว่าเจ็บป่วยจากสภาวะอากาศร้อน ควรปฐมพยาบาลเบื้องต้น โดยรีบนำผู้ป่วยเข้าในที่ร่ม อากาศถ่ายเทสะดวก ให้ดื่มน้ำเย็น ให้นอนราบและยกเท้าทั้งสองข้างขึ้นสูง ใช้ผ้าชุบน้ำเย็นหรือน้ำแข็งประคบตามหน้าผาก ซอกคอ รักแร้ ขาหนีบ ร่วมกับใช้พัดลมเป่าช่วยระบายความร้อน เพื่อลดอุณหภูมิของร่างกายให้ต่ำลงโดยเร็วที่สุด ถ้ามีอาการรุนแรง หมดสติ ให้รีบนำส่งโรงพยาบาลทันที หรือโทรสายด่วน 1669
****************************** 7 มีนาคม 2564

ที่มา : https://www.thaigov.go.th/news/contents/details/39703