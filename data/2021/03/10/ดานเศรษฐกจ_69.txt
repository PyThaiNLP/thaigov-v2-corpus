รัฐบาลไทย-ข่าวทำเนียบรัฐบาล-กระทรวงเกษตรฯ กำหนดจัดงานมหกรรมพืชสวนโลก 2021 ณ เมืองหยางโจว สาธารณรัฐประชาชนจีน  


วันพุธที่ 10 มีนาคม 2564
กระทรวงเกษตรฯ กำหนดจัดงานมหกรรมพืชสวนโลก 2021 ณ เมืองหยางโจว สาธารณรัฐประชาชนจีน
กระทรวงเกษตรฯ ประชุมคณะกรรมการจัดงานพืชสวนโลก 2021 ณ สาธารณรัฐประชาชนจีน ครั้งที่ 2/2564 หนุนเพิ่มช่องทางการเปิดตลาดสินค้าเกษตรไทยในจีน
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะกรรมการจัดงานพืชสวนโลก 2021 ครั้งที่ 2/2564 ณ ห้องประชุมกระทรวงเกษตรและสหกรณ์ เพื่อเตรียมความพร้อมการเข้าร่วมเป็นเจ้าภาพจัดงานพืชสวนโลก 2021 ซึ่งจะจัดขึ้นระหว่างวันที่ 8 เมษายน – 8 ตุลาคม 2564 ณ เมืองหยางโจว มณฑลเจียงซู
สาธารณรัฐประชาชนจีน
ทั้งนี้ ที่ประชุมได้เตรียมแนวทางการดำเนินการพิธีเปิดงานสวนไทยที่สาธารณรัฐประชาชนจีน และรูปแบบการแถลงข่าวการจัดงานของประเทศไทย ซึ่งกำหนดในวันที่ 8 เมษายน 2564 รวมถึงพิจารณารูปแบบการจัดแสดงสินค้าเกษตรไทยและมอบหมายให้แต่ละหน่วยงานที่เกี่ยวข้องชี้เป้าและจัดส่งข้อมูลสินค้าเกษตรที่จะนำไปจัดแสดงและจำหน่าย โดยกำหนดให้หน่วยงานพิจารณาชนิดสินค้าที่มีแนวโน้มการตลาดที่ดี และสามารถผ่านการจดทะเบียนการนำเข้าของจีนได้ โดยได้มอบฝ่ายเลขาฯ ประสานกับสมาคมวัฒนธรรมและเศรษฐกิจไทยดูแลและอำนวยความสะดวกในการนำสินค้าการเกษตรของไทยเข้าประเทศจีน อย่างไรก็ตาม กระทรวงเกษตรฯ มุ่งหวังการจัดงานพืชสวนโลก 2021 ในครั้งนี้ จะสามารถเปิดโอกาสในการสร้างช่องทางการตลาดเพิ่มเติมให้สินค้าเกษตรไทยในตลาดจีนต่อไป

ที่มา : https://www.thaigov.go.th/news/contents/details/39781