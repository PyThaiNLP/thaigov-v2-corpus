รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่สุราษฎร์ธานี รับฟังความเห็นชาวบ้าน - ผู้นำชุมชนกว่า ๕๐๐ คน เตรียมนำข้อเสนอเร่งส่งกฤษฎีกาเพื่อทำกฎหมายรองให้เป็นของประชาชนอย่างแท้จริง 


วันอังคารที่ 2 มีนาคม 2564
รมว.ยุติธรรม ลงพื้นที่สุราษฎร์ธานี รับฟังความเห็นชาวบ้าน - ผู้นำชุมชนกว่า ๕๐๐ คน เตรียมนำข้อเสนอเร่งส่งกฤษฎีกาเพื่อทำกฎหมายรองให้เป็นของประชาชนอย่างแท้จริง
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมพร้อมมอบนโนยบายปลดล็อคพืชกระท่อม
ในวันศุกร์ที่ ๒๖ กุมภาพันธ์ ๒๕๖๔ เวลา ๑๐.๓๐ น. ณ โรงแรมไดมอนด์ พลาซ่า อ.เมือง จ.สุราษฎร์ธานี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมพร้อมมอบนโนยบายปลดล็อคพืชกระท่อม โดยมี นายวิชัย ไชยมงคล เลขาธิการ ป.ป.ส. นายวิชวุทย์ จินโต ผู้ว่าราชการจังหวัดสุราษฎร์ธานี พล.ต.อ. ชัยวัฒน์ นิตยวิมล ผู้บังคับการกฎหมายและคดี ตำรวจภูธรภาค 9 พ.ต.อ.เชาวลิต เลี้ยงสุพงศ์ รองผู้บังคับการตำรวจภูธรจังหวัดสุราษฏร์ธานี ร่วมงาน และมีผู้เข้าร่วมประชุมประกอบด้วย ผู้นำชุมชน กำนัน ผู้ใหญ่บ้าน จากพื้นที่นำร่อง ๑๓๕ หมู่บ้าน/ชุมชน สถาบันการศึกษา นักวิชาการ และหน่วยงานที่สนใจ เข้าร่วมประชุมกว่า ๕๐๐ คน
นายสมศักดิ์ กล่าวว่า ที่ผ่านมา ส.ส.และอดีตส.ส.ของพวกท่าน พยายามมาตลอดในการปลดล็อกพืชกระท่อม มีการตั้ง กมธ.ศึกษา ตลอด ๔๐ กว่าปี แต่ก็ยังไม่จบ ตั้งแต่ตนเริ่มรับตำแหน่ง รมว.ยุติธรรม จึงได้เริ่มการร่าง พ.ร.บ.ปลดล็อกพืชกระท่อม และรับฟังความคิดเห็นจากประชาชน ตนได้ลงพื้นที่หลายพื้นที่ได้เห็นวิถีชีวิตจึงคิดว่าเรามาถูกทางแล้ว เมื่อตั้งใจแล้วก็ต้องเร่งทำให้จบ ตนเป็นคนเปิดกว้างรับฟังความเห็นจากทุกคน และพี่น้องชาวสุราษฎร์ธานีเป็นอาจารย์ให้ตนเรื่องกระท่อม ขณะนี้วุฒิสภาลงมติเห็นชอบ ร่าง พ.ร.บ.ยาเสพติดให้โทษ (ฉบับที่...) พ.ศ. ... ในวาระที่ ๓ แล้ว เมื่อวันที่ ๒๓ กุมภาพันธ์ ๒๕๖๔ ขั้นตอนจากนี้ ประธานวุฒิสภาจะส่งร่างให้ประธานสภาผู้แทนราษฎรเพื่อส่งให้คณะรัฐมนตรี (ครม.) นำขึ้นทูลเกล้าฯ เพื่อโปรดเกล้าฯ ประกาศใช้เป็นกฎหมาย ซึ่งเมื่อประกาศในราชกิจจานุเบกษาแล้วกฎหมายจะมีผลบังคับใช้ หลังจากนั้น ๙๐ วัน เมื่อกฎหมายมีผลบังคับใช้แล้ว ประชาชนจะสามารถใช้เคี้ยวได้วิถีชาวบ้าน โดยไม่เป็นความผิด ซึ่งตรงนี้ต้องเร่งทำกฎหมายรองต่อไปให้เสร็จ โดยในส่วนของกฎหมายรอง จะมีบทบัญญัติต่างๆ เช่น เรื่องการปลูก การใช้ และวิธีการต่างๆ ซึ่งจะเป็นประโยชน์ต่อประชาชน โดยเฉพาะพี่น้องชาวใต้ที่ต้องการจะใช้พืชกระท่อมตามวิถีชาวบ้าน หรือแม้แต่การนำไปพัฒนาเชิงพาณิชย์ หรืออุตสาหกรรม เพื่อสร้างรายได้ ซึ่งก็จะเป็นประโยชน์ต่อประเทศชาติ
นายสมศักดิ์ กล่าวอีกว่า ถ้าเราไม่ตามอย่างกระชั้นชิด เพราะอายุของสภาผู้แทนราษฎรไม่แน่นอน ซึ่งเมื่อปลดล็อกแล้ว ต้องมีกฎหมายรองตามมา หากกฎหมายรองไม่เสร็จทัน ๙๐ วัน หลัง พ.ร.บ.ปลดล็อกพืชกระท่อมประกาศใช้จะเปิดเสรีไม่มีอะไรควบคุม โดยกฎหมายรองวันนี้เริ่มตั้งแต่ เดือนกรกรกฎาคม ๒๕๖๓ วันนี้ผ่าน ครม.แล้ว อยู่ในขั้นคณะกรรมการกฤษฎีกา สัปดาห์ที่แล้วตนขอเข้าไปชี้แจง คณะกรรมการกฤษฎีกา ว่า ตนต้องการให้ชาวบ้านปลูกโดยไม่ต้องขออนุญาต เพียงแค่จดแจ้งฝ่ายปกครอง ส่วนจะปลูกเท่าไร วันนี้ตนมาหาคำตอบ ว่าปลูกเท่าไรถึงจะพอดี ตนอยากมาฟังความเห็น ฟังข้อมูล เพราะพวกท่านมีข้อมูล มีประสบการณ์ ปริมาณเท่าไรจึงจะพอดี ส่วนการปลูกเพื่ออุตสาหกรรมจะเป็นอีกส่วนหนึ่ง กฎหมายรอง ตนไปชี้แจงบอกว่า ถ้าส่งออกถึงควรขออนุญาต วันนี้ราคาพืชกระท่อมที่ซื้อขายกัน กิโลกรัมละประมาณ ๕๐๐ บาท หากทำเป็นผงส่งออกต่างประเทศกิโลกรัมละประมาณ ๔,๐๐๐ - ๕,๐๐๐ บาท ตรงนี้มาคิดดูหากเราปลูกกันมากทั้งประเทศราคาจะตก เราต้องดูความต้องการของตลาดด้วย
"กฎหมายรองที่จะตามมายังติดอยู่ที่คณะกรรมการกฤษฎีกา ซึ่งในคณะกรรมการมี ๑๐ กว่าคน ท่านที่เป็นประธานเป็นอดีตประธานศาล ท่านไม่มีปัญหาอะไร แต่มีกรรมการคนหนึ่งค้านตลอด ตนคิดว่าการออกกฎหมายเราต้องฟังความเห็นจากประชาชน และผู้ที่เชี่ยวชาญในเรื่องนั้น แต่คนที่ไม่รู้เรื่องกลับอยากที่จะนำ ดังนั้นเราต้องสู้ ที่เราตั้งใจคืออยากให้ปลูกเพื่อบริโภค ๓ ต้น ไม่ต้องขอนุญาต แต่หากจะปลูกเพื่อการพาณิชย์และอุตสาหกรรมต้องขออนุญาต วันนี้ผมจึงมารับฟังความเห็นจากพี่น้องประชาชน เพื่อส่งความคิดเห็นเหล่านี้ไปยังคณะกรรมการกฤษฎีกา เพื่อเร่งทำกฎหมายรองให้จบ เพราะหากครบกำหนดแล้วไม่มีกฎหมายรอง ทุกอย่างจะเป็นสูญญากาศ ไม่มีอะไรควบคุม" นายสมศักดิ์ กล่าว
นายวิชัย กล่าวว่า การประชุมครั้งนี้ เป็นการดำเนินการเพื่อสร้างการรับรู้ และความเข้าใจต่อการปรับเปลี่ยนสถานะทางกฎหมายของพืชกระท่อมออกจากยาเสพติด เพื่อให้การใช้พืชกระท่อมในรูปแบบวิถีชาวบ้าน เช่น การเคี้ยวใบกระท่อมสด หรือการนำมาชงชา หรือการต้มน้ำดื่มสำหรับตนเองในกลุ่มชาวไร่ชาวสวน รวมถึงรักษาอาการหรือโรคต่าง ๆ เช่น อาหารไอ ท้องร่วง ปวดท้อง นั้นสามารถทำได้ โดยไม่เป็นความผิด รวมทั้งแนวทางปฏิบัติการใช้พืชกระท่อมในอนาคต
นอกจากนี้ ภายในงานมีนิทรรศการให้ความรู้เกี่ยวกับพืชกระท่อมในหลากหลายมิติ อาทิ ชีววิทยาพฤกษเคมีของพืชกระท่อม งานวิจัยด้านคุณสมบัติทางเภสัชวิทยาและพิษวิทยาของกระท่อม ความรู้สถานะของพืชกระท่อมในต่างประเทศ นโยบายการขับเคลื่อนพืชกระท่อมของกระทรวงยุติธรรม รวมทั้งแนวทางการพัฒนาพืชกระท่อมสู่พืชเศรษฐกิจฐานชุมชน เป็นต้น
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวว่า พืชกระท่อมอยู่คู่กับชาวใต้มานาน ทั้งการช่วยในการทำงาน รักษาโรค และความเชื่อของแต่ละบุคคล แต่ที่ผ่านมาผิดกฎหมายขัดแย้งกับวิถีชาวบ้าน หลังการที่ท่านตั้งใจปลดล็อกพืชกระท่อมจากยาเสพติด พวกเราเฝ้าดูกระบวนการต่างๆ ตั้งแต่การพิจารณาของสภาผู้แทนราษฎร จนผ่านการพิจารณาของวุฒิสภา พี่น้องชาวใต้ทุกคนรอ และเห็นความตั้งใจมุ่งมั่นของรัฐมนตรีว่าการกระทรวงยุติธรรม ซึ่งสุราษฎร์ธานีเหมือนเป็นเมืองหลวงแห่งพืชกระท่อม ซึ่งได้อนุญาตจาก ป.ป.ส. ให้ทดลองปลูก โดยปลูกที่ อ.บ้านนาสาร แข็งแรงดี มีการศึกษาวิจัยต่างๆ ซึ่งจะสามารถพัฒนาเป็นผลิตภัณฑ์ต่างๆได้
อย่างไรก็ตามในช่วงท้ายของงานมีการเปิดให้ผู้ร่วมงานได้แสดงความคิดเห็นและสอบถามข้อสงสัย ซึ่งประชาชนส่วนใหญ่อยากรู้ข้อจำกัดการปลูก โดยได้นำเสนอการปลูกพืชกระท่อมที่ใช้อุปโภคโดยไม่ต้องขออนุญาต และเห็นด้วยกับการปลูก ๓ ต้น ต่อครอบครัว และยังเห็นด้วยกับการปลูกเพื่อการพาณิชย์ที่ต้องขออนุญาต แต่ไม่จำกัดจำนวนว่าต้องปลูกกี่ไร่ โดยให้ดูกลไกความต้องการของตลาด ทั้งนี้ ข้อมูลจากการรับฟังความคิดเห็นในครั้งนี้รัฐมนตรีว่าการกระทรวงยุติธรรมจะนำส่งต่อให้กับคณะกรรมการกฤษฎีกาในการร่างกฎหมายรองต่อไป

ที่มา : https://www.thaigov.go.th/news/contents/details/39533