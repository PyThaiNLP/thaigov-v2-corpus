รัฐบาลไทย-ข่าวทำเนียบรัฐบาล-ศธ. แจงการเปลี่ยนแปลงวันสอบต้องคำนึงปัจจัยหลายด้าน หากมีการเลื่อนสอบ  อาจส่งผล กระทบต่อกำหนดการคัดเลือกบุคคลเข้าเรียนต่อในระดับมหาวิทยาลัย (TCAS)  


วันพฤหัสบดีที่ 4 มีนาคม 2564
พิมพ์
ศธ. แจงการเปลี่ยนแปลงวันสอบต้องคำนึงปัจจัยหลายด้าน หากมีการเลื่อนสอบ  อาจส่งผล กระทบต่อกำหนดการคัดเลือกบุคคลเข้าเรียนต่อในระดับมหาวิทยาลัย (TCAS)
กระทรวงศึกษาธิการ แจงการเปลี่ยนแปลงวันสอบต้องคำนึงปัจจัยหลายด้าน หากมีการเลื่อนสอบ  อาจส่งผลกระทบต่อกำหนดการคัดเลือกบุคคลเข้าเรียนต่อในระดับมหาวิทยาลัย (TCAS)
เมื่อวันพุธที่ 3 มีนาคม 2564 นายอัมพร พินะสา เลขาธิการคณะกรรมการการศึกษาขั้นพื้นฐาน ชี้แจงกรณี เรื่องวันสอบคัดเลือกเข้าศึกษาต่อในระดับอุดมศึกษาหรือ TCAS ตรงกับวันสำคัญอื่นที่กำหนดไว้ เช่น การสอบ GAT-PAT ในวันที่ 20-23 มีนาคม 2564 ตรงกับวันสอบปลายภาคของโรงเรียน วันสอบ 9 วิชาสามัญ วันที่ 3-4 เมษายน 2564 และวันสอบ O-NET วันที่ 27-28 มีนาคม 2564 ตรงกับวันเกณฑ์ทหารและวันเลือกตั้งท้องถิ่น อีกทั้งการเรียนออนไลน์ในช่วงสถานการณ์โควิด-19 ที่ผ่านมา ส่งผลให้นักเรียนได้รับเนื้อหาวิชาไม่เต็มที่ หากไม่พิจารณาเลื่อนวันสอบอาจเป็นการตัดโอกาสนักเรียนที่ต้องเข้าสอบคัดเลือกเป็นจำนวนมาก จึงมีการเรียกร้องผ่านสื่อออนไลน์ให้เลื่อนวันสอบ TCAS นั้น
1) การกำหนดวันสอบปลายภาค เป็นอำนาจหน้าที่ของโรงเรียน ดังนั้นโรงเรียนสามารถกำหนดวันสอบปลายภาคเป็นวันอื่น โดยไม่ให้ตรงกับวันที่ทำการสอบ GAT-PAT ได้
2) วันสอบ O-NET ที่ตรงกับวันเลือกตั้งท้องถิ่นนั้น สพฐ.ได้ประสานไปยังสถาบันทดสอบทางการศึกษาฯ ทำการเลื่อนวันสอบ เพื่อให้นักเรียนได้ไปใช้สิทธิ์เลือกตั้งท้องถิ่น และสามารถเข้าทำการทดสอบ O-NET ได้ด้วย
3) กรณีการเรียนออนไลน์ในช่วงที่ผ่านมา สพฐ.ได้ทำความเข้าใจกับโรงเรียนว่า ต้องเลือกใช้รูปแบบการจัดการเรียนการสอนที่หลากหลายให้เหมาะสมกับสภาพบริบทและสภาพความพร้อมของผู้เรียน ทั้งนี้ หากมีการเลื่อนสอบ อาจส่งผลกระทบต่อกำหนดการคัดเลือกบุคคลเข้าเรียนต่อในระดับมหาวิทยาลัย (TCAS)
ด้านกระทรวงการอุดมศึกษา วิทยาศาสตร์ วิจัยและนวัตกรรม สำนักงานปลัดกระทรวงฯ ชี้แจงเพิ่มเติมว่า TCAS คือระบบการคัดเลือกกลางบุคคลเข้าศึกษาในสถาบันอุดมศึกษา ที่กำหนดโดยสมาคมอธิการบดีแห่งประเทศไทย (ทปอ.) และมีหลายหน่วยงานที่เกี่ยวข้อง โดยมีสถาบันทดสอบทางการศึกษาแห่งชาติ (สทศ.) รับผิดชอบกำหนดขั้นตอนการรับสมัคร วันเวลาสอบ ประกาศผล การใช้ประโยชน์ของผลสอบและอื่นๆ ให้สอดคล้องกับตารางเวลาการคัดเลือกบุคคลเข้าศึกษาต่อในระดับอุดมศึกษาของ ทปอ. ดังนั้น การเปลี่ยนแปลงวันสอบ จึงต้องคำนึงถึงผลกระทบด้านอื่นด้วย
1) การจัดสอบวิชาสามัญ ในวันที่ 3-4 เม.ย.64 ซึ่งตรงกับการเกณฑ์ทหาร (ระหว่าง 1–20 เม.ย.) นั้น กองทัพบกได้ประกาศหลักเกณฑ์การทำคำร้องขอผ่อนผันการเกณฑ์ทหารไว้ ผู้สมัครที่ติดสอบสามารถใช้เป็นเหตุผลในการผ่อนผันได้
2) การจัดวันสอบ O-NET ชั้น ม.6 วันที่ 27-28 มี.ค.64 ซึ่งตรงกับวันเลือกตั้งท้องถิ่น(28 มี.ค.64) คณะกรรมการ สทศ. ได้พิจารณาแล้ว เห็นสมควรให้เลื่อนกำหนดการทดสอบ O-NET ไปเป็นวันที่ 29 มี.ค.64 แทน โดยใช้ตารางสอบเดิม
ทั้งนี้ การออกข้อสอบ สทศ.ใช้ข้อสอบที่มีเนื้อหาครอบคลุมสาระการเรียนรู้ ตั้งแต่ชั้น ม.4 - ม.6 ดังนั้นการวางแผนเตรียมตัวในเรื่องการเรียนมาอย่างต่อเนื่อง จึงเป็นส่วนสำคัญที่จะช่วยให้นักเรียนมีความรู้เพียงพอที่จะเข้าศึกษาในสถาบันอุดมศึกษาที่ต้องการได้ ไม่ใช่การเตรียมตัวเพียง 1-2 เดือน
----------------

ที่มา : https://www.thaigov.go.th/news/contents/details/39641