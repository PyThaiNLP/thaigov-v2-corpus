รัฐบาลไทย-ข่าวทำเนียบรัฐบาล-นายกรัฐมนตรีปลื้มสตาร์ทอัพไทยย้ำไทยต้องมีนวัตกรรมเป็นของตนเอง กำชับ อว. ส่งเสริมโครงการนวัตกรรมในทุกมหาวิทยาลัย เพื่อการพัฒนาประเทศไทยไปสู่อนาคต 


วันอังคารที่ 2 มีนาคม 2564
พิมพ์
นายกรัฐมนตรีปลื้มสตาร์ทอัพไทยย้ำไทยต้องมีนวัตกรรมเป็นของตนเอง กำชับ อว. ส่งเสริมโครงการนวัตกรรมในทุกมหาวิทยาลัย เพื่อการพัฒนาประเทศไทยไปสู่อนาคต
นายกรัฐมนตรีปลื้มสตาร์ทอัพไทยย้ำไทยต้องมีนวัตกรรมเป็นของตนเอง กำชับ อว. ส่งเสริมโครงการนวัตกรรมในทุกมหาวิทยาลัย เพื่อการพัฒนาประเทศไทยไปสู่อนาคต
วันนี้ (2 มีนาคม 2564) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี  นายอนุชา บูรพชัยศรี โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการแสดงผลงานนวัตกรรม (Innovation Thailand) โดย กระทรวงการอุดมศึกษา วิทยาศาสตร์ วิจัยและนวัตกรรม พร้อมชม “น้ำแร่โซดา” ห้วยกระเจา จังหวัดกาญจนบุรี โดย กรมน้ำบาดาล กระทรวงทรัพยากรธรรมชาติและสิ่งแวดล้อม โดยมีนายเอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม และนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ร่วมชมนิทรรศการในครั้งนี้
นายกรัฐมนตรีได้เยี่ยมชมนิทรรศการแสดงผลงานจากนักศึกษา สตาร์ทอัพ และผู้ประกอบการ เป็นนวัตกรรมโดยคนรุ่นใหม่ที่ผ่านการคัดเลือกโครงการภายใต้ผลงานนวัตกรรม (Innovation Thailand) ได้แก่ โครงการ Startup Thailand League ผลงานร้านขายของชำออนไลน์ Happy Grocers  โครงการ Founder Apprentice ผลงานแอปพลิเคชัน Health tech startup ชื่อ Agnos  โครงการ Deep South Startup ผลงาน เครื่องล้างปลาระบบกึ่งอัตโนมัติสำหรับผลิตปลาส้มฮาลาล และโครงการ ม้านิลมังกร จำนวน 2 ผลงาน ได้แก่ ผลิตภัณฑ์น้ำพริกต่างๆ By Chef May และนวัตกรรมสเปรย์ดับเพลิง แบรนด์ FLAMEX
นายกรัฐมนตรีชื่นชมความสามารถของเยาวชน นักศึกษาจบใหม่ ที่คิดค้นแอปพลิเคชันร้านขายของชำออนไลน์ Happy Grocers เชื่อมโยงเกษตรกรกับผู้บริโภค รวมทั้งแอปพลิเคชัน  Agnos ลดความแออัดในโรงพยาบาล ล้วนแต่เป็นการนำปัญญาประดิษฐ์มาใช้สร้างสิ่งที่เกิดประโยชน์ต่อคนส่วนร่วม
นายกรัฐมนตรียังชื่นชมผลิตภัณฑ์จากนวัตกรรมโดยคนไทยรุ่นใหม่ เช่น การพัฒนาน้ำพริกส็อก/น้ำพริกถั่วเน่า/น้ำพริกหนุ่ม ที่สามารถพัฒนาเป็นสินค้าแช่แข็งหรือกึ่งปรุงสุก ขยายโอกาสทางการตลาดทั้งในและต่างประเทศ ขยายตลาดสู่ต่างประเทศ เพื่อเพิ่มมูลค่าให้กับอาหารไทย หรือสเปรย์ดับเพลิง แบรนด์ FLAMEX หากพัฒนาให้มีความหลากหลาย ก็สามารถนำไปใช้ในสำนักงานหน่วยงานราชการได้
นายกรัฐมนตรียืนยันว่ารัฐบาลสนับสนุนสตาร์ทอัพตามแนวทางเศรษฐกิจ BCG เพื่อขับเคลื่อนประเทศด้วยนวตกรรมที่เป็นของคนไทยเราเอง พร้อมฝากรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม สนับสนุนโครงการนวัตกรรมในทุกมหาวิทยาลัย เพราะนิสิต นักศึกษาคือกำลังสำคัญในการพัฒนาประเทศไทยไปสู่อนาคต
นอกจากนี้  รัฐมนตรีว่าการกระทรวงทรัพยากรธรรมชาติและสิ่งแวดล้อมได้นำเสนอ “น้ำแร่โซดา” จากอำเภอห้วยกระเจา จังหวัดกาญจนบุรี ซึ่งเกิดจากแหล่งน้ำบาดาลธรรมชาติมีลักษณะพิเศษ คือ รสหวานและมีความซ่าคล้ายน้ำโซดา ไม่พบสารพิษหรือสารปนเปื้อนร้ายแรง กรมทรัพยากรน้ำบาดาลจึงได้เร่งติดตั้งระบบกรองน้ำและผลิตน้ำแร่โซดาเพื่อบรรจุขวดแจกจ่ายแก่ประชาชน ซึ่งในอนาคตจะได้มีการสำรวจเพิ่มเติมและพัฒนาเป็นแหล่งน้ำเพื่อการอุปโภค บริโภค และเพื่อการเกษตรสำหรับประชาชนในพื้นที่ด้วย นายกรัฐมนตรีกล่าวย้ำให้มีการตรวจสอบคุณภาพและระดับน้ำอย่างสม่ำเสมอ รวมทั้งให้มีการศึกษาเส้นทางน้ำ เพื่อให้แก่ประโยชน์แก่ประชาชนในพื้นที่ ซึ่งรัฐบาลให้สำคัญในการเร่งรัดจัดหาแหล่งน้ำเพิ่มเติม รวมถึงให้มีการบริหารจัดการน้ำสำหรับการทำเกษตรกรรม โดยอยากให้เกษตรกรหันมาปลูกพืชอื่นทดแทนการปลูกข้าวในช่วงหน้าแล้งเพื่อให้สอดคล้องกับปริมาณน้ำ ในส่วนการผลิตน้ำแร่โซดาของห้วยกระเจาก็สามารถต่อยอดให้เป็นสินค้าวิสาหกิจชุมชนในพื้นที่ได้อีกด้วย
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39531