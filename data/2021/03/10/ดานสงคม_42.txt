รัฐบาลไทย-ข่าวทำเนียบรัฐบาล-สธ.เผยผู้ติดเชื้อโควิด 19 คลัสเตอร์ใหม่ ปราจีนบุรี-นครนายก เหตุจากไม่สวมหน้ากาก พูดคุยกันใกล้ชิด


วันอังคารที่ 9 มีนาคม 2564
สธ.เผยผู้ติดเชื้อโควิด 19 คลัสเตอร์ใหม่ ปราจีนบุรี-นครนายก เหตุจากไม่สวมหน้ากาก พูดคุยกันใกล้ชิด
กระทรวงสาธารณสุข เผยผู้ติดเชื้อโควิด 19 คลัสเตอร์ใหม่ ปราจีนบุรี-นครนายก เชื่อมโยงตลาด จ.ปทุมธานี พบติดเชื้อแล้ว 5 ราย จากการสอบสวนโรคเหตุจากพูดคุยใกล้ชิด ไม่สวมหน้ากาก ติดตามผู้สัมผัสเสี่ยงสูงได้ครบ เข้าสู่ระบบรักษา ขอประชาชนเคร่งครัดมาตรการป้องกัน
กระทรวงสาธารณสุข เผยผู้ติดเชื้อโควิด 19 คลัสเตอร์ใหม่ ปราจีนบุรี-นครนายก เชื่อมโยงตลาด จ.ปทุมธานี พบติดเชื้อแล้ว 5 ราย จากการสอบสวนโรคเหตุจากพูดคุยใกล้ชิด ไม่สวมหน้ากาก ติดตามผู้สัมผัสเสี่ยงสูงได้ครบ เข้าสู่ระบบรักษา ขอประชาชนเคร่งครัดมาตรการป้องกันตนเอง การ์ดอย่าตก
บ่ายวันนี้ (9 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข นพ.จักรรัฐ พิทยาวงศ์อานนท์ ผู้อำนวยการกองระบาดวิทยา กรมควบคุมโรค แถลงข่าวถึงสถานการณ์โรคติดเชื้อโควิด 19 ประเทศไทย ว่าขณะนี้ผู้ติดเชื้อรายใหม่ลดลงอย่างต่อเนื่อง จำนวนผู้ติดเชื้อต่ำกว่า 100 ราย ในวันนี้มีผู้ติดเชื้อรายใหม่ 60 ราย จากระบบเฝ้าระวังในโรงพยาบาล 22 ราย, คัดกรองเชิงรุกในชุมชน 21 ราย เดินทางมาจากต่างประเทศเข้ากักตัวในสถานกักกัน/รักษาในโรงพยาบาล 15 ราย และเดินทางมาจากต่างประเทศช่องทางธรรมชาติ 2 ราย ไม่มีผู้เสียชีวิตเพิ่ม รักษาหาย 74 ราย ส่งผลให้ตั้งแต่วันที่ 15 ธันวาคม 2563 – 8 มีนาคม 2564 มีผู้ที่รักษาหายแล้ว 21,674 ราย คิดเป็นร้อยละ 97.35 อยู่ระหว่างการรักษา 565 ราย โดยวันนี้ผู้ติดเชื้อในประเทศ จำนวน 43 ราย พบใน 4 จังหวัด ได้แก่ ปทุมธานี 3 ราย กรุงเทพมหานคร 1 ราย นนทบุรี 1 ราย สมุทรสาคร 38 ราย
นพ.จักรรัฐ กล่าวต่อว่า สำหรับผู้ติดเชื้อรายใหม่ที่เป็นคลัสเตอร์ จ.ปราจีนบุรีและนครนายก พบติดเชื้อแล้ว 5 ราย จากการสอบสวนโรคพบเกิดจากการไม่สวมหน้ากากอนามัย และมีการพูดคุยใกล้ชิดกัน ทำให้มีความเสี่ยงสูงที่จะแพร่และรับเชื้อ โดยเป็นคู่สามี-ภรรยา ช่วยลูกขายอาหารในโรงงานที่ปราจีนบุรี มีประวัติเดินทางไปซื้อของที่ตลาดสี่มุมเมือง จ.ปทุมธานี ภายหลังมีอาการครั่นเนื้อครั่นตัว เหนื่อย มีไข้ จึงเข้ารับการตรวจที่ จ.นครนายก ผลพบเชื้อ ได้ติดตามผู้สัมผัสเสี่ยงสูงประกอบด้วย คนในครอบครัว 4 ราย ตรวจไม่พบเชื้อ รอตรวจครั้งที่ 2 ส่วนลูกจ้างในร้านขายอาหาร 10 ราย พบติดเชื้อ 3 ราย ผู้สัมผัสที่สถานพยาบาลที่เข้ารับการตรวจอีก 36 ราย ทั้งหมดไม่พบเชื้อ รอตรวจครั้งที่ 2 นอกจากนี้ยังติดตามผู้สัมผัสเสี่ยงต่ำ 12 ราย และผู้สัมผัสในโรงงานอีก 1,428 ราย ทั้งหมดรอผล โดยผู้ติดเชื้อเข้าสู่ระบบรักษา ผู้สัมผัสเสี่ยงสูงเข้าระบบกักกันจนครบ 14 วัน และยังได้ติดตามผลการตรวจในรายอื่นๆ ต่อไป
“สาเหตุสำคัญของการติดเชื้อโควิด 19 มาจากการไม่เคร่งครัดมาตรการป้องกันส่วนบุคคล ทำให้เกิดการแพร่ระบาดของโรค พบผู้ป่วยเป็นกลุ่มก้อนได้ ดังนั้นขอความร่วมมือประชาชน อย่าประมาท โดยเฉพาะผู้ที่มีอาชีพค้าขายบริการ สัมผัสกับคนจำนวนมาก ขอให้เคร่งครัดการสวมหน้ากากผ้า/หน้ากากอนามัย รักษาระยะห่าง หมั่นล้างมือ สแกนไทยชนะ”
**************************************  9 มีนาคม 2564
**************************************

ที่มา : https://www.thaigov.go.th/news/contents/details/39800