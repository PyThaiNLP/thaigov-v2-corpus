รัฐบาลไทย-ข่าวทำเนียบรัฐบาล-ดีอีเอส ร่วมเวทีหน่วยงานไซเบอร์ไทย-สหรัฐ หนุนมาตรฐานความมั่นคงไซเบอร์ และการคุ้มครองข้อมูลช่วยส่งเสริมการลงทุน


วันพุธที่ 3 มีนาคม 2564
ดีอีเอส ร่วมเวทีหน่วยงานไซเบอร์ไทย-สหรัฐ หนุนมาตรฐานความมั่นคงไซเบอร์ และการคุ้มครองข้อมูลช่วยส่งเสริมการลงทุน
ดีอีเอส ร่วมเวทีหน่วยงานไซเบอร์ไทย-สหรัฐ หนุนมาตรฐานความมั่นคงไซเบอร์ และการคุ้มครองข้อมูลช่วยส่งเสริมการลงทุน
เมื่อวันที่ 3 มีนาคม 2564 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม พร้อมด้วยนายไมเคิล ฮีธ อุปทูตรักษาการแทนเอกอัครราชทูต หน่วยงานสหรัฐอเมริกาประจำประเทศไทย ร่วมกล่าวเปิดงานการประชุมเชิงปฏิบัติการว่าด้วยมาตรฐานด้านความมั่นคงปลอดภัยไซเบอร์และการคุ้มครองข้อมูลส่วนบุคคลสหรัฐอเมริกา - ไทย โดยเป็นการจัดกิจกรรมในรูปแบบไฮบริด กล่าวคือ ผู้สนใจสามารถเข้าร่วมงานได้ทั้ง ณ สถานที่จัดประชุม และผ่านระบบการประชุมทางไกล เพื่อสอดรับกับมาตรการป้องกันการแพร่ระบาดของโควิด – 19  ซึ่งมีผู้ลงทะเบียนเข้าร่วมทั้ง 2 รูปแบบ กว่า 800 คน  การประชุมเชิงปฏิบัติการว่าด้วยมาตรฐานด้านความมั่นคงปลอดภัยไซเบอร์ฯ จะจัดขึ้นระหว่างวันที่ 3 - 5 มีนาคม  2564 ณ ห้องบอลลูม 1 โรงแรมอินเตอร์คอนติเนนตัล กรุงเทพ
การประชุมเชิงปฏิบัติการว่าด้วยมาตรฐานด้านความมั่นคงปลอดภัยไซเบอร์และการคุ้มครองข้อมูลส่วนบุคคลสหรัฐอเมริกา - ไทย  จัดขึ้นภายใต้ความร่วมมือระหว่างกระทรวงดิจิทัลเพื่อเศรษฐกิจและสังคม ร่วมกับหน่วยงานภาครัฐและเอกชนของไทย และสหรัฐอเมริกา ได้แก่ สำนักงานคณะกรรมการรักษาความมั่นคงปลอดภัยไซเบอร์แห่งชาติ (สกมช.) สำนักงานคณะกรรมการคุ้มครองข้อมูลส่วนบุคคล (สคส.) สถานทูตสหรัฐอเมริกาประจำประเทศไทย สำนักงานส่งเสริมการค้าและการพัฒนาแห่งสหรัฐอเมริกา (USTDA) หอการค้าอเมริกันในประเทศไทย (AMCHAM) และสถาบันมาตรฐานแห่งชาติของสหรัฐอเมริกา (ANSI) เพื่อให้ผู้ที่สนใจทั้งจากภาครัฐและเอกชนของทั้งสองประเทศได้มีการหารือร่วมกันเกี่ยวกับความสำคัญของมาตรฐานความมั่นคงปลอดภัยไซเบอร์และการคุ้มครองข้อมูลส่วนบุคคล รวมถึงแบ่งปันแนวทางปฏิบัติที่ดี เพื่อก่อให้เกิดความร่วมมือและขจัดอุปสรรคที่อาจจะเกิดขึ้นจากการทำการค้าและการลงทุน
********************

ที่มา : https://www.thaigov.go.th/news/contents/details/39589