รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม ขยายทางหลวงหมายเลข 2050 สาย อ.ตระการพืชผล - อ.เขมราฐ เป็น 4 ช่องจราจร แล้วเสร็จ เชื่อมโยงเส้นทางการค้าอาเซียนไทย ลาว และจีน


วันอังคารที่ 9 มีนาคม 2564
กรมทางหลวง กระทรวงคมนาคม ขยายทางหลวงหมายเลข 2050 สาย อ.ตระการพืชผล - อ.เขมราฐ เป็น 4 ช่องจราจร แล้วเสร็จ เชื่อมโยงเส้นทางการค้าอาเซียนไทย ลาว และจีน
กรมทางหลวง โดยสำนักก่อสร้างทางที่ 2 ดำเนินการก่อสร้างขยายทางหลวงหมายเลข 2050 สาย อ.ตระการพืชผล - อ.เขมราฐ ตอน บ.แสนสบาย - อ.เขมราฐ จ.อุบลราชธานี ระหว่าง กม.ที่ 69+000 - กม.ที่ 98+500 รวมระยะทาง 29.5 กิโลเมตร เสร็จเรียบร้อยแล้ว
ทางหลวงสายดังกล่าวเป็นทางหลวงสายหลัก เริ่มต้นที่ อ.เมืองอุบลราชธานี สิ้นสุดที่ อ.เขมราฐ เป็นเส้นทางยุทธศาสตร์ในการท่องเที่ยวและการค้าเชื่อมโยงไปยังสาธารณรัฐประชาธิปไตยประชาชนลาว ปัจจุบันปริมาณการจราจรเพิ่มสูงขึ้นทำให้ประชาชนไม่ได้รับความสะดวกในการเดินทาง กรมทางหลวงจึงดำเนินก่อสร้างขยายเป็นมาตรฐานทางชั้นพิเศษ 4 ช่องจราจร (ไป-กลับ) ผิวจราจรแบบแอสฟัลท์คอนกรีต กว้างช่องละ 3.5 เมตร ไหล่ทางกว้าง ข้างละ 2.5 เมตร มีเกาะกลางแบบยก แยกทิศทางการจราจร ไป-กลับ ก่อสร้างจุดกลับรถ 19 แห่ง ก่อสร้างสะพานคอนกรีตเสริมเหล็ก 8 แห่ง (สะพานคู่) และท่อเหลี่ยม 3 แห่ง พร้อมติดตั้งไฟฟ้าแสงสว่าง งบประมาณ 987,300,000 บาท
โครงการนี้จะเป็นเส้นทางสายหลักเชื่อมโยงประตูการค้าสู่อาเซียน ได้แก่ สปป.ลาว ไทย และจีน ส่งเสริมและสนับสนุนด้านการท่องเที่ยว เศรษฐกิจการค้า การลงทุนของภาคอีสานใต้และสินค้าตามแนวชายแดนก่อให้เกิดผลดีในการพัฒนาเศรษฐกิจและสังคมของประเทศโดยรวม เพื่อรองรับเศรษฐกิจและประชาคมอาเซียน หรือ AEC ต่อไป

ที่มา : https://www.thaigov.go.th/news/contents/details/39778