รัฐบาลไทย-ข่าวทำเนียบรัฐบาล-นายกรัฐมนตรีขอบคุณประชาชนที่ร่วมกันแจ้งเบาะแสการกระทำผิด ยืนยันรัฐบาลเดินหน้าแก้ไขปัญหาพร้อมรับฟังความคิดเห็นจากประชาชน


วันพุธที่ 10 มีนาคม 2564
พิมพ์
นายกรัฐมนตรีขอบคุณประชาชนที่ร่วมกันแจ้งเบาะแสการกระทำผิด ยืนยันรัฐบาลเดินหน้าแก้ไขปัญหาพร้อมรับฟังความคิดเห็นจากประชาชน
นายกรัฐมนตรีขอบคุณประชาชนที่ร่วมกันแจ้งเบาะแสการกระทำผิด ยืนยันรัฐบาลเดินหน้าแก้ไขปัญหาพร้อมรับฟังความคิดเห็นจากประชาชน
วันนี้ (9 มีนาคม 2564) เวลา 13.00 น. ณ ตึกสันติไมตรี ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณประชาชนที่ร่วมกันแจ้งเบาะแสผู้กระทำผิดผ่านช่องทางสายด่วนรัฐบาล โทร.1111 อาทิ แรงงานเข้าเมืองผิดกฎหมาย บ่อนการพนัน การไม่ปฏิบัติตามข้อกำหนดมาตรา 9 แห่ง พรก.ฉุกเฉินฯ และการร้องทุกข์ต่าง ๆ โดยรวมตั้งแต่วันที่ 7 มกราคม 64 – 8 มีนาคม 64 มีการแจ้งเบาะแสทั้งหมดจำนวน 119,294 เรื่อง ซึ่งสำนักนายกรัฐมนตรีได้ดำเนินการส่งเรื่องไปยังหน่วยงานที่เกี่ยวข้องเพื่อแก้ไขปัญหาเพื่อแก้ไขปัญหาแล้ว 118,918 เรื่อง และรอผลการพิจารณาอีก 376 เรื่อง สำหรับการร้องทุกข์ทั่วไปในภาพรวม อาทิ สังคมสวัสดิการ การเมืองการปกครอง เศรษฐกิจ กล่าวโทษเจ้าหน้าที่รัฐ กฎหมาย ทรัพยากรธรรมชาติและสิ่งแวดล้อม การอำนวยความสะดวก รวมแล้ว 42,551 เรื่อง และได้ดำเนินการแก้ไขจนได้ข้อยุติแล้ว 38,516 เรื่อง และอยู่ระหว่างรอผลการพิจารณาอีกประมาณ 4,035 เรื่อง ซึ่งเป็นการทำงานในรูปแบบรับฟังความคิดเห็นประชาชนทั่วไป
นายกรัฐมนตรียังห่วงใยปัญหาฝุ่นละออง PM 2.5 ภาคเหนือ แม้จุดความร้อนในประเทศไทยได้ลดลงจากปีที่แล้ว แต่ยังมีผลกระทบจากประเทศเพื่อนบ้าน จึงต้องเร่งหาความร่วมมือเพื่อช่วยกันแก้ไขปัญหา อาทิ การใช้วัชพืชให้เกิดประโยชน์ทดแทนการเผา หรือนำมาต่อยอดเป็นวิสาหกิจชุมชนได้ในอนาคต รวมถึงอาศัยความร่วมมือจากโรงงานอุตสาหกรรม เกษตรกร ลดปัญหาควันดำจากการจราจรและการบังคับใช้กฎหมายเพื่อแก้ไขปัญหาอีกด้วย
นายกรัฐมนตรีกล่าวถึงการแก้ไขปัญหาชาวบ้านบางกลอยภายหลังจากคำตัดสินของศาลว่า ได้มีการจัดหาพื้นที่ทดแทนใน 3 พื้นที่ เพื่อช่วยเหลือชาวบางกลอยจากเดิม 97 คนเพิ่มเป็น 1,000 กว่าคน ซึ่งรัฐบาลไม่นิ่งนอนใจในการจัดหาพื้นที่อยู่อาศัย พื้นที่เกษตร ให้แก่ประชาชน โดยจะต้องแก้ไขปัญหาแบบเชิงบูรณาการ ในโอกาสนี้ นายกรัฐมนตรียังกล่าวถึงการเลื่อนสอบ TCAS โดยกระทรวงศึกษาธิการอยู่ระหว่างการพิจารณาดำเนินการเพื่อเตรียมความพร้อมในการสอบให้แก่นักเรียน อาทิ การจัดศูนย์ติวสอบ โดยนายกรัฐมนตรีแนะว่าแม้ว่าจะมีการงดการเรียนการสอนที่โรงเรียน แต่ขอให้ทุกคนทบทวนบทเรียน อ่านหนังสือ เพิ่มเติมด้วย
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39797