รัฐบาลไทย-ข่าวทำเนียบรัฐบาล- เลขานุการฯ รมว.ยุติธรรม ลงพื้นที่ตรวจบริเวณเรือนจำกลางคลองเปรม เพิ่มกล้องวงจรปิด-เวรยาม เพิ่มมาตรการรักษาความปลอดภัยตามนโยบาย รมว. พร้อมตรวจความเรียบร้อยนักโทษการเมือง ยันสุขภาพดี


วันศุกร์ที่ 5 มีนาคม 2564
เลขานุการฯ รมว.ยุติธรรม ลงพื้นที่ตรวจบริเวณเรือนจำกลางคลองเปรม เพิ่มกล้องวงจรปิด-เวรยาม เพิ่มมาตรการรักษาความปลอดภัยตามนโยบาย รมว. พร้อมตรวจความเรียบร้อยนักโทษการเมือง ยันสุขภาพดี
ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วยผู้บริหารกระทรวงยุติธรรม ลงพื้นที่ตรวจตราการรักษาความปลอดภัยบริเวณรอบเรือนจำหลังมีการก่อเหตุวางเพลิงเผาทรัพย์
ในวันที่ ๔ มีนาคม ๒๕๖๔ เวลา ๑๔.๓๐ น. ณ เรือนจำกลางคลองเปรม กรุงเทพฯ ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วยผู้บริหารกระทรวงยุติธรรม ลงพื้นที่ตรวจตราการรักษาความปลอดภัยบริเวณรอบเรือนจำหลังมีการก่อเหตุวางเพลิงเผาทรัพย์
ว่าที่ ร.ต.ธนกฤตฯ กล่าวว่า การที่ตนมาลงพื้นที่ตรวจความเรียบร้อยในครั้งนี้ เนื่องจาก นายสมศักดิ์ เทพสุทิน รัฐมนตรีว่าการกระทรวงยุติธรรม ได้มีนโยบายและกำชับให้กรมราชทัณฑ์ รวมถึงทุกกรมในกระทรวงดูแลรักษาความปลอดภัยอย่างเข้มข้นขึ้น โดยมาตรการของเรือนจำกลางคลองเปรมนั้นได้มีการเพิ่มกล้องวงจรปิดให้ครอบคลุมทุกจุด และสำรวจว่ามีจุดอับตรงไหนบ้างหรือไม่ ซึ่งได้มีการแก้ไขแล้ว รวมถึงมีการปรับภูมิทัศน์ให้ง่ายต่อการรักษาความปลอดภัย และมีการเพิ่มเวรรักษาความปลอดภัยโดยปฏิบัติหน้าที่ร่วมกับเจ้าหน้าที่ตำรวจท้องที่
ว่าที่ ร.ต.ธนกฤตฯ กล่าวอีกว่า นอกจากนี้ ตนยังไปตรวจตราเรือนจำพิเศษกรุงเทพมหานคร เพื่อดูความเรียบร้อยและความเป็นอยู่ของผู้ต้องขังทางการเมือง โดยได้รับรายงานจากเจ้าหน้าที่ว่าความเป็นอยู่ของผู้ต้องขังแต่ละคนปกติ สุขภาพและความเป็นอยู่ดี ไม่พบความผิดปกติแต่อย่างใด

ที่มา : https://www.thaigov.go.th/news/contents/details/39660