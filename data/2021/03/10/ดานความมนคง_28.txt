รัฐบาลไทย-ข่าวทำเนียบรัฐบาล-‘จับกัง 1’ ห่วง 318 ลูกจ้างชุมนุมสหกรณ์ปาล์มน้ำมัน จ.กระบี่ ถูกเลิกจ้าง กำชับ สปส.เร่งติดตามช่วยเหลือให้ได้สิทธิประโยชน์โดยด่วน


วันจันทร์ที่ 8 มีนาคม 2564
‘จับกัง 1’ ห่วง 318 ลูกจ้างชุมนุมสหกรณ์ปาล์มน้ำมัน จ.กระบี่ ถูกเลิกจ้าง กำชับ สปส.เร่งติดตามช่วยเหลือให้ได้สิทธิประโยชน์โดยด่วน
รัฐมนตรีว่าการกระทรวงแรงงาน ห่วงใยลูกจ้างของชุมนุมสหกรณ์ปาล์มน้ำมัน อำเภออ่าวลึก จังหวัดกระบี่ จำนวน 318 คน กรณีนายจ้างมีหนังสือแจ้งหยุดกิจการและเลิกจ้างพนักงานตั้งแต่วันที่ 1 มีนาคมเป็นต้นมา กำชับ สปส.และหน่วยงานในสังกัดกระทรวงแรงงานในพื้นที่ทำงาน
เมื่อวันที่ 8 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีการชุมนุมสหกรณ์ปาล์มน้ำมัน อ.อ่าวลึก จ.กระบี่ เนื่องจากประกาศหยุดกิจการและเลิกจ้างพนักงานจำนวน 318 ราย ว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานเป็นอย่างยิ่ง จึงได้สั่งการให้กระทรวงแรงงานทำงานเชิงรุก เข้าไปติดตามสาเหตุการประกาศหยุดกิจการและเลิกจ้างพนักงาน รวมทั้งเร่งให้ความช่วยเหลือเยียวยาสิทธิประโยชน์ตามกฎหมายโดยด่วน
นายสุชาติ กล่าวถึงความคืบหน้าการให้ความช่วยเหลือล่าสุดว่า นายทศพล กฤตวงศ์วิมาน เลขาธิการสำนักงานประกันสังคม ได้มอบหมายให้ นางสุกัญญา จับบาง ประกันสังคมจังหวัดกระบี่ ลงพื้นที่ร่วมกับหน่วยงานในสังกัดกระทรวงแรงงานจังหวัดกระบี่เพื่อตรวจสอบข้อเท็จจริงและให้การช่วยเหลือกรณีดังกล่าวโดยด่วน โดยได้ประชุมร่วมกับรองผู้ว่าราชการจังหวัดกระบี่และหน่วยงานในสังกัดกระทรวงแรงงานจังหวัดกระบี่เพื่อให้ความช่วยเหลือ ณ ชุมนุมสหกรณ์ปาล์มน้ำมัน สาขาคลองท่อม จังหวัดกระบี่ จากรายงานของประกันสังคมจังหวัดกระบี่ ยังพบว่า กรณีดังกล่าวนายจ้างชุมนุมสหกรณ์ปาล์มน้ำมันได้มีหนังสือแจ้งหยุดกิจการและเลิกจ้างพนักงานจำนวน 318 ราย ในจำนวนนี้ได้เลิกจ้างที่สำนักงานใหญ่ 221 ราย และสาขาคลองท่อม 97 ราย ตั้งแต่วันที่ 1 มีนาคมที่ผ่านมา เบื้องต้นสํานักงานประกันสังคมจังหวัดกระบี่ ได้ชี้แจงสิทธิประโยชน์กรณีว่างงานจากการเลิกจ้างให้ผู้แทนลูกจ้างทราบแล้ว และในวันนี้ (8 มี.ค.64) รองผู้ว่าราชการจังหวัดกระบี่ได้นัดประชุมร่วมกับสำนักงานประกันสังคมจังหวัดกระบี่และหน่วยงานในสังกัดกระทรวงแรงงานจังหวัดกระบี่ ณ ที่ตั้งชุมนุมสหกรณ์ เพื่อลงพื้นที่อำนวยความสะดวกในการขึ้นทะเบียนว่างงานและยื่นเรื่องขอรับสิทธิประโยชน์กรณีว่างงาน ดูแลลูกจ้าง ผู้ประกันตนให้ได้รับสิทธิประโยชน์ตามกฎหมายอย่างครบถ้วนต่อไป

ที่มา : https://www.thaigov.go.th/news/contents/details/39727