รัฐบาลไทย-ข่าวทำเนียบรัฐบาล-รมช.มนัญญา ลงพื้นที่ติดตามการดำเนินงานศูนย์วิจัยและพัฒนาเกษตรที่สูงเพชรบูรณ์


วันเสาร์ที่ 6 มีนาคม 2564
รมช.มนัญญา ลงพื้นที่ติดตามการดำเนินงานศูนย์วิจัยและพัฒนาเกษตรที่สูงเพชรบูรณ์
รมช.มนัญญา ลงพื้นที่ติดตามการดำเนินงานศูนย์วิจัยและพัฒนาเกษตรที่สูงเพชรบูรณ์ ชูแหล่งท่องเที่ยวเชิงเกษตร ชมชิมพืชผักเมืองหนาว มีกิจกรรมน่าสนใจตลอดปี
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์  รับฟังการบรรยายสรุปผลการดำเนินงานที่สำคัญของศูนย์วิจัยและพัฒนาเกษตรที่สูงเพชรบูรณ์ ต.สะเดาะพง อ.เขาค้อ จ.เพชรบูรณ์ โดยมีผลงานวิจัยด้านพืชและเทคโนโลยีการเกษตรที่สำคัญ ทั้งการเปรียบเทียบและทดสอบพันธุ์ การรักษาอนุรักษ์พันธุ์ ฯลฯ  ได้แก่ มะคาเดเมีย กาแฟอะราบิกา อะโวกาโด ชา สตรอเบอร์รี่ พริก พืชตระกูลกะหล่ำปลี ไม้ดอกไม้ประดับ เพื่อให้ได้สายพันธุ์ดีมีคุณภาพ และนำผลงานวิจัยมาใช้ประโยชน์ในการพัฒนาการเกษตรด้านต่างๆ อีกทั้ง ได้เดินชมแปลงสตรอเบอร์รี่ และแปลงชาโยเต้ด้วย
นอกจากนี้ จุดเด่นของศูนย์วิจัยและพัฒนาเกษตรที่สูงเพชรบูรณ์ คือ โครงการท่องเที่ยวเชิงอนุรักษ์การเกษตร เพื่อเป็นแหล่งเรียนรู้ให้นักท่องเที่ยวได้รับความรู้ด้านการเกษตร ตั้งแต่การผลิตจนถึงการเก็บเกี่ยวและแปรรูป พร้อมเป็นแหล่งท่องเที่ยวเชิงอนุรักษ์ด้านการเกษตร โดยมีฐานเรียนรู้ศาสตร์พระราชาตามหลักเศรษฐกิจพอเพียง ฐานเรียนรู้มะคาเดเมีย ฐานเรียนรู้กาแฟอะราบิกา ฐานเรียนรู้แปลงพืชผัก ฐานเรียนรู้แปลงสตรอเบอร์รี่ โดยมีปฏิทินท่องเที่ยวเชิงเกษตรที่น่าสนใจตลอดทั้งปี โดยในเดือนมกราคม - เดือนกุมภาพันธ์ ชมชิมพืชผักเมืองหนาว สตรอเบอร์รี่ เดือนมีนาคม - เดือนเมษายน ชมดอกกาแฟอะราบิกาบานสะพรั่ง เดือนพฤษภาคม - เดือนมิถุนายน เก็บเกี่ยวผลผลิตบ๊วย เดือนกรกฎาคม - เดือนสิงหาคม ชมชิมวะโวคาโดและพลับหวาน เดือนกันยายน - เดือนตุลาคม เก็บเกี่ยวผลผลิตกาแฟอะราบิกา มะคาเดเมีย และแปรรูปผลผลิต เดือนพฤศจิกายน – เดือนธันวาคม ชมไม้ดอกไม้ประดับเมืองหนาว และสัมผัสอากาศเย็น

ที่มา : https://www.thaigov.go.th/news/contents/details/39697