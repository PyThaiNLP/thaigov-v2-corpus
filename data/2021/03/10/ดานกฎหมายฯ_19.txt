รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม ชูเรือนจำเอกชน ลดความแออัด - สู่มาตรฐานสากล 


วันศุกร์ที่ 5 มีนาคม 2564
ผู้ช่วยรัฐมนตรีประจำกระทรวงยุติธรรม ชูเรือนจำเอกชน ลดความแออัด - สู่มาตรฐานสากล
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เข้าร่วมประชุมคณะกรรมการเพื่อศึกษาและกำหนดแนวทางการจัดตั้งเรือนจำเอกชน
ในวันพุธที่ ๓ มีนาคม ๒๕๖๔ เวลา ๑๓.๓๐ น. ณ ห้องประชุม ๑๐ - ๐๘ ชั้น ๑๐ อาคารกระทรวงยุติธรรม ถนนแจ้งวัฒนะ กรุงเทพฯ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เข้าร่วมประชุมคณะกรรมการเพื่อศึกษาและกำหนดแนวทางการจัดตั้งเรือนจำเอกชน โดยมี พันตำรวจโท ดร. พงษ์ธร  ธัญญสิริ ผู้อำนวยการสำนักงานกิจการยุติธรรม เป็นประธานการประชุม และมีผู้ทรงคุณวุฒิ ประกอบด้วย นายโฆสิต สุวินิจจิต ที่ปรึกษาคณะกรรมการเพื่อศึกษาและกำหนดแนวทางการจัดตั้งเรือนจำเอกชน พร้อมด้วย นายสฤษฎ์พงษ์ เกี่ยวข้อง สมาชิกสภาผู้แทนราษฎรจังหวัดกระบี่​ ผู้ตั้งกระทู้ถามในที่ประชุมสภาผู้แทนราษฎร​ในประเด็นการตั้งเรือนจำเอกชน​ ผู้แทนจากหน่วยงานที่เกี่ยวข้อง อาทิ กรมคุ้มครองสิทธิและเสรีภาพ  กรมคุมประพฤติ  กรมพินิจและคุ้มครองเด็กและเยาวชน  กรมราชทัณฑ์  เข้าร่วมประชุม
นายสามารถ กล่าวว่า นายสมศักดิ์ เทพสุทิน รัฐมนตรีว่าการกระทรวงยุติธรรม มีนโยบายที่จะจัดตั้งองค์การเอกชน (Private  Prison) เพื่อลดความแออัดในเรือนจำและแก้ไขฟื้นฟูพฤตินิสัยผู้ต้องขัง เพื่อให้เกิดประโยชน์สูงสุดต่อทางราชการ โดยได้ลงนามในคำสั่งกระทรวงยุติธรรมที่ ๖๐/๒๕๖๔  ลงวันที่​ ๑๙ กุมภาพันธ์​ ๒๕๖๔ เรื่อง แต่งตั้งคณะกรรมการเพื่อศึกษาและกำหนดแนวทางการจัดตั้งเรือนจำเอกชน ทำหน้าที่ ศึกษา วิเคราะห์ข้อมูลเอกสารทางวิชาการ รวมถึงบทบัญญัติของกฎหมายในประเทศและต่างประเทศ ตลอดจนผลกระทบต่างๆที่เกิดขึ้นจากการดำเนินงาน และพิจารณากำหนดแนวทาง ข้อเสนอแนะที่เกี่ยวกับการจัดตั้งเรือนจำเอกชน โดยมีตนเป็นที่ปรึกษา และโฆษก ปลัดกระทรวงยุติธรรม เป็นที่ปรึกษา ผู้อำนวยการสำนักงานกิจการยุติธรรม เป็นเลขานุการ
การจัดตั้งเรือนจำเอกชนจะต้องศึกษาข้อมูลรอบด้านอย่างรอบคอบ โดยรัฐบาลไม่ควรแบกรับต้นทุนการดูแลผู้ต้องขังทุกประเภท โดยเฉพาะอย่างยิ่ง โทษจำคุกสถานเบา ไม่ควรอยู่ปะปนกับโทษสถานหนักเพราะอาจทำให้เกิดการเรียนรู้พฤติกรรมไม่พึงประสงค์ได้ เพราะปัจจุบันประเทศไทยประสบปัญหาผู้ต้องขังล้นเรือนจำ ขาดแคลนอัตรากำลังผู้คุม ขาดรูปแบบวิธีการปฏิบัติต่อผู้ต้องขังที่ชัดเจน ส่งผลกระทบต่อการแก้ไขฟื้นฟูพฤตินิสัยผู้ต้องขัง โดยเรือนจำเอกชนจะเป็นทางเลือกหนึ่งในการลดความแออัดในเรือนจำ ซึ่งการแข่งขันของภาคเอกชน จะช่วยยกระดับการดูแลผู้ต้องขังให้มีมาตรฐานสากล ภายใต้การแก้ไขกฎหมายที่เกี่ยวข้องให้ทันสมัยสอดคล้องกับสภาพสังคมในปัจจุบัน โดยต้องมีผลการศึกษาให้ชัดเจนโดยต้องเทียบเคียงกับในต่างประเทศ เช่น ประเทศสหรัฐอเมริกาและ แอฟริกาใต้​ เป็นต้น ซึ่งการประชุมครั้งหน้าจะนำข้อมูลเหล่านี้มาหารือในที่ประชุมอีกครั้ง

ที่มา : https://www.thaigov.go.th/news/contents/details/39656