รัฐบาลไทย-ข่าวทำเนียบรัฐบาล-“รัฐวิสาหกิจเร่งเบิกจ่ายงบลงทุนสูงกว่าเป้าหมายดันการลงทุนภาครัฐกระตุ้นเศรษฐกิจ”


วันพฤหัสบดีที่ 4 มีนาคม 2564
พิมพ์
“รัฐวิสาหกิจเร่งเบิกจ่ายงบลงทุนสูงกว่าเป้าหมายดันการลงทุนภาครัฐกระตุ้นเศรษฐกิจ”
การเบิกจ่ายงบลงทุนของรัฐวิสาหกิจ 43 แห่ง ที่ สคร. กำกับดูแลโดยตรง สำหรับปี 2564 รัฐวิสาหกิจมีผลการเบิกจ่ายงบลงทุนสะสม ณ สิ้นเดือนมกราคม 2564 สูงกว่าเป้าหมายโดยสามารถเบิกจ่ายได้ 78,337 ล้านบาท หรือคิดเป็นร้อยละ 107 ของแผนการเบิกจ่ายสะสม
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจ 43 แห่ง ที่ สคร.กำกับดูแลโดยตรง สำหรับปี 2564 รัฐวิสาหกิจมีผลการเบิกจ่ายงบลงทุนสะสม ณ สิ้นเดือนมกราคม 2564 สูงกว่าเป้าหมายโดยสามารถเบิกจ่ายได้78,337ล้านบาท หรือคิดเป็นร้อยละ 107ของแผนการเบิกจ่ายสะสมประกอบด้วยการเบิกจ่ายงบลงทุนของรัฐวิสาหกิจระบบปีงบประมาณ (ตั้งแต่เดือนตุลาคม 2563 - เดือนมกราคม2564) 34 แห่ง จำนวน 69,599ล้านบาท หรือคิดเป็นร้อยละ 106ของแผนเบิกจ่ายสะสมและรัฐวิสาหกิจระบบปีปฏิทิน (เดือนมกราคม2564) 9 แห่ง จำนวน 8,738ล้านบาทหรือคิดเป็นร้อยละ 117ของแผนเบิกจ่ายสะสม
ผลการเบิกจ่ายงบลงทุนของรัฐวิสาหกิจประจำปี 2564
ณ สิ้นเดือนมกราคม 2564
รัฐวิสาหกิจ
กรอบลงทุนทั้งปี
แผนเบิกจ่ายสะสม
ผลเบิกจ่ายสะสม    %เบิกจ่ายสะสม/
แผนเบิกจ่ายสะสม
ปีงบประมาณ (ต.ค. 63–ม.ค. 64)
จำนวน 34 แห่ง     178,529    65,672    69,599    106%
ปีปฏิทิน (ม.ค. 64)
จำนวน 9 แห่ง    142,432    7,487    8,738    117%
รวม 43 แห่ง    320,961    73,159    78,337    107%
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า ช่วงต้นปี2564โครงการลงทุนขนาดใหญ่ส่วนใหญ่สามารถเบิกจ่ายได้เป็นไปตามแผนอาทิโครงการรถไฟฟ้าสายสีส้มช่วงศูนย์วัฒนธรรมฯ – มีนบุรี (สุวินทวงศ์)ของการรถไฟฟ้าขนส่งมวลชนแห่งประเทศไทย โครงการรถไฟฟ้าชานเมือง(สายสีแดง) ช่วงบางซื่อ – รังสิต ของการรถไฟแห่งประเทศไทย โครงการขยายระบบส่งไฟฟ้าระยะที่ 12 ของการไฟฟ้าฝ่ายผลิตแห่งประเทศไทย และงานก่อสร้างปรับปรุงขยายท่อประปาของการประปาส่วนภูมิภาค
นางปานทิพย์ ศรีพิมลผู้อำนวยการ สคร. กล่าวทิ้งท้ายว่า ในปี 2564 ภาพรวมของรัฐวิสาหกิจยังคงสามารถเบิกจ่ายได้เป็นไปตามแผนเนื่องจากรัฐวิสาหกิจมีการวางแผนการเบิกจ่ายที่สะท้อนผลการดำเนินงานที่แท้จริงมากยิ่งขึ้น และคาดว่าในปี 2564 นี้รัฐวิสาหกิจจะมีการเบิกจ่ายได้ตามเป้าหมายอย่างต่อเนื่องอย่างไรก็ดี กระทรวงการคลังโดย สคร. จะยังคงติดตามการเบิกจ่ายงบลงทุนของรัฐวิสาหกิจอย่างใกล้ชิดและเมื่อวันที่4 มีนาคม 2564 ได้มีการประชุมคณะกรรมการติดตามเร่งรัดการเบิกจ่ายงบประมาณและการใช้จ่ายภาครัฐที่มีรัฐมนตรีว่าการกระทรวงการคลังเป็นประธานเพื่อติดตามความคืบหน้าและเร่งรัดการเบิกจ่ายงบประมาณและการใช้จ่ายภาครัฐ รวมถึงการเบิกจ่ายงบลงทุนของรัฐวิสาหกิจด้วยซึ่งที่ประชุมได้รับทราบผลการเบิกจ่ายข้างต้น และเห็นควรมีมาตรการติดตามเร่งรัดการเบิกจ่ายงบลงทุนทั้งของส่วนราชการและรัฐวิสาหกิจอย่างเข้มข้นตลอดทั้งปีเพื่อให้มีเม็ดเงินเข้าสู่ระบบเศรษฐกิจอย่างต่อเนื่อง

ที่มา : https://www.thaigov.go.th/news/contents/details/39646