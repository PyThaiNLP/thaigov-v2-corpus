รัฐบาลไทย-ข่าวทำเนียบรัฐบาล-คำกล่าว ของ พลเอก ประยุทธ์ จันทร์โอชา นายกรัฐมนตรี ในโอกาสเป็นประธานในพิธีลงนามบันทึกข้อตกลงความร่วมมือโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน


วันศุกร์ที่ 5 มีนาคม 2564
พิมพ์
คำกล่าว ของ พลเอก ประยุทธ์ จันทร์โอชา นายกรัฐมนตรี ในโอกาสเป็นประธานในพิธีลงนามบันทึกข้อตกลงความร่วมมือโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน
คำกล่าว ของ พลเอก ประยุทธ์ จันทร์โอชา นายกรัฐมนตรี ในโอกาสเป็นประธานในพิธีลงนามบันทึกข้อตกลงความร่วมมือโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน ณ ตึกภักดีบดินทร์ ทำเนียบรัฐบาล วันที่ 3 มีนาคม 2564 เวลา 09.30 น.
เรียนท่านรัฐมนตรี
ท่านปลัดกระทรวง
ผู้มีเกียรติทุกท่าน
ตลอดจนสื่อมวลชนที่รัก
วันนี้ผมในฐานะนายกรัฐมนตรี รู้สึกเป็นเกียรติอย่างยิ่งที่ได้มาเป็นประธานในพิธีลงนามบันทึกข้อตกลงความร่วมมือโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน ในวันนี้ รัฐบาลตระหนักดีถึงความสำคัญของการแก้ไขปัญหาความยากจน ลดความเหลื่อมล้ำทางสังคม โดยเฉพาะอย่างยิ่งการให้ความช่วยเหลือในการพัฒนาคุณภาพชีวิตของกลุ่มคนยากจนและกลุ่มเปราะบาง ซึ่งเป็นกลุ่มเป้าหมายที่สำคัญ ที่รัฐบาลต้องการให้มีความช่วยเหลืออย่างเร่งด่วน เพื่อจะลดความเหลื่อมล้ำ และไม่ทิ้งใครไว้ข้างหลัง พร้อมทั้งขจัดความยากจนไปด้วย ซึ่งก็มีอยู่หลายกลุ่มด้วยกัน วันนี้เราเน้นเฉพาะกลุ่มนี้ แต่กลุ่มอื่น ๆ นั้นเราจะใช้มาตรการอื่น ๆ ในของแต่ละกระทรวง เข้าไปดูแลตามความรับผิดชอบไปแล้ว โดยเฉพาะอย่างยิ่งในสถานการณ์โควิด-19 นั้น จนถึงวันนี้รัฐบาลได้ประกาศมาตรการเยียวยาผู้ได้รับผลกระทบผ่านโครงการต่าง ๆ มากมาย โครงการเราชนะ บรรเทาความเดือดร้อนสำหรับค่าใช้จ่ายในการดำรงชีวิต บัตรสวัสดิการแห่งรัฐ รวมไปถึงการช่วยเหลือเยียวยากลุ่มเปราะบาง  อาทิ เด็ก ผู้สูงอายุ คนพิการ คนไร้ที่พึ่ง และผู้ด้อยโอกาสในสังคม รวมทั้งผู้ที่มีรายได้น้อย ดังนั้นวันนี้เรามาพร้อมกัน ณ ที่นี้อยู่หลายกระทรวงด้วยกัน  และอาจจะเกี่ยวข้องกับกระทรวงอื่น ๆ อีกด้วย ผมพูดไปแล้วเมื่อสักครู่นี้ในวีดิทัศน์ว่า เราคือทีมประเทศไทย ไม่มีสิ่งใดที่เราเอาชนะไม่ได้ ถ้าเราร่วมมือกัน รวมพลังความรักความสามัคคี ทุกอย่างเราแก้ได้หมดครับสำหรับประเทศไทย เพราะฉะนั้นขอฝากให้ทุกกระทรวงทุกหน่วยงานได้ดูแลช่วยเหลือ และสนับสนุนอย่างจริงจัง เพื่อให้กลุ่มเปราะบางสามารถเข้าถึงสิทธิตามโครงการช่วยเหลือต่าง ๆ ของรัฐบาล ให้พี่น้องกลุ่มคนที่ยังคงยากลำบากอยู่ ได้เข้าถึงสวัสดิการและการบริการของภาครัฐได้อย่างเสมอภาคเท่าเทียมกัน
เจตนารมณ์ของผมนั้น คือการสร้างโอกาสให้เข้าถึงการบริการของรัฐ จะเห็นว่ามีโครงการ มีแนวทาง มีแนวปฏิบัติใหม่ ๆ มากมายในวันนี้ ค่อย ๆ เดินหน้าไป อาจช้าบ้าง เร็วบ้าง มีปัญหาอยู่บ้าง ทุกอย่างต้องมีปัญหาในสิ่งที่ไม่เคยทำ หรือสิ่งที่ทำมาน้อย แล้ววันนี้โลกเปลี่ยนแปลงเป็นโลกแห่งเทคโนโลยี โลกแห่งดิจิทัล มีหลายอย่างที่มีผลกระทบซึ่งกันและกัน เพราะฉะนั้นถ้าเราผนึกกำลังกัน จากนโยบายไทยแลนด์ 4.0 เราก็จะแก้ปัญหาเศรษฐกิจและสังคมได้โดยเร็ว และก็ทำอย่างยั่งยืน ยาวนานไปตามยุทธศาสตร์ชาติ โดยยุทธศาสตร์กำหนดไว้ 6 ยุทธศาสตร์ วันหน้าอาจจะมี 7 มี 8 มี 9 ก็ได้ เป็นพื้นฐานเท่านั้น ซึ่งจะเห็นได้ว่างานทุกงานของประเทศก็ครอบคลุมอยู่ในกลุ่มยุทธศาสตร์ชาติ  ขึ้นอยู่กับวิธีการ หลักการปฏิบัติ แผนงานโครงการการบริหารราชการ ที่ทำให้ทุกอย่างเกิดความยั่งยืน เพราะโครงการหลายโครงการนั้นเป็นโครงการทั้งทันที 1 ปี ปานกลาง 3 ปี และบางอย่าง 5 ปีขึ้นไป นั่นคือคำอธิบายง่าย ๆ เรื่องยุทธศาสตร์ชาติ จะเห็นได้ว่าหลายอย่างเกิดขึ้นด้วยยุทธศาสตร์ชาติ ถนนหนทางเชื่อมต่อรถไฟ รถไฟฟ้า เหล่านี้เรียกว่าทำงานตามยุทธศาสตร์ชาติ อะไรที่เป็น Big Rock ก็คือเรื่องที่ใหญ่ ๆ เรื่องที่จำเป็น เรื่องที่สำคัญ ก็ทำก่อนนั่นคือแผนการปฏิรูป ต้องใช้เวลา เพราะเกี่ยวข้องอยู่หลายส่วนงานด้วยกัน ทั้งระเบียบราชการ ทั้งกฎหมาย ทั้งวิธีการปฏิบัติต่าง ๆ ข้อมูล ฐานข้อมูลที่สมบูรณ์ เหล่านี้เป็นสิ่งที่เราเริ่มต้นมาทั้งสิ้น จนถึงวันนี้ เพราะฉะนั้นวันนี้เราเดินหน้ามาถึงเรื่องนี้ ถ้าเราไม่เตรียมการงบประมาณหลายปีที่ผ่านมา จะทำไม่ได้
วันนี้ถือว่าทุกอย่างก้าวหน้ามาตามเป้าหมาย ตามห้วงเวลาที่กำหนดไว้ในยุทธศาสตร์ชาติ เพราะฉะนั้นเรากำหนดไว้เพื่อสร้างโอกาสให้เกิดความเสมอภาคทางสังคม ลดความเหลื่อมล้ำ สร้างความเป็นธรรม อันนี้คงไม่ใช่เฉพาะให้งบประมาณไปกับประชาชน ให้เงินยังชีพไป เราต้องพยายามที่จะพัฒนาหางานหาอาชีพ หารายได้ให้กับเขา ไม่ว่าจะกลุ่มเปราะบาง เฉพาะอย่างยิ่งผู้พิการ หรือผู้บกพร่องทางกายต่าง ๆ ก็แล้วแต่ ต้องหาวิธีการดูแลเขาให้ได้ เมื่อวันก่อนในการประชุมคณะรัฐมนตรี มีการดูแลสังคมผู้สูงวัย เพราะเราเป็นประเทศที่มีประชาชนสูงวัยเพิ่มขึ้นในระบบ หลายปีต่อไปจากนี้ เนื่องจากมีการดูแลสุขภาพได้ดีขึ้น ประชาชนเรียนรู้ว่าจะดูแลตัวเองได้อย่างไรในขั้นปฐมภูมิ คือดูแลตัวเอง ป้องกันตัวเองดีกว่าไปรักษา เป็นความทรมาน ใครเจ็บใครป่วยนาน ๆ ก็ทรมาน เพราะฉะนั้นถ้าไม่อยากไปตรงนั้นก็ต้องดูแลตัวเอง รัฐบาลก็พร้อมที่เต็มที่จะดูแลเรื่องสุขภาพ
เรามีการจัดตั้งศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามปรัชญาเศรษฐกิจพอเพียง (ศจพ.) เป็นหน่วยงานหลักในการแก้ไขปัญหา ส่งเสริม ในเรื่องของการดำเนินการต่าง ๆ โดยการประสานสอดคล้องกันกับทุกกระทรวง อย่างเช่นที่มาพร้อมกันในวันนี้ หลายกระทรวงด้วยกัน เพราะฉะนั้นการที่จะทำให้เกิดความยั่งยืนนั้น เราต้องบูรณาการการช่วยเหลือของแต่ละหน่วยงาน แต่ละกระทรวง ทุกภาคส่วนให้ทำงานร่วมกันเป็นทีมอย่างมีประสิทธิภาพ เป้าหมายคือเราจะขจัดความยากจนให้คนไทยอย่างไร ตามห้วงเวลาที่ผ่านไปแต่ละวัน แต่ละช่วงปีต่าง ๆ จะต้องก้าวหน้าไปเรื่อย ๆ ให้คนมีความพึงพอใจ พร้อมกับสร้างให้สังคมเรามีความสงบสุขไปด้วยกัน ถ้าสังคมไม่สงบสุขก็จะทำอะไรไม่ได้สักอย่าง ติดขัดไปหมด เพราะฉะนั้น สิ่งสำคัญที่สุดผมขออย่างเดียว บ้านเมืองสงบสุข มีเสถียรภาพ เราจะได้มีโอกาสสร้างงาน จ้างงาน มีอาชีพใหม่เกิดขึ้น เพราะฉะนั้นสิ่งต่าง ๆ เหล่านี้เป็นเรื่องของคนไทยทุกคนที่จะต้องร่วมกันเป็นทีมประเทศไทยกับผมด้วย
การจัดพิธีลงนามฯ ในวันนี้เป็นเรื่องที่น่ายินดีเป็นอย่างยิ่ง เราจะได้เห็นการรวมพลังร่วมกันระหว่างกระทรวงต่าง ๆ ให้ครอบคลุมทุกมิติแบบองค์รวม เราก็เอามาตรการทุกมาตรการมาดูว่า วันนี้ทุกกระทรวงทำอะไรได้บ้าง และจะเอาอะไรมาเสริมตรงนี้ เรียกว่าการบูรณาการกัน ทั้งแผนเงิน แผนคน แผนงบประมาณ และการทำงานข้ามกระทรวง หารือร่วมกัน ไม่ไปละเมิดก้าวล่วงกฎหมายใด ๆ ของแต่ละกระทรวง ใช้กฎหมายของแต่ละกระทรวงให้เกิดประโยชน์กับประชาชนให้มากที่สุด ถ้ากฎหมายไหนมีปัญหาก็แก้ไข ตามกระบวนการไป ให้ทันสมัยและสอดคล้องกับสถานการณ์ในปัจจุบัน
นอกจากจะทำให้เขาสามารถเข้าถึงสิทธิและสวัสดิการ รวมทั้งพัฒนาคุณภาพชีวิตแล้ว เราสามารถจะให้ทุกคนอยู่ในครอบครัวอย่างมีความสุข สังคมของเราคือสังคมไทย วัฒนธรรมไทย ลูก พ่อ แม่ ปู่ ย่า ตา ยาย เป็นครอบครัวใหญ่ ครอบครัวที่มีความสัมพันธ์ต่างกัน เป็นวัฒนธรรมของคนไทย เราจะทำให้สูญสลายไปไม่ได้ แต่ปัญหาคือว่าไม่สามารถจะดูแลซึ่งกันและกันได้ ต้องดูตรงนี้ว่า ทำอย่างไรให้พ่อแม่สามารถดูแลลูกได้จนโต จนจบ จนมีงานทำ เมื่อมีงานทำแล้วลูกกลับมาดูแลพ่อแม่ เราสลายความผูกพันตรงนี้ไปไม่ได้ เพราะเราคือคนไทย อาจจะไม่เหมือนต่างประเทศ อายุ 17-18 ก็ออกจากบ้านไปหางานทำ ไปหาบ้านเช่า ไม่เหมือนกันนะครับ นี่คือสังคมไทยซึ่งมีความเหนียวแน่น มีความรักมีความผูกพันตั้งแต่เกิด แก่ เจ็บ จนตาย เพราะนี่คือความเป็นคนไทย
วันนี้เราพูดถึงกลุ่มเปราะบาง พูดถึงผู้พิการ พูดถึงผู้ที่ยากจน ก็อยากจะบอกอีกข้างหนึ่ง รัฐบาลจะดูแลคนทุกกลุ่มทุกระดับ นี่คือ Sector หนึ่งของการดูแลที่เรียกว่าไม่ทิ้งใครไว้ข้างหลัง อีก Sector หนึ่ง เราต้องจ้างงาน สร้างงาน สร้างอาชีพใหม่ ๆ ขณะเดียวกันการที่เราจะทำให้ทุกอย่างดีขึ้น ๆ ไปเรื่อย ๆ ทุกคนมีความพึงพอใจ รัฐบาลจำเป็นต้องสร้างเศรษฐกิจใหม่ของเรา ก็คือการปฏิรูปเศรษฐกิจของเรา ที่เรามุ่งเน้นการส่งออก การท่องเที่ยว วันนี้ต้องสร้างอุตสาหกรรมใหม่ขึ้นมา เป็นอุตสาหกรรมที่ไม่ทำลายสิ่งแวดล้อมในหลายพื้นที่ด้วยกัน ก็ขอทำความเข้าใจ ถ้าเราไม่ทำตรงนี้ เราจะมีเงินมาทำตรงนี้ได้อย่างไร นั่นคืองบประมาณภาครัฐที่เราได้มาทางเดียวเท่านั้นเอง เพราะฉะนั้น รัฐบาลก็จำเป็นต้องสร้างงาน สร้างอาชีพ สร้างรายได้ เพื่อให้เกิดรายรับกลับมาให้รัฐบาล ในการมาดูแลทุกงานที่มีอยู่ในปัจจุบัน ภาระของรัฐบาล ภาระของพวกเราทุกคนนั้นยิ่งใหญ่ ถ้าเราทำสำเร็จ ประเทศไทยเราก็จะพ้นกับดักรายได้ปานกลางได้โดยเร็ว ขจัดความยากจน
หลายคนสงสัยว่าทำไมเอาของจีนมาเป็นตัวอย่าง เพราะจีนได้รับความชื่นชมในหลายเวทีต่างประเทศ เพราะแนวนโยบายที่เขาทำนั้นมีความถูกต้อง สามารถลดความยากจนได้หลายร้อยล้านคน หลายพันล้านคนในแต่ละปี ผมก็เอามาดูเอามาศึกษา ได้มีโอกาสพบกับท่านประธานาธิบดีจีน ท่านก็เสนอมาว่าพร้อมที่จะให้แนวทาง พร้อมจะให้วิธีปฏิบัติ ผมก็รับด้วยความขอบคุณ แต่เราจำเป็นต้องนำมาปรับ หลายอย่างเราทำอย่างเขาไม่ได้แน่นอน ด้วยหลายอย่างด้วยกัน หลายอย่างเราทำได้ แต่ทั้งนี้ทั้งนั้นไม่อยากให้เป็นการบังคับ อยากให้เป็นความสมัครใจ อยากให้ทุกคนอยู่ดีกินดี แต่ต้องร่วมมือกับรัฐอย่างไร หลายปัญหาที่เกิดขึ้น โดยเฉพาะคนยากคนจน ที่มีคุณภาพชีวิตไม่ดีนัก อยู่ริมคลองเป็นพื้นที่บุกรุก ซึ่งแออัด เป็นแหล่งแพร่กระจายโรคต่าง ๆ
กลุ่มต่อมาที่ผมเป็นห่วงคือในส่วนของผู้เร่ร่อน เรามีศูนย์รับคนไร้ที่พึ่งทุกจังหวัด วันนี้ทราบว่ายอดประมาณ 2,000 เราตามเขาให้เข้ามาดูแลในศูนย์นี้ แต่ถึงเวลาเขาก็ออกไปได้อีก เพราะกฎหมายไม่สามารถให้เราไปควบคุมเขาได้ เพราะเขาออกไปข้างนอกแล้วเขามีรายได้จากคนไทย นิสัยคนไทยก็สงสาร อยากให้เงินอยากให้อะไรต่าง ๆ เราก็ต้องแก้กันต่อไป เพราะถ้าเขากลับไปหาครอบครัว บางทีครอบครัวเขาก็มีปัญหาดูแลไม่ไหว บางทีจิตใจเขาก็ไม่ปกติ เหล่านี้คือปัญหาจริง ๆ ผมพูดแบบนี้ให้เห็นว่าข้อเท็จจริงของเรื่องเป็นอย่างไร ทำไมรัฐบาลถึงทำอย่างนี้ ทำไมรัฐบาลถึงทำอย่างนั้น ทำไมไม่ทำอย่างโน้น ถ้าทำแบบนี้ทั้งหมดก็ไม่สำเร็จสักเรื่อง วันนี้เราค่อย ๆ ทำโครงสร้างขึ้นมา หาข้อมูลขึ้นมา Big Data ทำให้รวมกัน ใช้ประโยชน์ร่วมกัน สิ่งสำคัญที่สุดในวันนี้คือเราต้องสร้างความเข้าใจให้ประชาชนเข้าใจว่า จะเข้าถึงช่องทางเข้าถึงมาตรการของรัฐบาลได้อย่างไร สิทธิของเขามีอะไรบ้าง เราเคยพูดไปหลายครั้งแล้วแต่ไม่ค่อยได้รับความสนใจจากสังคม เพราะฉะนั้นก็เกิดปัญหามาโดยตลอด หลายคนก็ไม่ทราบ ถ้าขึ้นทะเบียนไปแล้วถ้าย้ายที่อยู่จะต้องแจ้งหรือไม่ ก็ต้องรู้ เมื่อไม่แจ้ง การส่งเงิน ส่งอะไรต่าง ๆ ก็จะมีปัญหาหมด เสร็จแล้วก็เป็นปัญหาออกไปสื่อ หาว่าเราไม่ดูแล เรื่องนี้ก็ขอเน้นย้ำหน่วยงานทั้งหมดให้ชี้แจงให้เขาเข้าใจด้วยว่า สิ่งที่เราให้เขาไปแล้วนั้น นั่นคือสิทธิของท่าน อะไรต่าง ๆ ที่รัฐบาลต้องดูแล แต่เราต้องรักษาสิทธิของเขาให้ได้ด้วยตัวเอง หรือด้วยลูก ญาติพี่น้องทำให้ แทนให้ ไม่อย่างนั้นก็วุ่นไปหมด ก็มีคนส่วนหนึ่งที่มีปัญหา เพราะว่าเขาเข้าไม่ถึง  เขาจะเข้าถึงสิ่งที่รัฐบาลทำให้ได้อย่างไร เช่น บางคนอยู่ที่นี่ ได้รับสิทธิประโยชน์ โอนเงินให้ แต่เมื่อย้ายจังหวัด ย้ายพื้นที่แล้วไปอยู่ที่ไหนก็ไม่ทราบ ในบางครั้งก็ร้องมาว่าทำไมไม่ได้ ไม่มีใครทราบหรอกครับ ท่านต้องแจ้งว่าท่านอยู่ที่ไหน เป็นสิ่งสำคัญ ถ้ามีปัญหาอะไรก็บอกมา รัฐบาลไม่ได้มุ่งหวังที่จะไปลดเงินตรงนี้เลย ถ้าท่านยังมีสิทธิอยู่ทุกคน มีสิทธิทุกคน ตราบใดที่ยังเป็นคนไทยอยู่ เป็นเรื่องที่รัฐบาลยึดมั่นเสมอมา
อีกเรื่องหนึ่ง ผมพูดเพื่อทำความเข้าใจกับสื่อและทุกคนด้วย ช่วยกันขยายความเข้าใจในเรื่องเหล่านี้ ไม่ว่าจะเป็นยุทธศาสตร์ชาติ แผนการปฏิรูป การดูแลคนทุกช่วงวัย และ 6 ยุทธศาสตร์ที่เรามีอยู่ในปัจจุบันว่าสำคัญอย่างไร สำคัญคือทำให้เกิดความยั่งยืน เท่านั้นเอง ไม่ใช่ทำแต่ 1 ปีเปิดงาน ปิดงาน มีคนรับประโยชน์ จบ ไม่ใช่ บางอันต้องสื่อสารไปอีก 3 ปีให้เขาเข้มแข็ง บางอันก็ไปถึง 5 ปี ในงานตรงนั้นในยุทธศาสตร์แต่ละหัวข้อ ถ้าต้องทำต่อ ก็ต่อไปช่วงที่ 2 – 3 – 4 ไม่ได้หมายความว่าจะต้องอยู่กันจนตาย แบบอย่างนี้ ๆ ไม่ใช่ โลกเปลี่ยนทุกวัน วันนี้ต่างประเทศเขาก็เห็นปัญหาอยู่ เหมือนกัน แล้วปัญหาที่สำคัญที่สุดก็คือความมั่นคง มีเสถียรภาพของบ้านเมืองของเรา ความปลอดภัยในชีวิตและทรัพย์สิน นั่นคือสิ่งที่ผมย้ำเสมอมา ขณะเดียวกันเรื่องการต่อต้าน การปราบปรามการทุจริต ต้องดำเนินการอย่างเข้มแข็ง เฉียบขาด ตามกฎหมายที่มีอยู่ โดยไม่ละเว้นทุกเรื่อง อันนี้เป็นสิ่งที่ผมย้ำเสมอกับทุกหน่วยงาน ทั้งในส่วนของรัฐบาล ในส่วนของคณะรัฐมนตรี และในส่วนของข้าราชการทุกหน่วยงาน
วันนี้ถือว่าพวกเรามาร่วมกันเป็นทีมประเทศไทย ทุกคนที่อยู่ที่นี่และไม่อยู่ที่นี่ คือทีมประเทศไทย คือครอบครัวของคนไทย 67 ล้านคนเราคือครอบครัวเดียวกัน ผมคิดว่าใช่ ผมรู้สึกอย่างนั้น เพราะผมต้องดูแลเขา ก็เหมือนทุกคนก็ดูแลครอบครัวของท่านแทนผมในแต่ละกระทรวง ทุกคนคือคนไทยทั้งสิ้น 67 ล้านคน ขอให้ทุกคนประสบความสำเร็จในการทำงานครั้งนี้และงานอื่น ๆ อีกด้วย การที่จะดูแลคนยากจนได้อย่างไร การพัฒนาเอสเอ็มอีอย่างไร การพัฒนา Start Up อย่างไร การพัฒนา EEC การพัฒนาเศรษฐกิจพิเศษต่าง ๆ เหล่านี้เป็นการตั้งโครงสร้างพื้นฐานให้ได้ก่อน แต่ทั้งหมดเริ่มด้วยสาธารณูปโภคที่เพียงพอ จากนั้นจะได้ดูแลคนได้ การขยับขยายย้ายที่อยู่ เพราะเห็นใจคนที่มีรายได้น้อย คนยากจน จะเห็นว่าเราทำหลายโครงการมา ไม่ว่าจะริมคลองต่าง ๆ จะทำต่อไป ไปอยู่ในที่ที่ดี ที่ที่ปลอดภัยต่อสุขภาพ ลูกหลานภูมิใจ ก็ขอความร่วมมือเท่านั้นเอง เราต้องไปด้วยความเข้าใจซึ่งกันและกัน เข้าใจถึงเจตนารมณ์เข้าใจถึงความปรารถนาดีของพวกเรา ดีกว่าที่จะไปหาในเรื่องที่เล็ก ๆ น้อย ๆ มาตำหนิติติงจนภาพใหญ่เสียหาย นั่นคือสิ่งที่ผมขอร้องกับทุกท่านเสมอมา ก็ฝากไว้ด้วย ผมรับทุกอย่าง จะดีหรือไม่ดีผมก็ต้องรับมาแก้ไข ถ้าดีอยู่แล้วผมก็ขอบคุณ ถ้ายังไม่ดีก็รับมาแก้ไข มาย้ำเตือน มาสนับสนุน มาช่วยเหลือ นี่คือคำว่าทีมแห่งประเทศไทย สำหรับคนไทยเรียกว่าครอบครัวประเทศไทย
ท้ายที่สุดนี้ขอขอบคุณทุกกระทรวง ที่มาร่วมลงนามบันทึกข้อตกลงดังกล่าว เพื่อร่วมกันสนับสนุน ขับเคลื่อน และบูรณาการการร่วมมือต่าง ๆ ให้เกิดผลเป็นรูปธรรมอย่างเร็วที่สุด เพื่อจะดูแลประชาชนกลุ่มเปราะบางให้มีคุณภาพชีวิตที่ดีขึ้นในวันนี้ และในเรื่องที่ผมกล่าวเพิ่มเติมไป คือการดูแลคนทุกกลุ่ม ทุกสาขาอาชีพ ต้องทำโครงสร้างต่าง ๆ ให้สมบูรณ์ เกษตรกรก็เป็นผู้มีความเดือดร้อน เพราะฉะนั้นต้องไปดูว่าเราจะปรับต้นทางอย่างไร ปลูกพืชอย่างไร น้ำมากน้ำน้อยจะทำอย่างไร เราไม่สามารถจัดน้ำได้ทุกพื้นที่แน่นอน ในพื้นที่เขตชลประทาน ด้วยความแตกต่างของภูมิประเทศ และปริมาณฝนวันนี้ตกน้อยลงทุกปี ๆ เราต้องเตรียมการในเรื่องส่วนนี้ ราคาสินค้าของเราทำไมราคาสูง ต้องดูที่ปลายทางภายในของเรา แต่เมื่อส่งออกไปต่างประเทศ ราคาสู้เขาไม่ได้ นั่นคือปัญหา เราต้องดูประเทศอื่น ๆ ด้วย แต่ไม่ใช่เราไม่เก่งเท่าเขา เราดูแลคนทุกคนในช่วงการผลิต ตั้งแต่ก่อนการเพาะปลูก เพาะปลูกเสร็จ ดูแลในเรื่องของการตลาด เพื่อให้ทุกคนมีชีวิตความเป็นอยู่ที่ดีขึ้น แต่สิ่งสำคัญที่สุดคือแล้วเราจะทำอย่างไรกับราคาส่งออก ราคาส่งไปแข่งขันของเรา นั่นคือการบ้านสำคัญของทุกกระทรวงที่เกี่ยวข้อง เราต้องปรับปรุงทุกระบบของเราให้ดีขึ้น ทั้งส่วนงานฟังก์ชัน งานบูรณาการ และงานในส่วนที่ขับเคลื่อนประเทศไทยไปสู่อนาคตด้วยเทคโนโลยีและดิจิทัล ขอขอบคุณอีกครั้ง ผมยินดีที่จะทำทุกอย่างให้กับท่าน นี่คือคำสัญญา ลงนามนี่คือคำสัญญา แล้วคำสัญญาของผม ผมจะทำให้ดีที่สุด ในขีดความสามารถที่ผมมีอยู่ และผมก็มีกำลังใจที่จะทำอยู่ด้วยความศรัทธาของผมเอง เพราะผมทำเพื่อประเทศไทยต้องสำเร็จ ถ้าไม่สำเร็จ ผมก็ต้องรับผิดชอบ แต่ต้องดูว่าเป็นธรรมกับผมหรือไม่ ผมทำอะไรมากน้อยเพียงใดอย่างไร ขอบคุณทุกท่านนะครับ ขอให้ทุกคนมีความสุขสวัสดี ปลอดภัย และเฝ้ามองสิ่งดี ๆ ที่เราจะทำให้ประชาชน ให้เกิดขึ้นอย่างแท้จริง ให้คนมีความพึงพอใจ มีความสุข ขอให้ทุกคนมีความสุข ความเจริญไปด้วยกัน ขอบคุณครับ สวัสดีครับ
-------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39664