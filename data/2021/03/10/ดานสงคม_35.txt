รัฐบาลไทย-ข่าวทำเนียบรัฐบาล-สธ. เผยผู้ติดเชื้อโควิด 19 รักษาหายแล้วร้อยละ 97 ย้ำประชาชนสวมหน้ากากให้ถูกต้อง


วันจันทร์ที่ 8 มีนาคม 2564
สธ. เผยผู้ติดเชื้อโควิด 19 รักษาหายแล้วร้อยละ 97 ย้ำประชาชนสวมหน้ากากให้ถูกต้อง
กระทรวงสาธารณสุข เผยสถานการณ์โควิด 19 ในประเทศ ผู้ป่วยรักษาหายกลับบ้านแล้วร้อยละ 97 ชี้การฉีดวัคซีนไม่ล่าช้า สัปดาห์ที่ผ่านมาฉีดไปแล้ว 27,497 ราย ย้ำประชาชนการ์ดอย่าตก สวมหน้ากากอย่างถูกต้อง ให้ปิดปาก ปิดจมูก คลุมกระชับใบหน้า ลดความเสี่ยงแพร่แ
กระทรวงสาธารณสุข เผยสถานการณ์โควิด 19 ในประเทศ ผู้ป่วยรักษาหายกลับบ้านแล้วร้อยละ 97 ชี้การฉีดวัคซีนไม่ล่าช้า สัปดาห์ที่ผ่านมาฉีดไปแล้ว 27,497 ราย ย้ำประชาชนการ์ดอย่าตก สวมหน้ากากอย่างถูกต้อง ให้ปิดปาก ปิดจมูก คลุมกระชับใบหน้า ลดความเสี่ยงแพร่และรับเชื้อโควิด 19 หลังผลสำรวจการสวมหน้ากากด้วยระบบปัญญาประดิษฐ์ 30 เขตในกทม. พบสวมหน้ากากไม่ถูกต้องและไม่สวมหน้ากาก ร้อยละ 4 แนวโน้มเพิ่มขึ้นในช่วงเย็นและวันหยุด
บ่ายวันนี้ (8 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข นพ.เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวถึงสถานการณ์โรคติดเชื้อโควิด 19 ประเทศไทย ว่าขณะนี้แนวโน้มคงตัว จำนวนผู้ติดเชื้อต่ำกว่า 100 ราย ในวันนี้มีผู้ติดเชื้อรายใหม่ 71 ราย จากระบบเฝ้าระวังในโรงพยาบาล 41 ราย, คัดกรองเชิงรุกในชุมชน 7 ราย  มาจากต่างประเทศเข้ากักตัวในสถานกักกัน/รักษาในโรงพยาบาล 23 ราย ไม่มีผู้เสียชีวิตเพิ่ม รักษาหาย 33 ราย ส่งผลให้ตั้งแต่วันที่ 15 ธันวาคม 2563 – 8 มีนาคม 2564 มีผู้ที่รักษาหายแล้ว 21,600 ราย คิดเป็นร้อยละ 97.28 อยู่ระหว่างการรักษา 579 ราย โดยผู้ติดเชื้อในประเทศ จำนวน 48 ราย พบใน 5 จังหวัด ได้แก่ สมุทรสาคร 40 ราย กรุงเทพมหานคร 1 ราย ปทุมธานี 2 ราย ตาก 2 ราย และปราจีนบุรี 3 ราย จังหวัดที่ไม่พบผู้ป่วยเลย 14 จังหวัด และจังหวัดที่ไม่พบผู้ติดเชื้อติดต่อกัน 28 วัน จำนวน 40 จังหวัด
สำหรับการฉีดวัคซีนโควิด 19 ของประเทศไทยนั้น ถือว่าอยู่ในจังหวะที่เหมาะสม ไม่ล่าช้า เห็นได้จากประเทศญี่ปุ่นที่จะเป็นเจ้าภาพจัดการแข่งขันกีฬาโอลิมปิก ได้เริ่มฉีดก่อนหน้าไทยเพียง 1 สัปดาห์ และยังทำให้เราได้รับข้อมูลจากประเทศที่มีการฉีดมาก่อน ทั้งด้านความปลอดภัยและประสิทธิผลในการป้องกันโรค ข้อมูลตั้งแต่วันที่ 28 กุมภาพันธ์ - 7 มีนาคม 2564 ฉีดวัคซีนให้กับกลุ่มเป้าหมายใน 13 จังหวัด รวม 27,497 ราย ซึ่งการฉีดวัคซีนดำเนินการพร้อมๆ กันให้กับ 4 กลุ่มเป้าหมาย ในระยะแรกกลุ่มบุคลากรทางการแพทย์จะได้รับการฉีดจำนวนมากก่อน เพื่อรักษาระบบการแพทย์และสาธารณสุข ในระยะถัดไปจะเพิ่มในกลุ่มประชาชนมากขึ้นเรื่อย ๆ
นายแพทย์เฉวตสรรกล่าวต่อว่า ผลการสำรวจการสวมหน้ากากด้วยระบบปัญญาประดิษฐ์ (AiMASK) พัฒนาโดยกระทรวงการอุดมศึกษา วิทยาศาสตร์ วิจัย และนวัตกรรม (อว.) ร่วมกับสำนักงานการวิจัยแห่งชาติ (วช.) และมหาวิทยาลัยธรรมศาสตร์ (มธ.) ระหว่างวันที่ 20 กุมภาพันธ์ – 4 มีนาคม 2564 ตรวจสอบจากกล้องวีดีโอวงจรปิด 31 จุด ใน 30 เขตของกทม. พบว่า ร้อยละ 96.03 ใส่หน้ากากถูกต้อง ร้อยละ 2.36 ใส่ไม่ถูกต้อง และร้อยละ 1.61 ไม่ใส่หน้ากาก เขตที่มีอัตราการใส่หน้ากากถูกต้องมากกว่าร้อยละ 95 มี 17 เขต และเขตที่มีการสวมใส่หน้ากากถูกต้องน้อยกว่าร้อยละ 90 มีจำนวน 2 เขต และอยู่ระหว่างร้อยละ 90-95 มี 11 เขต ประชาชนมีแนวโน้มใส่หน้ากากไม่ถูกต้องและไม่สวมหน้ากากเพิ่มขึ้นในช่วงเย็นและช่วงวันหยุด อย่างไรก็ตาม แม้ว่าการสวมหน้ากากไม่ถูกต้องและไม่สวมหน้ากาก ร้อยละ 5 -10 จะดูเหมือนน้อย เมื่อเปรียบเทียบหากนั่งรถเมล์มีคน 10 – 20 คนต่อคัน หมายถึงจะมีคนที่ไม่ใส่หน้ากากอย่างน้อย 1 คนบนรถที่มีโอกาสแพร่เชื้อให้คนทั้งรถได้ จึงขอให้ทุกคนการ์ดอย่าตก เข้มงวดกับตัวเองและคนใกล้เคียง ให้สวมหน้ากากอย่างถูกต้อง โดยใส่หน้ากากปิดปาก ปิดจมูก ครอบคลุมกระชับกับใบหน้า  เพื่อลดความเสี่ยงแพร่และรับเชื้อโควิด 19
************************************** 8 มีนาคม 2564

ที่มา : https://www.thaigov.go.th/news/contents/details/39764