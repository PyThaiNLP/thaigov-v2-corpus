รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม นำโมเดลคดีลัลลาเบล ให้ความเป็นธรรม ช่วยเหลือครอบครัวน้องวาวา 


วันพฤหัสบดีที่ 4 มีนาคม 2564
ผู้ช่วยรัฐมนตรีประจำกระทรวงยุติธรรม นำโมเดลคดีลัลลาเบล ให้ความเป็นธรรม ช่วยเหลือครอบครัวน้องวาวา
นายสามารถ เจนชัยจิตรวนิช นำโมเดลคดีลัลลาเบล ให้ความเป็นธรรม ช่วยเหลือครอบครัวน้องวาวา
ในวันพุธที่ ๓ มีนาคม ๒๕๖๔ เวลา ๑๕.๐๐ น. ณ ห้องแถลงข่าวกระทรวงยุติธรรม ชั้น ๒ อาคารกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม รับเรื่องจาก นายสฤษฎ์พงษ์ เกี่ยวข้อง สมาชิกสภาผู้แทนราษฎรจังหวัดกระบี่ พร้อมด้วยมารดาและน้องชายของนางสาววิชญาพร วิเศษสมบัติ หริอ วาวา พริตตี้สาว ซึ่งเสียชีวิตหลังรับงานเอนเตอร์เทน เพื่อขอรับความช่วยเหลือด้านกระบวนการยุติธรรม
นายสามารถ กล่าวว่า สาเหตุการเสียชีวิตของน้องวาวา ยังเป็นข้อกังขาในสังคมซึ่งมีความคล้ายคลึงกับกรณีการเสียชีวิตของน้องลัลลาเบล โดยในเบื้องต้น ได้มอบหมายให้กรมคุ้มครองสิทธิและเสรีภาพ พิจารณาแนวทางการช่วยเหลือเยียวยาครอบครัวของผู้เสียชีวิต และได้ประสานงานกับหน่วยงานที่เกี่ยวข้องในการติดตามสาเหตุการเสียชีวิตที่แท้จริงต่อไป รวมทั้งการขยายผลในประเด็นที่เกี่ยวข้องกับยาเสพติด โดยจะให้ความเป็นธรรมกับทุกๆ ฝ่าย เรื่องยาเสพติดต้องให้สำนักงาน ป.ป.ส. เร่งกวาดล้างยาเสพติดในพื้นที่กรุงเทพฯ ตามนโยบายของพลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม
นายสามารถ กล่าวต่ออีกว่า การเสียชีวิตของน้องวาวา ถือว่าเป็นเสาหลักของครอบครัวในการหารายได้ เลี้ยงมารดาและยายที่ตาบอด ทั้งยังส่งเสียให้น้องชายเรียน เมื่อน้องวาวาเสียชีวิต ครอบครัวน้องวาวาก็ได้รับความเดือดร้อนอย่างหนัก  โดยเรื่องนี้ได้มอบหมายให้ศูนย์ยุติธรรมสร้างสุข  ประสานกับกระทรวงแรงงาน ในการช่วยเหลือให้มารดาของน้องวาวามีอาชีพเลี้ยงครอบครัวที่สามารถทำงานได้ที่บ้าน โดยจะนำโมเดลการช่วยเหลือน้องลาลาเบลมาเป็นต้นแบบ ในการช่วยเหลือให้ครอบคลุมทุกมิติ
"ถือว่าเป็นการอำนวยความยุติธรรมที่รวดเร็ว เป็นการสานต่อนโยบายของพลเอก ประยุทธ์ จันทร์โอชา นายกรัฐมนตรี ในการลดความเหลื่อมล้ำในสังคม โดยประชาชนต้องได้รับความเป็นธรรมอย่างครบวงจรและทั้งนี้ขอให้เชื่อมั่นในกระบวนการยุติธรรม ภายใต้การนำของนายสมศักดิ์ เทพสุทิน รัฐมนตรีว่าการกระทรวงยุติธรรม ซึ่งมีนโยบายอย่างชัดเจนในการเน้นดำเนินงานเชิงรุกเพื่อสร้างสุขให้กับประชาชน  ทางกระทรวงยุติธรรมพร้อมให้ความช่วยเหลือ เพื่อบรรเทาความเดือดร้อนของประชาชนอยู่แล้ว และทั้งนี้ขอให้กำลังใจกับผมครอบครัวของน้องวาวา กับการเรียกร้องความยุติธรรมในครั้งนี้ด้วย" นายสามารถ กล่าว

ที่มา : https://www.thaigov.go.th/news/contents/details/39634