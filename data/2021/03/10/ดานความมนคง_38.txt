รัฐบาลไทย-ข่าวทำเนียบรัฐบาล-รมว.สุชาติ เผย ครม.มีมติปรับปรุงขั้นตอนขอทบทวนสิทธิ “ม33เรารักกัน”


วันพุธที่ 10 มีนาคม 2564
รมว.สุชาติ เผย ครม.มีมติปรับปรุงขั้นตอนขอทบทวนสิทธิ “ม33เรารักกัน”
นายสุชาติ ชมกลิ่น รัฐมนตรีว่าการกระทรวงแรงงาน เผย ที่ประชุมคณะรัฐมนตรีเมื่อวันที่ 9 มี.ค.64 เห็นชอบปรับปรุงขั้นตอนการยื่นทบทวนสิทธิโครงการ ม33เรารักกัน ตั้งแต่วันที่ 15 – 28 มี.ค.64
เมื่อวันที่ 10 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ที่ประชุมคณะรัฐมนตรี (ครม.) เมื่อวานนี้ (9 มี.ค.64) เห็นชอบปรับปรุงหลักเกณฑ์ขั้นตอนการยื่นทบทวนสิทธิ โครงการ ม33เรารักกัน ตามที่สำนักงานประกันสังคมเสนอ สำหรับขั้นตอนการยื่นขอทบทวนสิทธิในวันที่ 15 – 28 มี.ค.64 สามารถยื่นขอทบทวนสิทธิผ่านเว็บไซต์ www.ม33เรารักกัน.com เวลา 06.00 – 23.00 น. โดยเปิดโอกาสให้ผู้ประกันตนกลุ่มต่างๆ ได้ยื่นขอทบทวนสิทธิ ดังนี้ กลุ่มที่ 1 ผู้ประกันตนที่ไม่ได้ลงทะเบียนวันที่ 21 ก.พ. – 7 มี.ค.64 กลุ่มที่ 2 ผู้ที่ลงทะเบียนผ่านเว็บไซต์ www.ม33เรารักกัน.com แต่ถูกปฏิเสธว่าไม่เป็นผู้ประกันตนมาตรา 33 ในระบบประกันสังคม ณ วันที่ 19 ม.ค. 94 หรือ วันที่ 15 ก.พ.64 กลุ่มที่ 3 ผู้ที่มีคุณสมบัติไม่เข้าเงื่อนไขโครงการ ม33เรารักกัน และกลุ่ม 4 ผู้ประกันตนที่ลงทะเบียนแล้วแต่ข้อมูลไม่ตรงกับสำนักทะเบียนกลาง กรมการปกครอง กระทรวงมหาดไทย เช่น คำนำหน้าชื่อ ชื่อ สกุล วันเดือนปีเกิด เป็นต้น จากนั้นวันที่ 29 มี.ค.-4 เม.ย.64 เจ้าหน้าที่จะตรวจสอบข้อมูลและคัดกรองผู้ได้รับสิทธิ ซึ่งผู้ประกันตนสามารถตรวจสอบผลการทบทวนสิทธิได้ทางหน้าเว็บไซต์ www.ม33เรารักกัน.com วันที่ 5 -11 เม.ย.64 ผู้ได้รับสิทธิจะต้องกดยืนยันตัวตนผ่านแอปพลิเคชัน “เป๋าตัง”ตั้งแต่วันที่ 5 เม.ย.ถึง 31 พ.ค.64 และจะได้รับวงเงินสะสมผ่านแอพพลิเคชั่น เป๋าตัง จำนวน 4,000 บาท ในวันที่ 12 เม.ย.64 หรือ ณ วันที่กดยืนยันสิทธิ
นายสุชาติ กล่าวต่อว่า ส่วนกลุ่มผู้ประกันตนที่ไม่มีสมาร์ทโฟน ให้นำบัตรประชาชนแบบสมาร์ทการ์ดมายื่นให้เจ้าหน้าที่สำนักงานประกันสังคม กรุงเทพมหานครพื้นที่/จังหวัด/สาขา ในวันที่ 15 – 28 มี.ค.64 เพื่อลงทะเบียนแทน ตั้งแต่เวลา 08.00 – 17.00 น. จากนั้นวันที่ 29 มี.ค. – 4 เม.ย.64 เจ้าหน้าที่จะตรวจสอบผู้ประกันตนว่ามีเงินฝากเกิน 500,000 บาทหรือไม่ และจะต้องไม่เป็นผู้มีบัตรสวัสดิการแห่งรัฐ ร่วมถึงไม่เคยได้รับสิทธิโครงการเราชนะ โดยจะมีการแจ้งผลการตรวจสอบสิทธิใน วันที่ 5 -11 เม.ย.64 ผ่าน 4 ทางด้วยกัน ประกอบด้วย
1. SMS หมายเลขโทรศัพท์บุคคลอ้างอิง
2.โทรศัพท์แจ้งตามหมายเลขโทรศัพท์บุคคลอ้างอิง
3.โทรศัพท์แจ้งสถานประกอบการให้แจ้งผู้ประกันตน
และ 4.ไลน์แจ้งสถานประกอบการให้แจ้งผู้ประกันตน จากนั้นผู้ประกันตนที่ได้รับสิทธิรับวงเงิน 4,000 บาท สามารถใช้จ่ายผ่านบัตรประชาชน เหมือนกับโครงการเราชนะในวันที่ 12 เม.ย. – 31 พ.ค.64 โดยจะต้องใช้จ่ายซื้อสินค้าและบริการไม่เกินวันที่ 31 พ.ค.64

ที่มา : https://www.thaigov.go.th/news/contents/details/39813