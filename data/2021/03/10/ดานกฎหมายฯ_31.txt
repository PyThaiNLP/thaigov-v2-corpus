รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม ลงพื้นที่เพื่อหาแนวทางแก้ปัญหายาเสพติดอย่างยั่งยืน ชุมชนต้องเข้มแข็ง -ใช้กฎหมายตัดวงจรการค้ายาเสพติด 


วันอังคารที่ 9 มีนาคม 2564
ผู้ช่วยรัฐมนตรีประจำกระทรวงยุติธรรม ลงพื้นที่เพื่อหาแนวทางแก้ปัญหายาเสพติดอย่างยั่งยืน ชุมชนต้องเข้มแข็ง -ใช้กฎหมายตัดวงจรการค้ายาเสพติด
นายสามารถ  เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมกำกับติดตามการป้องกันและแก้ไขปัญหายาเสพติดชุมชนพื้นที่กรุงเทพมหานคร
ในวันอังคารที่ ๙  มีนาคม  ๒๕๖๔ เวลา ๑๐.๐๐ น. นายสามารถ  เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมกำกับติดตามการป้องกันและแก้ไขปัญหายาเสพติดชุมชนพื้นที่กรุงเทพมหานคร ณ ห้องประชุมที่ทำการชุมชนกองขยะหนองแขม เขตหนองแขม กรุงเทพมหานคร โดยมีนายสุนทร ชื่นศิริ ผอ.ป.ป.ส.กทม. ผู้แทนสำนักอนามัย กรุงเทพมหานคร นายสรสิช เหลืองรุ่งเกียรติ ผู้ช่วยผู้อำนวยการเขตหนองแขม พ.ต.อ.นครินทร์ สุคนธวิท  รอง ผบก.น. ๙ พ.ต.อ. ศุภัทร ศุภกำเนิด ผู้กำกับการ สน.หนองค้างพลู พร้อมด้วยประธานชุมชน คณะกรรมการเครือข่ายกองทุนแม่ของแผ่นดินเขตหนองแขม ศูนย์บริการสาธารณสุข  คณะผู้บริหารสำนักงาน ป.ป.ส.กทม. และเจ้าหน้าที่ เข้าร่วมการประชุมฯ
ในการนี้ ผู้ช่วยรัฐมนตรีประจำกระทรวงยุติธรรม ได้ถ่ายทอดนโยบายของพลเอก ประยุทธ์ จันทร์โอชา นายกรัฐมนตรี พลเอก ประวิตร วงษ์สุวรรณ รองนายกรัฐมนตรี และนายสมศักดิ์ เทพสุทิน รัฐมนตรีว่าการกระทรวงยุติธรรม ซึ่งได้เล็งเห็นปัญหายาเสพติดเป็นวาระแห่งชาติ ที่ต้องดำเนินการแก้ไขอย่างจริงจังโดยภาครัฐต้องร่วมมือกับชุมชนจึงจะประสบผลสำเร็จอย่างแท้จริง พร้อมทั้งรับฟังความคิดเห็นของประชาชนต่อการดำเนินงานแก้ไขปัญหายาเสพติด รวมทั้งร่วมรับฟังรายงานสถานการณ์ปัญหายาเสพติดและผลการดำเนินงานด้านการปราบปรามยาเสพติดในพื้นที่
ผู้ช่วยรัฐมนตรีประจำกระทรวงยุติธรรม กล่าวว่า ปัญหายาเสพติดเป็นปัญหาสำคัญซึ่ง พลเอก ประยุทธ์ จันทร์โอชา นายกรัฐมนตรี ได้ประกาศเป็นวาระแห่งชาติ โดยมีพลเอก ประวิตร วงษ์สุวรรณ รองนายกรัฐมนตรี ฝ่ายความมั่นคง ได้มีข้อสั่งการในการปราบปรามยาเสพติดอย่างเข้มข้นเป็นระยะ ซึ่งสอดรับกับนโยบายของนายสมศักดิ์ เทพสุทิน รัฐมนตรีว่าการกระทรวงยุติธรรม ในการป้องกันและปราบปรามยาเสพติด โดยมุ่งเน้นการจัดการเครือข่ายยาเสพติด และการยึดทรัพย์สินที่ได้จากการค้ายาเสพติด ตลอดจนการผลักดันให้มีการแก้ไขปรับปรุงกฎหมายยาเสพติดโดยมีกองทุนแม่ของแผ่นดิน​ ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงพระราชทานทุนประเดิม เพื่อให้สำนักงาน ป.ป.ส. นำไปใช้ประโยชน์ในการป้องกันและแก้ไขปัญหายาเสพติดในหมู่บ้าน/ชุมชน  โดยในปี ๒๕๕๗ สำนักงาน ป.ป.ส. ได้นำพระราชทรัพย์พระราชทานดังกล่าวสมทบกับงบประมาณของสำนักงาน ป.ป.ส. จัดตั้งเป็น “กองทุนแม่ของแผ่นดิน”  เพื่อเป็นทุนตั้งต้นที่จะรวมพลังและศรัทธาของประชาชน และหน่วยงาน/องค์กรภาคีทุกภาคส่วนที่มีต่อพระองค์ แปลงให้เป็นพลังความร่วมมือในการจัดการกับปัญหายาเสพติดในหมู่บ้าน/ชุมชน และถือเป็นยุทธศาสตร์พระราชทานที่เป็นศูนย์รวมจิตใจที่สำคัญของประชาชนในหมู่บ้าน/ชุมชน โดยเป็นเงื่อนไขกระตุ้นความตื่นตัวในการทำความดี ปกป้องรักษาชุมชนให้มีความเข้มแข็งพึ่งตนเองมากยิ่งขึ้น และเป็นแบบอย่างของการบูรณาการเอาชนะยาเสพติดอย่างยั่งยืนเข้ากับกระบวนการพัฒนาทำให้ชุมชนได้เรียนรู้ เพื่อสร้างภูมิคุ้มกันให้แก่ชีวิตและชุมชนเกิดความเข้มแข็ง ซึ่ง "หัวใจสำคัญของการแก้ไขปัญหายาเสพติด" คือ การมีส่วนร่วมของภาคประชาชน ที่จะต้องช่วยกันสอดส่อง เฝ้าระวังชุมชนของตนเอง  เพราะชุมชนที่เข้มแข็งคือ ภูมิคุ้มกันยาเสพติดที่ดีที่สุด หากสมาชิกในชุมชนทุกคนร่วมใจกันสืบสานพระราชปณิธานพระบาทสมเด็จพระเจ้าอยู่หัว รัชกาลที่ ๑๐ ซึ่งทรงพระกรุณาโปรดเกล้าฯ ให้จัดตั้งโครงการจิตอาสาพระราชทานเพื่อให้คนไทยทุกคนมีความสามัคคีร่วมแรงร่วมใจกันทำกิจกรรมสาธารณประโยชน์เพื่อพัฒนาชุมชนต่าง ๆ ให้มีความเจริญ เพื่อให้เกิดประโยชน์ต่อชุมชนอย่างถาวร เช่น การเฝ้าระวังชุมชนของตนเองให้ปลอดยาเสพติด การดูแลผู้ที่ผ่านการบำบัดฟื้นฟู การฝึกอาชีพเพื่อสร้างรายได้อย่างยั่งยืน เพื่อมิให้ผู้เสพ กลับเข้าไปอยู่ในวังวนของยาเสพติด หรือกลับไปเสพซ้ำ  ก็จะทำให้ชุมชนเข้มแข็ง และส่งผลให้ประเทศชาติเดินต่อไปได้ แต่สิ่งที่เป็นอุปสรรคต่อการแก้ปัญหาคือ การเสพติดรายได้ที่มาจากการค้าขายยาเสพติด ซึ่งต้องใช้กลไกของกฎหมายที่เข้มงวดเข้ามาจัดการ โดยมุ่งเน้นการยึดทรัพย์สินตามมูลค่าของยาเสพติดเพื่อเป็นการตัดวงจรการค้ายาเสพติดได้อย่างยั่งยืน โดยขณะนี้ กฎหมายยาเสพติดอยู่ระหว่างการนำเข้าสู่ที่ประชุมสภาผู้แทนราษฎรและวุฒิสภาแล้ว ทั้งนี้ ภารกิจหลักของกระทรวงยุติธรรมคือ การอำนวยความยุติธรรมครอบคลุมทุกมิติให้กับประชาชนทุกภาคส่วน ภายใต้แนวคิด "ยุติธรรมเชิงรุก สร้างสุขให้ประชาชน" ทั้งนี้ ประชาชนสามารถติดต่อกระทรวงยุติธรรมผ่านสายด่วนฟรี โทร.๑๑๑๑ กด ๗๗ ตลอด ๒๔ ชั่วโมง
หลังจากนั้น ผู้ช่วยรัฐมนตรีประจำกระทรวงยุติธรรมและคณะร่วมฟังความคิดเห็นของประชาชนต่อการดำเนินงานแก้ไขปัญหายาเสพติด รับฟังรายงานสถานการณ์ปัญหายาเสพติดและผลการดำเนินงานด้านการปราบปรามยาเสพติดในพื้นที่ พร้อมมอบสื่อรณรงค์ประชาสัมพันธ์ หน้ากากอนามัย แอลกอฮอล์ และน้ำดื่ม สำนักงาน ป.ป.ส. ให้แก่ชุมชนอีกด้วย

ที่มา : https://www.thaigov.go.th/news/contents/details/39793