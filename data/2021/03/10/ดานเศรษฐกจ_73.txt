รัฐบาลไทย-ข่าวทำเนียบรัฐบาล-กระทรวงเกษตรฯ จับมือ ทอท. ขับเคลื่อนโครงการรวมจุดตรวจด่านตรวจพืช 


วันอังคารที่ 9 มีนาคม 2564
กระทรวงเกษตรฯ จับมือ ทอท. ขับเคลื่อนโครงการรวมจุดตรวจด่านตรวจพืช
กระทรวงเกษตรฯ จับมือ ทอท. ขับเคลื่อนโครงการรวมจุดตรวจด่านตรวจพืช (One Stop Service) และโครงการศูนย์จัดเตรียมสินค้าเกษตรผ่านช่องทางพิเศษ (PPL) ยกระดับมาตรฐานตรวจสอบสินค้าเกษตรไทยสู่สากล
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังรับฟังแผนการดำเนินงานโครงการรวมจุดตรวจด่านตรวจพืช ท่าอากาศยานสุวรรณภูมิ  (One Stop Service) และโครงการศูนย์จัดเตรียมสินค้าเกษตรผ่านช่องทางพิเศษ (Perishable Premium Lane) โดยมี นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) เป็นผู้บรรยาย ว่าโครงการฯ ดังกล่าว เป็นความร่วมมือระหว่างกระทรวงเกษตรและสหกรณ์ และบริษัท ท่าอากาศยานไทย จำกัด (มหาชน) เพื่อเป็นการยกระดับมาตรฐานการตรวจสอบสินค้าเกษตรให้แก่ผู้ส่งออกและเกษตรกรของไทย จึงผลักดันให้มีการจัดตั้งศูนย์ตรวจสอบคุณภาพสินค้าการเกษตรก่อนส่งออก เป็นศูนย์กลางการกระจายสินค้าการเกษตรของภูมิภาคอาเซียนไปยังประเทศปลายทางได้อย่างมีมาตรฐานสากล อีกทั้งเป็นการสนับสนุนการส่งออกสินค้าภาคเกษตรเพิ่มมูลค่าประเภท พืช ผัก ผลไม้ ไปสู่ตลาดต่างประเทศ ซึ่งจะเป็นประโยชน์ในการส่งเสริมการขนส่งสินค้าทางอากาศและระบบโลจิสติกส์ในภาพรวมของประเทศ  โดยในระยะแรกของโครงการฯ บริษัท ท่าอากาศยานไทย จำกัด (มหาชน) ได้จัดตั้งสถานที่สำหรับเตรียมสินค้าเกษตร และสินค้าเน่าเสียง่ายผ่านทางช่องทางพิเศษ (Perishable Premium Lane)  และจัดเตรียมพื้นที่ให้บริการตรวจพืชแบบเบ็ดเสร็จ (One - Stop Service) ก่อนจะดำเนินโครงการศูนย์ตรวจสอบคุณภาพสินค้าก่อนส่งออก (Reshipment Inspection Center) ต่อไปในอนาคต
จากนั้น รัฐมนตรีช่วยว่าการกระทรวงเกษตรและสหกรณ์ ลงพื้นที่ชมสถานที่ปฏิบัติงานเจ้าหน้าที่ด่านตรวจพืชสุวรรณภูมิ  ณ บริเวณอาคารขนถ่ายสินค้า บริษัท การบินไทย จำกัด (มหาชน) และเข้าเยี่ยมชมพื้นที่สำหรับจัดตั้งโครงการรวมจุดตรวจด่านตรวจพืช ท่าอากาศยานสุวรรณภูมิ และโครงการศูนย์จัดเตรียมสินค้าเกษตรผ่านช่องทางพิเศษ (Perishable Premium Lane) ณ อาคารคลังสินค้า 4 อีกทั้ง ได้มอบหมายให้กรมวิชาการเกษตร จัดทำแผนย้ายสถานที่ออกใบรับรองสุขอนามัยพืชและจุดตรวจสินค้าเกษตรก่อนการส่งออก ณ ด่านตรวจพืชท่าอากาศยานสุวรรณภูมิ เดิมมี 5 จุด มาไว้เป็นที่เดียวกัน เป็นระบบ One Stop Service โดย บริษัท ท่าอากาศยานไทย จำกัด (มหาชน) ได้จัดสรรพื้นที่และปรับปรุงพื้นที่เพื่อเตรียมให้บริการดังกล่าว คาดว่า บริษัท ท่าอากาศยานไทย จำกัด (มหาชน) จะส่งมอบอาคารที่ปรับปรุงแล้วเสร็จประมาณเดือนพฤศจิกายน 2564 และสามาถให้บริการผู้ส่งออกได้ปลายปี 2564
"ความร่วมมือในครั้งนี้ ถือเป็นการขับเคลื่อนนโยบายของกระทรวงเกษตรและสหกรณ์ ผลักดันการส่งออกสินค้าเกษตรของไทยไปยังประเทศต่างๆ ทั่วโลก จึงมอบนโยบายให้กรมวิชาการเกษตร พัฒนาระบบการบริการส่งออกสินค้าเกษตร โดยเฉพาะด่านตรวจพืชท่าอากาศยานสุวรรณภูมิ ซึ่งสินค้าเกษตรส่งออกส่วนใหญ่มีมูลค่าสูง ผู้ส่งออกต้องการบริการที่มีความรวดเร็ว เพื่อรักษาความสดของสินค้าให้ตรงตามความต้องการของผู้บริโภคในต่างประเทศ ซึ่งโครงการรวมจุดตรวจด่านตรวจพืช ท่าอากาศยานสุวรรณภูมิ  (One Stop Service) และโครงการศูนย์จัดเตรียมสินค้าเกษตรผ่านช่องทางพิเศษ (Perishable Premium Lane) จะเป็นส่วนขับเคลื่อนสำคัญที่ทำให้ผู้ส่งออกสินค้าเกษตรของประเทศไทยสามารถแข่งขันในตลาดโลกได้” รมช.มนัญญา กล่าว

ที่มา : https://www.thaigov.go.th/news/contents/details/39803