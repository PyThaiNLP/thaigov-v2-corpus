รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.สมุทรปราการ ช่วยกลุ่มเปราะบางลงทะเบียน “โครงการเราชนะ” วันสุดท้าย


วันศุกร์ที่ 5 มีนาคม 2564
รมว.พม. ลงพื้นที่ จ.สมุทรปราการ ช่วยกลุ่มเปราะบางลงทะเบียน “โครงการเราชนะ” วันสุดท้าย
รมว.พม. ลงพื้นที่ จ.สมุทรปราการ ช่วยกลุ่มเปราะบางลงทะเบียน “โครงการเราชนะ” วันสุดท้าย
วันนี้ (5 มี.ค. 64) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดสมุทรปราการ เพื่อตรวจเยี่ยมการอำนวยความสะดวกกลุ่มเปราะบางที่เป็นผู้สูงอายุและคนพิการ ลงทะเบียน “โครงการเราชนะ” โดยได้เดินทางไปที่บ้านเลขที่ 13 หมู่ 9 ตำบลบางกระเจ้า อำเภอพระประแดง และสถานคุ้มครองและพัฒนาคนพิการพระประแดง อีกทั้งมีการมอบบ้านพอเพียงชนบท จำนวน 1 หลัง สำหรับซ่อมแซมปรับปรุงที่อยู่อาศัยให้แก่ครอบครัวผู้สูงอายุ 3 พี่น้อง ซึ่งพี่สาวคนโตประกอบอาชีพขายผัดไทยโบราณเพื่อหารายได้เลี้ยงดูครอบครัว และมอบบ้านพอเพียงชนบท ปี 2564 แก่ขบวนองค์กรชุมชนจังหวัดสมุทรปราการ จำนวน 13 ตำบล 346 ครัวเรือน
นายจุติ กล่าวว่า เนื่องด้วยวันนี้ (5 มี.ค.64) เป็นวันสุดท้ายของการลงทะเบียน "โครงการเราชนะ" สำหรับกลุ่มเปราะบาง อาทิ สูงอายุและคนพิการ ที่ไม่มีสมาร์ทโฟน ไม่สามารถเข้าถึงระบบอินเทอร์เน็ต (ลงทะเบียน www.เราชนะ.com ไม่ได้) ซึ่งเป็นกลุ่มเปราะบางที่อยู่ในความดูแลตามภารกิจของกระทรวง พม. วันนี้ ตน พร้อมด้วย นางสาวนันทิดา แก้วบัวสาย นายกองค์การบริหารส่วนจังหวัดสมุทรปราการ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายศุภมิตร ชิณศรี รองผู้ว่าราชการจังหวัดสมุทรปราการ ธนาคารกรุงไทย และทีม One Home พม. จังหวัดสมุทรปราการ ได้เดินทางลงพื้นที่อำเภอพระประแดง จังหวัดสมุทรปราการ เพื่ออำนวยความสะดวกกลุ่มเปราะบางในการลงทะเบียน "โครงการเราชนะ" ที่ไม่สามารถเดินทางไปลงทะเบียนที่จุดบริการได้ โดยได้ช่วยเหลือผู้สูงอายุและคนพิการให้สามารถลงทะเบียนได้ รวม 191 คน  อีกทั้งมีการสาธิตขั้นตอนการลงทะเบียน อาทิ การยืนยันตัวตน ด้วยบัตรประจำตัวประชาชนอเนกประสงค์ (Smart Card) การสแกนใบหน้า เป็นต้น และการแนะนำการใช้สิทธิในการซื้อสินค้ากับร้านที่ร่วมโครงการฯ
นายจุติ กล่าวต่อไปว่า สำหรับการลงทะเบียน "โครงการเราชนะ" ที่ผ่านมา ธนาคารกรุงไทยยืนยันว่าสามารถลงทะเบียนได้เกินเป้าหมาย แต่ยังคงมีคนตกค้าง ซึ่งทางธนาคารกรุงไทยจะทำเรื่องเสนอเข้ากระทรวงการคลัง และกระทรวง พม. จะไปสำรวจคนที่ตกค้าง และนำเสนอไปที่กระทรวงการคลัง และคณะรัฐมนตรี ว่ามีใครที่ตกหล่นบ้าง ซึ่งกระทรวง พม. พร้อมช่วยเหลือกลุ่มเปราะบางทั้งประเทศ และขอยืนยันว่า 12 กระทรวง 1 หน่วยงาน ที่ได้ลงนามบันทึกข้อตกลงความร่วมมือ (MOU) โครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน เมื่อวันที่ 3 มีนาคม ที่ผ่านมา จะแก้ไขปัญหาร่วมกัน โดยรัฐบาลได้เน้นย้ำ "เราจะไม่ทิ้งใครไว้ข้างหลัง" สำหรับช่องทางการขอลงทะเบียน "โครงการเราชนะ" สำหรับผู้ที่ตกหล่นสามารถขอความช่วยเหลือได้ที่ธนาคารกรุงไทยทุกแห่ง องค์กรปกครองส่วนท้องถิ่น  ศูนย์ดำรงธรรม หรือ ศูนย์ช่วยเหลือสังคมสายด่วน พม. โทร 1300 บริการฟรี 24 ชม.
นายจุติ กล่าวเพิ่มเติมว่า  สำหรับการลงพื้นที่สถานคุ้มครองและพัฒนาคนพิการพระประแดง นอกจากได้ตรวจเยี่ยมการอำนวยความสะดวกคนพิการลงทะเบียน"โครงการเราชนะ" แล้ว ตนและคณะผู้บริหารกระทรวง พม. ได้ร่วมเวทีเสวนา “พม.ฟังเสียงคนสมุทรปราการ” พร้อมกับประธานสภาองค์กรชุมชนบางกระเจ้า ผู้แทนผู้สูงอายุ เลขาสภาองค์กรชุมชนตำบลบางกระเจ้า ประธานสภาเด็กและเยาวชนจังหวัดสมุทรปราการ และเลขานุการสภาเด็กและเยาวชนจังหวัดสมุทรปราการ เพื่อรับฟังปัญหาและหาแนวทางแก้ปัญหาร่วมกัน อีกทั้งได้ร่วมประชุมทีม พม. One Home จังหวัดสมุทรปราการ  เพื่อรับฟังรายงานสถานการณ์ทางสังคมในพื้นที่และมอบแนวทางการดำเนินงานในการช่วยเหลือกลุ่มเปราะบางตามภารกิจของกระทรวง พม. ต่อไป นอกจากนี้ ได้เยี่ยมชมผลิตภัณฑ์สานตะกร้าพลาสติก และการสานย่านลิเภา (โครงการตามพระราชดำริในสมเด็จพระนางเจ้าสิริกิติ์ฯ พระบรมราชินีนาถ)

ที่มา : https://www.thaigov.go.th/news/contents/details/39683