รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่จังหวัดสุโขทัย เปิดโครงการ "ขับเคลื่อนไทยด้วยยุติธรรมสร้างสุข" หวังทำงานเชิงรุกให้ประชาชนเข้าถึงกระบวนการ เร่งแก้ปัญหาจากต้นทางเข้าถึงสาเหตุเพื่อขจัดอย่างยั่ง


วันศุกร์ที่ 5 มีนาคม 2564
รมว.ยุติธรรม ลงพื้นที่จังหวัดสุโขทัย เปิดโครงการ "ขับเคลื่อนไทยด้วยยุติธรรมสร้างสุข" หวังทำงานเชิงรุกให้ประชาชนเข้าถึงกระบวนการ เร่งแก้ปัญหาจากต้นทางเข้าถึงสาเหตุเพื่อขจัดอย่างยั่ง
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการ "ขับเคลื่อนไทยด้วยยุติธรรมสร้างสุข"
ในวันศุกร์ที่ ๙ มีนาคม ๒๕๖๔ เวลา ๐๙.๓๐ น. ณโรงแรมไพลิน จังหวัดสุโขทัย นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการ "ขับเคลื่อนไทยด้วยยุติธรรมสร้างสุข" โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายวิรุฬ พรรณเทวี ผู้ว่าราชการจังหวัดสุโขทัย อธิบดีกรมต่างๆ ในสังกัดกระทรวงยุติธรรม ผู้บริหารกระทรวงยุติธรรม ข้าราชการและประชาชนในจังหวัดสุโขทัย เข้าร่วมงาน
นายสมศักดิ์ กล่าวว่า การอำนวยความยุติธรรมให้เข้าถึงประชาชนทุกชนชั้น ขึ้นอยู่กับทุกคนในที่นี้ที่จะต้องอำนวยความสะดวกให้ประชาชนเข้าถึงได้โดยเร็วเพราะเป็นผู้ใกล้ชิดประชาชนในจังหวัด และในปี ๒๕๖๔ กับนโยบายยุติธรรมสร้างสุข ยุติธรรมเชิงรุกสร้างสุขให้ประชาชน ที่ต้องเร่งขับเคลื่อนทำให้ประชาชนเข้าถึงกระบวนการยุติธรรม โดยทางกระทรวงยุติธรรมมีศูนย์ครอบคลุม เพื่อให้ประชาชนมีส่วนร่วมในกระบวนการ และภาคองค์กรประชาชนที่ร่วมกิจกรรมกับกระทรวงยุติธรรม เรามีหน่วยงานที่เกี่ยวข้องกับการแก้ปัญหาความเดือดร้อนของประชาชน และเราจะทำงานตั้งแต่ต้นทาง เข้าถึงสาเหตุของปัญหา เพราะไม่อยากแก้ปัญหาที่ปลายน้ำ ตรงนั้นจะแก้ได้ยากและไม่ยั่งยืน เมื่อเรารู้ปัญหาแล้วใช้กลไกต่างๆ องค์ประกอบการช่วยเหลือประชาชนอยู่ในกระทรวงยุติธรรมเกือบทั้งหมด ซึ่งกำลังดำเนินการและขับเคลื่อนโดยเร็ว และการรับเรื่องร้องเรียน บางครั้งประชาชนต้องเสียค่าใช้จ่ายในการเดินทางมาก เรากำลังทำให้ครอบคลุมและสะดวกมากขึ้น มีการกระจายศูนย์รับเรื่องและสร้างแอปพลิเคชันสร้างความสะดวกให้ประชาชน ซึ่งเป็นแนวทางของรัฐบาลในการช่วยเหลือ ซึ่งบางพื้นที่ไม่ทราบว่ามีการให้ความช่วยเหลือ เราจะต้องประชาสัมพันธ์ให้ทราบทั่วถึง เช่น ผู้เสียหายและเหยื่อจากคดีอาญา ซึ่งไม่ใช่ดูแลแค่คนไทยเท่านั้นแต่ชาวต่างชาติที่เข้ามาในประเทศด้วย
"ผมยืนยันการทำงานอย่างซื่อสัตย์สุจริตทุกท่านได้เห็นมาตลอด ๒๐ กว่าปี ยังคงเส้นคงวาในเรื่องความยุติธรรม ช่วยเหลือด้วยเหตุด้วยผล อะไรที่มีเหตุผลผมไม่เคยละเลยที่จะเข้าไปช่วยแก้ไข ไม่ปล่อยให้ปัญหาลุกลามเกินแก้ไข ผมได้ทำงานในกระทรวงยุติธรรมร่วมกับข้าราชการ มีการเพิ่มเติมหลายอย่าง เช่น การปราบปรามยาเสพติด ที่เน้นการยึดทรัพย์ตัดวงจรยาเสพติด ซึ่งรัฐบาลได้ให้ความสนใจกับยาเสพติดเป็นอย่างมาก นอกจากนี้ ปัญหาความยากจนก็เป็นสาเหตุใหญ่ของสังคม เราจะร่วมกันศึกษาว่าจะเพิ่มรายได้ให้กับประชาชนสุโขทัยได้อย่างไรบ้าง เราเตรียมอาชีพเสริมขึ้นมา เช่น ปศุสัตว์ และต้องมีอาชีพรองต่างๆ นอกจากนี้กระทรวงยุติธรรมเตรียมออกกฎหมายเพื่อช่วยสังคม เช่น การเตรียมความพร้อมก่อนที่นักโทษคดีร้ายแรงจะพ้นโทษ ทำให้สังคมรับรู้ว่าพวกเขาจะออกมาให้เกิดการระวัง กระทรวงยุติธรรมจะทำกฎหมายให้ชัดเจน เพื่อให้ประชาชนเข้าใจว่าเราจะต้องสร้างความปลอดภัยให้กับสังคม อาจจะปล่อยก่อนเวลา ๑ - ๒ ปี แล้วควบคุมโดย ศูนย์ JSOC ติดกำไล EM เพื่อให้สังคมเตรียมพร้อม รับรู้ว่าจะมีบุคคลลักษณะนี้เข้ามาอยู่ในสังคม จะได้เฝ้าระวังไม่ให้เกิดเหตุการณ์ร้ายแรงอีก" นายสมศักดิ์ กล่าว
จากนั้น รมว.ยุติธรรม ได้มอบรางวัลสำนักงานยุติธรรมจังหวัดที่มีผลสัมฤทธิในการปฏิบัติราชการสูง จำนวน ๖ รางวัล ได้แก่
๑. สำนักงานยุติธรรมจังหวัดพระนครศรีอยุธยา
๒. สำนักงานยุติธรรมจังหวัดชลบุรี
๓. สำนักงานยุติธรรมจังหวัดขอนแก่น
๔. สำนักงานยุติธรรมจังหวัดพิษณุโลก
๕. สำนักงานยุติธรรมจังหวัดระนอง
และ ๖. สำนักงานยุติธรรมจังหวัดพิจิตร
รางวัล Justice Care ยุติธรรมสร้างสุข ยุติธรรมเชิงรุกสร้างสุขให้ประชาชน โดยเป็นสำนักงานที่ช่วยเหลือประชาชนได้อย่างรวดเร็ว ได้แก่ สำนักงานยุติธรรมจังหวัดกำแพงเพชร
และยังมีการมอบรางวัลให้กับศูนย์ยุติธรรมชุมชนดีเด่นในจังหวัดสุโขทัย จำนวน ๙ รางวัล ได้แก่
๑. ศูนย์ยุติธรรมชุมชนตำบลบ้านหลุม อำเภอเมืองสุโขทัย
๒. ศูนย์ยุติธรรมชุมชนตำบลวังใหญ่ อำเภอศรีสำโรง
๓. ศูนย์ยุติธรรมชุมชนตำบลลานหอย อำเภอบ้านด่านลานหอย
๔. ศูนย์ยุติธรรมชุมชนตำบลทุ่งยางเมือง อำเภอคีรีมาศ
๕. ศูนย์ยุติธรรมชุมชนตำบลกง อำเภอกงไกรลาศ
๖. ศูนย์ยุติธรรมชุมชนตำบลวังไม้ขอน อำเภอสวรรคโลก
๗. ศูนย์ยุติธรรมชุมชนตำบลศรีสัชนาลัย อำเภอศรีสัชนาลัย
๘. ศูนย์ยุติธรรมชุมชนตำบลศรีนคร อำเภอศรีนคร
และ ๙. ศูนย์ยุติธรรมชุมชนตำบลกลางดง อำเภอทุ่งเสงี่ยม
และต่อด้วยการมอบเงินช่วยเหลือเยียวยาผู้เสียหายและจำเลยจากคดีอาญา จำนวน ๙ ราย รวมเป็นเงินกว่า ๕๐๐,๐๐๐ บาท
ต่อจากนั้น รมว.ยุติธรรม ได้เดินชมนิทรรศการผลงานสำคัญของหน่วยงานต่างๆ ในสังกัดกระทรวงยุติธรรมที่นำมาจัดแสดง อาทิ การใช้อุปกรณ์กำไล EM การป้องกันและปราบปรามยาเสพติด การคุ้มครองสิทธิ เรือนจำท่องเที่ยวและการไกล่เกลี่ย เป็นต้น

ที่มา : https://www.thaigov.go.th/news/contents/details/39686