รัฐบาลไทย-ข่าวทำเนียบรัฐบาล-เลขา รมว.ยุติธรรม ติดตามความคืบหน้า “คดีกระบะชนแล้วหนี สภ.รัตนาธิเบศร์” พร้อมประสานกรมคุ้มครองสิทธิ์ฯ ช่วยเหลือ ตามแนวทางยุติธรรมเชิงรุก


วันอังคารที่ 9 มีนาคม 2564
เลขา รมว.ยุติธรรม ติดตามความคืบหน้า “คดีกระบะชนแล้วหนี สภ.รัตนาธิเบศร์” พร้อมประสานกรมคุ้มครองสิทธิ์ฯ ช่วยเหลือ ตามแนวทางยุติธรรมเชิงรุก
นายสมศักดิ์  เทพสุทิน  รัฐมนตรีว่าการกระทรวงยุติธรรม ได้มอบหมายให้ ว่าที่ร้อยตรี ธนกฤต  จิตรอารีย์รัตน์  เลขานุการรัฐมนตรีว่าการกระทรวงยุติธรรม รับเรื่องร้องเรียนกรณีผู้ขับขี่รถจักรยานยนต์ถูกรถกระบะชนแล้วหนี
ในอังคารที่ ๙ มีนาคม ๒๕๖๔ เวลา ๑๓.๓๐ น. ณ  อาคารกระทรวงยุติธรรม ถนนแจ้งวัฒนะ กรุงเทพฯ นายสมศักดิ์  เทพสุทิน รัฐมนตรีว่าการกระทรวงยุติธรรม ได้มอบหมายให้ ว่าที่ร้อยตรี ธนกฤต  จิตรอารีย์รัตน์  เลขานุการรัฐมนตรีว่าการกระทรวงยุติธรรม รับเรื่องร้องเรียนกรณีผู้ขับขี่รถจักรยานยนต์ถูกรถกระบะชนแล้วหนี โดยนายนัฐพล  ธนภัทรศิริโชติ ถูกรถกระบะสีขาวชนแล้วหนี บริเวณซอยติวานนท์ ๓๒  เหตุการณ์ดังกล่าวเกิดเมื่อวันที่ ๓๑ มกราคม ๒๕๖๔ เวลา ๒๑.๓๐ น. นายนัฐพล ขี่รถจักรยานยนต์เพื่อกลับที่พักระหว่างทางมีรถกระบะสีขาวขับจี้ท้ายแล้วเร่งเครื่องแซงแต่เบี่ยงไม่พ้นทำให้ถูกรถกระบะชนรถจักรยานยนต์ล้มได้รับบาดเจ็บ ขณะที่คู่กรณีจอดรถก่อนจะเร่งเครื่องหลบหนี ซึ่งภายหลังเกิดเหตุ นายนัฐพลได้นำภาพจากกล้องวงจรปิดบริเวณที่เกิดเหตุเข้าแจ้งความที่ สภ.รัตนาธิเบศร์ เพื่อติดตามตัวคนขับรถกระบะคันดังกล่าวมาดำเนินคดี และรับผิดชอบความเสียหายที่เกิดขึ้น แต่ล่าสุดคดียังไม่มีความคืบหน้า จึงนำใบรับรองแพทย์มาขอให้กระทรวงยุติธรรมติดตามความคืบหน้าในการดำเนินคดีพร้อมทั้งติดตามตัวคู่กรณีมาดำเนินคดีตามกฎหมาย
.
ทั้งนี้ ว่าที่ร้อยตรี ธนกฤต ได้ประสานกับผู้กำกับ สภ.รัตนาธิเบศร์ จนล่าสุดเจ้าหน้าที่ตำรวจสืบสวนจนทราบว่าผู้ก่อเหตุเป็นใครและได้ออกหมายเรียกแล้วหลังจากนี้จะสอบปากคำพร้อมทั้งแจ้งข้อกล่าวหา โดยเลขานุการรัฐมนตรีว่าการกระทรวงยุติธรรมยังแจ้งกับผู้เสียหายว่าหากต้องการให้กรมคุ้มครองสิทธิและเสรีภาพช่วยเหลือก็สามารถแจ้งความจำนงได้ทันที ซึ่งถือเป็นการดำเนินการยุติธรรมเชิงรุกตามนโยบายของ นายสมศักดิ์ เทพสุทิน รัฐมนตรีว่าการกระทรวงยุติธรรมที่ต้องการลดความเหลื่อมล้ำและให้ประชาชนเข้าถึงกระบวนการยุติธรรม

ที่มา : https://www.thaigov.go.th/news/contents/details/39794