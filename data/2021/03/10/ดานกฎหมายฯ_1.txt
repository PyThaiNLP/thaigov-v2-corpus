รัฐบาลไทย-ข่าวทำเนียบรัฐบาล-เลขานุการ รมว.ยุติธรรม นำฝ่ายกฎหมายราชทัณฑ์ร้อง ปอท. สอบกรณีเฟซบุ๊ก "เพนกวิน" โพสหมิ่นเบื้องสูง เพื่อหามือโพสมาลงโทษ 


วันอังคารที่ 2 มีนาคม 2564
เลขานุการ รมว.ยุติธรรม นำฝ่ายกฎหมายราชทัณฑ์ร้อง ปอท. สอบกรณีเฟซบุ๊ก "เพนกวิน" โพสหมิ่นเบื้องสูง เพื่อหามือโพสมาลงโทษ
ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วยฝ่ายกฎหมายจากกรมราชทัณฑ์ เข้าร้องทุกข์กล่าวโทษ กรณีเฟซบุ๊ก เพนกวิน-พริษฐ์ ชิวารักษ์ มีการโพสต์ข้อความที่ไม่เหมาะสม
ในวันพฤหัสบดีที่ ๒๕ กุมภาพันธ์ ๒๕๖๔ เวลา ๑๐.๓๐ น. ณ กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วยฝ่ายกฎหมายจากกรมราชทัณฑ์ เข้าร้องทุกข์กล่าวโทษ กรณีเฟซบุ๊ก เพนกวิน-พริษฐ์ ชิวารักษ์ มีการโพสต์ข้อความที่ไม่เหมาะสม โดยมี พล.ต.ท.อนันต์ นานาสมบัติ ผู้บังคับการปราบปรามการกระทำความผิดเกี่ยวกับอาชญากรรมทางเทคโนโลยี เป็นผู้รับเรื่อง
ว่าที่ร้อยตรีธนกฤต กล่าวว่า ตนได้รับการมอบหมายจากนายสมศักดิ์ เทพสุทิน รัฐมนตรีว่าการกระทรวงยุติธรรม ให้ตรวจสอบเกี่ยวกับการโพสต์เฟซบุ๊กของนายพริษฐ์ ชิวารักษ์ แกนนำกลุ่มราษฎร ที่มีข้อความไม่เหมาะสมในลักษณะหมิ่นเบื้องสูง โดยกรณีนี้ต้องแบ่งประเด็น คือ ใครเป็นผู้โพสต์ข้อความ และผู้ที่โพสต์อยู่ที่ไหน เพราะที่ผ่านมา เฟซบุ๊กนี้ นายพริษฐ์ใช้มาตลอดตั้งแต่เคลื่อนไหวทางการเมืองจนถูกควบคุมตัวเข้าสู่เรือนจำ และเมื่อเข้าสู่เรือนจำแล้วยังมีการโพสเฟซบุ๊กอยู่ ซึ่งตนยืนยันว่าภายในเรือนจำไม่มีการอนุญาตให้ใช้และนำเครื่องมือสื่อสารใดๆเข้าไป กรมราชทัณฑ์มีการตรวจสอบอย่างเข้มงวด ซึ่งการโพสต์เฟซบุ๊กดังกล่าวนอกจากมีข้อความที่ไม่เหมาะสมแล้ว ยังเป็นการทำเกิดความเสียหายต่อกรมราชทัณฑ์ เพราะประชาชนเกิดความสงสัยว่าในเรือนจำสามารถใ้ช้เครื่องมือสื่อสารได้
ว่าที่ร้อยตรีธนกฤต กล่าวอีกว่า ที่ผ่านมาตนได้ไปร้องทุกข์กล่าวโทษไว้แล้ว ที่ สน.ร่มเกล้า และเคยให้ข่าวตักเตือนไปแล้ว แต่ยังมีการเคลื่อนไหวและโพสต์ข้อความอยู่เรื่อยมา ซึ่งการโพสต์ล่าสุดถึงขั้นจาบจ้วงเบื้องสูง ดังนั้นกระทรวงยุติธรรม รวมถึงประชาชนผู้ภักดีย่อมจะยอมเรื่องนี้ไม่ได้ จึงได้ให้ฝ่ายกฎหมายของกรมราชทัณฑ์มาร้องทุกข์กล่าวโทษ และอธิบดีกรมราชทัณฑ์ได้สั่งตั้งกรรมการสอบสวน และไปสอบถามนายพริษฐ์ว่า เฟซบุ๊กดังกล่าวเป็นของเขาจริงหรือไม่ ใครเป็นผู้โพสต์ และมีใครมีไอดีหรือเป็นแอดมินบ้าง หากเขาปฏิเสธ เราต้องสืบให้ได้ว่าใครเป็นผู้โพสต์ หรือมีใครเข้ามาเยี่ยมบ้างหรือไม่ แต่ทั้งนี้ที่ผ่านมาเป็นช่วงควบคุมโรคโควิด-19 เรือนจำไม่ได้เปิดให้ใครเข้าเยี่ยม มีเพียงแค่ทนายส่วนตัวเท่านั้นที่เข้าได้ ดังนั้นตรงนี้คงต้องทำหนังสือถึงสมาคมทนายความ ให้ช่วยตรวจสอบข้อเท็จจริงและมารยาทของทนายความด้วย
"วันนี้ผมพร้อมด้วยฝ่ายกฎหมายกรมราชทัณฑ์ มายื่นเรื่องขอให้ทาง บก.ปอท. สืบสวนว่าใครเป็นผู้โพสต์ข้อความดังกล่าว และข้อความดังกล่าวมีความผิดตาม พ.ร.บ.คอมพิวเตอร์ และมาตรา 112 หรือไม่ ขอให้นำตัวผู้กระทำผิดมาลงโทษให้ได้เพื่อไม่ให้เป็นเยี่ยงอย่าง ส่วนกรณีเฟซบุ๊กของนายอานนท์ นำภา แกนนำอีกคนหนึ่งก็เป็นไปในลักษณะเดียวกัน ผมขอให้ ปอท.เร่งสืบหาตัวผู้กระทำผิดโดยเร็ว" เลขานุการ รวม.ยุติธรรม กล่าว
ด้าน พล.ต.ท.อนันต์ กล่าวว่า เรื่องนี้ทาง ปอท. ขอรับไปตรวจสอบ ว่าเฟซบุ๊กดังกล่าวเป็นของใคร และใครเป็นผู้โพสต์ข้อความดังกล่าว และขอเตือนประชาชนว่า หากจะแชร์หรือแสดงความเห็นอะไรในโซเชียลมีเดีย ขอให้ดูอย่างรอบคอบ และระมัดระวังข้อความที่สุ่มเสี่ยง หากไม่ระวังอาจจะมีความผิดตามกฎหมายได้

ที่มา : https://www.thaigov.go.th/news/contents/details/39517