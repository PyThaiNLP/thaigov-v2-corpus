รัฐบาลไทย-ข่าวทำเนียบรัฐบาล-การท่าเรือแห่งประเทศไทยสนับสนุนสนามฝึกซ้อมฟุตซอลแก่ทีมฟุตซอลทีมชาติไทยสู้การแข่งขันกีฬาเอเชี่ยนอินดอร์และมาร์เชียลอาร์ทเกมส์ ครั้งที่ 6


วันพฤหัสบดีที่ 4 มีนาคม 2564
การท่าเรือแห่งประเทศไทยสนับสนุนสนามฝึกซ้อมฟุตซอลแก่ทีมฟุตซอลทีมชาติไทยสู้การแข่งขันกีฬาเอเชี่ยนอินดอร์และมาร์เชียลอาร์ทเกมส์ ครั้งที่ 6
การท่าเรือแห่งประเทศไทย (กทท.) กระทรวงคมนาคม ให้การสนับสนุนทีมฟุตซอลทีมชาติไทยในการใช้สนามฟุตซอลของ กทท. “โกดังสเตเดี้ยม” เพื่อฝึกซ้อมเตรียมความพร้อมแข่งขันกีฬาเอเชี่ยนอินดอร์และมาร์เชียลอาร์ทเกมส์ ครั้งที่ 6 ซึ่งจะจัดการแข่งขันในเดือนมีนาคม 2565
เรือโท ดร.ชำนาญ ไชยฤทธิ์ รองผู้อำนวยการการท่าเรือแห่งประเทศไทย ในฐานะประธานที่ปรึกษาสโมสรฟุตซอลการท่าเรือ กล่าวว่า กทท. ให้การสนับสนุนทีมฟุตซอลทีมชาติไทยในการใช้สนามฟุตซอลของ กทท. “โกดังสเตเดี้ยม” เพื่อฝึกซ้อมเตรียมความพร้อมแข่งขันกีฬาเอเชี่ยนอินดอร์และมาร์เชียลอาร์ทเกมส์ ครั้งที่ 6 ซึ่งประเทศไทยจะเป็นเจ้าภาพจัดการแข่งขันในเดือนมีนาคม 2565 โดยสนามฟุตซอลของ กทท. เป็นสนามที่ได้มาตรฐานสากล สามารถจุผู้ชมได้มากกว่า 1,200 ที่นั่ง มีพื้นสนามชนิดเดียวกับสนามที่ใช้ในการแข่งขันชิงแชมป์เอเชีย (AFC Champions League : ACL) และเป็นสนามแบบเปิดช่วยลดความเสี่ยงการแพร่กระจายของเชื้อไวรัส COVID-19 โดยจะเริ่มฝึกซ้อมระหว่างเดือนมกราคม - เดือนพฤษภาคม 2564
ในส่วนทีมฟุตซอลของสโมสรฟุตซอลการท่าเรือในฤดูกาล 2020 ที่ผ่านมา ได้ตำแหน่งรองแชมป์ฟุตซอลไทยแลนด์ลีก สำหรับในฤดูกาล 2021 ได้วางแผนฝึกซ้อมในช่วงต้นเดือนมีนาคม 2564 จนถึงก่อนการแข่งขันชิงแชมป์ฟุตซอลไทยแลนด์ลีก 2021 โดยจะฝึกซ้อมอย่างต่อเนื่องเพื่อเตรียมความพร้อมในการกลับมาครองความยิ่งใหญ่การแข่งขันฤดูกาลใหม่ที่กำลังจะมาถึง ซึ่งจะปรับเปลี่ยนและแก้เกมส์การแข่งขันจากฤดูกาลที่ผ่านมา และเพิ่มเเทคติกการเล่นสมัยใหม่ พร้อมเพิ่มผู้เล่นจากต่างประเทศเพื่อพัฒนาทีมขึ้นสู่ระดับสากลต่อไป
ทั้งนี้ ผลงานที่ผ่านมาของทีมฟุตซอลสโมสรการท่าเรือ ได้แชมป์ฟุตซอลไทยแลนด์ลีก 3 สมัย ในปี 2007, 2018 และ 2019 รวมทั้งแชมป์ในระดับอาเซียนของสหพันธ์ฟุตบอลอาเซียน (ASEAN FOOTBALL FEDERATION) 3 สมัยซ้อนในปี 2015, 2016 และ 2017

ที่มา : https://www.thaigov.go.th/news/contents/details/39606