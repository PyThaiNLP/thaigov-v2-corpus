รัฐบาลไทย-ข่าวทำเนียบรัฐบาล-ระดมกำลังสกัดไฟป่า ลดปัญหาหมอกควันภาคเหนือ


วันพุธที่ 10 มีนาคม 2564
ระดมกำลังสกัดไฟป่า ลดปัญหาหมอกควันภาคเหนือ
...
จากสถานการณ์ไฟป่าในพื้นที่ภาคเหนือ 17 จังหวัด ที่กลับมาทวีความรุนแรงขึ้นอีกครั้งในช่วงต้นปีนี้ โดยตรวจพบจุดความร้อนสะสมรวมแล้วกว่า 40,000 จุด จึงระดมสรรพกำลังของภาครัฐ เช่น จังหวัด อำเภอ กรมควบคุมมลพิษ กรมฝนหลวงและการบินเกษตร กองทัพภาคที่ 3 และจิตอาสาจากภาคประชาชนในพื้นที่ เพื่อเฝ้าระวัง และกำจัดจุดความร้อน
.
กิจกรรมที่ดำเนินการมาอย่างต่อเนื่อง เช่น โครงการชิงเก็บ คือ เก็บเชื้อเพลิงออกจากป่าแล้วเกือบ 1,200 ตัน ทำให้เหตุการณ์ไม่รุนแรงไปมากกว่านี้ ทำจุดเติมน้ำในป่าเพื่อให้ดับไฟได้รวดเร็วมากขึ้น และใช้ดาวเทียมระบบโมดิสในการสำรวจหาจุดความร้อน เพื่อเฝ้าระวังและดับไฟได้อย่างทันท่วงที
.
นอกจากนี้ ยังประกาศให้ภาคเหนือตอนบน เป็นพื้นที่ “ห้ามเผาโดยเด็ดขาด” หากมีความจำเป็นต้องแจ้งเจ้าหน้าที่อำเภอ หรือจังหวัดก่อน เพื่อให้มีการเฝ้าระวังและควบคุมเพลิงไม่ให้ลามไปยังพื้นที่ป่า และดับไฟให้เรียบร้อยเมื่อเสร็จภารกิจ
.
ส่วนปัญหาหมอกควันข้ามแดนจากประเทศเพื่อนบ้าน กรมควบคุมมลพิษจะส่งหนังสือไปยังเลขาธิการอาเซียน เพื่อให้แจ้งเตือนไปยังประเทศดังกล่าว
.
รัฐบาลขอความร่วมมือประชาชนในพื้นที่ภาคเหนือตอนบน หมั่นตรวจสอบสภาพอากาศผ่านแอปพลิเคชัน Air4Thai และหลีกเลี่ยงพื้นที่สีม่วงและสีแดง สวมหน้ากากอนามัยเมื่อต้องออกนอกบ้าน และช่วยกันเป็นหูเป็นตา หากพบเห็นการเผาให้แจ้งจังหวัดหรือสายด่วนกรมควบคุมมลพิษ 1650 ทันที
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/39808