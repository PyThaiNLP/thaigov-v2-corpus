รัฐบาลไทย-ข่าวทำเนียบรัฐบาล-ติดตามสถานการณ์การเผาเศษซากพืชหรือวัชพืช และเศษวัสดุการเกษตรในพื้นที่การเกษตร


วันอังคารที่ 2 มีนาคม 2564
ติดตามสถานการณ์การเผาเศษซากพืชหรือวัชพืช และเศษวัสดุการเกษตรในพื้นที่การเกษตร
รองปลัดประยูร ลงพื้นที่ลพบุรีติดตามสถานการณ์การเผาเศษซากพืชหรือวัชพืช และเศษวัสดุการเกษตรในพื้นที่การเกษตร
นายประยูร อินสกุล รองปลัดกระทรวงเกษตรและสหกรณ์ เป็นประธานการประชุมติดตามสถานการณ์การเผาเศษซากพืชหรือวัชพืช และเศษวัสดุการเกษตรในพื้นที่การเกษตรจังหวัดลพบุรี โดยมีหัวหน้าส่วนราชการ และข้าราชการในสังกัดกระทรวงเกษตรและสหกรณ์ในพื้นที่จังหวัดลพบุรี เข้าร่วมประชุม ณ ห้องประชุมสำนักงานเกษตรและสหกรณ์จังหวัดลพบุรี อำเภอเมือง จังหวัดลพบุรี ซึ่งที่ประชุมได้ชี้แจงและหารือสถานการณ์การเผาเศษซากพืชหรือวัชพืช และเศษวัสดุการเกษตรในพื้นที่การเกษตร และปัญหาหมอกควัน ฝุ่นละอองขนาดเล็ก (PM 2.5) ในพื้นที่จังหวัดลพบุรี พร้อมทั้งรายงานผลการดำเนินการป้องกันและแก้ไขปัญหาของหน่วยงาน และปัญหาอุปสรรคในการดำเนินงาน
ทั้งนี้ ได้เน้นย้ำมาตรการแก้ไขปัญหาการเผาในพื้นที่เกษตร 3 มาตรการ ประกอบด้วย 1) การป้องกัน เฝ้าระวัง ด้วยการรณรงค์ ประชาสัมพันธ์สร้างการรับรู้ให้แก่เกษตรกร 2) การยับยั้ง โดยให้หน่วยงานสนับสนุนข้อมูลและอุปกรณ์ต่าง ๆ บูรณาการร่วมกับหน่วยงานภาครัฐ ภาคเอกชนในพื้นที่ รวมทั้งการบังคับใช้กฎหมายอย่างเคร่งครัดในช่วงเวลาห้ามเผา และ 3) การแก้ไข ฟื้นฟู ลดการกระจายตัวของปัญหาฝุ่นละอองที่ฟุ้งกระจายในอากาศ รวมถึงทบทวนแผนการปฏิบัติการให้มีประสิทธิภาพยิ่งขึ้น

ที่มา : https://www.thaigov.go.th/news/contents/details/39549