รัฐบาลไทย-ข่าวทำเนียบรัฐบาล-นายกฯ เสียใจกรณีตำรวจควบคุมฝูงชนเสียชีวิต กำชับดูแลสวัสดิการอย่างเต็มที่


วันจันทร์ที่ 1 มีนาคม 2564
พิมพ์
นายกฯ เสียใจกรณีตำรวจควบคุมฝูงชนเสียชีวิต กำชับดูแลสวัสดิการอย่างเต็มที่
นายกฯ เสียใจกรณีตำรวจควบคุมฝูงชนเสียชีวิต กำชับดูแลสวัสดิการอย่างเต็มที่
วันที่ 1 มี.ค.64 นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และ รมว.กลาโหม แสดงความเสียใจกรณี ร.ต.อ.วิวัฒน์ สินเสริฐ สังกัด สน.ธรรมศาลา ซึ่งไปปฏิบัติหน้าที่ควบคุมฝูงชนในเหตุการณ์การชุมนุม เมื่อวันที่ 28 ก.พ.64 เกิดอาการหัวใจหยุดเต้น และเสียชีวิตในเวลาต่อมา
“นายกรัฐมนตรีรู้สึกเสียใจกับเหตุการณ์ดังกล่าว พร้อมกำชับให้สำนักงานตำรวจแห่งชาติและผู้บังคับบัญชาทุกระดับดูแลสวัสดิการตามระเบียบทางราชการอย่างเต็มที่ และให้กำลังใจไปยังครอบครัวผู้เสียชีวิต ที่สำคัญจะต้องใส่ใจเรื่องสภาพความพร้อมของร่างกายและจิตใจก่อนปฏิบัติหน้าที่ด้วย”
อย่างไรก็ตาม ไม่มีใครอยากให้เกิดกรณีเช่นนี้ขึ้น ไม่ว่าจะเป็นฝ่ายเจ้าหน้าที่หรือผู้ชุมนุมก็ตาม โดยขอให้ผู้ที่จะชุมนุมตระหนักถึงเรื่องนี้ให้มาก ทุกคนมีสิทธิชุมนุมได้แต่ต้องอยู่ภายใต้กฎหมาย และไม่ละเมิดสิทธิผู้อื่นหรือใช้ความรุนแรง หรือยั่วยุให้เกิดความแตกแยกในสังคม รวมทั้งฝากความห่วงใยถึงเจ้าหน้าที่ตำรวจทุกนาย ขอให้ปฏิบัติหน้าที่ด้วยความอดทน ระมัดระวังปฏิบัติตามหลักยุทธวิธีสากล โดยคำนึงถึงความปลอดภัยของพี่น้องประชาชนและตนเองเป็นสำคัญ

ที่มา : https://www.thaigov.go.th/news/contents/details/39485