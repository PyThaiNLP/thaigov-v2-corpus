รัฐบาลไทย-ข่าวทำเนียบรัฐบาล-รมช.สาธิต เผย จ.ชลบุรี พร้อมฉีดวัคซีนเข็มแรก


วันจันทร์ที่ 1 มีนาคม 2564
รมช.สาธิต เผย จ.ชลบุรี พร้อมฉีดวัคซีนเข็มแรก
รัฐมนตรีช่วยว่าการกระทรวงสาธารณสุข ติดตามการฉีดวัคซีนป้องกันโรคโควิด 19 เข็มแรกจังหวัดชลบุรี  สร้างความเชื่อมั่น สร้างภูมิคุ้มกันให้กับประชาชนในพื้นที่  ขับเคลื่อนเศรษฐกิจประเทศ
รัฐมนตรีช่วยว่าการกระทรวงสาธารณสุข ติดตามการฉีดวัคซีนป้องกันโรคโควิด 19 เข็มแรกจังหวัดชลบุรี  สร้างความเชื่อมั่น สร้างภูมิคุ้มกันให้กับประชาชนในพื้นที่  ขับเคลื่อนเศรษฐกิจประเทศ
วันนี้ (1 มีนาคม 2564) ที่โรงพยาบาลชลบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์ณรงค์ อภิกุลวณิช ผู้ตรวจราชการกระทรวงสาธารณสุข เขตสุขภาพที่ 6 และคณะผู้บริหาร ลงพื้นที่ตรวจเยี่ยมการให้บริการฉีดวัคซีนโควิด 19 เข็มแรกของ จ.ชลบุรี พร้อมให้กำลังใจเจ้าหน้าที่สาธารณสุขด่านหน้าที่ดูแลประชาชน โดยมีนายแพทย์อภิรัต กตัญญุตานนท์ นายแพทย์สาธารณสุขจังหวัดชลบุรีได้รับวัคซีนเข็มแรก
ดร.สาธิตให้สัมภาษณ์ว่า จังหวัดชลบุรีเป็นจังหวัดที่มีสถานที่สำหรับการกักตัวของผู้เดินทางกลับจากต่างประเทศจำนวนมาก มีบุคลากรด่านหน้าที่ปฏิบัติงานจำนวนมากเช่นกัน รวมทั้งมีสถานที่ท่องเที่ยวสำคัญ เช่นพัทยา ที่นักท่องเที่ยวจากต่างประเทศนิยมเดินทางมาท่องเที่ยว เท่าเทียมกับ จ.ภูเก็ต เชียงใหม่ และสุราษฎร์ธานี จังหวัดชลบุรี จึงเป็น 1 ใน 4 จังหวัดที่ได้รับวัคซีนป้องกันโรคโควิด 19 สำหรับการขับเคลื่อนเศรษฐกิจด้านการท่องเที่ยวของประเทศ โดยได้รับวัคซีนโควิด 19 แล้วเมื่อวันที่ 27 กุมภาพันธ์ที่ผ่านมา จำนวน 4,720 โดส จัดเก็บไว้ในอุณหภูมิที่เหมาะสม กุล่มเป้าหมายแรกที่จะได้รับ คือบุคลากรทางการแพทย์และสาธารณสุข เจ้าหน้าที่ด่านหน้าที่ต้องดูแลผู้ป่วย ผู้เดินทางจากต่างประเทศในสถานกักกันของรัฐ สร้างความเชื่อมั่น ประชาชนและนักท่องเที่ยว กระตุ้นเศรษฐกิจไทยให้เดินหน้าต่อไป
ดร.สาธิตกล่าวต่อว่า สำหรับกลุ่มเป้าหมายแรกที่จะได้รับเป็นบุคลากรทางการแพทย์ของโรงพยาบาลชลบุรีจำนวน 550 คน แบ่งการฉีดออกเป็น 2 วัน ในวันนี้ จะได้รับการฉีดประมาณ 250 คน ส่วนที่เหลือจะได้รับวันต่อไปจนครบ ซึ่ง 1 คนต้องฉีดครบ 2 เข็ม ห่างกันประมาณ 3 สัปดาห์ ส่วนขั้นตอนการฉีด มีความแตกต่างกับที่กระทรวงสาธารณสุขจัดที่สถาบันบำราศนราดูร 8 จุด เมื่อวานนี้ โดยยุบรวมเหลือเพียง 4 จุด แต่มีครบทุกขั้นตอนการปฏิบัติ ไม่ว่าจะเป็นลงทะเบียนก่อนเช็คประวัติ ตรวจสุขภาพ เซ็นใบยินยอมรับความเสี่ยง ฉีดวัคซีน ดูอาการหลังฉีด 30 นาที รับบัตรนัดครั้งต่อไป ครบตามมาตรฐานที่กระทรวงสาธารณสุขกำหนด และถือว่าเป็นการซ้อมระบบ เพื่อเตรียมพร้อมสำหรับฉีดวัคซีนโควิด 19 แก่ประชาชนในระยะต่อไป
ด้านนายแพทย์อภิรัต กตัญญุตานนท์ นายแพทย์สาธารณสุขจังหวัดชลบุรี กล่าวว่า แนวทางการบริหารจัดการวัคซีนโควิด 19 ผ่านมติของคณะกรรมการป้องกันควบคุมโรคติดต่อจังหวัดชลบุรี เนื่องจากจังหวัดชลบุรี รับดูแลผู้เดินทางใน State Quarantine มาอย่างต่อเนื่องตั้งแต่เดือนกุมภาพันธ์ 2563 เป็นต้นมา และผู้ป่วยโรคโควิด 19 โดยได้จัดสรรให้กับบุคลากรการแพทย์และสาธารณสุข โรงพยาบาลทุกอำเภอ จำนวน 2,350 คน และช่วงปลายเดือนมีนาคมถึงเมษายน จะมาอีกประมาณ 5 หมื่นโดส จะเริ่มกระจายไปเจ้าหน้าที่อื่น ๆ ที่เป็นกลุ่มเสี่ยง เช่น เจ้าหน้าที่ประจำด่านต่างๆ และเดือนพฤษภาคมจะได้เพิ่มอีกจำนวนมาก เพื่อนำไปฉีดให้ประชากรกลุ่มเสี่ยงต่อไป
********************************  1 มีนาคม 2564
*************************

ที่มา : https://www.thaigov.go.th/news/contents/details/39496