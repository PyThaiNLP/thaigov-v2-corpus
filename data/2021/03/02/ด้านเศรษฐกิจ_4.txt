รัฐบาลไทย-ข่าวทำเนียบรัฐบาล-เขย่าตลาดบ้านมือสอง!!! ธอส. เปิดตัวโครงการ G H Bank Marketplace รับฝากขายบ้านมือสองผ่านช่องทางออนไลน์ของธนาคาร  


วันจันทร์ที่ 1 มีนาคม 2564
พิมพ์
เขย่าตลาดบ้านมือสอง!!! ธอส. เปิดตัวโครงการ G H Bank Marketplace รับฝากขายบ้านมือสองผ่านช่องทางออนไลน์ของธนาคาร
ธอส.เพิ่มช่องทางในการซื้อ-ขายบ้านมือสองให้กับประชาชน เปิดตัวโครงการ G H Bank Marketplace รับเป็นตัวกลางรับฝากขายบ้านมือสอง เพียงผู้ที่ต้องการขายนำหลักฐานตามที่ธนาคารกำหนดมาติดต่อที่สาขาธนคารทั่วประเทศหรือสำนักงานใหญ่
เริ่มแล้ววันนี้!! ธนาคารอาคารสงเคราะห์ เพิ่มช่องทางในการซื้อ-ขายบ้านมือสองให้กับประชาชน เปิดตัวโครงการ G H Bank Marketplace รับเป็นตัวกลางรับฝากขายบ้านมือสอง เพียงผู้ที่ต้องการขายนำหลักฐานตามที่ธนาคารกำหนดมาติดต่อที่สาขาธนคารทั่วประเทศหรือสำนักงานใหญ่ จากนั้น ธอส. จะนำไปประกาศขายผ่าน www.ghbhomecenter.com หรือ Application : G H Bank Smart NPA รวมถึงนำออกประมูลออนไลน์ หากขายได้และผู้ซื้อของสินเชื่อกับธนาคาร คิดค่านายหน้าฝากขายเพียง 1%    ของราคาที่ฝากขาย
นายฉัตรชัย ศิริไล กรรมการผู้จัดการ ธนาคารอาคารสงเคราะห์(ธอส.) เปิดเผยว่า เพื่อเป็นการเพิ่มช่องทางในการซื้อ-ขายบ้านมือสองให้กับประชาชน และสนับสนุนการกระตุ้นเศรษฐกิจผ่านภาคอสังหาริมทรัพย์ ธอส. ในฐานะธนาคารเฉพาะกิจของรัฐ มุ่งดำเนินงานตามพันธกิจ “ทำให้คนไทยมีบ้าน” จึงได้จัดทำ “โครงการ G H Bank Marketplace” (นายหน้าขายบ้านมือสอง) เพื่อเปิดโอกาสให้ผู้ที่ต้องการขายบ้านมือสองทุกประเภทกับผู้ซื้อสามารถบรรลุวัตถุประสงค์ของตนเองได้สะดวกยิ่งขึ้น โดยผู้ที่ต้องการฝากขายเพียงนำเอกสารหลักฐาน อาทิ บัตรประจำตัวประชาชน สำเนาโฉนด สำเนาหนังสือแสดงกรรมสิทธิ์ห้องชุด(กรรมสิทธิ์เป็นของผู้ฝากขาย) ไฟล์รูปถ่ายที่อยู่อาศัยที่ต้องการฝากขายที่เป็นสภาพปัจจุบัน และแบบแปลน (ถ้ามี) และเข้ามาติดต่อธนาคารด้วยตนเองที่สาขาของธนาคารทุกแห่งทั่วประเทศ หรือที่ฝ่ายบริหาร NPA ชั้น 8 อาคาร 1 ธอส. สำนักงานใหญ่ (พระราม 9)และภายหลังผู้ฝากขายลงนามในสัญญากับธนาคารแล้ว ธอส. จะนำที่อยู่อาศัยดังกล่าวไปประกาศขายตามราคาที่ผู้ฝากขายกำหนด หรือสามารถใช้ข้อมูลจากระบบฐานข้อมูลสารสนเทศภูมิศาสตร์ (GIS) ของ ธอส. ที่จัดเก็บรายละเอียดข้อมูลที่อยู่อาศัยในบริเวณต่าง ๆ ที่ธนาคารเคยประเมินราคาไว้มาเป็นข้อมูลประกอบการตัดสินใจในการตั้งราคาขายได้อีกด้วย
โดย ธอส. จะประกาศขายทรัพย์ของผู้ฝากขายเป็นระยะเวลา 180 วัน นับจากวันทำสัญญาผ่านช่องทางหลักของธนาคารประกอบด้วยเว็บไซต์ www.ghbhomecenter.com ที่รวบรวมทรัพย์ NPA ของธนาคารทั่วประเทศและรองรับการใช้งานทุกแพลตฟอร์ม อาทิ Notebook โทรศัพท์มือถือ และแท็บเล็ต รวมถึงช่องทาง Application : G H Bank Smart NPA หรือขายในงานประมูลออนไลน์ผ่าน Application : G H Bank Smart NPA ที่มีเป็นประจำทุกเดือน และหากมีผู้ที่แสดงความสนใจและติดต่อซื้อ-ขายได้ตามระยะเวลาที่ธนาคารกำหนด หากผู้ซื้อใช้สินเชื่อของ ธอส. อัตราดอกเบี้ยเริ่มต้น 0% เพื่อซื้อบ้านมือสองของผู้ที่ฝากขาย ธนาคารจะเรียกเก็บค่านายหน้าจากผู้ฝากขายเพียง 1% ของราคาขายฝาก ส่วนกรณีผู้ซื้อไม่ได้ใช้สินเชื่อของ ธอส. ธนาคารจะเรียกเก็บค่านายหน้าจากผู้ฝากขาย 2% ของราคาขายฝาก ซึ่งต่ำกว่าค่านายหน้าในระบบขายบ้านมือสองทั่วไปที่จัดเก็บในอัตรา 3% ขึ้นไป
“การจัดทำโครงการ G H Bank Marketplace ในครั้งนี้ทำให้ ธอส. เป็นสถาบันการเงินแห่งแรกของประเทศไทยที่ทำหน้าที่เป็นตัวกลางในการซื้อขายบ้านมือสองให้กับประชาชนอย่างเต็มรูปแบบ ในฐานะที่มีความเชี่ยวชาญในการจำหน่ายบ้านมือสอง เห็นได้จากทรัพย์ NPA หรือบ้านมือสองที่ธนาคารถือครอง สามารถจำหน่ายได้สูงกว่า 3,500 ล้านบาทในปีที่ผ่านมา โดยในแต่ละวันเว็บไซต์บ้านมือสองของธนาคาร www.ghbhomecenter.com มีจำนวนผู้เข้าชมมากกว่า 10,000 ราย และยังมีจำนวนผู้ดาวน์โหลด Application : G H Bank Smart NPA มากกว่า 45,000 ครั้ง จึงมั่นใจว่าโครงการนี้จะช่วยผู้ที่ต้องการขายบ้านครอบคลุมทั้งที่ยังติดจำนองกับสถาบันการเงินและมีประวัติการผ่อนชำระปกติ หรือไม่ติดจำนอง สามารถขายบ้านได้ตามความต้องการ รวมถึงผู้ที่สนใจซื้อบ้านมือสอง ก็จะได้เลือกซื้อทรัพย์ที่หลากหลายในราคาที่คุ้มค่ามากขึ้น โดยสามารถติดต่อเจ้าหน้าที่เพื่อขอเข้าดูทรัพย์ที่สนใจก่อนตัดสินใจซื้อได้ด้วย”นายฉัตรชัย กล่าว
ทั้งนี้ โครงการ G H Bank Marketplace เริ่มต้นให้บริการแล้วตั้งแต่วันนี้(1 มีนาคม 2564)เป็นต้นไป ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาคโทร.0-2202-1170 และ 0-2202-2036

ที่มา : https://www.thaigov.go.th/news/contents/details/39497