รัฐบาลไทย-ข่าวทำเนียบรัฐบาล-พม. จัดงานวันคนพิการสากล ประจำปี 2563 มหกรรมลดความเลื่อมล้ำทางสังคมและวันสตรีสากล 2564 ที่จังหวัดนครราชสีมา 


วันจันทร์ที่ 1 มีนาคม 2564
พม. จัดงานวันคนพิการสากล ประจำปี 2563 มหกรรมลดความเลื่อมล้ำทางสังคมและวันสตรีสากล 2564 ที่จังหวัดนครราชสีมา
พม. จัดงานวันคนพิการสากล ประจำปี 2563 มหกรรมลดความเลื่อมล้ำทางสังคมและวันสตรีสากล 2564 ที่จังหวัดนครราชสีมา
วันที่ 26 ก.พ. 64 เวลา 11.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดงานวันคนพิการสากล ประจำปี 2563 มหกรรมลดความเลื่อมล้ำทางสังคม และวันสตรีสากล ประจำปี 2564 โดยมีนายชรินทร์ ทองสุข รองผู้ว่าราชการจังหวัดนครราชสีมา ผู้แทนองค์กรภาครัฐ เอกชน และองค์กรด้านคนพิการ รวมทั้งหน่วยงานสังกัดกระทรวง พม. เข้าร่วมงาน ณ ห้องประชุมโคราช ฮอลล์ 1 ชั้น 4 ศูนย์การค้าเซ็นทรัลพลาซานครราชสีมา อำเภอเมืองนครราชสีมา จังหวัดนครราชสีมา
นางพัชรี กล่าวว่า รัฐบาลให้ความสำคัญต่อการส่งเสริมสิทธิ โอกาส และความเสมอภาคอย่างเท่าเทียมของคนพิการ โดยมุ่งหวังให้ประเทศไทยเป็นประเทศที่ทุกคนมีโอกาสและความเสมอภาคในทุกด้าน และเป็น “สังคมแห่งโอกาส” ซึ่งกระทรวงการพัฒนาสังคมและความมั่นคงของมนุษย์ (พม.) ได้ขับเคลื่อนนโยบายการพัฒนาคุณภาพชีวิตคนทุกช่วงวัย โดยเฉพาะในสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่จำเป็นต้องคำนึงถึงความยากลำบากในการดำเนินชีวิตของคนพิการ จึงได้มีมาตรการช่วยเหลือเยียวยาคนพิการ อย่างรอบด้าน อาทิ การเพิ่มช่องทางในการซื้อเครื่องอุปโภคและเวชภัณฑ์ การช่วยเหลือเงินเยียวยา 1,000 บาท การพักชำระหนี้ การเพิ่มช่องทางการเข้าถึงข้อมูลข่าวสารอย่างทั่วถึง และการประสานงานร่วมกับหน่วยงานที่เกี่ยวข้องทั้งองค์กรภาครัฐ เอกชน รวมถึงองค์กรด้านคนพิการ เพื่อร่วมกันส่งเสริมและสนับสนุนให้คนพิการได้เข้าถึงสิทธิสวัสดิการสังคมด้วยความเสมอภาคอย่างเท่าเทียม เป็นการพัฒนาคุณภาพชีวิตคนพิการอย่างยั่งยืน
นางพัชรี กล่าวต่อไปว่า นอกจากคนพิการแล้ว สตรียังถือเป็นความสำคัญที่กระทรวง พม. ต้องเข้าดูแลและให้โอกาส สร้างคุณค่า ความเสมอภาคเท่าเทียมกันในสังคม โดยเฉพาะการส่งเสริมอาชีพ สร้างรายได้ ให้สามารถดำรงชีวิตได้อย่างยั่งยืน ซึ่งสตรีเหล่านี้จะเป็นกำลังสำคัญและมีส่วนร่วมในการพัฒนาสังคมให้มีคุณภาพที่ดียิ่งขึ้น นอกจากนี้ ยังมีกลุ่มเป้าหมายโดยเฉพาะเด็กๆ ที่จะโตขึ้นเป็นแรงสำคัญในการขับเคลื่อนประเทศ ซึ่งหน่วยงานที่เกี่ยวข้องจะต้องวิเคราะห์ว่าจะทำอย่างไรให้กลุ่มคนเหล่านี้เข้าถึงศักยภาพอีกด้วย
นางพัชรี กล่าวเพิ่มเติมว่า สำหรับงานวันคนพิการสากล ประจำปี 2563 มหกรรมลดความเลื่อมล้ำทางสังคม และวันสตรีสากล ประจำปี 2564 ประกอบด้วยกิจกรรมสำคัญ ได้แก่ 1. การมอบช่อดอกไม้แสดงความยินดีแก่คนพิการต้นแบบที่ได้รับโล่ประกาศเกียรติคุณจากพลเอก ประยุทธ์ จันทร์โอชา นายกรัฐมนตรี ได้แก่ นางนิตยา เขาหนองบัว 2. การมอบป้ายสัญลักษณ์สถานที่ที่เป็นมิตรสำหรับคนพิการและทุกคน จำนวน 5 แห่ง ได้แก่ 2.1 ศูนย์ประสานงานองค์การบริหารส่วนจังหวัดนครราชสีมา 2.2 ศูนย์การค้าเทอมินอล 21 โคราช 2.3 บริษัท เดอะมอลล์ราชสีมา จำกัด 2.4 ศูนย์พัฒนาคุณภาพชีวิตคนพิการ (ศพพ.) องค์การบริหารส่วนจังหวัดนครราชสีมา และ 2.5 ศูนย์บริการคนพิการตำบลพุดซา 3. การมอบโล่ประกาศเกียรติคุณองค์กรคนพิการที่ผ่านมาตรฐานดีมาก ประจำปี 2564 จำนวน 2 แห่ง ได้แก่ 3.1 ชมรมผู้ปกครองบุคคลออทิสติกจังหวัดนครราชสีมา และ 3.2 สมาคมคนตาบอดนครราชสีมา  4. การมอบโล่ประกาศเกียรติคุณให้แก่สถานประกอบการดีเด่นด้านการจ้างงานคนพิการ จำนวน 3 แห่ง ได้แก่ 4.1 ห้างหุ้นส่วนจำกัด สามดีบริการ 4.2 บริษัท คาสิโอ (ประเทศไทย) จำกัด และ 4.3 บริษัท โตคูมิ อิเล็คทรอนิคส์ไทย จำกัด  5. การมอบโล่ประกาศเกียรติคุณให้แก่องค์กรดีเด่นที่สนับสนุนงานด้านคนพิการ จำนวน 2 แห่ง ได้แก่ 5.1 เทศบาลตำบลด่านเกวียน และ 5.2 องค์การบริหารส่วนตำบลหนองกระทุ่ม และ 6. การมอบโล่ประกาศเกียรติคุณให้แก่
สถานที่ดีเด่นที่เอื้อต่อคนพิการ จำนวน 1 แห่ง ได้แก่ ศูนย์การค้าเซ็นทรัลพลาซานครราชสีมา

ที่มา : https://www.thaigov.go.th/news/contents/details/39491