รัฐบาลไทย-ข่าวทำเนียบรัฐบาล-กก.วล ยกระดับการแก้ไขปัญหาฝุ่นละออง และเฝ้าระวังไม่ให้เกิดไฟป่า พร้อมพิจารณารายงาน EIA 2 โครงการ แก้ไขปัญหารถติดช่วงเทศกาล


วันศุกร์ที่ 26 มีนาคม 2564
พิมพ์
กก.วล ยกระดับการแก้ไขปัญหาฝุ่นละออง และเฝ้าระวังไม่ให้เกิดไฟป่า พร้อมพิจารณารายงาน EIA 2 โครงการ แก้ไขปัญหารถติดช่วงเทศกาล
กก.วล ยกระดับการแก้ไขปัญหาฝุ่นละออง และเฝ้าระวังไม่ให้เกิดไฟป่า พร้อมพิจารณารายงาน EIA 2 โครงการ แก้ไขปัญหารถติดช่วงเทศกาล
วันนี้ (26 มี.ค. 64) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการสิ่งแวดล้อมแห่งชาติ (กก.วล.) ครั้งที่ 2/2564 โดยมีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อมเข้าร่วมด้วย โดยที่ประชุมพิจารณารายงานการประเมินผลกระทบสิ่งแวดล้อม (EIA) จำนวน 2 โครงการ และยกระดับมาตรการแก้ไขปัญหาฝุ่นละออง   ดังนี้
วันนี้ ที่ประชุมได้มีการพิจารณารายงานการประเมินผลกระทบสิ่งแวดล้อม (EIA) จำนวน 2 โครงการ ได้แก่ (1) โครงการทางพิเศษสายฉลองรัช - นครนายก - สระบุรี ของการทางพิเศษแห่งประเทศไทย เพื่อเป็นการเพิ่มโครงข่ายถนนและช่วยให้เกิดการพัฒนาพื้นที่ในเขตจังหวัดที่ทางพิเศษพาดผ่าน โดยเฉพาะพื้นที่ทางด้านตะวันออกของถนนพหลโยธิน และ (2) โครงการทางหลวงแนวใหม่ระหว่างทางหลวงพิเศษหมายเลข 9 ด้านตะวันตก - จุดตัดทางหลวงหมายเลข 347 - จุดตัดทางหลวงพิเศษหมายเลข 9 ด้านตะวันออก - ทางหลวงหมายเลข 352 ของกรมทางหลวง เพื่อลดปัญหาการจราจรคับคั่ง โดยเฉพาะอย่างยิ่งในช่วงเทศกาล
พร้อมกันนี้ ที่ประชุมยังได้พิจารณาเกี่ยวกับมาตรการยกระดับแก้ไขปัญหาฝุ่นละออง หลังพบจำนวนจุดความร้อนเป็นจำนวนมากในพื้นที่ภาคเหนือ โดยเฉพาะในพื้นที่ป่า โดยได้มอบหมายให้กระทรวงทรัพยากรธรรมชาติและสิ่งแวดล้อม โดยกรมอุทยานแห่งชาติ สัตว์ป่าและพันธ์พืช กรมป่าไม้ หมุนเวียนกำลังพลไปเสริมในพื้นที่เสี่ยง พื้นที่ที่เกิดไฟป่า พื้นที่รอยต่อจังหวัดที่ยังไม่มีสถานีควบคุมไฟป่า รวมถึงเสริมการลาดตระเวนเฝ้าระวังเพื่อป้องกันไม่ให้เกิดไฟป่าโดยเด็ดขาด ที่ผ่านมา กองทุนสิ่งแวดล้อมได้อุดหนุนงบประมาณ รวม 69 โครงการเกี่ยวกับการบริหารจัดการเชื้อเพลิงใน 17 จังหวัดภาคเหนือ ซึ่งส่งผลให้จุดความร้อนสูง (HOT Spot) ในปี 2564 ลดลงจากปี 2563 รวมทั้งได้มีการปรับปรุงมาตรฐานควบคุมการระบายน้ำทิ้งจากที่ดินจัดสรร ให้เป็นไปตามหลักมาตรฐานสากลและเป็นที่ยอมรับของทุกภาคส่วนที่เกี่ยวข้อง โดยกำหนดมาตรฐานให้ครอบคลุมที่ดินจัดสรรทุกประเภท ตามกฎหมายว่าด้วยการจัดสรรที่ดิน
รองนายกรัฐมนตรี ได้กล่าวในช่วงท้ายของการประชุมว่า การแก้ไขปัญหาฝุ่นละอองเป็นเรื่องที่เร่งด่วนและสำคัญ จะต้องมีการประชาสัมพันธ์ให้ประชาชนเกิดความเข้าใจและให้ความร่วมมือ หน่วยงานที่เกี่ยวข้องจะต้องเร่งแก้ไขและยกระดับมาตรการให้เข้มงวดขึ้น โดยตรวจสอบข้อมูลพยากรณ์จากกรมอุตุนิยมวิทยาถึงสภาวะอากาศมีผลกระทบต่อปริมาณฝุ่นละอองในพื้นที่อย่างสม่ำเสมอด้วย
------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40404