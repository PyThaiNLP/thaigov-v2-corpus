รัฐบาลไทย-ข่าวทำเนียบรัฐบาล-ที่ประชุม ศบศ.  เคาะมาตรการเปิดรับนักท่องเที่ยวต่างชาติ ในรูปแบบ Phuket Sandbox นำร่อง 1 กรกฎาคม 2564


วันศุกร์ที่ 26 มีนาคม 2564
พิมพ์
ที่ประชุม ศบศ.  เคาะมาตรการเปิดรับนักท่องเที่ยวต่างชาติ ในรูปแบบ Phuket Sandbox นำร่อง 1 กรกฎาคม 2564
ที่ประชุม ศบศ.  เคาะมาตรการเปิดรับนักท่องเที่ยวต่างชาติ ในรูปแบบ Phuket Sandbox นำร่อง 1 กรกฎาคม 2564
วันนี้ (26 มีนาคม 2564) เวลา 12.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายดนุชา พิชยนันท์ เลขาธิการสภาพัฒนาการเศรษฐกิจและสังคมแห่งชาติ และนายยุทธศักดิ์ สุภสร ผู้ว่าการการท่องเที่ยวแห่งประเทศไทย ร่วมแถลงผลการประชุมศูนย์บริหารสถานการณ์เศรษฐกิจ จากผลกระทบของการระบาดของโรคติดเชื้อไวรัสโคโรนา 2019  ครั้งที่ 1/2564  ที่ประชุมได้รับทราบสถานการณ์เศรษฐกิจในช่วง 2 เดือนที่ผ่านมา  การส่งออกอยู่ในระดับดี การเบิกจ่ายงบลงทุนของภาครัฐยังอยู่ในระดับสูง จำนวนบริษัทที่เปิดกิจการใหม่เพิ่มขึ้นอย่างต่อเนื่องจากเดือนมกราคม
ที่ประชุมยังได้รับทราบเป้าหมายการขยายตัวทางเศรษฐกิจปี 2564 โดยสภาพัฒนาการเศรษฐกิจและสังคมแห่งชาติ ตั้งเป้าหมายขับเคลื่อนเศรษฐกิจไทยให้สามารถเจริญเติบโตได้ถึงร้อยละ 4 โดยอาศัยมาตรการต่าง ๆ ประกอบด้วย การส่งออกสินค้า การบริโภคของภาคเอกชน การลงทุนของทั้งภาครัฐและภาคเอกชน ที่ต้องเร่งรัดการลงทุนที่ได้รับการอนุมัติจาก BOI แล้ว รวมถึงต้องมีการเบิกจ่ายงบลงทุนภาครัฐให้ได้มากกว่าร้อยละ 80  แก้ไขปัญหาอุปสรรคต่าง ๆ อาทิ การขาดแคลนตู้สินค้า ปรับวิธีการทางศุลกากรให้รวดเร็วขึ้น และขยายตลาดเพิ่มเติม ขณะเดียวกันรัฐบาลได้มีมาตรการต่าง ๆ เพื่อกระตุ้นให้เกิดการบริโภค อาทิ โครงการเราชนะ โครงการเรารักกัน
ทั้งนี้ ที่ประชุมยังได้หารือถึงการปรับปรุงกฎระเบียบเพื่ออำนวยความสะดวกในการประกอบธุรกิจและดึงดูดการลงทุน โดยนายกรัฐมนตรีมอบหมายให้คณะทำงานปฏิบัติการเชิงรุกดำเนินการพูดคุยกับบริษัทต่างประเทศเพื่อให้เกิดการลงทุนในประเทศไทย เน้นอุตสาหกรรมหลัก ได้แก่ อุตสาหกรรมยานยนต์ไฟฟ้า อุตสาหกรรมอิเล็กทรอนิกส์อัจฉริยะ อุตสาหกรรมการท่องเที่ยวและการดูแลสุขภาพ และอุตสาหกรรมดิจิทัล คลาวด์  ช่วงแรกจะเร่งดึงดูดการลงทุนในอุตสาหกรรมการท่องเที่ยวและการดูแลสุขภาพ พร้อมปรับปรุงกฎระเบียบเพิ่มเติมโดยเฉพาะการยื่นขอใบอนุญาตการทำงาน (Work Permit) และขั้นตอนการตรวจคนเข้าเมือง ให้สะดวกและรวดเร็วยิ่งขึ้น
นายยุทธศักดิ์ สุภสร ผู้ว่าการการท่องเที่ยวแห่งประเทศไทยกล่าวว่า ที่ประชุมเห็นชอบในหลักการแนวทางการเปิดรับนักท่องเที่ยวต่างชาติที่ได้รับการฉีดวัคซีนแล้ว และต้องมีผลการตรวจโควิด-19 เป็นลบ ให้สามารถเดินทางเข้ามาท่องเที่ยวในจังหวัดภูเก็ตได้โดยไม่ต้องกักตัว หรือเรียกว่า Phuket Sandbox และจะเปิดรับเฉพาะนักท่องเที่ยวที่ได้รับวัคซีนครบจำนวนในไตรมาสสองในบางพื้นที่ ประกอบด้วย ภูเก็ต กระบี่ พังงา สมุย พัทยา และเชียงใหม่ ซึ่งนักท่องเที่ยวจะต้องกักตัวในโรงแรมและในพื้นที่ที่กำหนดเป็นเวลา 7 วัน ในไตรมาสสามจะเปิดรับนักเที่ยวโดยไม่ต้องกักตัวเฉพาะในพื้นที่จังหวัดภูเก็ต และไตรมาสสี่จะเปิดรับนักท่องเที่ยวในจังหวัดภูเก็ต กระบี่ พังงา สมุย พัทยา และเชียงใหม่ โดยไม่ต้องกักตัวแต่ต้องปฏิบัติตามมาตรการป้องกันโควิด-19 ควบคู่ไปด้วย ทั้งนี้ นักท่องเที่ยวเมื่อเดินทางเข้ามายังพื้นที่ต้องมีแสดงผลรับรองวัคซีนโควิด-19 ครบจำนวนโดส พร้อมทั้งตรวจหาเชื้อโควิด – 19 ด้วย ขณะเดียวกัน จังหวัดภูเก็ตได้เสนอแผนปรับปรุงพื้นที่ให้เป็นการท่องเที่ยวที่มีคุณภาพมากขึ้น ควบคู่ไปกับการเปิด Phuket Sandbox ในวันที่ 1 กรกฎาคม นี้
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40402