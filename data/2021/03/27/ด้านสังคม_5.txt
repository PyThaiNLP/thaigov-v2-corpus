รัฐบาลไทย-ข่าวทำเนียบรัฐบาล-พม. ถวายโล่ประกาศเกียรติคุณบุคคลดีเด่นเสียสละเพื่อสังคม แด่เจ้าอาวาสวัดห้วยปลากั้ง พร้อมเปิดศูนย์บริการแม่เลี้ยงเดี่ยวและครอบครัว จ.เชียงราย


วันศุกร์ที่ 26 มีนาคม 2564
พม. ถวายโล่ประกาศเกียรติคุณบุคคลดีเด่นเสียสละเพื่อสังคม แด่เจ้าอาวาสวัดห้วยปลากั้ง พร้อมเปิดศูนย์บริการแม่เลี้ยงเดี่ยวและครอบครัว จ.เชียงราย
พม. ถวายโล่ประกาศเกียรติคุณบุคคลดีเด่นเสียสละเพื่อสังคม แด่ท่านเจ้าคุณพระไพศาลประชาทร วิ. (พระครูพบโชค) เจ้าอาวาสวัดห้วยปลากั้ง พร้อมเปิดศูนย์บริการแม่เลี้ยงเดี่ยวและครอบครัวจังหวัดเชียงราย
วันนี้ (26 มี.ค. 64) เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดเชียงราย ณ วัดห้วยปลากั้ง อำเภอเมือง เพื่อถวายโล่ประกาศเกียรติคุณบุคคลดีเด่นเสียสละเพื่อสังคม แด่ท่านเจ้าคุณพระไพศาลประชาทร วิ. (พระครูพบโชค) เจ้าอาวาสวัดห้วยปลากั้ง อีกทั้ง มอบเครื่องอุปโภคบริโภคแก่ผู้ประสบปัญหาทางสังคม จำนวน 500 ราย จากนั้น เดินทางไปเปิดศูนย์บริการแม่เลี้ยงเดี่ยวและครอบครัวจังหวัดเชียงราย พร้อมทั้งมอบเครื่องอุปโภคบริโภคที่จำเป็น และเครื่องมือประกอบอาชีพตามโครงการ “พม.ส่งความสุข สร้างอาชีพครอบครัวเลี้ยงเดี่ยว” จำนวน 7 ครอบครัว ณ ศูนย์การเรียนรู้พัฒนาสตรีและครอบครัวจังหวัดเชียงราย
นายจุติ กล่าวว่า กระทรวง พม. มีภารกิจสำคัญในการประสานความร่วมมือและสนับสนุนภาคีเครือข่ายทั้งระดับองค์กรและบุคคล เพื่อมีส่วนร่วมในการช่วยเหลือและพัฒนาทุกกลุ่มเป้าหมาย ตั้งแต่เด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม โดยไม่ทิ้งใครไว้ข้างหลัง เพื่อให้สามารถพึ่งพาตนเองและมีคุณภาพชีวิตที่ดีอย่างมั่นคง สำหรับบุคคลผู้อุทิศตนเพื่อประโยชน์สุขแก่สังคม มีความเสียสละมุ่งมั่นดูแลประชาชนผู้ตกทุกข์ยาก โดยไม่หวังสิ่งตอบแทน แต่มีความพยายามในการช่วยเหลือบุคคลและสังคมทุกระดับ ซึ่งท่านเจ้าคุณพระไพศาลประชาทร วิ. (พระครูพบโชค) เจ้าอาวาสวัดห้วยปลากั้ง นับเป็นแบบอย่างของสังคมไทย ด้วยการสงเคราะห์กลุ่มเด็กที่ประสบปัญหาทางสังคม เช่น กลุ่มเด็กกำพร้า ด้อยโอกาส ยากจน และไร้ที่พึ่ง ในอดีตวัดห้วยปลากั้งได้ให้การดูแลอุปการะเด็กและเยาวชนเป็นจำนวนมากถึง 993 คน กลุ่มคนชรา คนพิการ และผู้ประสบปัญหาทางสังคม จำนวน 115 คน ซึ่งดำเนินการมาอย่างต่อเนื่องเป็นระยะเวลากว่า 15 ปี และสามารถส่งบุคคลเหล่านี้กลับคืนสู่สังคมได้อย่างมีคุณค่าและศักดิ์ศรี ปัจจุบัน วัดห้วยปลากั้งรับอุปการะเด็กกำพร้าและด้อยโอกาส จำนวน 543 คน แบ่งเป็นชาย 245 คน หญิง 298 คน คนชรา คนพิการ และผู้ประสบปัญหาทางสังคม จำนวน 75 คน นับเป็นศูนย์การให้และแบ่งปันที่มีขนาดใหญ่ โดยมีผู้ใจบุญบริจาคสิ่งของ ข้าวสาร อาหารแห้ง เสื้อผ้า และปัจจัย 4 จำนวนมาก ถือเป็นการทำงานร่วมกันและคู่ขนานไปกับสำนักงานพัฒนาสังคมและความมั่นคงของมนุษย์จังหวัดเชียงราย ทั้งนี้ เป็นที่ประจักษ์แล้วว่า ท่านเจ้าคุณพระไพศาลประชาทร วิ. (พระอาจารย์พบโชค) คือบุคคลที่สังคมให้การยอมรับว่าเป็นที่พึ่งแก่ผู้ทุกข์ยาก เป็นศูนย์รวมความศรัทธาและเมตตาช่วยเหลือสังคมมาโดยตลอด
นายจุติ กล่าวต่อไปว่า นอกจากนี้ ได้เดินทางลงพื้นที่ ณ ศูนย์การเรียนรู้พัฒนาสตรีและครอบครัวจังหวัดเชียงราย เพื่อเปิดศูนย์บริการแม่เลี้ยงเดี่ยวและครอบครัวจังหวัดเชียงราย พร้อมทั้งมอบเครื่องอุปโภคบริโภคที่จำเป็น และเครื่องมือประกอบอาชีพตามโครงการ “พม.ส่งความสุข สร้างอาชีพครอบครัวเลี้ยงเดี่ยว” จำนวน 7 ครอบครัว ทั้งนี้ ศูนย์บริการแม่เลี้ยงเดี่ยวและครอบครัวจังหวัดเชียงราย มีภารกิจในการเสริมสร้างความเข้มแข็งและพัฒนาศักยภาพให้กับสตรีและครอบครัวที่ประสบปัญหาทางสังคมให้มีคุณภาพชีวิตที่ดี โดยได้ดำเนิน"โครงการขับเคลื่อนการจัดสวัสดิการแม่เลี้ยงเดี่ยวและครอบครัว" (ศูนย์บริการแม่เลี้ยงเดี่ยวและครอบครัว) เพื่อให้เกิดแนวทางการจัดสวัสดิการให้แม่เลี้ยงเดี่ยวและครอบครัวอย่างครอบคลุมตามสภาพปัญหาและความต้องการ และสร้างช่องทางการเข้าถึงบริการที่หลากหลายเพิ่มขึ้นสำหรับแม่เลี้ยงเดี่ยวและครอบครัว อีกทั้งเป็นต้นแบบในการจัดสวัสดิการสำหรับแม่เลี้ยงเดี่ยวและครอบครัวระดับพื้นที่ ในลักษณะบูรณาการความร่วมมือระหว่างหน่วยงานที่เกี่ยวข้อง ทั้งภาครัฐและเอกชน โดยดำเนินการนำร่องในศูนย์เรียนรู้การพัฒนาสตรีและครอบครัว 9 แห่ง ทั่วประเทศได้แก่ จังหวัดเชียงราย ลำพูน ลำปาง พิษณุโลก ขอนแก่น ศรีสะเกษ ชลบุรี นนทบุรี และสงขลา  สำหรับโครงการ "พม. ส่งความสุข สร้างอาชีพ ครอบครัวเลี้ยงเดี่ยว" ได้รับการสนับสนุนจาก Tesco Lotus ในโครงการ "ถุงคืนชีพ สร้างอาชีพ" โดยจำหน่ายถุงใช้ช้า collection ใหม่ลาย"ผ้าไทยประจำ 4 ภาค" และนำรายได้มาจัดซื้ออุปกรณ์ประกอบอาชีพให้กับครอบครัวเลี้ยงเดี่ยวที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) โดยมีเป้าหมายเพื่อสร้างอาชีพ สร้างรายได้ ให้กลุ่มครอบครัวเลี้ยงเดี่ยวสามารถพึ่งพาตนเอง และเลี้ยงดูครอบครัวได้  ด้วยคุณภาพชีวิตที่ดี

ที่มา : https://www.thaigov.go.th/news/contents/details/40407