รัฐบาลไทย-ข่าวทำเนียบรัฐบาล-กรมการขนส่งทางบกเปิดให้บริการแล้ว ช้อปให้พอ แล้วต่อภาษี : shop Thru for Tax บริการรับชำระภาษีรถประจำปีที่ห้างสรรพสินค้าในวันเสาร์ - อาทิตย์


วันศุกร์ที่ 26 มีนาคม 2564
กรมการขนส่งทางบกเปิดให้บริการแล้ว ช้อปให้พอ แล้วต่อภาษี : shop Thru for Tax บริการรับชำระภาษีรถประจำปีที่ห้างสรรพสินค้าในวันเสาร์ - อาทิตย์
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เปิดเผยว่า ปัจจุบันหน่วยงานต่าง ๆ  มีมาตรการป้องกันการแพร่ระบาดของโรคติดเชื้อไวรัส COVID-19 อย่างเข้มงวด และประชาชนมีความเข้าใจและให้ความร่วมมือปฏิบัติตามมาตรการ D-M-H-T-T
D - Distancing อยู่ห่างไว้ M - Mask Wearing ใส่หน้ากากอนามัย H - Hand washing หมั่นล้างมือ T - Testing ตรวจวัดอุณหภูมิ T - Thai Cha na ใช้แอปพลิเคชันไทยชนะเป็นอย่างดี ดังนั้น เพื่ออำนวยความสะดวกในการชำระภาษีรถประจำปีให้แก่ประชาชน กรมการขนส่งทางบก (ขบ.) ได้เตรียมจัดเจ้าหน้าที่ออกหน่วยให้บริการเพื่อให้บริการรับชำระภาษีรถประจำปีที่ห้างสรรพสินค้าหรือแหล่งชุมชน ตามโครงการช้อปให้พอ แล้วต่อภาษี : shop Thru for Tax ในวันเสาร์ - อาทิตย์ ตั้งแต่บัดนี้เป็นต้นไป ทั้งนี้ สำนักงานขนส่งที่รับผิดชอบการออกหน่วยให้บริการในพื้นที่ต่าง ๆ ให้ดำเนินการประสานห้างสรรพสินค้าหรือแหล่งชุมชนเจ้าของพื้นที่ รวมถึงติดตามสถานการณ์การแพร่ระบาดของเชื้อไวรัส COVID-19 และมาตรการควบคุมของพื้นที่หรือจังหวัดอย่างใกล้ชิด กรณีมีประกาศเปลี่ยนแปลงสถานการณ์ มาตรการควบคุม หรือพบการแพร่ระบาดของเชื้อไวรัส COVID-19 ที่อาจส่งผลต่อประชาชนที่มาใช้บริการ ให้พิจารณาปรับการให้บริการตามความเหมาะสมโดยคำนึงถึงความปลอดภัยทางด้านสาธารณสุขของประชาชนและเจ้าหน้าที่ผู้ปฏิบัติงานเป็นสำคัญ
สำหรับจุดให้บริการรับชำระภาษีรถประจำปีที่ห้างสรรพสินค้าหรือแหล่งชุมชนตามโครงการ ช้อปให้พอ แล้วต่อภาษี : shop Thru for Tax ในพื้นที่กรุงเทพฯ และปริมณฑล (ข้อมูล ณ วันที่ 23 มีนาคม 2564) ประกอบด้วย ห้างสรรพสินค้าบิ๊กซี จำนวน 11 สาขา ได้แก่ สาขาบางบอน บางปะกอก เพชรเกษม อ่อนนุช สุวินทวงศ์ รัชดาภิเษก สุขาภิบาล 3 ลาดพร้าว รามอินทรา สำโรง และสมุทรปราการ เปิดให้บริการวันเสาร์ - อาทิตย์ ตั้งแต่เวลา 09.00 - 17.00 น. ศูนย์การค้าพาราไดซ์พาร์ค, เซ็นทรัลศาลายา, เซ็นทรัลแจ้งวัฒนะ, เซ็นทรัล Westgate และเดอะมอลล์งามวงศ์วาน เปิดให้บริการวันเสาร์ - อาทิตย์ ตั้งแต่เวลา 10.00 - 18.00 น. ส่วนต่างจังหวัดสามารถสอบได้ที่สำนักงานขนส่งจังหวัดโดยตรง
รองอธิบดีกรมการขนส่งทางบก กล่าวเพิ่มเติมว่า สำหรับประชาชนที่ต้องการชำระภาษีรถประจำปีโดยที่ไม่ต้องเดินทางมาที่สำนักงานขนส่งหรือห้างสรรพสินค้า ขบ. ได้พัฒนาเว็บไซต์ชำระภาษีรถประจำปี https://eservice.dlt.go.th ให้สามารถรองรับการชำระภาษีรถยนต์นั่งส่วนบุคคลไม่เกิน 7 คน (รถเก๋ง), รถยนต์นั่งส่วนบุคคลเกิน 7 คน (รถตู้), รถยนต์บรรทุกส่วนบุคคล (รถกระบะ) ที่มีอายุการใช้งานเกิน 7 ปี รถจักรยานยนต์ที่มีอายุการใช้งานเกิน 5 ปี นับตั้งแต่วันที่จดทะเบียนครั้งแรก ซึ่งได้เริ่มทดลองให้รถกลุ่มดังกล่าว
ยื่นชำระภาษีรถประจำปีผ่านเว็บไซต์ได้แล้ว โดยรถนั้นต้องผ่านการตรวจสภาพจากสถานตรวจสภาพรถ (ตรอ.) ก่อน จึงจะดำเนินการตามขั้นตอนชำระภาษีในเว็บไซต์ได้ จากนั้นจะได้รับเครื่องหมายการเสียภาษีและใบเสร็จรับเงินทางไปรษณีย์ภายใน 5 วันทำการหลังชำระเงิน สอบถามเพิ่มเติม โทร. 1584

ที่มา : https://www.thaigov.go.th/news/contents/details/40395