รัฐบาลไทย-ข่าวทำเนียบรัฐบาล-แผนการปฏิรูปประเทศ และยุทธศาสตร์ชาติ ในส่วนของกระทรวงเกษตรและสหกรณ์


วันศุกร์ที่ 26 มีนาคม 2564
แผนการปฏิรูปประเทศ และยุทธศาสตร์ชาติ ในส่วนของกระทรวงเกษตรและสหกรณ์
กระทรวงเกษตรฯ ร่วมหารือคณะกรรมาธิการ ตสร. ตามแผนการปฏิรูปประเทศ และยุทธศาสตร์ชาติ ในส่วนของกระทรวงเกษตรและสหกรณ์
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วยผู้บริหารกระทรวงเกษตรและสหกรณ์ ให้การต้อนรับ พลเอก สิงห์ศึก สิงห์ไพร รองประธานวุฒิสภา คนที่หนึ่ง และคณะกรรมาธิการ (ตสร.) เพื่อติดตาม เสนอแนะ และเร่งรัดการปฏิรูปประเทศ และการจัดทำและดำเนินการตามยุทธศาตร์ชาติ ณ กระทรวงเกษตรและสหกรณ์
รัฐมนตรีว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ยินดีที่ได้มีการแลกเปลี่ยนกันในเรื่องการปฏิรูปประเทศ และยุทธศาสตร์ชาติ โดยในส่วนของกระทรวงเกษตรฯ ดูแลในส่วนของภาคการเกษตรทั้งระบบ และการสร้างเกษตรมูลค่าสูง จึงต้องมีการเตรียมความพร้อมในการดำเนินงานทุกด้าน ซึ่งทุกหน่วยงานในสังกัดได้มีการบูรณาการการทำงานและดำเนินการตามนโยบายเชิงรุก โดยไม่รอรับปัญหาอย่างเดียว นโยบายที่เสนอไปจึงเป็นนโยบายเชิงรุกทั้งหมด เช่น ตลาดนำการผลิต ที่จะทำให้สามารถกำหนดวัตถุดิบ กำหนดราคาได้ และนำไปสู่ภาคการปฏิบัติที่จะเกิดผลสัมฤทธิ์ได้จริง และสำหรับการหารือในวันนี้ กระทรวงเกษตรฯ พร้อมนำข้อเสนอแนะเพื่อนำไปสู่การปฏิบัติให้มีประสิทธิภาพเพิ่มมากขึ้น
ทั้งนี้ ในส่วนของกระทรวงเกษตรฯ ได้รายงานผลการดำเนินงานตามโครงการ/กิจกรรม ที่ได้รับการจัดสรรงบประมาณ พ.ศ. 2563 ที่ผ่านมา และการดำเนินงานโครงการ/กิจกรรม ที่ได้รับการจัดสรรงบประมาณ พ.ศ. 2564 ซึ่งสอดคล้องกับแผนการปฏิรูปประเทศและแผนแม่บทภายใต้ยุทธศาสตร์ชาติ ที่อยู่ในความรับผิดชอบของกระทรวงเกษตรและสหกรณ์

ที่มา : https://www.thaigov.go.th/news/contents/details/40387