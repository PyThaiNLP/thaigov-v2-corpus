รัฐบาลไทย-ข่าวทำเนียบรัฐบาล-กรมเจ้าท่าเตรียมความพร้อมด้านความปลอดภัยทางน้ำในช่วงเทศกาลสงกรานต์ ประจำปี 2564 


วันศุกร์ที่ 26 มีนาคม 2564
กรมเจ้าท่าเตรียมความพร้อมด้านความปลอดภัยทางน้ำในช่วงเทศกาลสงกรานต์ ประจำปี 2564
ระหว่างวันที่ 10 - 16 เมษายน 2564 ซึ่งเป็นวันหยุดยาวต่อเนื่อง คาดว่าจะมีประชาชนเดินทางกลับภูมิลำเนาไปแหล่งท่องเที่ยวทางน้ำที่มีการเดินเรือเป็นจำนวนมาก
จท. มีหน้าที่ดูแลรักษาความปลอดภัยทางน้ำ ได้เตรียมความพร้อมด้านความปลอดภัยทางน้ำในช่วงเทศกาลสงกรานต์
1. ออกมาตรการเพื่อความปลอดภัยและมาตรการป้องกันการแพร่ระบาดของโรคติดเชื้อไวรัส COVID-19 มาตรการเตือนให้ใช้ความระมัดระวังในการเดินเรือและใช้เรือในช่วงเทศกาลสงกรานต์ 2564
2. แต่งตั้งคณะทำงานเพื่อตรวจสภาพความปลอดภัยเรือโดยสาร เรือภัตตาคารและท่าเทียบเรือต่าง ๆ
3. จัดตั้งศูนย์อำนวยความปลอดภัยทางน้ำกรมเจ้าท่า 68 จุด แบ่งออกเป็น ส่วนกลาง 2 จุด ได้แก่ ท่าเรือท่าช้าง และท่าเรือสาทร และส่วนภูมิภาค 66 จุด และจัดอัตรากำลังพล จำนวน 992 คน เรือรักษาการณ์ จำนวน 51 ลำ
4. จัดตั้งจุดอำนวยความสะดวกและประชาสัมพันธ์ทางน้ำประจำท่าเทียบเรือ พร้อมทั้งเข้มงวดกวดขันเจ้าหน้าที่ให้ปฏิบัติงานตามแผนปฏิบัติการเพื่อความปลอดภัย และเน้นย้ำให้เจ้าหน้าที่ประจำท่าเทียบเรือกำชับให้ผู้โดยสารสวมหน้ากากอนามัยตลอดการเดินทาง เพื่อให้เป็นไปตามมาตรการที่กระทรวงสาธารณสุขกำหนด
5. บูรณาการร่วมกับหน่วยงานเกี่ยวข้อง อาทิ กองทัพเรือ สำนักงานตำรวจแห่งชาติ กองบังคับการตำรวจน้ำ กรมป้องกันและบรรเทาสาธารณภัย เครือข่ายอาสาวารี ในการดูแลรักษาความปลอดภัยทางน้ำให้กับประชาชนและนักท่องเที่ยว
ทั้งนี้ ขอความร่วมมือประชาชนและนักท่องเที่ยวปฏิบัติตามคำแนะนำของเจ้าหน้าที่ประจำท่าเทียบเรือ ระมัดระวังการขึ้น - ลงเรือ ต้องใส่เสื้อชูชีพและสวมหน้ากากอนามัยตลอดการเดินทาง โดยสามารถแจ้งเหตุการณ์ความไม่ปลอดภัยทางน้ำได้ที่ สายด่วน 1199 ตลอด 24 ชั่วโมง

ที่มา : https://www.thaigov.go.th/news/contents/details/40394