รัฐบาลไทย-ข่าวทำเนียบรัฐบาล-สธ.-กทม. ลงพื้นที่ติดตามการฉีดวัคซีนโควิด 19 แก่พ่อค้าแม่ค้า 17 ตลาดสด ย่านภาษีเจริญ


วันศุกร์ที่ 26 มีนาคม 2564
สธ.-กทม. ลงพื้นที่ติดตามการฉีดวัคซีนโควิด 19 แก่พ่อค้าแม่ค้า 17 ตลาดสด ย่านภาษีเจริญ
ปลัดกระทรวงสาธารณสุขและรองผู้ว่าราชการกรุงเทพมหานคร ลงพื้นที่วัดนิมมานนรดี เขตภาษีเจริญ ติดตามการให้บริการคัดกรองและฉีดวัคซีนโควิด 19 นอกสถานที่ แก่พ่อค้าแม่ค้าในตลาดสด 17 แห่ง พื้นที่เขตภาษีเจริญ ป้องกันการแพร่ระบาดในพื้นที่เสี่ยง
ปลัดกระทรวงสาธารณสุขและรองผู้ว่าราชการกรุงเทพมหานคร ลงพื้นที่วัดนิมมานนรดี เขตภาษีเจริญ ติดตามการให้บริการคัดกรองและฉีดวัคซีนโควิด 19 นอกสถานที่ แก่พ่อค้าแม่ค้าในตลาดสด 17 แห่ง พื้นที่เขตภาษีเจริญ ป้องกันการแพร่ระบาดในพื้นที่เสี่ยง ให้บริการระหว่างวันที่ 26-28 มีนาคม 2564 ตั้งเป้าฉีด 2,000 คน
วันนี้ (26 มีนาคม 2564) ที่วัดนิมมานรดี เขตภาษีเจริญ กทม. นายแพทย์เกียรติภูมิ วงศ์รจิตปลัดกระทรวงสาธารณสุข และคณะ ร่วมกับ พล.ต.ท.โสภณ พิสุทธิวงษ์ รองผู้ว่าราชการกรุงเทพมหานคร ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด 19) กรุงเทพมหานคร (ศบค.กทม.) ลงพื้นที่ติดตามการให้บริการคัดกรองและฉีดวัคซีนโควิด 19 นอกสถานที่ จัดโดยสำนักอนามัย สำนักงานเขตภาษีเจริญ และสำนักงานเขตบางแค และเปิดเผยว่า ในวันนี้กระทรวงสาธารณสุขร่วมกับกรุงเทพมหานครลงพื้นที่ติดตามการให้บริการคัดกรองและฉีดวัคซีนโควิด 19 เข็มที่ 1 ให้กับพ่อค้าแม่ค้าในตลาดสด 17 แห่ง เขตภาษีเจริญ อาทิ ตลาดนัดวันชัย ตลาดนัดแม่อุทัย ตลาดสราญรมย์ 1 และ 2 ตลาดร่มไทร ตลาดนัดวัดโคนอน และตลาดนัดวัดกำแพง เป็นต้น เพื่อควบคุมป้องกันการแพร่ระบาดของเชื้อโควิด 19 ในตลาดซึ่งเป็นพื้นที่ที่มีความเสี่ยงในการแพร่กระจายเชื้อ และมีคนใช้บริการจำนวนมาก
นายแพทย์เกียรติภูมิ กล่าวต่อว่า การให้บริการคัดกรองและฉีดวัคซีนโควิด 19 เป็นไปตามมาตรฐานของกระทรวงสาธารณสุข ได้แก่ การลงทะเบียน คัดกรอง ซักประวัติ ฉีดวัคซีน และการเฝ้าระวังอาการไม่พึงประสงค์ หลังการฉีด 30 นาที โดยกรุงเทพมหานครได้จัดเตรียมรถฉุกเฉินและระบบการแพทย์ฉุกเฉินไว้รองรับพร้อมดูแล ความปลอดภัยของประชาชนผู้มารับบริการฉีดวัคซีนโควิด 19 ด้วย ทั้งนี้ตั้งเป้าฉีดให้แก่ผู้ค้าในตลาดสด พื้นที่เขตภาษีเจริญ จำนวน 2,000 คน จึงขอเชิญชวนพ่อค้าแม่ค้าในตลาดสดพื้นที่เขตภาษีเจริญ เข้ารับบริการฉีดวัคซีนป้องกันโรคโควิด 19 ได้ฟรี ตั้งแต่วันนี้ 26 มีนาคม จนถึง 28 มีนาคม 2564 ที่วัดนิมมานรดี เขตภาษีเจริญ กทม.
สำหรับผู้ที่ได้รับการฉีดวัคซีนแล้ว ยังคงต้องปฏิบัติตามคำแนะนำของกระทรวงสาธารณสุข ยึดมาตรการส่วนบุคคลอย่างเคร่งครัด (D-M-H-T-T) โดยการสวมหน้ากากอนามัย เว้นระยะห่าง หมั่นล้างมือด้วยน้ำและสบู่  ตรวจวัดอุณหภูมิ สแกนไทยชนะ โดยเฉพาะพ่อค้าแม่ค้าที่ทำงานในตลาดเป็นเวลานาน ขอให้สวมหน้ากากอย่างถูกวิธี ทำความสะอาดแผงกั้นระหว่างผู้ซื้อกับผู้ขายซึ่งเป็นจุดเสี่ยงสำคัญให้บ่อยที่สุดเท่าที่จะทำได้ เพื่อป้องกันการ แพร่กระจายของเชื้อ และสร้างความมั่นใจให้กับผู้ซื้อ และขอให้ไปรับวัคซีนเข็มที่ 2 ตามนัด เพื่อช่วยสร้างภูมิคุ้มกันในร่างกาย ลดอาการป่วยรุนแรงและการเสียชีวิต
***************************** 26 มีนาคม 2564

ที่มา : https://www.thaigov.go.th/news/contents/details/40415