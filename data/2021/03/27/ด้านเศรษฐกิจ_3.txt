รัฐบาลไทย-ข่าวทำเนียบรัฐบาล-ด่านศุลกากรมุกดาหาร กรมศุลกากร จัดพิธีทำลายของกลางมูลค่ากว่า 26 ล้านบาท


วันศุกร์ที่ 26 มีนาคม 2564
พิมพ์
ด่านศุลกากรมุกดาหาร กรมศุลกากร จัดพิธีทำลายของกลางมูลค่ากว่า 26 ล้านบาท
อธิบดีกรมศุลกากรเป็นประธานพิธีทำลายของกลางในความผิดตามกฎหมายศุลกากรที่คดีสิ้นสุดแล้ว โดยวิธีฝังกลบและเผาทำลาย จำนวน 81 คดี มูลค่าความเสียหายทางเศรษฐกิจกว่า 26 ล้านบาท
วันนี้ (25 มีนาคม 2564) นายพชร อนันตศิลป์ อธิบดีกรมศุลกากร เป็นประธานพิธีทำลายของกลางในความผิดตามกฎหมายศุลกากรที่คดีสิ้นสุดแล้ว โดยวิธีฝังกลบและเผาทำลาย จำนวน 81 คดี มูลค่าความเสียหายทางเศรษฐกิจกว่า 26 ล้านบาท โดยมีนายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร นายสรศักดิ์ มีนะโตรี รองอธิบดีศุลกากร นายชัยฤทธิ์ แพทย์สมาน รองอธิบดีกรมศุลกากรนายกรีชา เกิดศรีพันธุ์ รองอธิบดีกรมศุลกากร นายพงศ์เทพ บัวทรัพย์ ผู้อำนวยการกองสืบสวนและปราบปราม นายศิริชัย คุณาบุตร ผู้อำนวยการสำนักงานศุลกากรภาคที่ 2 นายพร้อมชาย สนิทวงศ์ ณ อยุธยา นายด่านศุลกากรมุกดาหาร พล.ต.ต. สรรธาน อินทรจักร์ ผู้บังคับการตำรวจภูธรจังหวัดมุกดาหาร พล.ต.ต. กฤษฎา กาญจนอลงกรณ์ ผู้บังคับการตรวจคนเข้าเมือง 4 และคณะกรรมการทำลายของกลางร่วมพิธี ณ ด่านศุลกากรมุกดาหาร จังหวัดมุกดาหาร
นายพชร อนันตศิลป์ อธิบดีกรมศุลกากร กล่าวว่า พิธีทำลายของกลางในความผิดตามกฎหมายศุลกากรที่คดีสิ้นสุดแล้ว โดยวิธีฝังกลบและเผาทำลาย ของด่านมุกดาหาร ในครั้งนี้ มีจำนวน 81 คดี มูลค่าความเสียหายทางเศรษฐกิจกว่า 26 ล้านบาท ซึ่งเป็นไปตามภารกิจหลักของกรมศุลกากรในการป้องกันและปราบปราม สินค้าลักลอบหนีศุลกากร หลีกเลี่ยงภาษีศุลกากรและสินค้าที่ไม่ผ่านพิธีการศุลกากรโดยถูกต้องโดยเฉพาะการปราบปรามการละเมิดสิขสิทธิ์และทรัพย์สินทางปัญญา ตามพ.ร.บ. เครื่องหมายการค้า รายละเอียดดังนี้
1. ประเภทบุหรี่ไฟฟ้า ยา วัคซีนสัตว์ ฯลฯ อันเป็นของต้องห้ามนำเข้าตามกฎหมาย จำนวน 29 คดีมูลค่า 24,400,204.99 บาท น้ำหนัก 7,662.20 กิโลกรัม จะทำลายโดยวิธีการบดทำลายฝังกลบบริเวณด่านศุลกากรมุกดาหาร โดยได้รับความอนุเคราะห์รถบดเพื่อทำลายจากองค์การบริหารส่วนจังหวัดมุกดาหาร
2. ประเภทของทรัพย์สินทางปัญญา เลียนแบบเครื่องหมายการค้า และของต้องห้ามต้องกำกัดในการนำเข้า เช่น กระเป๋า กางเกง เสื้อผ้า ฯลฯ จำนวน 52 คดี มูลค่า 2,003,439.95 บาท น้ำหนัก12,193.69 กิโลกรัม จะทำลายด้วยวิธีการเผาทำลาย โดยจะนำส่งไปเผาที่โรงกำจัดขยะของเทศบาลนครอุดรธานี ซึ่งทางเทศบาลนครอุดรธานี ได้ให้ความอนุเคราะห์เตาเผาขยะกำจัดเชื้อเพื่อทำลายของกลาง
อธิบดีกรมศุลกากร กล่าวต่อว่า การดำเนินการครั้งนี้ได้ร่วมกันบูรณาการ ในการปราบปรามสินค้าลักลอบหนีศุลกากร ในพื้นที่จังหวัดมุกดาหารกับหน่วยงานมั่นคงในพื้นที่ ได้แก่ ผู้บังคับการตำรวจภูธรจังหวัดมุกดาหาร ผู้กำกับการตรวจคนเข้าเมืองจังหวัดมุกดาหาร หัวหน้าหน่วยเรือรักษาความสงบเรียบร้อยตามลำน้ำโขง ผู้บังคับหมวดเคลื่อนที่เร็วที่ 3 กองกำลังเคลื่อนที่เร็วที่ 1 กองกำลังสุรศักดิ์มนตรี ผู้อำนวยการกองอำนวยการรักษาความมั่นคงภายในจังหวัดมุกดาหาร และผู้บังคับกองร้อยเฉพาะกิจทหารพรานที่ 2110จังหวัดมุกดาหาร สำหรับของกลางที่นำมาทำลายในวันนี้ เป็นของกลางที่คดีสิ้นสุดแล้ว และตกเป็นของแผ่นดินตามกฎหมาย โดยจะทำลายด้วยการบด ทุบ ทำให้เสื่อมสภาพ และนำไปฝังกลบ บริเวณหลุมฝังกลบ ภายในพื้นที่ของด่านศุลกากรมุกดาหาร รวมถึงนำส่งไปเผาที่โรงกำจัดขยะของเทศบาลนครอุดรธานีต่อไป

ที่มา : https://www.thaigov.go.th/news/contents/details/40377