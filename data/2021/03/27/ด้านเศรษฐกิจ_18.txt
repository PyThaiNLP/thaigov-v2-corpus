รัฐบาลไทย-ข่าวทำเนียบรัฐบาล-ดีอีเอส หารือการพัฒนาความร่วมมือด้านดิจิทัลในอนาคต ไทย-สิงคโปร์ ผ่านระบบการประชุมทางไกล


วันศุกร์ที่ 26 มีนาคม 2564
ดีอีเอส หารือการพัฒนาความร่วมมือด้านดิจิทัลในอนาคต ไทย-สิงคโปร์ ผ่านระบบการประชุมทางไกล
ดีอีเอส หารือการพัฒนาความร่วมมือด้านดิจิทัลในอนาคต ไทย-สิงคโปร์ ผ่านระบบการประชุมทางไกล
เมื่อวันพฤหัสบดีที่ ๒๕ มีนาคม ๒๕๖๔ ปลัดกระทรวงดิจิทัลเพื่อเศรษฐกิจและสังคม ในฐานะเจ้าหน้าที่อาวุโสอาเซียนด้านดิจิทัลของไทย ได้พบหารือกับ Ms. FOO Chi Hsia ตำแหน่ง Assistant Chief Executive (International), Infocomm Media Development Authority (IMDA) ผ่านระบบการประชุมทางไกล โดยการพบหารือครั้งนี้ ปลัดกระทรวงดิจิทัลเพื่อเศรษฐกิจและสังคมได้แสดงความยินดีกับ Ms. FOO Chi Hsia เนื่องในโอกาสที่เข้ารับตำแหน่งใหม่ในฐานะเจ้าหน้าที่อาวุโสอาเซียนด้านดิจิทัลของสิงคโปร์ (Singapore’s ADGSOM Leader)
ทั้งสองฝ่ายได้หารือถึงกรอบการจัดทำความร่วมมือในอนาคตทั้งในระดับทวิภาคีและ พหุภาคี ภายใต้ (ร่าง) บันทึกความเข้าใจระหว่างกระทรวงดิจิทัลเพื่อเศรษฐกิจและสังคม และกระทรวงการสื่อสารและสารสนเทศแห่งสาธารณรัฐสิงคโปร์ ว่าด้วยความร่วมมือในด้านเศรษฐกิจดิจิทัล ซึ่งคาดว่าจะมีการลงนามบันทึกความเข้าใจดังกล่าวภายในปี ๒๕๖๔ โดยได้ให้ความสำคัญกับการพัฒนาความร่วมมือ ในสาขาการส่งเสริมความเชื่อมโยงด้านดิจิทัล การส่งเสริมการจัดทำแพลตฟอร์มข้อมูลเปิดภาครัฐ (Open Data) การส่งเสริมการค้าดิจิทัลข้ามพรมแดน และการไหลเวียนข้อมูลข้ามพรมแดน
นอกจากนี้ สิงคโปร์ได้แสดงความชื่นชมไทยต่อการรับมือสถานการณ์การแพร่ระบาดของโรคโควิด – ๑๙ ได้อย่างมีประสิทธิภาพ โดยเฉพาะการประยุกต์ใช้ประโยชน์จากเทคโนโลยีดิจิทัลในการตอบสนองต่อสถานการณ์ฉุกเฉิน ในขณะเดียวกันสิงคโปร์ได้แลกเปลี่ยนนโยบายและกิจกรรมสำคัญในการขับเคลื่อนเศรษฐกิจดิจิทัล อาทิ การขับเคลื่อนประเทศสู่การเป็น Smart Nation การพัฒนาเมืองอัจฉริยะ การจัดการประชุม World Economic Forum ในเดือนสิงหาคม ๒๕๖๔ และการจัดการประชุมกลุ่มหารือระหว่างผู้บริหารระดับสูงในเดือนกรกฎาคม ๒๕๖๔ เพื่อหารือเกี่ยวกับโอกาสและความท้าทายของเทคโนโลยี ผลกระทบที่มีต่อประชาชน และบทบาทของภาครัฐ ตลอดจนการสร้างสมดุลระหว่างภาครัฐกับภาคเอกชน ในโอกาสนี้ Ms. FOO Chi Hsia ได้เชิญผู้แทนไทยเข้าการประชุมดังกล่าว พร้อมทั้งได้แสดงการสนับสนุนไทยในการเป็นเจ้าภาพจัดการประชุมผู้นำเจ้าหน้าที่อาวุโสอาเซียนด้านดิจิทัล และผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ ๑ ปี ๒๕๖๔ (The 1st ASEAN ADGSOM – ATRC Leaders’ Retreat of 2021) ที่จะจัดขึ้นในวันที่ ๗ เมษายน ๒๕๖๔ นี้ด้วย
******************

ที่มา : https://www.thaigov.go.th/news/contents/details/40408