รัฐบาลไทย-ข่าวทำเนียบรัฐบาล-รมช.สาธิต เปิดศูนย์ฟอกเลือดด้วยเครื่องไตเทียม รพ.ขลุง จ.จันทบุรี รักษาสะดวกใกล้บ้าน


วันศุกร์ที่ 26 มีนาคม 2564
รมช.สาธิต เปิดศูนย์ฟอกเลือดด้วยเครื่องไตเทียม รพ.ขลุง จ.จันทบุรี รักษาสะดวกใกล้บ้าน
รัฐมนตรีช่วยว่าการกระทรวงสาธารณสุข เปิดศูนย์ฟอกเลือดด้วยเครื่องไตเทียม รพ.ขลุง จ.จันทบุรี รองรับผู้ป่วยโรคไตและไตวายเรื้อรังในพื้นที่ให้เข้าถึงการรักษา สะดวกใกล้บ้าน ลดค่าใช้จ่ายในการเดินทาง ลดการส่งต่อ ลดความแออัดในโรงพยาบาลใหญ่
บ่ายวันนี้ (26 มีนาคม 2564) ที่โรงพยาบาลขลุง จังหวัดจันทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์ณรงค์ อภิกุลวณิช ผู้ตรวจราชการเขตสุขภาพที่ 6 นายอลงกรณ์ แอคะรัจน์ รองผู้ว่าราชการจังหวัดจันทบุรี และคณะผู้บริหาร เปิดศูนย์ฟอกเลือดด้วยเครื่องไตเทียม และให้สัมภาษณ์ว่า ปัจจุบันคนไทยเป็นโรคไตเรื้อรังประมาณ 8 ล้านคน และมีแนวโน้มมากขึ้นทุกปี ในจำนวนนี้ ประมาณ 80,000 คน เป็นไตวายเรื้อรังระยะสุดท้าย ต้องได้รับการฟอกเลือด การล้างไตทางช่องท้อง หรือผ่าตัดปลูกถ่ายไต กระทรวงสาธารณสุข ได้มีนโยบายให้ทุกเขตสุขภาพพัฒนาระบบบริการโรคไตเรื้อรัง เชื่อมโยงตั้งแต่ในชุมชน โรงพยาบาลส่งเสริมสุขภาพตำบล โรงพยาบาลชุมชน ไปจนถึงโรงพยาบาลจังหวัด มีเป้าหมายลดจำนวนผู้ป่วยรายใหม่ เน้นการคัดกรองโรคไตในผู้ป่วยเบาหวานและความดันโลหิตสูง มีทีมรักษ์ไต ทีมหมอครอบครัว และคลินิกโรคไม่ติดต่อคุณภาพ การชะลอไตเสื่อม โดยเปิดคลินิกโรคไต ดูแลรักษาและให้คำแนะนำชะลอไตเสื่อม และการดูแลผู้ป่วยไตวายระยะสุดท้ายอย่างเหมาะสม มีหน่วยไตเทียม หน่วยล้างไตทางช่องท้อง และศูนย์ปลูกถ่ายและรับบริจาคอวัยวะ โดยในปี 2562 มีผู้ป่วยที่รับบริการฟอกเลือดที่โรงพยาบาลในสังกัดประมาณ 17,000 ราย ล้างไตทางช่องท้องประมาณ 5,000 ราย ส่วนใหญ่อายุระหว่าง 45 – 64 ปี ข้อมูล ณ เดือนกุมภาพันธ์ 2564 มีคลินิกโรคไต ทั้งในสังกัดกระทรวงสาธารณสุข กลาโหม/มหาดไทย และเอกชนใน 12 เขตสุขภาพรวม 349 ศูนย์ สำหรับในกทม. มีศูนย์ไตเทียมในโรงพยาบาลรัฐ 34 แห่ง โรงพยาบาลเอกชนและคลินิก 151 แห่ง
สำหรับโรงพยาบาลขลุง ได้เปิดศูนย์ฟอกเลือดด้วยเครื่องไตเทียม เพิ่มศักยภาพการให้ดูแลรักษาผู้ป่วยโรคไตและไตวายเรื้อรัง ทำให้ไม่ต้องส่งต่อผู้ป่วยที่ต้องฟอกเลือดด้วยเครื่องไตเทียมจำนวน 36 คน ไปรักษายังโรงพยาบาลพระปกเกล้าจันทบุรี โรงพยาบาลเอกชนและคลินิก และผู้ป่วยไตวายเรื้อรังระยะ 5 ที่รอการล้างไตอีก 16 ราย เข้าถึงบริการสะดวก ใกล้บ้าน ลดค่าใช้จ่ายในการเดินทาง ลดการส่งต่อ ลดความแออัดในโรงพยาบาลใหญ่ โดยศูนย์ฟอกเลือดด้วยเครื่องไตเทียม เปิดให้บริการจันทร์-ศุกร์ ในเวลาราชการ ให้บริการผู้ป่วยได้วันละ 12-15 ราย มีเครื่องฟอกไตทางเส้นเลือดจำนวน 4 เครื่อง ซึ่งได้รับการสนับสนุนจากผู้มีจิตศรัทธาบริจาค และได้รับการสนับสนุนเครื่องผลิตน้ำบริสุทธิ์ (น้ำ RO) จากมูลนิธิโรคไตแห่งประเทศไทย นับเป็นความร่วมมือจากภาคประชาชน สังคม รัฐและเอกชนเพื่อเกิดประโยชน์สูงสุดต่อประชาชนในพื้นที่
***************************26 มีนาคม 2564

ที่มา : https://www.thaigov.go.th/news/contents/details/40411