รัฐบาลไทย-ข่าวทำเนียบรัฐบาล-พม. จับมือ อว. และ มท. บูรณาการความร่วมมือแก้ไขปัญหาความยากจนแบบเบ็ดเสร็จและแม่นยำใน 10 จังหวัดนำร่อง


วันศุกร์ที่ 26 มีนาคม 2564
พม. จับมือ อว. และ มท. บูรณาการความร่วมมือแก้ไขปัญหาความยากจนแบบเบ็ดเสร็จและแม่นยำใน 10 จังหวัดนำร่อง
พม. จับมือ อว. และ มท. บูรณาการความร่วมมือแก้ไขปัญหาความยากจนแบบเบ็ดเสร็จและแม่นยำใน 10 จังหวัดนำร่อง
วันนี้ (26 มี.ค. 64) เวลา 09.30 น. ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ร่วมแถลงความร่วมมือในพิธีลงนามบันทึกข้อตกลงความร่วมมือ (MOU) การบูรณาการความร่วมมือในการแก้ไขปัญหาความยากจนแบบเบ็ดเสร็จและแม่นยำระดับหน่วยงาน ระหว่าง 12 หน่วยงาน จาก 3 กระทรวง ได้แก่ กระทรวงมหาดไทย (มท.) กระทรวงการอุดมศึกษา วิทยาศาสตร์ วิจัยและนวัตกรรม (อว.) และกระทรวงการพัฒนาสังคมและความมั่นคงของมนุษย์ (พม.) ณ โรงแรมเซ็นทาราแกรนด์และบางกอกคอนเวนชันเซ็นเตอร์ เซ็นทรัลเวิลด์ เขตปทุมวัน กรุงเทพมหานคร
นางพัชรี กล่าวว่า รัฐบาลให้ความสำคัญและขับเคลื่อนนโยบายในการแก้ไขปัญหาความยากจน ลดความเหลื่อมล้ำ สร้างความเป็นธรรมในสังคมให้กับประชาชนทุกกลุ่มทุกช่วงวัย ซึ่งกระทรวง พม. ได้ดำเนินการปรับเปลี่ยนวิธีการทำงานเชิงลึก ด้วยการแก้ไขปัญหาความยากจนของครัวเรือนเพื่อต้องการสร้าง “สวัสดิการถ้วนหน้า” และ “การส่งเสริมอาชีพ” เพื่อช่วยยกระดับรายได้ครัวเรือนในกลุ่มคนยากจนในระดับจังหวัด ผ่านโครงการพัฒนาคุณภาพชีวิตกลุ่มเปราะบางรายครัวเรือน โดยให้ข้าราชการสังกัดกระทรวง พม. ทั่วประเทศ และอาสาสมัครพัฒนาสังคมและความมั่นคงของมนุษย์ (อพม.) วิเคราะห์สาเหตุปัญหารายครัวเรือน และจัดทำเป็นแผนพัฒนาคุณภาพชีวิตรายครัวเรือน เพื่อแก้ไขปัญหาความยากจนที่ตรงจุดและครอบคลุมทุกมิติ โดยมีเป้าหมายช่วยเหลือกลุ่มเปราะบางให้มีคุณภาพชีวิตที่มั่นคงอย่างยั่งยืน ทั้งนี้ จึงได้วางแผนการทำงานให้ข้าราชการกระทรวง พม. ทุกคน เข้ามามีส่วนร่วม โดยข้าราชการ 1 คน เข้าไปดูแลช่วยเหลือสนับสนุนการทำงานของ อพม. จำนวน 25 คน และ อพม. 1 คน จะเข้าไปขับเคลื่อนงานในพื้นที่โดยจะดูแลช่วยเหลือจำนวน 10 ครัวเรือน ซึ่งจะบูรณาการและเชื่อมโยงการทำงานระดับพื้นที่ร่วมกับหน่วยงานที่เกี่ยวข้อง โดยจะมีแผนพัฒนารายครอบครัว ที่มีนักสังคมสงเคราะห์ร่วมกับทีมสหวิชาชีพที่เกี่ยวข้องทั้งหมดร่วมกันวางแผนและดูแลช่วยเหลือพัฒนาครอบครัว เพื่อให้มีที่อยู่อาศัย มีอาชีพ และมีรายได้ที่สามารถเลี้ยงดูตนเองและครอบครัวได้ รวมทั้งมีคุณภาพชีวิตที่ดีขึ้น
นางพัชรี กล่าวเพิ่มเติมว่า จากการวิจัยของ อว. โดยหน่วยบริหารและจัดการทุนด้านการพัฒนาระดับพื้นที่ (บพท.) เข้าไปสำรวจค้นหาคนจนรายคนและรายครัวเรือนในพื้นที่ คัดกรองและวิเคราะห์ปัญหาความยากจน เพื่อสร้างระบบวิเคราะห์ข้อมูลติดตามกลุ่มเป้าหมายคนจนที่มีความแม่นยำ และการพัฒนาศักยภาพของคนในพื้นที่ ซึ่งสอดคล้องกับภารกิจของกระทรวง พม. กำลังดำเนินการอยู่ ซึ่งมุ่งเน้นการพัฒนาคุณภาพชีวิตครอบครัวในทุกมิติ ทั้งมิติด้านความเป็นอยู่ ด้านรายได้ ด้านการศึกษา ด้านสุขภาพและด้านการเข้าถึงถึงบริการภาครัฐ เพื่อให้ครัวเรือนมีคุณภาพชีวิตและความเป็นอยู่ที่ดีขึ้น สำหรับความร่วมมือในวันนี้ เป็นความร่วมมือระหว่างหน่วยงานของกระทรวง พม. อว. มท. และหน่วยงานที่เกี่ยวข้องที่จะร่วมกันแก้ไขปัญหาความยากจน โดยกระทรวง พม. มีความยินดีจะช่วยเหลือและหนุนเสริมการทำงานร่วมกับ อว. มท. และทุกหน่วยงานที่เกี่ยวข้อง ที่จะร่วมกันแก้ไขปัญหาความยากจนในประเทศไทยให้หมดไป และให้ทุกครัวเรือนมีคุณภาพชีวิตที่ดีขึ้น ทั้งนี้ ความร่วมมือในครั้งนี้ นับเป็นแผนปฏิบัติการในการขับเคลื่อนงานที่จะเห็นถึงรูปธรรมชัดเจนมากขึ้น ในพื้นที่ 10 จังหวัดนำร่อง ได้แก่ จังหวัดปัตตานี อำนาจเจริญ แม่ฮ่องสอน ชัยนาท สุรินทร์ ยโสธร ศรีสะเกษ สกลนคร มุกดาหาร และกาฬสินธุ์ ซึ่งคาดว่าจะสามารถแก้ไขปัญหาความยากจนให้กับประชาชนได้อย่างแท้จริง อย่างไรก็ตาม ทุกกระทรวงทุกหน่วยงานมีความตั้งใจที่จะขับเคลื่อนงานเพื่อแก้ไขปัญหาความยากจนตามนโยบายของรัฐบาล โดยจะไม่ทิ้งใครไว้ข้างหลัง ซึ่งจะทำให้อนาคตของประเทศไทยไม่มีความยากจนอย่างแน่นอน

ที่มา : https://www.thaigov.go.th/news/contents/details/40391