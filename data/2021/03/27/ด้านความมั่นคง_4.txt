รัฐบาลไทย-ข่าวทำเนียบรัฐบาล- “ทส. ร่วมประชุม คกก.สิ่งแวดล้อม ครั้งที่ 2/64 พิจารณารายงาน ผลกระทบการสร้างทางพิเศษ และมาตรการป้องกันฝุ่น”


วันศุกร์ที่ 26 มีนาคม 2564
“ทส. ร่วมประชุม คกก.สิ่งแวดล้อม ครั้งที่ 2/64 พิจารณารายงาน ผลกระทบการสร้างทางพิเศษ และมาตรการป้องกันฝุ่น”
“ทส. ร่วมประชุม คกก.สิ่งแวดล้อม ครั้งที่ 2/64 พิจารณารายงาน ผลกระทบการสร้างทางพิเศษ และมาตรการป้องกันฝุ่น”
“ทส. ร่วมประชุม คกก.สิ่งแวดล้อม ครั้งที่ 2/64 พิจารณารายงาน ผลกระทบการสร้างทางพิเศษ และมาตรการป้องกันฝุ่น”
วันที่ 26 มีนาคม 2564 เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ร่วมประชุมคณะกรรมการสิ่งแวดล้อมแห่งชาติ (กก.วล.) ครั้งที่ 2/2564 โดยมี พลเอก ประวิตร วงษ์สุวรรณ เป็นประธาน และมี ดร.รวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ทำหน้าที่ฝ่ายเลขานุการ
สำหรับการประชุมครั้งนี้ ได้มีการพิจารณารายงาน EIA จำนวน 2 โครงการ ได้แก่ โครงการทางพิเศษสายฉลองรัช-นครนายก-สระบุรี ของการทางพิเศษแห่งประเทศไทย และ โครงการทางหลวงแนวใหม่ระหว่างทางหลวงพิเศษหมายเลข 9 ด้านตะวันตก-ทางหลวงหมายเลข 352 ของกรมทางหลวง ซึ่งทั้ง 2 โครงการดังกล่าว จะเป็นการช่วยเพิ่มโครงข่ายถนน ลดปัญหาการจราจรคับคั่งโดยเฉพาะห้วงเทศกาล และยังเป็นการพัฒนาพื้นที่ในเขตจังหวัดที่ดำเนินการพาดผ่านด้วย
การประชุมนี้ยังยังได้หารือเกี่ยวกับมาตรการยกระดับการแก้ไขปัญหาฝุ่นละออง ซึ่งยังมีการตรวจพบจุดความร้อนในหลายพื้นที่ จึงได้มีการพิจารณาการบูรณาการความร่วมมือกับทุกหน่วยงานเพื่อให้สถานการณ์กลับคืนสู่ปกติโดยเร็ว
นอกจากนั้น ยังได้พิจารณา การกำหนดอัตราค่าบริการบำบัดน้ำเสียรวม และค่าบริการกำจัดขยะมูลฝอยขององค์กรปกครองส่วนท้องถิ่นที่ใช้เงินกองทุนสิ่งแวดล้อม อีกทั้ง ที่ประชุมยังได้รับทราบถึงความก้าวหน้าการดำเนินงานการระงับใช้รถที่มีมลพิษเกินมาตรฐานตาม พ.ร.บ.การจราจรทางบก พ.ศ. 2522
นายวราวุธ กล่าวต่อที่ประชุมว่า “สถานการณ์ฝุ่นหมอกควัน วันนี้รัฐบาลได้ดำเนินการสำเร็จในระดับหนึ่งแล้ว โดยสามารถลดจุดความร้อนลงได้เกือบ 40% มาจากความร่วมมือของทุกฝ่าย แต่ยังมีปัจจัยที่ไม่สามารถควบคุมได้ 2 ปัจจัย ได้แก่ สภาพอากาศ หรือกระแสลม และการเผาในพื้นที่ประเทศเพื่อนบ้าน ซึ่งต้องประสานความร่วมมือผ่านทางเลขาธิการอาเซียนต่อไป”

ที่มา : https://www.thaigov.go.th/news/contents/details/40417