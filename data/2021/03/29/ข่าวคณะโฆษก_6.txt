รัฐบาลไทย-ข่าวทำเนียบรัฐบาล-นายกรัฐมนตรีเร่งงานลงทุนโครงสร้างพื้นฐานดันเม็ดเงินหมุนเวียนเศรษฐกิจ ด้าน รฟท.ลงนาม 3 สัญญา ก่อสร้างรถไฟความเร็วสูง พรุ่งนี้ ‘ศักดิ์สยาม’ เป็นประธาน


วันอาทิตย์ที่ 28 มีนาคม 2564
พิมพ์
นายกรัฐมนตรีเร่งงานลงทุนโครงสร้างพื้นฐานดันเม็ดเงินหมุนเวียนเศรษฐกิจ ด้าน รฟท.ลงนาม 3 สัญญา ก่อสร้างรถไฟความเร็วสูง พรุ่งนี้ ‘ศักดิ์สยาม’ เป็นประธาน
นายกรัฐมนตรีเร่งงานลงทุนโครงสร้างพื้นฐานดันเม็ดเงินหมุนเวียนเศรษฐกิจ ด้าน รฟท.ลงนาม 3 สัญญา ก่อสร้างรถไฟความเร็วสูง พรุ่งนี้ ‘ศักดิ์สยาม’ เป็นประธาน
เมื่อวันที่ 28 มี.ค. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มีข้อสั่งการให้ทุกหน่วยงานที่ดูแลการลงทุนโครงสร้างพื้นฐาน เร่งดำเนินงานและเบิกจ่ายงบประมาณให้เป็นไปตามแผนงาน เพื่อให้การลงทุนภาครัฐเข้าไปมีส่วนขับเคลื่อนเศรษฐกิจ
ทั้งนี้ ล่าสุดโครงการรถไฟความเร็วสูงความร่วมมือระหว่างรัฐบาลแห่งราชอาญาจักรไทยและรัฐบาลแห่งสาธารณรัฐประชาชนจีน ซึ่งมีความคืบหน้าอย่างต่อเนื่อง จะมีการลงนามในสัญญาการก่อสร้างการพัฒนาระบบรถไฟความร่วมสูงเพื่อเชื่อมโยงภูมิภาค ช่วงกรุงเทพมหานคร-หนองคาย (ระยะที่ 1 กรุงเทพมหานคร-นครราชสีมา) อีก 3 สัญญาในวันที่ 29 มี.ค.นี้ ที่กระทรวงคมนาคม โดยนายศักดิ์สยาม ชิดชอบ รมว.คมนาคม จะเป็นประธานในพิธีลงนามสัญญาทั้ง 3 ฉบับ ประกอบด้วย งานสัญญาที่ 4-3 งานโยธาสำหรับช่วงนวนคร-บ้านโพ , งานสัญญาที่ 4-4 งานโยธาสำหรับศูนย์ซ่อมบำรุงเชียงรากน้อย ,งานสัญญาที่ 4-6 งานโยธาสำหรับช่วงพระแก้ว - สระบุรี โดยเป็นการลงนามระหว่างผู้ว่าการรถไฟแห่งประเทศไทย(รฟท.) และผู้แทนบริษัททั้ง 3 สัญญา
น.ส.ไตรศุลี กล่าวว่า เมื่อลงนามในสัญญาแล้ว การรถไฟแห่งประเทศไทย(รฟท.) จะออกหนังสือเริ่มดำเนินงานก่อสร้าง ส่วนสัญญาที่เหลือ ไม่ว่าจะเป็น สัญญาที่ 4-1 งานโยธาสำหรับช่วงบางซื่อ-ดอนเมือง งานสัญญาที่ 4-2 งานโยธาสำหรับช่วงดอนเมืองนวนคร และงานสัญญาที่ 4-5 งานโยธาสำหรับช่วงบ้านโพ-พระแก้ว ยังอยู่ในกระบวนการพิจารณาและจัดเตรียมเอกสาร ซึ่งเมื่อแล้วเสร็จก็จะสามารถลงนามในสัญญาเพื่อเดินหน้าการก่อสร้างตามโครงการได้ทันที
น.ส.ไตรศุลี กล่าวว่า สำหรับโครงการความร่วมมือรถไฟความเร็วสูงระยะที่ 1 ช่วงกรุงเทพมหานคร – นครราชสีมา 253 กิโลเมตร ประกอบด้วย 6 สถานี ประกอบด้วย กรุงเทพ(บางซื่อ) ดอนเมือง อยุธยา สระบุรี ปากช่อง และนครราชสีมา ใช้งบประมาณในการก่อสร้าง 179,412.21 ล้านบาท โดยฝ่ายไทยได้ลงทุนโครงการทั้งหมดและดำเนินการก่อสร้างงานโยธา ส่วนฝ่ายจีนรับผิดชอบการออกแบบรายละเอียดงานโยธา ควบคุมงานการก่อสร้างโยธา  ออกแบบและติดตั้งงานระบบรางและระบบไฟฟ้า เครื่องกล ระบบควบคุมการเดินรถและจัดนำขบวนรถไฟความเร็วสูง มีการแบ่งสัญญาก่อสร้างงานโยธาออกเป็น 14 สัญญา ปัจจุบันได้ดำเนินการก่อสร้างงานโยธาแล้วเสร็จ 1 สัญญา ช่วงกลางดง-ปางโศก อยู่ในระหว่างการก่อสร้าง 6 สัญญา มีความก้าวหน้าตามลำดับ คาดว่าจะสามารถเปิดให้บริการรถไฟความเร็วสูงได้ในปี 2569
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40428