รัฐบาลไทย-ข่าวทำเนียบรัฐบาล-BANGKOK JOB FAIR 2021 สองวันคนสมัครงานกว่า 3 พันครั้ง ผู้เข้าร่วมงานกว่า 5 พันคน 


วันอาทิตย์ที่ 28 มีนาคม 2564
พิมพ์
BANGKOK JOB FAIR 2021 สองวันคนสมัครงานกว่า 3 พันครั้ง ผู้เข้าร่วมงานกว่า 5 พันคน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ผลการจัดงาน BANGKOK JOB FAIR  2021 ณ ฟอร์จูนสตรีท ศูนย์การค้าฟอร์จูนทาวน์ ระหว่างวันที่ 26-27 มีนาคม 2564 มีผู้เข้าร่วมงาน 5,146 คน ผู้ลงทะเบียนสมัครงาน  3,462 ครั้ง
โดยสมัครงานผ่าน QR-code ของกรมการจัดหางาน  1,015 ครั้ง และสมัครงานผ่านนายจ้างโดยตรง 2,447 ครั้ง จากตำแหน่งงานที่กระทรวงแรงงาน เตรียมไว้ จำนวน 5,480 อัตรา
"BANGKOK JOB FAIR  2021 นี้เป็นงานที่จัดขึ้นโดยมีเป้าหมายเพื่อบรรเทาผลกระทบจากโควิด-19 และลดปัญหาการว่างงาน โดยส่งเสริมการมีงานทำให้แก่ ผู้ว่างงาน ผู้ถูกเลิกจ้าง ผู้ได้รับผลกระทบจากโควิด-19 และคนไทยทุกคนที่ประสงค์จะหางานทำ ซึ่งได้รับความร่วมมืออย่างดีจากศูนย์การค้าฟอร์จูนทาวน์ และนายจ้าง/สถานประกอบการชั้นนำทั้ง 40 แห่ง  ในเรื่องนี้กระทรวงแรงงานต้องขอขอบคุณทุกท่านที่ผนึกกำลังกัน เปิดโอกาสให้กับผู้ว่างงานได้เข้าถึงตำแหน่งงาน เพื่อนำไปสู่การมีงานทำ มีรายได้ มีคุณภาพชีวิตที่ดี ตามที่พล.อ.ประยุทธ์ จันทร์โอชา นายกรัฐมนตรี เน้นย้ำมาโดยตลอดว่าคนไทยที่ประสงค์ทำงานต้องได้รับโอกาส สามารถเข้าถึงการจ้างงานที่สะดวกรวดเร็ว เพื่อให้มีรายได้เลี้ยงดูตนเองและครอบครัว” รัฐมนตรีว่าการกระทรวงแรงงาน กล่าว
ด้านนายสุชาติ พรชัยวิเศษกุล อธิบดีกรมการจัดหางาน กล่าวว่า แม้งาน BANGKOK JOB FAIR 2021 ที่จัดขึ้นเป็นเวลา 2 วัน ระหว่างวันที่ 26 – 27 มีนาคม 2564 ณ ฟอร์จูนสตรีท ศูนย์การค้าฟอร์จูนทาวน์ กรุงเทพมหานคร จะจบลงแล้ว แต่กรมการจัดหางานยังมุ่งมั่นทำหน้าที่ส่งเสริมการมีงานทำให้คนไทยต่อไป โดยจะมีการจัดกิจกรรมนัดพบแรงงาน และกิจกรรมส่งเสริมการประกอบอาชีพอิสระในแต่ละจังหวัด ขอให้ผู้ต้องการหางานทำ ผู้ต้องการเปลี่ยนงาน และผู้ที่กำลังว่างงานติดตามข่าวสารการจัดกิจกรรมได้จากเว็บไซต์กรมการจัดหางาน www.doe.go.th
“สำหรับผลการจัดงาน BANGKOK JOB FAIR 2021 ที่เพิ่งจบลงมีกิจกรรมภายในงาน ประกอบด้วย
1. กิจกรรมรับสมัครงาน และสัมภาษณ์งานจากนายจ้าง/สถานประกอบการชั้นนำที่เป็นที่รู้จักกันแพร่หลาย จำนวน 40 แห่ง เช่น บริษัท ทรู คอร์ปอเรชั่น จำกัด (มหาชน) บริษัท เอกชัย ดีสทริบิวชั่น ซิสเทม จำกัด บริษัท ฟู้ดแลนด์ซุปเปอร์มาร์เก็ต จำกัด บริษัท สยามแม็คโคร จำกัด (มหาชน) บริษัท ซินเน็ค (ประเทศไทย) จำกัด (มหาชน)บริษัท ไอ.ซี.ซี.อินเตอร์เนชั่นแนล จำกัด (มหาชน) บริษัท บางจากกรีนเนท จำกัด บริษัท คอมเซเว่น จำกัด (มหาชน) บริษัท รีโน (ประเทศไทย) จำกัด เป็นต้น มีตำแหน่งงาน จำนวน 5,480 อัตรา ผู้ลงทะเบียนสมัครงาน  3,462 ครั้ง โดยสมัครงานผ่าน QR-code ของกรมการจัดหางาน  1,015 ครั้งและสมัครงานผ่านนายจ้าง/สถานประกอบการโดยตรง 2,447 ครั้ง
2. กิจกรรมส่งเสริมการประกอบอาชีพอิสระ โดยการสาธิตการประกอบอาชีพที่เป็นที่รู้จัก ได้รับความนิยม และเป็นที่ต้องการของตลาดงาน จำนวน 20 อาชีพ ประกอบด้วย การทำกระเป๋าบุผ้าปักริบบิ้น เทียนหอม (Soy wax) จากไขถั่ว สร้อยข้อมือจากหิน สายคล้องหน้ากากอนามัย สบู่สมุนไพร ตะกร้าผ้าย้อมคราม กระเป๋าเครื่องสำอาง แต่งขวดโหลสวย กระเป๋าคล้องคออเนกประสงค์ แต่งถาดไม้ด้วยโมเสก หมวกวินเทจ กระเป๋าใส่ขวดไวน์ สบู่สมุนไพร กระเป๋า Origami นาฬิกาด้วยผ้าสวย กระเป๋าสะพายลายสวย การทำเค้กกล้วยหอม ขิงอ่อนดอง บราวนี่ กระเทียมโทนดอง ซึ่งมีผู้เข้าร่วมกิจกรรม ทั้งสิ้น 560 คน
3. การให้บริการของหน่วยงานในสังกัดกระทรวงแรงงาน โดยกรมการจัดหางาน ให้บริการจัดหางานสำหรับคนพิการและผู้สูงอายุแก่ผู้รับบริการ ทั้งสิ้น 39 คน กรมสวัสดิการและคุ้มครองแรงงาน ให้บริการคำปรึกษา คำแนะนำ ตามพรบ.คุ้มครองคนหางานแก่ผู้รับบริการทั้งสิ้น 10 คน กรมพัฒนาฝีมือแรงงาน ให้บริการคำปรึกษา คำแนะนำ การฝึกทักษะฝีมือแรงงานแก่ผู้รับบริการ ทั้งสิ้น 80 คน สำนักงานประกันสังคม ให้บริการคำปรึกษา คำแนะนำ การขึ้นทะเบียนประกันตน ม.33, ม.39, ม.40 และสิทธิประโยชน์ต่างๆ ตามพรบ.ประกันสังคมแก่ผู้รับบริการ ทั้งสิ้น 1,250 คน สถานพยาบาลจากโรงพยาบาลวิภาราม ให้บริการตรวจสุขภาพฟรีแก่ผู้รับบริการ ทั้งสิ้น 141 คน” อธิบดีกรมการจัดหางาน กล่าว
ทั้งนี้ ผู้ที่ต้องการหางานทำ นายจ้าง/สถานประกอบการที่มีความประสงค์จะรับคนเข้าทำงาน สามารถใช้บริการจัดหางานผ่านเว็บไซต์ smartjob.doe.go.th และสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือ สายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/40433