รัฐบาลไทย-ข่าวทำเนียบรัฐบาล-มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้เกษตรกรจังหวัดอุทัยธานี 


วันอาทิตย์ที่ 28 มีนาคม 2564
มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้เกษตรกรจังหวัดอุทัยธานี
รมช.มนัญญา มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้เกษตรกรจังหวัดอุทัยธานี มีที่ดินทำกินและที่อยู่อาศัยเป็นของตนเองอย่างถูกต้องตามกฎหมาย
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ในเขตปฏิรูปที่ดิน จังหวัดอุทัยธานี ให้เกษตรกร จำนวน 100 ราย เนื้อที่ประมาณ 117 ไร่ 1 งาน 23 ตารางวา ณ อาคารภักดี หอประชุมเทศบาลตำบลสว่างอารมณ์ อำเภอสว่างอารมณ์ จังหวัดอุทัยธานี ว่าเมื่อเกษตรกรได้รับอนุญาตให้เข้าทำประโยชน์ในเขตปฏิรูปที่ดินแล้ว จะทำให้เกษตรกรได้รับโอกาส มีที่ดินทำกินและที่อยู่อาศัยเป็นของตนเองอย่างถูกต้องตามกฎหมายในการประกอบอาชีพเกษตรกรรมและการอยู่อาศัย ทั้งนี้ เกษตรกรจังหวัดอุทัยธานี ได้รับการจัดสรรที่ดินทำกินแล้วทั้งสิ้น จำนวน 34,687 ราย
จากนั้น รัฐมนตรีช่วยว่าการกระทรวงเกษตรและสหกรณ์ ได้มอบพันธุ์ปลาให้กับเกษตรกร เยี่ยมชมนิทรรศการของ ส.ป.ก. และหน่วยงานในสังกัดกระทรวงเกษตรและสหกรณ์ พร้อมทั้งพบปะเกษตรกรและประชาชนภายในงาน

ที่มา : https://www.thaigov.go.th/news/contents/details/40430