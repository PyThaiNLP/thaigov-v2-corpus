รัฐบาลไทย-ข่าวทำเนียบรัฐบาล-นายกฯ เชิญชวนคนไทย ปิดไฟ 1 ชั่วโมง ลดโลกร้อน กำชับ หน่วยงานราชการใช้ไฟอย่างประหยัด


วันเสาร์ที่ 27 มีนาคม 2564
พิมพ์
นายกฯ เชิญชวนคนไทย ปิดไฟ 1 ชั่วโมง ลดโลกร้อน กำชับ หน่วยงานราชการใช้ไฟอย่างประหยัด
นายกฯ เชิญชวนคนไทย ปิดไฟ 1 ชั่วโมง ลดโลกร้อน กำชับ หน่วยงานราชการใช้ไฟอย่างประหยัด
เมื่อวันที่ 27 มี.ค. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม เชิญชวนประชาชน หน่วยงาน ห้างร้าน ปิดไฟ 1 ชั่วโมง เพื่อลดโลกร้อน ตามที่การไฟฟ้าส่วนภูมิภาค , การไฟฟ้านครหลวง , การไฟฟ้าฝ่ายผลิตแห่งประเทศไทย , ร่วมกับ กรุงเทพมหานคร , กองทุนสัตว์ป่าโลก (World Wildlife Fund : WWF) ประเทศไทย , มูลนิธิสิ่งแวดล้อมศึกษาเพื่อการพัฒนาอย่างยั่งยืน (ประเทศไทย) FEED ฯลฯ พร้อมด้วยภาครัฐและเอกชน ร่วมจัดกิจกรรม “ปิดไฟ 1 ชั่วโมง เพื่อลดโลกร้อน” (60+ Earth Hour 2021) เพื่อกระตุ้นการมีส่วนร่วมของประชาชนทุกภาคส่วนให้ตระหนักถึงปัญหาสิ่งแวดล้อมและภาวะโลกร้อน โดยรณรงค์ลดการใช้พลังงาน ปิดไฟที่ไม่จำเป็น 1 ชั่วโมง ในวันที่ 27 มี.ค. ตั้งแต่เวลา 20.30 – 21.30 น.
น.ส.ไตรศุลี กล่าวว่า พล.อ.ประยุทธ์ ยังย้ำให้หน่วยงานราชการใช้ไฟฟ้าอย่างประหยัด ไม่เปิดไฟหรือเปิดอุปกรณ์เครื่องใช้ไฟฟ้าโดยไม่จำเป็น พร้อมปลูกฝังบุคลากรให้กระหนักถึงปัญหาสิ่งแวดล้อม โดยเฉพาะภาวะโลกร้อน ที่นับวันยิ่งจะทวีความรุนแรงมากขึ้น ทั่วโลกต่างให้ความสำคัญในการแก้ไขปัญหา โดยรัฐบาลไทย ได้ตั้งเป้าหมายในการลดก๊าซเรือนกระจกที่ร้อยละ 20-25 ภายในปี พ.ศ.2573 ซึ่งจะต้องได้รับความร่วมมือจากทุกภาคส่วน เพื่อที่จะสามารถแก้ไขปัญหาได้อย่างตรงจุดและยั่งยืน
น.ส.ไตรศุลี กล่าวว่า รัฐบาลให้ความสำคัญกับการแก้ไขปัญหาด้านสิ่งแวดล้อม โดยล่าสุดที่ประชุมคณะกรรมการบริหารนโยบายพลังงาน (กบง.) เห็นชอบกรอบแผนพลังงานชาติ (National Energy Plan) ที่มีเป้าหมายมุ่งสู่พลังงานสะอาด ลดการปล่อยก๊าซคาร์บอนไดออกไซด์ โดยมีทิศทางนโยบาย (Policy Direction) 5 ด้าน ได้แก่ (1) ลดการปล่อยก๊าซเรือนกระจกในภาคพลังงาน (2) ลงทุนพลังงานสีเขียว (3) ดำเนินนโยบาย 4D1E เพิ่มความสามารถในการแข่งขันภาคพลังงาน (4) เพิ่มสัดส่วนการใช้พลังงานทดแทน (5)การพัฒนาโครงสร้างพื้นฐานรองรับการเปลี่ยนผ่านด้านเทคโนโลยี
"เหล่านี้เป็นแค่ส่วนหนึ่งที่รัฐบาลดำเนินการเพื่อแก้ไขปัญหาสิ่งแวดล้อม ซึ่งที่ผ่านมารัฐบาลได้เอาจริงเอาจังกับการอนุรักษ์ทรัพยากรธรรมชาติ และแก้ไขปัญหาสิ่งแวดล้อม โดยตระหนักว่าเป็นปัญหาใหญ่ของประชาคมโลก จึงขอความร่วมมือ ร่วมแรง ร่วมใจ  จากประชาชน แก้ไขปัญหานี้ร่วมกัน เพื่อคุณภาพชีวิต ความเป็นอยู่ที่ดีขึ้นของเราชาวไทย" น.ส.ไตรศุลี กล่าว

ที่มา : https://www.thaigov.go.th/news/contents/details/40422