รัฐบาลไทย-ข่าวทำเนียบรัฐบาล-สธ.ย้ำกลับบ้านสงกรานต์สวม “หน้ากาก” ป้องกันแพร่เชื้อโควิดให้ผู้สูงอายุในครอบครัว


วันอาทิตย์ที่ 28 มีนาคม 2564
สธ.ย้ำกลับบ้านสงกรานต์สวม “หน้ากาก” ป้องกันแพร่เชื้อโควิดให้ผู้สูงอายุในครอบครัว
กระทรวงสาธารณสุขเผยพบผู้ป่วยติดเตียงอายุ 75 ปีเสียชีวิตจากโรคโควิด 19 ติดเชื้อจากผู้มาเยี่ยม เตือนลูกหลานกลับบ้านช่วงสงกรานต์ ใส่หน้ากากผ้า/หน้ากากอนามัยตลอดเวลา ป้องกันแพร่เชื้อให้ผู้สูงอายุและคนในครอบครัว ชี้ขณะนี้ประชาชนการ์ดเริ่มตกสวมหน้ากากเหลื
กระทรวงสาธารณสุขเผยพบผู้ป่วยติดเตียงอายุ 75 ปีเสียชีวิตจากโรคโควิด 19 ติดเชื้อจากผู้มาเยี่ยม เตือนลูกหลานกลับบ้านช่วงสงกรานต์ ใส่หน้ากากผ้า/หน้ากากอนามัยตลอดเวลา ป้องกันแพร่เชื้อให้ผู้สูงอายุและคนในครอบครัว ชี้ขณะนี้ประชาชนการ์ดเริ่มตกสวมหน้ากากเหลือเพียงร้อยละ 74.5 ย้ำฉีดวัคซีนโควิดแล้วมีโอกาสติดเชื้อได้ ยังต้องใส่หน้ากาก
วันนี้ (28 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นพ.โอภาส การย์กวินพงศ์ อธิบดีกรมควบคุมโรค แถลงสถานการณ์โรคโควิด 19 และประสิทธิภาพของวัคซีนโควิด 19 ว่า วันนี้ประเทศไทยมีผู้ติดเชื้อรายใหม่ 77 ราย มาจากระบบเฝ้าระวังในโรงพยาบาล 32 ราย ค้นหาเชิงรุกในชุมชน 26 ราย มาจากต่างประเทศ 19 ราย เสียชีวิตเพิ่ม 1 ราย รักษาหายเพิ่ม 103 ราย การระบาดระลอกใหม่ตั้งแต่วันที่ 15 ธันวาคม 2563 - 28 มีนาคม 2564 มีผู้รักษาหายแล้ว 23,062 ราย อยู่ระหว่างรักษา 1,401 ราย และเสียชีวิตสะสม 34 ราย โดยผู้เสียชีวิตเป็นหญิงไทยอายุ 75 ปี มีโรคประจำตัวไทรอยด์ ไขมันในเลือดสูง เนื้องอกต่อมใต้สมอง และเป็นผู้ป่วยติดเตียง พักอาศัยใน กทม. มีประวัติสัมผัสกับผู้ป่วยยืนยัน 4 ราย ซึ่งเป็นสมาชิกในครอบครัว
“ผู้สูงอายุนอนติดเตียงไม่ได้ออกไปไหน โอกาสติดเชื้อจึงเกิดจากคนในครอบครัวหรือผู้ที่มาเยี่ยม ดังนั้น ช่วงสงกรานต์นี้ที่ลูกหลานจะกลับไปเยี่ยมญาติผู้ใหญ่ ขอให้ใส่หน้ากากเพื่อความปลอดภัย โดยเฉพาะคนที่เดินทางมาจากพื้นที่เสี่ยงควรใส่หน้ากากตลอดเวลา ล้างมือบ่อยๆ หากมีอาการผิดปกติแจ้งเจ้าหน้าที่สาธารณสุขทันที” นายแพทย์โอภาสกล่าว
ส่วนกรณีตลาดย่านบางแค หลังจากมีมาตรการปิดตลาด ปรับปรุงสุขาภิบาล ฉีดวัคซีนโควิด 19 เชิงรุก และตรวจหาเชื้อผู้ค้าและแรงงานเพื่อทำบัตรเข้าออกตลาด ทำให้สถานการณ์ดีขึ้น ส่วนการตรวจหาเชื้อเชิงรุกรอบนอกตลาดหลายหมื่นคน พบอัตราการติดเชื้อต่ำ ถือว่าอยู่ในการควบคุม อย่างไรก็ตาม จากการสัมภาษณ์เชิงลึกพบว่า แผงขายไม่ได้จัดหมวดหมู่ มีทางเข้า-ออกตลาดหลายทาง พนักงานเก็บเงินห้องน้ำและพนักงานรักษาความปลอดภัยติดเชื้อจากการสัมผัสคนจำนวนมาก และยังพบ 1 ใน 3 ของคนในตลาดยังใส่หน้ากากไม่ถูกต้อง เช่น ใส่ไว้ใต้คาง พูดคุยใกล้ชิดกัน มีการร้องตะโกน ถ่มน้ำลาย จึงต้องขอความร่วมมือตลาดทุกแห่งทุกจังหวัดปรับปรุงปัจจัยเสี่ยงเพื่อความปลอดภัย
ส่วนกรณีการจัดงานสาดสีที่เชียงใหม่ซึ่งเป็นจังหวัดพื้นที่สีเขียว สามารถจัดกิจกรรมต่าง ๆ ได้ แต่กิจกรรมที่มีคนรวมตัวจำนวนมากต้องมีการขออนุญาตจากท้องถิ่น และจัดตามหลักชีวิตวิถีใหม่ ได้แก่ สวมหน้ากาก  เว้นระยะห่าง มีการวัดอุณหภูมิ จุดล้างมือ และลงทะเบียนเข้าร่วมงาน ทั้งนี้ เบื้องต้นพบว่าได้ขออนุญาตจัดกิจกรรมแล้ว แต่อาจยังขาดการกำกับควบคุมใกล้ชิด ซึ่งหน่วยงานที่เกี่ยวข้องได้เข้าไปกำกับดูแลแล้ว โดยพื้นที่จะเป็นผู้ให้ข้อมูลเพิ่มเติมต่อไป
ด้าน นพ.โสภณ เอี่ยมศิริถาวร รองอธิบดีกรมควบคุมโรค กล่าวว่า ผลสำรวจดีดีซีโพลวันที่ 9-22 มีนาคม 2564 พบว่า การสวมหน้ากากอนามัยเมื่อมีไข้ และอาการทางเดินหายใจลดลงจากร้อยละ 95 เหลือเพียงร้อยละ 84.6 และถ้าไม่มีไข้ และอาการทางเดินหายใจ การสวมหน้ากากอนามัยลดลงเหลือเพียงร้อยละ 74.5 สอดคล้องกับข้อมูลของกระทรวงการอุดมศึกษาฯ(อว.) ที่ใช้ระบบ AI สำรวจการใส่หน้ากากอนามัยพบว่าพื้นที่ กทม. ใส่หน้ากากอนามัยถูกต้องลดลงเหลือร้อยละ 94.36 ดังนั้น จึงขอให้ประชาชนยังให้ความสำคัญกับการสวมหน้ากากซึ่งเป็นมาตรการสำคัญในการป้องกันควบคุมโรค โดยเฉพาะช่วงสงกรานต์นี้ที่จะมีการเดินทางขอให้สวมหน้ากาก 100 เปอร์เซ็นต์ และสวมให้ถูกต้องโดยสวมครอบทั้งปากและจมูก
สำหรับการฉีดวัคซีนโควิด 19 ข้อมูลตั้งแต่วันที่ 28 กุมภาพันธ์ - 27 มีนาคม 2564 ฉีดวัคซีนแล้ว 150,107 โดส แบ่งเป็นฉีดเข็มแรกแล้ว 130,187 ราย ฉีดครบ 2 เข็ม 19,920 ราย ถือว่าเป็นไปตามเป้าหมาย โดยวัคซีนทั้งของซิโนแวคและแอสตร้าเซนเนก้าถือว่ามีความปลอดภัยสูง ยังไม่มีผู้ใดแพ้รุนแรงและเสียชีวิต ส่วนกรณีข่าวหญิงอายุ 29 ปี ขายอาหารทะเลที่ตลาดกิตติ เขตบางแค กทม. รับวัคซีนโควิด 19 แล้ว ยังตรวจพบการติดเชื้อ ในขณะที่อยู่ในสถานที่กักตัว เนื่องจากเป็นผู้สัมผัสเสี่ยงสูง จากการสอบสวนโรคพบประวัติเสี่ยงค้าขายในตลาดที่พบผู้ติดเชื้อโควิด จึงมีโอกาสสูงที่ได้รับเชื้อก่อนฉีดวัคซีน อย่างไรก็ตาม ย้ำว่าแม้จะรับวัคซีนโควิดแล้วยังมีโอกาสติดเชื้อได้ เนื่องจากวัคซีนที่ใช้ทั่วโลกอยู่ในขณะนี้ยังเป็นวัคซีนที่มีประสิทธิภาพสูงในการลดอาการป่วยรุนแรงและป้องกันการเสียชีวิต ดังนั้น การป้องกันการติดเชื้อและแพร่เชื้อที่ดีที่สุด คือ สวมหน้ากากอนามัยหรือหน้ากากผ้า แม้จะรับวัคซีนแล้วก็ตาม รวมทั้งการเว้นระยะห่าง หมั่นล้างมือ และหลีกเลี่ยงสถานที่แออัดอากาศไม่ถ่ายเท เพื่อความปลอดภัยของตนเองและผู้อื่นที่อยู่รอบๆ
***************************** 28 มีนาคม 2564

ที่มา : https://www.thaigov.go.th/news/contents/details/40432