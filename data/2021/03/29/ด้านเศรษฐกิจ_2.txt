รัฐบาลไทย-ข่าวทำเนียบรัฐบาล-รมช.มนัญญา เปิดงาน มะม่วงหลากชนิด มะยงชิดหวานอร่อย 


วันอาทิตย์ที่ 28 มีนาคม 2564
รมช.มนัญญา เปิดงาน มะม่วงหลากชนิด มะยงชิดหวานอร่อย
รมช.มนัญญา เปิดงาน มะม่วงหลากชนิด มะยงชิดหวานอร่อย ผลักดันนโยบายส่งออกมะม่วงเกรดพรีเมี่ยม
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงาน มะม่วงหลากชนิด มะยงชิดหวานอร่อย และของดีอำเภอลานสัก ครั้งที่ 4 ประจำปี 2564 ณ สถานที่ท่องเที่ยวหุบป่าตาด จังหวัดอุทัยธานี ซึ่งจัดขึ้นระหว่างวันที่ 27- 28 มีนาคม 2564 ว่าการจัดงานดังกล่าว เพื่อให้เกษตรกรและผู้จำหน่ายสินค้า OTOP ได้มีแหล่งจำหน่ายสินค้า และส่งเสริมแหล่งท่องเที่ยวเชิงนิเวศน์ของหุบป่าตาด โดยรัฐบาลได้สนับสนุนการท่องเที่ยวเชิงเกษตร พร้อมมอบรางวัลให้แก่ผู้ชนะการประกวดแข่งขันปรุงอาหารคาวหวาน โดยใช้มะม่วงเป็นวัตถุดิบหลัก และการประกวดธิดาจำแลง  ภายในงานมีกิจกรรมและมีบูธจำหน่ายสินค้าจากเกษตรกรและวิสาหกิจชุมชนมากมาย
จากนั้น รัฐมนตรีช่วยว่าการกระทรวงเกษตรและสหกรณ์ ลงพื้นที่เยี่ยมชมจุดชมวิวบ้านชายเขา สวิตเซอร์แลนด์เมืองไทย ในพื้นที่ท่องเที่ยวเชิงนิเวศน์หุบป่าตาด พร้อมเยี่ยมชมแปลงเรียนรู้การผลิตไม้ผลเพื่อการส่งออก (มะม่วง) โครงการระบบส่งเสริมเกษตรแบบแปลงใหญ่ ของนายไพศาล จันจินดา ณ ตำบลทุ่งนางาม อำเภอลานสัก จังหวัดอุทัยธานี พร้อมให้คำแนะนำด้านการส่งออกรูปแบบใหม่ ซึ่งเป็นโครงการ one stop service และโครงการศูนย์จัดเตรียมสินค้าเกษตรผ่านช่องทางพิเศษ ที่กรมวิชาการเกษตร ร่วมมือกับ บริษัท ท่าอากาศยานไทย จำกัด (มหาชน)  ทำให้การส่งออกสินค้าเกษตรมีประสิทธิภาพมากขึ้น ช่วยย่นระยะเวลา  ตอบสนองความต้องการของผู้บริโภค

ที่มา : https://www.thaigov.go.th/news/contents/details/40431