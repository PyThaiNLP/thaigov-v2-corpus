รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังภูมิภาคประจำเดือนกุมภาพันธ์ 2564


วันจันทร์ที่ 29 มีนาคม 2564
พิมพ์
รายงานภาวะเศรษฐกิจการคลังภูมิภาคประจำเดือนกุมภาพันธ์ 2564
เศรษฐกิจภูมิภาคในเดือนกุมภาพันธ์ 2564 ส่งสัญญาณปรับตัวดีขึ้นจากเดือนก่อนหน้าในหลายภูมิภาคโดยเฉพาะจากด้านการลงทุนภาคเอกชน รวมถึงดัชนีความเชื่อมั่นผู้บริโภคและภาคอุตสาหกรรมที่เพิ่มขึ้น ส่วนหนึ่งเป็นผลจากมาตรการของภาครัฐและสถานการณ์การแพร่ระบาด COVID-19
“เศรษฐกิจภูมิภาคในเดือนกุมภาพันธ์ 2564 ส่งสัญญาณปรับตัวดีขึ้นจากเดือนก่อนหน้าในหลายภูมิภาค โดยเฉพาะจากด้านการลงทุนภาคเอกชน รวมถึงดัชนีความเชื่อมั่นผู้บริโภคและภาคอุตสาหกรรมที่เพิ่มขึ้น ส่วนหนึ่งเป็นผลจากมาตรการของภาครัฐ และสถานการณ์การแพร่ระบาดของโรคติดเชื้อไวรัสโคโรนา 2019 (Coronavirus Disease 2019: COVID-19) ที่เริ่มคลี่คลายลง”
นายวุฒิพงศ์ จิตตั้งสกุล ที่ปรึกษาด้านเศรษฐกิจการคลัง ในฐานะรองโฆษกสำนักงานเศรษฐกิจการคลัง และนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค เปิดเผยรายงานภาวะเศรษฐกิจภูมิภาคประจำเดือนกุมภาพันธ์ 2564 ว่า “เศรษฐกิจภูมิภาคในเดือนกุมภาพันธ์ 2564 ส่งสัญญาณปรับตัวดีขึ้นจากเดือนก่อนหน้าในหลายภูมิภาค โดยเฉพาะจากด้านการลงทุนภาคเอกชน รวมถึงดัชนีความเชื่อมั่นผู้บริโภคและภาคอุตสาหกรรมที่เพิ่มขึ้น ส่วนหนึ่งเป็นผลจากมาตรการของภาครัฐ และสถานการณ์การแพร่ระบาดของโรคติดเชื้อไวรัสโคโรนา 2019 (Coronavirus Disease 2019: COVID-19) ที่เริ่มคลี่คลายลง” โดยมีรายละเอียดดังนี้
เศรษฐกิจภาคตะวันออกส่งสัญญาณปรับตัวดีขึ้นจากด้านการลงทุนภาคเอกชน รวมถึงดัชนีความเชื่อมั่นผู้บริโภคและภาคอุตสาหกรรมที่เพิ่มขึ้น โดยในเดือนกุมภาพันธ์ 2564 พบว่า เครื่องชี้เศรษฐกิจด้านการลงทุนภาคเอกชนขยายตัวได้ดี สะท้อนจากจำนวนรถบรรทุกจดทะเบียนใหม่ขยายตัวร้อยละ 20.0 ต่อปี จากเดือนก่อนหน้าที่ขยายตัวร้อยละ 4.6 ต่อปี นอกจากนี้ เงินทุนของโรงงานที่เริ่มประกอบกิจการขยายตัวร้อยละ 185.9 ต่อปี ด้วยจำนวน 7.0 พันล้านบาท จากเดือนก่อนหน้าชะลอตัวที่ร้อยละ -53.7 ต่อปี โดยเป็นเงินทุนของโรงงานผลิตและประกอบผลิตภัณฑ์อิเล็กทรอนิกส์ ในจังหวัดปราจีนบุรี เป็นสำคัญ  สำหรับเครื่องชี้เศรษฐกิจด้านการบริโภคภาคเอกชนทรงตัว สะท้อนจากภาษีมูลค่าเพิ่ม ณ ราคาคงที่ ชะลอตัวอยู่ที่ร้อยละ -2.2 ต่อปี จากเดือนก่อนหน้าที่ชะลอตัวลงที่ร้อยละ -10.4 ต่อปี นอกจากนี้ เมื่อพิจารณาในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับตัวเพิ่มขึ้นเมื่อเทียบกับเดือนก่อนหน้า โดยมาอยู่ที่ระดับ 52.3 และ 105.5 ตามลำดับ จากเดือนก่อนหน้าที่ระดับ 50.6 และ 104.7 ตามลำดับ
เศรษฐกิจภาคเหนือส่งสัญญาณปรับตัวดีขึ้นจากด้านการลงทุนภาคเอกชน และดัชนีความเชื่อมั่นผู้บริโภคที่เพิ่มขึ้น โดยในเดือนกุมภาพันธ์ 2564 พบว่า เครื่องชี้เศรษฐกิจด้านการลงทุนภาคเอกชนขยายตัวได้ดี สะท้อนจากจำนวนรถยนต์บรรทุกส่วนบุคคลจดทะเบียนใหม่ และจำนวนรถบรรทุกจดทะเบียนใหม่  ขยายตัวร้อยละ 9.4 และ 19.5 ต่อปี ตามลำดับ จากเดือนก่อนหน้าที่อยู่ที่ร้อยละ 7.9 และ -1.3 ต่อปี ตามลำดับ นอกจากนี้ เงินทุนของโรงงานที่เริ่มประกอบกิจการกลับมาขยายตัวอยู่ที่ร้อยละ 15.3 ต่อปี ด้วยจำนวน 0.3 พันล้านบาท จากเดือนก่อนหน้าชะลอตัวที่ร้อยละ -23.9 ต่อปี โดยเป็นเงินทุนของโรงงานผลิตแอสฟัลติกคอนกรีต ในจังหวัดเชียงราย เป็นสำคัญ สำหรับ เครื่องชี้เศรษฐกิจด้านการบริโภคภาคเอกชนปรับตัวดีขึ้น สะท้อนจากจำนวนรถจักรยานยนต์จดทะเบียนใหม่ขยายตัวที่ร้อยละ 0.4 ต่อปี จากเดือนก่อนหน้าชะลอตัวที่ร้อยละ -8.6 ต่อปี นอกจากนี้ เมื่อพิจารณาในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมอยู่ที่ระดับ 51.0 และ 61.7 ตามลำดับ จากเดือนก่อนหน้าที่อยู่ที่ระดับ 49.6 และ 62.6 ตามลำดับ
เศรษฐกิจภาคกลางส่งสัญญาณปรับตัวดีขึ้นจากด้านการลงทุนภาคเอกชน รวมถึงดัชนีความเชื่อมั่นผู้บริโภคและภาคอุตสาหกรรมที่เพิ่มขึ้น โดยในเดือนกุมภาพันธ์ 2564 พบว่า เครื่องชี้เศรษฐกิจด้านการลงทุนภาคเอกชนปรับตัวดีขึ้น สะท้อนจากจำนวนรถยนต์บรรทุกส่วนบุคคลจดทะเบียนใหม่ขยายตัวที่ร้อยละ 0.4 ต่อปี จากเดือนก่อนหน้าที่ชะลอตัวร้อยละ -15.0 ต่อปี นอกจากนี้ เงินทุนของโรงงานที่เริ่มประกอบกิจการ ขยายตัวร้อยละ 445.7 ต่อปี ด้วยจำนวน 0.6 พันล้านบาท จากเดือนก่อนหน้าที่ชะลอตัวร้อยละ -64.0 ต่อปี จากโรงงานผลิตภัณฑ์ไก่ดิบเสียบไม้และผลิตภัณฑ์ไก่ยางและนึ่งพร้อมปรุงรสสำเร็จรูปถนอมอาหาร ในจังหวัดสระบุรี เป็นสำคัญ สำหรับเครื่องชี้เศรษฐกิจด้านการบริโภคภาคเอกชนชะลอตัวลง สะท้อนจากภาษีมูลค่าเพิ่ม ณ ราคาคงที่ จำนวนรถยนต์นั่งจดทะเบียนใหม่ และจำนวนรถจักรยานยนต์จดทะเบียนใหม่ ชะลอตัวลงมาอยู่ที่ร้อยละ -17.3 -11.6 และ -9.5 ต่อปี ตามลำดับ นอกจากนี้ เมื่อพิจารณาในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับตัวเพิ่มขึ้นเมื่อเทียบกับเดือนก่อนหน้า โดยมาอยู่ที่ระดับ 47.9 และ 86.3 ตามลำดับ จากเดือนก่อนหน้าที่ระดับ 46.3 และ 83.9 ตามลำดับ
เศรษฐกิจ กทม. และปริมณฑล ส่งสัญญาณปรับตัวดีขึ้นจากด้านการลงทุนภาคเอกชน รวมถึงดัชนีความเชื่อมั่นผู้บริโภคและภาคอุตสาหกรรมที่เพิ่มขึ้น โดยในเดือนกุมภาพันธ์ 2564 พบว่า เครื่องชี้เศรษฐกิจด้านการลงทุนภาคเอกชนปรับตัวดีขึ้น สะท้อนจากจำนวนรถบรรทุกจดทะเบียนใหม่ ขยายตัวต่อเนื่องมาอยู่ที่ร้อยละ 6.7 ต่อปี จากเดือนก่อนหน้าขยายตัวที่ร้อยละ 1.2 ต่อปี นอกจากนี้ เงินทุนของโรงงานที่เริ่มประกอบกิจการขยายตัวร้อยละ 66.7 ต่อปี ด้วยจำนวน 2.8 พันล้านบาท จากเดือนก่อนหน้าที่ชะลอตัวลงอยู่ที่ร้อยละ -54.0 ต่อปี จากโรงงานผลิตภัณฑ์อาหารสำเร็จรูปที่ทำจากแป้ง ในจังหวัดสมุทรสาคร เป็นสำคัญ สำหรับเครื่องชี้เศรษฐกิจด้านการบริโภคภาคเอกชนชะลอตัวลง สะท้อนจากภาษีมูลค่าเพิ่ม ณ ราคาคงที่ จำนวนรถยนต์นั่งจดทะเบียนใหม่ และจำนวนรถจักรยานยนต์จดทะเบียนใหม่ชะลอตัวลงมาอยู่ที่ร้อยละ -24.1 -17.9 และ -8.1 ต่อปี ตามลำดับ อย่างไรก็ดี เมื่อพิจารณาในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับตัวเพิ่มขึ้นเมื่อเทียบกับเดือนก่อนหน้า มาอยู่ที่ระดับ 48.5 และ 86.3 ตามลำดับ จากเดือนก่อนหน้าที่อยู่ที่ระดับ 46.7 และ 83.9 ตามลำดับ
เศรษฐกิจภาคตะวันออกเฉียงเหนือส่งสัญญาณปรับตัวดีขึ้นจากด้านการลงทุนภาคเอกชน รวมถึงดัชนีความเชื่อมั่นผู้บริโภคและภาคอุตสาหกรรมที่เพิ่มขึ้น โดยในเดือนกุมภาพันธ์ 2564 พบว่า เครื่องชี้เศรษฐกิจด้านการลงทุนภาคเอกชน สะท้อนจากจำนวนรถยนต์บรรทุกส่วนบุคคลจดทะเบียนใหม่ และจำนวนรถบรรทุกจดทะเบียนใหม่ ขยายตัวที่ร้อยละ 3.4 และ 18.0 ต่อปี ตามลำดับ จากเดือนก่อนหน้าอยู่ที่ร้อยละ -7.8 และ 9.2 ต่อปี ตามลับดับ สำหรับเครื่องชี้เศรษฐกิจด้านการบริโภคภาคเอกชนขยายตัวได้จากจำนวนรถจักรยานยนต์จดทะเบียนใหม่ ที่ขยายตัวร้อยละ 2.8 ต่อปี จากเดือนก่อนหน้าชะลอตัวลงที่ร้อยละ -2.6 ต่อปี นอกจากนี้ เมื่อพิจารณาในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับตัวเพิ่มขึ้นเมื่อเทียบกับเดือนก่อนหน้า โดยมาอยู่ที่ระดับ 52.7 และ 78.1 ตามลำดับ จากเดือนก่อนหน้าที่อยู่ที่ระดับ 51.3 และ 75.8 ตามลำดับ
เศรษฐกิจภาคใต้ส่งสัญญาณทรงตัว ขณะที่ดัชนีความเชื่อมั่นผู้บริโภคและภาคอุตสาหกรรมเพิ่มขึ้น โดยในเดือนกุมภาพันธ์ 2564 พบว่า เครื่องชี้เศรษฐกิจด้านการลงทุนภาคเอกชน สะท้อนจากจำนวนรถยนต์บรรทุกส่วนบุคคลจดทะเบียนใหม่ และจำนวนรถบรรทุกจดทะเบียนใหม่ขยายตัวได้ดีอยู่ที่ร้อยละ 4.6 และ 50.5 ต่อปี ตามลำดับ สำหรับเครื่องชี้เศรษฐกิจด้านการบริโภคภาคเอกชนชะลอตัวลง สะท้อนจากภาษีมูลค่าเพิ่ม ณ ราคาคงที่ จำนวนรถยนต์นั่งจดทะเบียนใหม่ และจำนวนรถจักรยานยนต์จดทะเบียนใหม่ ชะลอตัวลงมาอยู่ที่ร้อยละ -33.2 -7.3 และ -17.3 ต่อปี ตามลำดับ นอกจากนี้ เมื่อพิจารณาในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับตัวเพิ่มขึ้นเมื่อเทียบกับเดือนก่อนหน้า มาอยู่ที่ระดับ 46.0 และ 84.6 ตามลำดับ จากเดือนก่อนหน้าที่อยู่ที่ระดับ 44.8 และ 82.9 ตามลำดับ
เศรษฐกิจภาคตะวันตกส่งสัญญาณทรงตัว ขณะที่ดัชนีความเชื่อมั่นผู้บริโภคและภาคอุตสาหกรรมเพิ่มขึ้น โดยในเดือนกุมภาพันธ์ 2564 พบว่า เครื่องชี้เศรษฐกิจด้านการลงทุนภาคเอกชน สะท้อนจากจำนวนรถยนต์บรรทุกส่วนบุคคลจดทะเบียนใหม่ และจำนวนรถบรรทุกจดทะเบียนใหม่ ขยายตัวที่ร้อยละ 0.9 และ 26.3 ต่อปี ตามลำดับ สำหรับเครื่องชี้เศรษฐกิจด้านการบริโภคภาคเอกชนชะลอตัวลง สะท้อนจากภาษีมูลค่าเพิ่ม ณ ราคาคงที่ จำนวนรถยนต์นั่งจดทะเบียนใหม่ และจำนวนรถจักรยานยนต์จดทะเบียนใหม่ ชะลอตัวลงมาอยู่ที่ร้อยละ -11.7 -11.5 และ -10.3 ต่อปี ตามลำดับ อย่างไรก็ตาม เมื่อพิจารณาในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับตัวเพิ่มขึ้น เมื่อเทียบกับเดือนก่อนหน้า มาอยู่ที่ระดับ 47.9 และ 86.3 ตามลำดับ จากเดือนก่อนหน้าที่ระดับ 46.3 และ 83.9 ตามลำดับ

ที่มา : https://www.thaigov.go.th/news/contents/details/40456