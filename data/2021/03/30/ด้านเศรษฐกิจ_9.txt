รัฐบาลไทย-ข่าวทำเนียบรัฐบาล-รองปลัดกระทรวงคมนาคม ลงพื้นที่ตรวจเยี่ยมความพร้อมการจัดระเบียบพื้นที่ภายในสถานีขนส่งผู้โดยสารกรุงเทพ (จตุจักร) รองรับการเดินทางช่วงเทศกาลสงกรานต์ปี 2564


วันจันทร์ที่ 29 มีนาคม 2564
รองปลัดกระทรวงคมนาคม ลงพื้นที่ตรวจเยี่ยมความพร้อมการจัดระเบียบพื้นที่ภายในสถานีขนส่งผู้โดยสารกรุงเทพ (จตุจักร) รองรับการเดินทางช่วงเทศกาลสงกรานต์ปี 2564
นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจเยี่ยมความพร้อมการจัดระเบียบพื้นที่ภายในสถานีขนส่งผู้โดยสารกรุงเทพ (จตุจักร) รองรับการเดินทางช่วงเทศกาลสงกรานต์ปี 2564
โดยมี นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) พร้อมด้วย นางวราภรณ์ ชัยฤกษ์ รองกรรมการผู้จัดการใหญ่ฝ่ายบริหารการเดินรถ นำลงพื้นที่บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) ในวันที่ 29 มีนาคม 2564
นายสรพงศ์ ไพฑูรย์พงษ์ กล่าวว่า การจัดระเบียบพื้นที่ชานชาลาขาเข้า-ขาออกของสถานีขนส่งผู้โดยสารกรุงเทพ (จตุจักร) ครั้งนี้ จะช่วยสร้างความปลอดภัยในชีวิตและทรัพย์สินให้กับประชาชน สอดคล้องกับนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานในสังกัดเตรียมความพร้อมอำนวยความสะดวกช่วงเทศกาลสงกรานต์ปี 2564 ทั้งนี้ได้เน้นย้ำให้ บขส. ประสานงานร่วมกับเจ้าหน้าที่ที่เกี่ยวข้องทั้งตำรวจ และ ผู้ตรวจการของ บขส. ออกตรวจตราในพื้นที่ เพื่อป้องกันไม่ให้กลุ่มมิจฉาชีพเข้ามาหาประโยชน์กับผู้โดยสาร รวมทั้งแก้ปัญหารถแท็กซี่และจักรยานยนต์รับจ้างผิดกฎหมายเข้ามาหลอกลวงเรียกเก็บค่าโดยสารที่มีราคาสูงกว่ากฎหมายกำหนดด้วย
นายสัญลักข์ ปัญวัฒนลิขิต กล่าวว่า เพื่อเตรียมความพร้อมในการอำนวยความสะดวกประชาชนในช่วงเทศกาลสงกรานต์ และควบคุมการแพร่ระบาดของโรคติดเชื้อไวรัส COVID-19 บขส. ได้กำหนดมาตรการป้องกันการแพร่ระบาดในพื้นที่สถานีขนส่งผู้โดยสารกรุงเทพ (จตุจักร) ดังนี้
1. ผู้โดยสารที่จะเข้าพื้นที่อาคารสถานีขนส่งผู้โดยสารกรุงเทพ (จตุจักร) จากพื้นที่ขาเข้า ต้องผ่านจุดคัดกรองบริเวณชานชาลา 3 เพื่อตรวจวัดอุณหภูมิก่อนเข้าพื้นที่ทุกครั้ง
2. รถโดยสาร รถยนต์ส่วนบุคคล และรถจักรยานยนต์ มีการจัดระเบียบการจราจรสำหรับรถทุกชนิดที่เข้าใช้พื้นที่บริเวณฝั่งขาเข้า ให้เดินรถทางเดียวตามผังจราจรและจอดส่งผู้โดยสารบริเวณช่องชานชาลาที่กำหนดเท่านั้น
3. กำหนดให้รถโดยสาร (รถร่วม) เมื่อจอดส่งผู้โดยสารแล้วให้นำรถออกจากพื้นที่ทันที
4. รถโดยสารขนาดเล็ก (รถตู้) ให้จอดส่งผู้โดยสารบริเวณช่องจอดชานชาลา 1 และ 2 หากประสงค์จะจอดสำรองวินให้ใช้พื้นที่ระหว่างชานชาลา 2 และ 3 เท่านั้น
5. ห้ามรถยนต์ส่วนบุคคลของบุคคลภายนอกเข้าในพื้นที่ชานชาลาขาเข้าโดยเด็ดขาด ทั้งนี้หากฝ่าฝืนและไม่ปฏิบัติตามมาตรการดังกล่าวจะมีโทษปรับตามระเบียบของ บขส. ต่อไป
นายสัญลักข์ ปัญวัฒนลิขิต กล่าวเพิ่มเติมว่า การจัดระเบียบพื้นที่การจราจรภายในสถานีขนส่งผู้โดยสารกรุงเทพ (จตุจักร) ให้เป็น Safety Zone  นอกจากจะช่วยให้เกิดความเป็นระเบียบเรียบร้อยในการเข้าใช้พื้นที่แล้ว ยังสามารถช่วยป้องกันปัญหากลุ่มมิจฉาชีพที่เข้ามาก่อกวน และหลอกลวงผู้โดยสารภายในสถานีขนส่ง
นอกจากนี้ บขส. ได้รับมอบผลิตภัณฑ์ฆ่าเชื้อโรค นาโนไนน์ ซิลเวอร์ นาโน จาก บริษัท นาว่าเทค (ประเทศไทย) จำกัด เพื่อใช้ฉีดพ่นฆ่าเชื้อโรคบนรถโดยสารและภายในสถานีขนส่งผู้โดยสาร ซึ่งผลิตภัณฑ์ดังกล่าวผ่านการทดสอบว่ามีประสิทธิภาพในการฆ่าเชื้อไวรัสไข้หวัดใหญ่ชนิด A (H1N1) และเชื้อไวรัส COVID-19 สามารถออกฤทธิ์ได้นานถึง 14 วันต่อการฉีดพ่น 1 ครั้ง

ที่มา : https://www.thaigov.go.th/news/contents/details/40458