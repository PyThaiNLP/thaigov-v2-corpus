รัฐบาลไทย-ข่าวทำเนียบรัฐบาล-สธ. เผย จ.กาฬสินธุ์ พบผู้ติดเชื้อโควิด 19 รายแรก เชื่อมโยงตลาดบางแค


วันจันทร์ที่ 29 มีนาคม 2564
สธ. เผย จ.กาฬสินธุ์ พบผู้ติดเชื้อโควิด 19 รายแรก เชื่อมโยงตลาดบางแค
กระทรวงสาธารณสุข เผยจังหวัดกาฬสินธุ์ พบผู้ติดเชื้อโควิด 19 จากการระบาดระลอกใหม่ มีความเชื่อมโยงกับตลาดบางแค พบความเสี่ยงมาจากสัมผัสใกล้ชิด อยู่ในที่พักเดียวกัน ละเลยการสวมหน้ากากอนามัย ย้ำเข้มมาตรการป้องกันส่วนบุคคล การ์ดไม่ตก ผลฉีดวัคซีนเข็มแรก
กระทรวงสาธารณสุข เผยจังหวัดกาฬสินธุ์ พบผู้ติดเชื้อโควิด 19 จากการระบาดระลอกใหม่ มีความเชื่อมโยงกับตลาดบางแค พบความเสี่ยงมาจากสัมผัสใกล้ชิด อยู่ในที่พักเดียวกัน ละเลยการสวมหน้ากากอนามัย ย้ำเข้มมาตรการป้องกันส่วนบุคคล การ์ดไม่ตก ผลฉีดวัคซีนเข็มแรก ทั้ง 13 จังหวัด ครบ 100% เกือบทั้งหมด
วันนี้ (29 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงสถานการณ์โรคโควิด 19 ในประเทศไทย ว่า วันนี้ประเทศไทยมีผู้ติดเชื้อรายใหม่ 39 ราย มาจากระบบเฝ้าระวังในโรงพยาบาล 16 ราย ค้นหาเชิงรุกในชุมชน 12 ราย และเดินทางมาจากต่างประเทศ 11 ราย ไม่มีผู้เสียชีวิต และรักษาหายเพิ่มขึ้น 74 ราย ทำให้การติดเชื้อระลอกใหม่ตั้งแต่วันที่ 15 ธันวาคม 2563 - 29 มีนาคม 2564 มีผู้รักษาหายแล้ว 23,136 ราย คิดเป็นร้อยละ 94.29 อยู่ระหว่างการรักษา 1,366 ราย และเสียชีวิตสะสม 34 คน ในวันนี้พบผู้ติดเชื้อใน 5 จังหวัด ได้แก่ สมุทรสาคร 10 ราย กทม. 15 ราย ราชบุรี มหาสารคาม และกาฬ์สินธุ์ จังหวัดละ 1 ราย
สำหรับผู้ติดเชื้อรายแรกของจังหวัดกาฬ์สินธุ์ เป็นหญิง อายุ 35 ปี อาชีพพนักงานขายประกัน ในห้างสรรพสินค้า มีความเชื่อมโยงกับเพื่อนที่ค้าขายอยู่ในตลาดบางแค โดยเมื่อวันที่ 22 มีนาคม เดินทางไปหาเพื่อนที่กทม. พักอาศัยอยู่ในห้องเดียวกัน ใกล้ชิด ไม่ได้สวมหน้ากาก วันที่ 24 มีนาคม  เดินทางกลับจ.กาฬสินธุ์ โดยเครื่องบิน จากนั้นวันที่ 26 มีนาคม  เริ่มมีอาการปวดเมื่อยตัว ปวดศีรษะ และวันที่ 27 มีนาคม เดินทางไปโรงพยาบาลตรวจหาเชื้อ ผลพบเชื้อ ขณะนี้เข้าสู่ระบบการรักษาแล้ว
นายแพทย์เฉวตสรรกล่าวต่อว่า ในส่วนการฉีดวัคซีนโควิด 19 ข้อมูลตั้งแต่วันที่ 28 กุมภาพันธ์ - 28 มีนาคม 2564 ฉีดวัคซีนแล้ว 154,293 โดส แบ่งเป็นฉีดเข็มแรกแล้ว 133,110 ราย ฉีดครบ 2 เข็ม 21,183 ราย ถือว่าเป็นไปตามเป้าหมาย สำหรับจังหวัดที่ฉีดวัคซีนเข็มแรกได้ครบ 100 % ได้แก่ เชียงใหม่ ตาก สมุทรสาคร สมุทรสงคราม นครปฐม ชลบุรี ภูเก็ต และสุราษฏร์ธานี อย่างไรก็ตามแม้จะฉีดวัคซีนครบ 2 เข็มแล้ว ขอให้ยังคงเข้มมาตรการป้องกันส่วนบุคคล สวมหน้ากากให้ได้ 100% เว้นระยะห่าง ล้างมืออย่างต่อเนื่อง หากประมาท การ์ดตกก็มีโอกาสติดเชื้อได้
“ใกล้เข้าสู่เทศกาลสงกรานต์ ควรมีการวางแผนการเดินทาง หลีกเลี่ยงจุดพักรถที่มีคนแออัด และขอความร่วมมือประชาชน เลี่ยงการดื่มเครื่องดื่มแอลกอฮอล์ นอกจากจะเป็นสาเหตุทำให้เกิดอุบัติเหตุและเสียชีวิต แล้วอาจติดเชื้อโควิด 19 ได้ จากการมึนเมา ทำให้ขาดสติ ละเลยการเว้นระยะห่าง กินดื่มสังสรรค์ในกลุ่มเพื่อน เป็นปัจจัยเสี่ยงที่พบการติดเชื้อในหลายครั้งที่ผ่านมา”นายแพทย์เฉวตสรรกล่าว
********************************** 29 มีนาคม 2564

ที่มา : https://www.thaigov.go.th/news/contents/details/40473