รัฐบาลไทย-ข่าวทำเนียบรัฐบาล-คกก. เอกลักษณ์ของชาติรับทราบแผนปฏิบัติการด้านการเสริมสร้างเอกลักษณ์ของชาติ เน้นเยาวชนมีส่วนร่วมภายใต้กรอบแนวคิด “คนไทยมีวินัย ใฝ่คุณธรรม และรู้ รัก สามัคคี”


วันจันทร์ที่ 29 มีนาคม 2564
พิมพ์
คกก. เอกลักษณ์ของชาติรับทราบแผนปฏิบัติการด้านการเสริมสร้างเอกลักษณ์ของชาติ เน้นเยาวชนมีส่วนร่วมภายใต้กรอบแนวคิด “คนไทยมีวินัย ใฝ่คุณธรรม และรู้ รัก สามัคคี”
คณะกรรมการเอกลักษณ์ของชาติรับทราบแผนปฏิบัติการด้านการเสริมสร้างเอกลักษณ์ของชาติ เน้นเยาวชนมีส่วนร่วมภายใต้กรอบแนวคิด “คนไทยมีวินัย ใฝ่คุณธรรม และรู้ รัก สามัคคี”
วันนี้ (29 มีนาคม 2564) เวลา 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการเอกลักษณ์ของชาติ ครั้งที่ 1/2564 โดยมี นายอนุชา นาคาศัย รัฐมนตรีประจำสำนักนายกรัฐมนตรีและหน่วยงานที่เกี่ยวข้องเข้าร่วมประชุม โดยที่ประชุมรับทราบมติคณะรัฐมนตรีเมื่อวันที่ 12 พฤษภาคม 2563 เห็นชอบให้ทุกวันที่ 4 ธันวาคม ของทุกปี เป็น “วันรู้รักสามัคคี” เป็นวันสำคัญของชาติ โดยไม่ถือเป็นวันหยุดราชการ พร้อมรับทราบมติคณะรัฐมนตรีเมื่อวันที่ 16 มิถุนายน 2563 เห็นชอบให้เพลงสดุดีจอมราชาและเพลงสดุดีพระแม่ไทย เป็นเพลงสำคัญของแผ่นดิน เพิ่มเติม ตามที่สำนักงานปลัดสำนักนายกรัฐมนตรี เสนอ
พร้อมกันนี้ ที่ประชุมได้รับทราบรายงานการดำเนินงานของคณะอนุกรรมการดำเนินโครงการ “ค่าของแผ่นดิน” ซึ่งดำเนินการประชาสัมพันธ์สรรหาและคัดเลือกบุคคล หน่วยงาน และโครงการ ที่ทำคุณประโยชน์ต่อประเทศชาติ สังคม และประชาชน ในการเป็นต้นแบบและยกย่องเชิดชูให้เป็น “ค่าของแผ่นดิน” โดยอยู่ระหว่างการพิจารณาหลักเกณฑ์และกลั่นกรองบุคคล หน่วยงานและโครงการ เพื่อรับโล่เกียรติคุณจากนายกรัฐมนตรีต่อไป และรับทราบรายงานการดำเนินงานของคณะอนุกรรมการดำเนินโครงการสร้างเด็กและเยาวชนต้นแบบ รู้ รัก สามัคคี และสำนึกความเป็นไทย ภายใต้หัวข้อ “เด็กอวด(ทำ)ดี” ซึ่งมีกำหนดการรับสมัครระหว่างที่ 1 – 30 เมษายน 2564 เพื่อเปิดโอกาสให้เด็กและเยาวชนอายุระหว่าง 15 – 25 ปี ได้มีพื้นที่แสดงออกทางความคิด พัฒนาศักยภาพ และเรียนรู้การทำงานเป็นทีมผ่านการศึกษา ค้นคว้า และปฏิบัติจริง
อนึ่ง ที่ประชุมได้รับทราบการขับเคลื่อนแผนปฏิบัติการด้านการเสริมสร้างเอกลักษณ์ของชาติ ทั้ง 2 ระยะ ระยะที่ 1 พ.ศ. 2564 – 2565 และระยะที่ 2 พ.ศ. 2566 – 2570 เพื่อเป็นกลไกสำคัญที่จะขับเคลื่อนการสื่อสารระหว่างเยาวชนและรัฐบาล อาทิ การให้กลุ่มเด็กและเยาวชนมีส่วนร่วม โดยสำนักงานเสริมสร้างเอกลักษณ์ของชาติได้จัดทำ (ร่าง) แนวทางขับเคลื่อนแผนปฏิบัติการด้านการเสริมสร้างเอกลักษณ์ของชาติ ภายใต้กรอบแนวคิด “คนไทยมีวินัย ใฝ่คุณธรรม และรู้ รัก สามัคคี” โดยแบ่งออกเป็น 3 แนวทาง ประกอบด้วย การอนุรักษ์เอกลักษณ์เดิม การส่งเสริมเอกลักษณ์ในบริบทใหม่ และ การสร้างสรรค์เอกลักษณ์ที่ใฝ่ฝัน
ในตอนท้าย ที่ประชุมได้พิจารณาเห็นชอบปรับปรุงองค์ประกอบของคณะอนุกรรมการจัดทำเพลงสำคัญของแผ่นดินในส่วนของประธานอนุกรรมการเป็น นายอนุชา นาคาศัย รัฐมนตรีประจำสำนักนายกรัฐมนตรี เพื่อให้การดำเนินงานของคณะอนุกรรมการจัดทำเพลงสำคัญแห่งแผ่นดินเป็นไปด้วยความเรียบร้อย เหมาะสม และมีประสิทธิภาพ
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40465