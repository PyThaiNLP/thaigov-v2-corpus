รัฐบาลไทย-ข่าวทำเนียบรัฐบาล-สาธิต ชื่นชม รพ.จิตเวชสระแก้วราชนครินทร์  ปรับระบบบริการ วิถีใหม่ ป้องกันโควิด 19


วันจันทร์ที่ 29 มีนาคม 2564
สาธิต ชื่นชม รพ.จิตเวชสระแก้วราชนครินทร์  ปรับระบบบริการ วิถีใหม่ ป้องกันโควิด 19
รัฐมนตรีช่วยว่าการกระทรวงสาธารณสุข ชื่นชมการดำเนินงานโรงพยาบาลจิตเวชสระแก้วราชนครินทร์ ดูแลรักษาผู้ป่วยจิตเวชแบบวิถีใหม่ ปลอดภัยจากโรคโควิด 19 ให้บริการรับยาที่ร้านขายยาใกล้บ้าน ปรึกษาหมอผ่านแอพพลิเคชัน เพิ่มความสะดวกในการเข้าถึงบริการ ได้รับการรักษา
รัฐมนตรีช่วยว่าการกระทรวงสาธารณสุข ชื่นชมการดำเนินงานโรงพยาบาลจิตเวชสระแก้วราชนครินทร์ ดูแลรักษาผู้ป่วยจิตเวชแบบวิถีใหม่ ปลอดภัยจากโรคโควิด 19 ให้บริการรับยาที่ร้านขายยาใกล้บ้าน ปรึกษาหมอผ่านแอพพลิเคชัน เพิ่มความสะดวกในการเข้าถึงบริการ ได้รับการรักษาต่อเนื่อง
วันนี้ (29 มีนาคม 2564) ที่โรงพยาบาลจิตเวชสระแก้วราชนครินทร์ อ.วัฒนานคร จ.สระแก้ว  ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ลงพื้นที่ติดตามการให้บริการดูแลรักษาผู้ป่วยจิตเวชวิถีใหม่ ป้องกันการแพร่และรับเชื้อโควิด 19 และกล่าวว่า กระทรวงสาธารณสุข เน้นการสร้างระบบสนับสนุนสุขภาพจิตในระดับพื้นที่ เพื่อให้ประชาชนได้เข้าถึงบริการ ทั้งการส่งเสริม ป้องกัน ฟื้นฟู รวมทั้งจัดระบบการดูแล บำบัดรักษาอย่างครบวงจร อย่างครอบคลุมในทุกเขตสุขภาพ โดยเฉพาะในสถานการณ์ที่มีการแพร่ระบาดโรคโควิด 19ผู้ป่วยกลุ่มนี้ถือเป็นกลุ่มเปราะบางมีความเสี่ยงที่อาจจะติดเชื้อได้ ที่ผ่านมาได้มีการปรับการบริการในรูปแบบวิถีใหม่ เพื่อให้ผู้เข้ารับบริการ และเจ้าหน้าที่ ปลอดภัยจากโรคโควิด 19 โดยจัดจุดคัดกรองซักประวัติ วัดอุณหภูมิร่างกายก่อนเข้ารับบริการ เว้นระยะห่าง สวมหน้ากากผ้า/หน้ากากอนามัย และเน้นย้ำให้หมั่นล้างมือ ซึ่งในทุกขั้นตอนที่เข้ารับบริการ จะจำกัดจำนวนผู้ป่วยและญาติ รวมถึงปรับรูปแบบการรักษาสำหรับผู้ป่วยจิตเวชที่สามารถควบคุมได้ โดยใช้เทคโนโลยีปรึกษาทางไกลผ่านแอพพลิเคชัน และสามารถรับยาที่ร้านขายยาใกล้บ้านได้ โดยไม่ต้องเดินทางมาที่โรงพยาบาล เพิ่มความสะดวกให้ประชาชนในพื้นที่เข้าถึงบริการและให้รับการรักษาต่อเนื่อง
ดร.สาธิต กล่าวต่อว่า นอกจากนี้ โรงพยาบาลจิตเวชสระแก้วราชนครินทร์ ได้ปรับการดูแลผู้ป่วยจิตเวชแบบชั่วคราวระยะสั้น (Respite care) โดยการฟื้นฟูผู้ป่วยจิตเวชร่วมกันระหว่างครอบครัว โรงพยาบาลและชุมชนให้ผู้ป่วยที่ขาดยาอาการกำเริบรุนแรงและไม่สามารถอยู่ร่วมกับชุมชน ให้สามารถกลับสู่สังคมได้ โดยให้ผู้ป่วยพักฟื้นที่บ้านสลับกับการเข้ารับการฟื้นฟูในโรงพยาบาล เพื่อให้สามารถช่วยเหลือตนเองในด้านต่าง ๆ ด้วยกิจกรรม อาทิ การทำความสะอาดร่างกาย การรับประทานอาหาร การฝึกอาชีพ เป็นต้น ภายหลังจากเริ่มโครงการเมื่อเดือนตุลาคม 2563 มีผู้ป่วยที่เข้าร่วมโครงการ 46 ราย พบว่า ผู้ป่วยไม่มีอาการกำเริบรุนแรง รู้สึกมีคุณค่าในตัวเองมากขึ้น และอยู่ร่วมกับครอบครัวและชุมชนได้ ลดความวิตกกังวล ของครอบครัวและญาติ รู้สึกปลอดภัย มีความสุขและคุณภาพชีวิตดีขึ้น ชุมชน ปลอดภัย ดำรงชีวิตได้ตามปกติ
สำหรับโรงพยาบาลจิตเวชสระแก้วราชนครินทร์ สังกัดกรมสุขภาพจิต กระทรวงสาธารณสุข รองรับการดูแลรักษาและฟื้นฟูผู้ป่วยจิตเวชที่มีอาการยุ่งยากซับซ้อนในเขตสุขภาพที่ 6 พัฒนาเครือข่ายบริการสุขภาพจิตและจิตเวช อาทิ โรคจิต โรคซึมเศร้า โรคสมาธิสั้น โรคออทิสติก ผู้มีความคิดหรือพยายามฆ่าตัวตาย ผู้ประสบเหตุสะเทือนขวัญ เป็นต้น รวมทั้งการนำเทคโนโลยีและการรักษาจิตเวชทางเลือกเพื่อวิจัยและพัฒนาการรักษาควบคู่ไปกับแผนปัจจุบัน ได้แก่ การรักษาด้วยคลื่นแม่เหล็กไฟฟ้า(TMS) ในผู้ป่วยซึมเศร้า อาชาบำบัดในเด็ก กัญชาทางการแพทย์ อาชีวะบำบัดและกิจกรรมบำบัด เป็นต้น
*********************** 29 มีนาคม 2564

ที่มา : https://www.thaigov.go.th/news/contents/details/40461