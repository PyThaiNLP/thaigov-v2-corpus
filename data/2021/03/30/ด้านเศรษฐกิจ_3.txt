รัฐบาลไทย-ข่าวทำเนียบรัฐบาล-กรุงไทยรักชุมชน เดินหน้าขับเคลื่อน Digital Lifestyle ในงานมะม่วงและของดีเมืองแปดริ้ว  


วันจันทร์ที่ 29 มีนาคม 2564
พิมพ์
กรุงไทยรักชุมชน เดินหน้าขับเคลื่อน Digital Lifestyle ในงานมะม่วงและของดีเมืองแปดริ้ว
ธ.กรุงไทยชวนเที่ยวงานวันมะม่วงและของดีเมืองแปดริ้วครั้งที่ 50 ร่วมเป็นส่วนหนึ่งของกรุงไทยรักชุมชน ชวนชิมและช้อปมะม่วงน้ำดอกไม้สีทองพันธุ์ดีขึ้นชื่อ พร้อมผลิตผลการเกษตรและสินค้าชุมชนมากมายกว่า 130 ร้านค้า ผ่านโครงการเราชนะ คนละครึ่ง และม33 เรารักกัน
ธนาคารกรุงไทยชวนเที่ยวงานวันมะม่วงและของดีเมืองแปดริ้ว ครั้งที่ 50 ร่วมเป็นส่วนหนึ่งของกรุงไทยรักชุมชน ชวนชิมและช้อปมะม่วงน้ำดอกไม้สีทองพันธุ์ดีขึ้นชื่อ พร้อมผลิตผลการเกษตรและสินค้าชุมชนมากมายกว่า 130 ร้านค้า ผ่านโครงการเราชนะ โครงการคนละครึ่ง และโครงการ ม33 เรารักกัน สะดวกสบายใช้จ่ายด้วยแอปพลิเคชันเป๋าตังหรือ Krungthai NEXT ร่วมทำบุญกับโรงเรียนวัดโสธรวรารามวรวิหาร ผ่าน e-Donation ลดการสัมผัสเงินและความเสี่ยงโควิด-19 สนุกกับกิจกรรม แชะ-แชร์-เช็คอิน  ถ่ายรูปติดแฮชแท็ก #กรุงไทยรักแปดริ้ว รับของรางวัลมากมาย 26 มีนาคม – 4 เมษายน 2564  ที่สนามโรงเรียนวัดโสธรวรารามวรวิหาร ตั้งแต่เวลา 9.00 – 21.00 น.
ธนาคารกรุงไทยสนับสนุนการจัดงานวันมะม่วงและของดีเมืองแปดริ้ว ครั้งที่ 50  ภายใต้รูปแบบ “ ชิม ช้อป ใช้ ปลอดโควิด No Limit No Alcohol No Foam” เพื่อส่งเสริมการท่องเที่ยวและประชาสัมพันธ์มะม่วงและผลผลิตทางการเกษตรที่ขึ้นชื่อของเมืองแปดริ้วให้เป็นที่รู้จักอย่างกว้างขวาง โดยนายไมตรี ไตรติลานันท์ ผู้ว่าราชการจังหวัดฉะเชิงเทรา เป็นประธานเปิดงาน พร้อมด้วยนายสุพร โสฬศ ผู้ช่วยกรรมการผู้จัดการใหญ่ ธนาคารกรุงไทย ในวันที่ 26 มีนาคม 2564 ณ บริเวณสนามโรงเรียนวัดโสธรวรารามวรวิหาร
ผู้ที่มาเที่ยวชมงานสามารถเพลิดเพลินกับการใช้จ่ายออนไลน์  นอกจากมะม่วงแปดริ้วที่มีรสชาติอร่อย  เป็นเอกลักษณ์ไม่เหมือนใคร สินค้าเด่นของงานแล้ว ยังมีผลผลิตทางการเกษตร ผลิตภัณฑ์แปรรูป และสินค้าชุมชนมากมายให้เลือกซื้อกว่า 130 ร้านค้า ผ่านโครงการเราชนะ โครงการคนละครึ่ง และโครงการ ม33 เรารักกันโดยชำระค่าสินค้าด้วยแอปพลิเคชันเป๋าตัง หรือ Krungthai NEXT ซึ่งนอกจากจะช่วยลดการสัมผัสเงินสดและลดความเสี่ยงการแพร่ระบาดของโควิด-19 แล้ว ประชาชนที่มาเที่ยวงาน รวมทั้งร้านค้าจะได้สัมผัสกับประสบการณ์ช้อปปิ้ง ในแบบ Digital Lifestyle
นอกจากนี้ ธนาคารยังได้จัดตกแต่งจุดถ่ายรูป ให้ประชาชนที่มาเที่ยวงานได้ถ่ายรูปเป็นที่ระลึกและร่วมกิจกรรม แชะ-แชร์-เช็คอิน โดยติดแฮชแท็ก #กรุงไทยรักแปดริ้ว และแชร์ต่อเพื่อเชิญชวนให้ผู้ที่สนใจมาเที่ยวงาน โดยสามารถแลกรับกระเป๋าผ้าลิมิเต็ด และของรางวัลอีกมากมายได้ที่จุดบริการธนาคารกรุงไทย พร้อมร่วมทำบุญเพื่อเป็นสิริมงคลกับโรงเรียนวัดโสธรวรารามวรวิหารผ่านระบบ e-Donation สามารถรับใบอนุโมทนาอิเล็กทรอนิกส์ผ่านทางอีเมล โดยระบบจะจัดส่งข้อมูลไปยังกรมสรรพากรเพื่อประโยชน์ในการลดหย่อนภาษี
ธนาคารกรุงไทยสนับสนุนกิจกรรมและงานประจำปีของฉะเชิงเทรา เพื่อส่งเสริมการสร้างรายได้และอาชีพให้กับชุมชน พัฒนาเศรษฐกิจ คุณภาพชีวิต ทำให้ชุมชนและสังคมมีความเป็นอยู่ที่ดีขึ้น ซึ่ง#กรุงไทยรักแปดริ้ว เป็นอีกหนึ่งแผนงานภายใต้โครงการกรุงไทยรักชุมชน ที่มุ่งสร้างการเติบโตไปกับทุกภาคส่วนของสังคมไทยอย่างยั่งยืน โดยตระหนักถึงความสำคัญในการพัฒนาชุมชนให้เข้มแข็ง พึ่งพาตนเอง ด้วยศักยภาพของคนในชุมชน

ที่มา : https://www.thaigov.go.th/news/contents/details/40445