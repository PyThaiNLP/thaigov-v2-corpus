รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.เชียงราย พบปะเครือข่ายพัฒนาสังคม พร้อมชู ตำบลสันกลาง เป็นต้นแบบการใช้ "สมุดพกครอบครัว" แก้ปัญหาความยากจนให้ครอบครัวกลุ่มเปราะบาง


วันจันทร์ที่ 29 มีนาคม 2564
รมว.พม. ลงพื้นที่ จ.เชียงราย พบปะเครือข่ายพัฒนาสังคม พร้อมชู ตำบลสันกลาง เป็นต้นแบบการใช้ "สมุดพกครอบครัว" แก้ปัญหาความยากจนให้ครอบครัวกลุ่มเปราะบาง
รมว.พม. ลงพื้นที่ จ.เชียงราย พบปะเครือข่ายพัฒนาสังคม พร้อมชู ตำบลสันกลาง เป็นต้นแบบการใช้ "สมุดพกครอบครัว" แก้ปัญหาความยากจนให้ครอบครัวกลุ่มเปราะบาง
วันที่ 26 มี.ค. 64 เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ ณ วัดหัวฝาย อำเภอพาน จังหวัดเชียงราย เพื่อพบปะภาคีเครือข่ายการพัฒนาสังคม และร่วมกิจกรรมทางสังคมในพื้นที่ตำบลต้นแบบการจัดสวัสดิการสังคม (ตำบลสันกลาง) พร้อมทั้งมอบความช่วยเหลือต่างๆ ให้กลุ่มเปราะบางที่ประสบปัญหาความเดือดร้อนทางสังคม ได้แก่ รถเข็นคนพิการ เครื่องอุปโภคบริโภคที่จำเป็น และเงินสงเคราะห์
นายจุติ กล่าวว่า วัดหัวฝาย ตำบลสันกลาง อำเภอพาน ถือเป็นศูนย์กลางด้านการพัฒนาสังคมของจังหวัดเชียงรายและภาคเหนือ นำโดยท่านพระครูปิยวรรณพิพัฒน์ เจ้าอาวาสวัดหัวฝ่าย เป็นพระนักพัฒนาที่เสียสละ ทุ่มเทการทำงานเพื่อพัฒนาคุณภาพชีวิตของคนในชุมชนทุกระดับ ซึ่งสอดคล้องและสนับสนุนภารกิจของกระทรวง พม. ในการช่วยเหลือและพัฒนากลุ่มเปราะบางโดยสะท้อนเป็นผลงานรูปธรรม อาทิ โรงเรียนผู้สูงอายุตำบลสันกลาง ที่มีการส่งเสริมให้เกิดเครือข่ายโรงเรียนทั้งในพื้นที่จังหวัดเชียงรายและภาคเหนือ โดยเปิดดำเนินการอย่างเป็นทางการตั้งแต่วันที่ 4 ธ.ค. 2554 เป็นต้นมา และในปีงบประมาณ 2561 ได้รับการสนับสนุนจาก อบต.สันกลาง และศูนย์การศึกษานอกระบบและการศึกษาตามอัธยาศัย อำเภอพาน อีกทั้งยังมี ศูนย์ช่วยเหลือสังคมไม่ทอดทิ้งใครไว้ข้างหลัง เป็นศูนย์ประสานงานเพื่อให้การสงเคราะห์ช่วยเหลือบุคคลและครอบครัวในภาวะยากลำบาก และการดำเนินกิจการด้านต่างๆ อาทิ ด้านเด็กและเยาวชนท้องถิ่น เพื่อสร้างจิตสำนึกที่ดี  ด้านอาสาสมัคร อพม. และแกนนำชุมชน เพื่อสร้างจิตอาสาพัฒนา เป็นต้น
นายจุติ กล่าวเพิ่มเติมว่า นอกจากนี้ การลงพื้นที่ครั้งนี้ พบว่า ชุมชนเริ่มมีการใช้ "สมุดพกครอบครัว" ซึ่งเป็นนวัตกรรมขจัดความยากจนของหลายประเทศสำหรับครอบครัวกลุ่มเปราะบาง ที่มีสมาชิกอยู่ในภาวะพึ่งพิง นับเป็นชุมชนตัวอย่าง ซึ่งวันนี้อาจจะยังไม่เห็นผล เพราะเพิ่งเริ่มทำ แต่ในอนาคตย่อมเห็นผลแน่นอน ทั้งนี้ สมุดพกครอบครัวจะทำเป็นเล่มเก็บไว้แต่ละบ้าน เพื่อสมาชิกจะได้รู้ว่าต้องทำหน้าที่อะไร โดยเจ้าหน้าที่กระทรวง พม. พร้อมด้วยหน่วยงานที่เกี่ยวข้อง จะมีการลงพื้นที่เพื่อประเมินครอบครัวว่าเข้าถึงปัจจัย 4 สิทธิและสวัสดิการภาครัฐ การลดละเลิกอบายมุข ตลอดจนการมีอาชีพ อย่างไรก็ตาม เชื่อว่าหากครัวเรือนยากจนได้เข้าถึงมาตรการรอบด้านแล้ว ย่อมจะมีความเป็นอยู่ที่ดีขึ้น ซึ่งในเบื้องต้น มาตรการดังกล่าวได้เริ่มดำเนินการในหลายจังหวัดเรียบร้อยแล้ว

ที่มา : https://www.thaigov.go.th/news/contents/details/40442