รัฐบาลไทย-ข่าวทำเนียบรัฐบาล-รอง นรม. พลเอกประวิตรฯ  ติดตามการดำเนินงานโครงการที่ได้รับการสนับสนุนจากกองทุนฯ เพื่อขับเคลื่อนการพัฒนาดิจิทัลของไทย


วันจันทร์ที่ 29 มีนาคม 2564
พิมพ์
รอง นรม. พลเอกประวิตรฯ  ติดตามการดำเนินงานโครงการที่ได้รับการสนับสนุนจากกองทุนฯ เพื่อขับเคลื่อนการพัฒนาดิจิทัลของไทย
รอง นรม. พลเอกประวิตรฯ  ติดตามการดำเนินงานโครงการที่ได้รับการสนับสนุนจากกองทุนฯ เพื่อขับเคลื่อนการพัฒนาดิจิทัลของไทย
วันนี้ (29 มีนาคม 2564) เวลา 10.00 น. พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคม ครั้งที่ 1/2564 ณ ห้องประชุม 301 ตึกบัญชาการ 1 ทำเนียบรัฐบาล  โดยรับทราบความคืบหน้าผลการดำเนินงานของกองทุนพัฒนาดิจิทัลเพื่อเศรษฐกิจและสังคม ไตรมาสที่ 1 ประจำปีบัญชี 2564 ครอบคลุมทั้ง 5 ด้าน ดังนี้  (1) ผลการดำเนินงานด้านการเงิน (2) ผลการดำเนินงานด้านไม่ใช่การเงินตามวัตถุประสงค์และภารกิจของทุนหมุนเวียน (3) ระบบบริหารความเสี่ยง (4) ระบบบริหารจัดการสารสนเทศ และ (5) ระบบบริหารทรัพยากรบุคคล
โอกาสนี้ ที่ประชุมยังพิจารณาเห็นชอบแนวทางการบริหารจัดการทรัพย์สินทางปัญญา การจัดสรรประโยชน์และการรักษาสิทธิในทรัพย์สินทางปัญญา ในกรณีผู้รับทุนและผู้ให้ทุนเป็นเจ้าของร่วมกัน เห็นชอบประกาศคณะกรรมการบริหารกองทุนพัฒนาดิจิทัลเพื่อเศรษฐกิจและสังคม เรื่อง การบริหารจัดการทรัพย์สินทางปัญญา การจัดสรรประโยชน์ และการรักษาสิทธิในทรัพย์สินทางปัญญา อีกทั้งเห็นชอบการเสนอขอทำความตกลงเรื่องทรัพย์สินทางปัญญาก่อนลงนามในสัญญาโครงการการพัฒนาบทเรียนออนไลน์และสื่อส่งเสริมการเรียนรู้ภาษาบาลีของมูลนิธิเทคโนโลยีสารสนเทศตามพระราชดำริสมเด็จพระเทพรัตนราชสุดา ฯ สยามบรมราชกุมารี
ทั้งนี้ พลเอก ประวิตร ฯ ในฐานะประธานได้กำชับให้หน่วยงานที่เกี่ยวข้องติดตาม ประเมินผล โครงการที่ได้รับทุนสนับสนุนจากกองทุนฯ พร้อมทั้งมอบฝ่ายเลขาฯ ดำเนินไปตามมติที่ประชุมเพื่อการขับเคลื่อนให้เป็นไปตามการพัฒนาดิจิทัลของประเทศ
...................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40450