รัฐบาลไทย-ข่าวทำเนียบรัฐบาล-รมต.นร. นายอนุชาฯ ย้ำการสื่อสารภาครัฐต้องวิเคราะห์กลุ่มเป้าหมาย รับฟังเสียงประชาชน สร้างความเข้าใจทุกมิติ 


วันจันทร์ที่ 29 มีนาคม 2564
พิมพ์
รมต.นร. นายอนุชาฯ ย้ำการสื่อสารภาครัฐต้องวิเคราะห์กลุ่มเป้าหมาย รับฟังเสียงประชาชน สร้างความเข้าใจทุกมิติ
รมต.นร. นายอนุชาฯ ย้ำการสื่อสารภาครัฐต้องวิเคราะห์กลุ่มเป้าหมาย รับฟังเสียงประชาชน สร้างความเข้าใจทุกมิติ
วันนี้ (29 มีนาคม 2564) เวลา 10.00 น. ณ ห้องเมย์แฟร์ แกรนด์บอลรูม ชั้น 11 โรงแรม เดอะ เบอร์เคลีย์ กรุงเทพมหานคร นายอนุชา นาคาศัย รัฐมนตรีประจำสำนักนายกรัฐมนตรี ร่วมกิจกรรม "สื่อสารงานรัฐ พัฒนางานข่าว สร้างความเข้าใจให้ประชาชน" ซึ่งจัดขึ้นโดยกรมประชาสัมพันธ์  ในฐานะ ฝ่ายเลขานุการคณะกรรมการประชาสัมพันธ์แห่งชาติ โดยมีนายวิษณุ เครืองาม รองนายกรัฐมนตรีเป็นประธาน มีโฆษกกระทรวง และผู้ปฏิบัติหน้าที่ด้านงานประชาสัมพันธ์ภาครัฐเข้าร่วม
โอกาสนี้ รัฐมนตรีประจำสำนักนายกรัฐมนตรีได้กล่าวบรรยายสรุป ในหัวข้อ "แนวทางการบริหารจัดการข้อมูลข่าวสารภาครัฐ 2021"  โดยย้ำว่าในการประชาสัมพันธ์ภาครัฐแม้จะดูเหมือนง่ายแต่ในความเป็นจริงแล้วเป็นงานที่มีความยากและท้าทาย ที่สำคัญต้องมีการรับฟังเสียงของพี่น้องประชาชนก่อนนำมากำหนดทิศทางในการสื่อสารหรือส่งต่อข้อมูลข่าวสารของของรัฐไปสู่ประชาชน ต้องมีการศึกษาวิเคราะห์ความสนใจของกลุ่มเป้าหมาย ก่อนที่จะนำมาผลิตสื่อในการประชาสัมพันธ์ผ่านช่องทางต่างๆ  ขณะเดียวกัน การประชาสัมพันธ์ภาครัฐต้องต่อสู้กับเขาลวง หรือ Fake News ที่เกิดขึ้นได้ง่ายในยุคการสื่อสารดิจิทัล ซึ่งปัจจุบันเป็นสิ่งที่สร้างความเสียหายกับประเทศเป็นอย่างมาก
รัฐมนตรีประจำสำนักนายกรัฐมนตรี กล่าวเพิ่มเติมว่า การประชาสัมพันธ์ภาครัฐต้องคำนึงถึงการขยายผลประเด็นต่างๆ สู่การสร้างการรับรู้และความเข้าใจของประชาชน เพื่อให้เกิดการต่อยอดไปสู่การพัฒนาคุณภาพชีวิต เช่น ภาคการเกษตรที่เน้นโครงการโคกหนองนาโมเดล โดยอาจต้องขยายผลต่อยอดสู่การนำผลผลิตทางการเกษตรออกสู่ตลาด สร้างความเข้มแข็งให้เกษตรกรสามารถอยู่รอดและมีกำลังซื้อ ซึ่งต้องอาศัยการประชาสัมพันธ์ภาครัฐในการสื่อสารเพื่อให้เกิดการขับเคลื่อนประเทศ ทั้งนี้ เพราะการประชาสัมพันธ์มีส่วนในการเปลี่ยนมิติ วิธีคิด และทัศนคติในการชี้นำสังคมได้
..................

ที่มา : https://www.thaigov.go.th/news/contents/details/40447