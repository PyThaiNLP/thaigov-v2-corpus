รัฐบาลไทย-ข่าวทำเนียบรัฐบาล-เทกระจาด!!! ธอส. ประมูลบ้านมือสองออนไลน์  5 ชม. ขายได้ เกินครึ่งพันล้านบาท


วันจันทร์ที่ 29 มีนาคม 2564
พิมพ์
เทกระจาด!!! ธอส. ประมูลบ้านมือสองออนไลน์  5 ชม. ขายได้ เกินครึ่งพันล้านบาท
ธนาคารอาคารสงเคราะห์ เผยผลการจัดงาน “ประมูลขายบ้านมือสอง ลดยิ่งใหญ่ ประจำปี 2564” จำหน่ายทรัพย์ได้ทั้งสิ้น 588 รายการ มูลค่ารวม 600 ล้านบาท โดยทรัพย์ที่ขายได้ราคาสูงสุด คือ อาคารพาณิชย์ 3 ชั้น อ.เมือง จ.ชลบุรี จำหน่ายได้ในราคา 6,685,000 บาท
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ในวันนี้ (27 มีนาคม 2564) ธนาคารได้จัดงาน “ประมูลขายบ้านมือสอง ลดยิ่งใหญ่ ประจำปี 2564” หรือ งานประมูลขายบ้านมือสอง ครั้งที่ 1/2564 (ทรัพย์ NPA) เพื่อเพิ่มโอกาสให้ประชาชนได้เลือกซื้อที่อยู่อาศัยเป็นของตนเองในระดับราคาที่คุ้มค่าและเหมาะสม ตามพันธกิจ “ทำให้คนไทยมีบ้าน” ด้วยการนำทรัพย์ NPA ของธนาคารออกประมูลแบบออนไลน์ผ่าน  Application :  G H Bank Smart NPA ตั้งแต่ เวลา 9.30-15.00 น. นั้น ผลปรากฏว่า ธนาคารสามารถจำหน่ายทรัพย์ได้ทั้งสิ้น 588 รายการ คิดเป็นมูลค่า 599.25 ล้านบาท แบ่งเป็น ทรัพย์ในพื้นที่กรุงเทพฯ และปริมณฑล จำนวน 97 รายการ มูลค่า 94.81 ล้านบาท และทรัพย์ในส่วนภูมิภาคจำนวน 491 รายการ มูลค่า 504.44  ล้านบาท โดยรายการทรัพย์ที่มีราคาจำหน่ายต่ำสุดในครั้งนี้ คือ ห้องชุด ขนาด 26.25 ตารางเมตร โครงการปลาทอง จ.ปทุมธานี จำหน่ายได้ในราคาเพียง 45,000 บาทเท่านั้น ส่วนทรัพย์ที่มีผู้สนใจประมูลมากที่สุด คือ ที่ดินเปล่า ขนาดเนื้อที่ 100 ตารางวา อ.ปราณบุรี จ.ประจวบคีรีขันธ์ ราคาประมูลเริ่มต้นอยู่ที่ 70,000 บาท สามารถปิดประมูลได้ในราคา 230,000 บาท โดยมีเข้าร่วมประมูลถึง 9 ราย และบ้านเดี่ยว ขนาดเนื้อที่ 100 ตารางวา โครงการอัครแลนด์ อ.พนมทวน จ.กาญจนบุรี ราคาประมูลเริ่มต้นอยู่ที่ 900,000 บาท สามารถปิดประมูลได้  ในราคา 1,020,000 บาท โดยมีผู้เข้าร่วมประมูลถึง 7 ราย ขณะที่ทรัพย์ที่มีราคาจำหน่ายสูงที่สุด คือ อาคารพาณิชย์ 3 ชั้น อ.เมือง จ.ชลบุรี จำหน่ายได้ในราคา 6,685,000 บาท สะท้อน ให้เห็นถึงความน่าสนใจของทรัพย์ NPA ของ ธอส.ที่ยังคงเป็นที่ต้องการของประชาชน
ขณะเดียวกันธนาคารยังช่วยแบ่งเบาภาระให้กับลูกค้า โดยให้สิทธิ์เลือกใช้มาตรการพิเศษ อาทิ ผ่อนดาวน์ดอกเบี้ย 0% นานสูงสุด 24 เดือน หรือ เทดาวน์และยื่นกู้เลย ก็ได้สิทธิ์เลือกใช้สินเชื่ออัตราดอกเบี้ย 0% (ภายใต้เงื่อนไขของมาตรการพิเศษที่ธนาคารกำหนด) พิเศษ!!! หากโอนภายในวันที่ 31 พฤษภาคม 2564 ลดเพิ่มอีก 10% จากราคาที่ประมูลซื้อได้ สำหรับผู้ที่พลาดการประมูลในครั้งนี้ สามารถเข้าร่วมการประมูลทรัพย์ทั่วประเทศ      แบบออนไลน์ผ่าน  Application :  G H Bank Smart NPA เป็นประจำทุกเดือน ซึ่งครั้งต่อไปจะมีขึ้นในวันที่ 16 เมษายน และวันที่ 23 เมษายน 2564  ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com หรือ www.ghbank.co.th หรือ ศูนย์ลูกค้าสัมพันธ์ (Call Center) โทร 0-2645-9000 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/40443