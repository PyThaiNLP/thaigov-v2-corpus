รัฐบาลไทย-ข่าวทำเนียบรัฐบาล-ประชุมคณะกรรมการบริหารโครงการสนับสนุนสินเชื่อผู้ประกอบการผลิตผลิตภัณฑ์ยาง 


วันจันทร์ที่ 29 มีนาคม 2564
ประชุมคณะกรรมการบริหารโครงการสนับสนุนสินเชื่อผู้ประกอบการผลิตผลิตภัณฑ์ยาง
กระทรวงเกษตรฯ ประชุมคณะกรรมการบริหารโครงการสนับสนุนสินเชื่อผู้ประกอบการผลิตผลิตภัณฑ์ยาง กำหนดวงเงินสินเชื่อให้ผู้เข้าร่วมโครงการแต่ละรายได้ไม่เกินร้อยละ 40
นายประยูร อินสกุล รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการบริหารโครงการสนับสนุนสินเชื่อผู้ประกอบการผลิตผลิตภัณฑ์ยาง ครั้งที่ 3/2564 ณ ห้องประชุมกระทรวงเกษตรและสหกรณ์ ว่าที่ประชุมได้พิจารณาหลักเกณฑ์และเงื่อนไขการพิจารณาวงสินเชื่อตามโครงการสนับสนุนสินเชื่อผู้ประกอบการผลิตผลิตภัณฑ์ยาง วงเงินสินเชื่อ 25,000 ล้านบาท โดยได้ดำเนินการจัดทำร่างหลักเกณฑ์และเงื่อนไขการพิจารณาวงเงินสินเชื่อตามโครงการเพื่อเป็นกรอบการพิจารณาให้สามารถช่วยเหลือและสนับสนุนผู้ประกอบการให้ได้รับประโยชน์ในการดำเนินโครงการอย่างทั่วถึง โดยได้นำเสนอให้ฝ่ายกฎหมายพิจารณาเรียบร้อยแล้ว ซึ่งมีร่างข้อหลักเกณฑ์และเงื่อนไขใหม่ว่า การยางแห่งประเทศไทยได้พิจารณากำหนดวงเงินสินเชื่อตามโครงการของผู้เข้าร่วมโครงการแต่ละรายได้ไม่เกินร้อยละ 40 ของวงเงินสินเชื่อตามโครงการ ภายใต้วงเงินสินเชื่อคงเหลือ เพื่อไม่ให้เกิดการผูกขาด เป็นการกระจายให้เอกชนแต่ละรายสามารถสมัครเข้าโครงการได้ และทำให้เกษตรกรได้รับประโยชน์จากโครงการนี้ด้วย
ทั้งนี้ โครงการสนับสนุนสินเชื่อผู้ประกอบการผลิตผลิตภัณฑ์ยาง วงเงินสินเชื่อ 25,000 ล้านบาท มีวัตถุประสงค์เพื่อใช้ในการขยายกำลังการผลิต ปรับเปลี่ยนเครื่องจักรการผลิต ภายใต้โครงการแก้ไขปัญหายางพาราทั้งระบบ โดยผู้ประกอบการแปรรูปผลิตภัณฑ์ยางขั้นปลายน้ำที่เข้าร่วมโครงการฯ จะได้รับชดเชยดอกเบี้ยตามที่จ่ายจริง แต่ไม่เกินร้อยละ 3 ตลอดอายุโครงการ 10 ปี (พ.ศ. 2559 – 2569) ไม่เกินปี พ.ศ. 2569 และธนาคารพาณิชย์หรือธนาคารรัฐ (สถาบันการเงินเฉพาะกิจ) ได้ทุกธนาคาร สนับสนุนสินเชื่อแก่ผู้ประกอบการผลิตภัณฑ์ยางตามโครงการ

ที่มา : https://www.thaigov.go.th/news/contents/details/40466