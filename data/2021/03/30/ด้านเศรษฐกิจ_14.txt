รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลร่วมกับ สำนักงานตำรวจแห่งชาติ โดยกองบังคับการปราบปรามการกระทำความผิดเกี่ยวกับการคุ้มครองผู้บริโภค


วันจันทร์ที่ 29 มีนาคม 2564
พิมพ์
สำนักงานสลากกินแบ่งรัฐบาลร่วมกับ สำนักงานตำรวจแห่งชาติ โดยกองบังคับการปราบปรามการกระทำความผิดเกี่ยวกับการคุ้มครองผู้บริโภค
“บุกรวบเครือข่ายขบวนการขายสลากกินแบ่งรัฐบาล สแกนแล้วนำมาขายต่อ หลอกลวงผู้บริโภค”
วันนี้ (29 มีนาคม 2564) เวลา 14.00 น. ที่สำนักงานสลากกินแบ่งรัฐบาล ผศ.ดร.ธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล พร้อมด้วย พล.ต.ต.ณัฐศักดิ์ เชาวนาศัย ผู้บังคับการปราบปรามการกระทำความผิดเกี่ยวกับการคุ้มครองผู้บริโภค พ.ต.อ.ชนันนัทธ์ สารถวัลย์แพศย์ รอง ผบก.ปคบ., พ.ต.อ.เชษฐ์พันธ์ กิติเจริญศักดิ์ ผกก.1 บก.ปคบ. และพ.ต.ท.ไกรวิศท์ แสนทวีสุข รอง ผกก.1 บก. ปคบ. ได้ร่วมกันแถลงต่อผู้สื่อข่าว กรณีจับกุมผู้ต้องหาตามหมายจับศาลอาญา ซึ่งได้ร่วมกันโฆษณาหลอกขายสลากกินแบ่งรัฐบาลแบบออนไลน์ แต่ไม่มีสลากกินแบ่งรัฐบาลให้กับผู้ซื้อจริง โดยมีรายละเอียดดังนี้
สำนักงานสลากกินแบ่งรัฐบาลภายใต้การอำนวยการของ นายลวรณ แสงสนิท ประธานกรรมการสลากกินแบ่งรัฐบาล, ผศ.ดร.ธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล, พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล ได้บูรณาการร่วมกับ สำนักงานตำรวจแห่งชาติ โดยกองบังคับการปราบปรามการกระทำความผิดเกี่ยวกับการคุ้มครองผู้บริโภค ภายใต้การอำนวยการของ พล.ต.ต.ณัฐศักดิ์ เชาวนาศัย ผบก.ปคบ.,พ.ต.อ.ชนันนัทธ์ สารถวัลย์แพศย์ รอง ผบก.ปคบ. สั่งการให้ พ.ต.อ.เชษฐ์พันธ์ กิติเจริญศักดิ์ ผกก.1 บก.ปคบ. และพ.ต.ท.ไกรวิศท์ แสนทวีสุข รอง ผกก.1 บก. ปคบ. พร้อมเจ้าหน้าที่ชุดสืบสวน กก.1 บก.ปคบ.ทำการสืบสวนจับกุมผู้ต้องหาตามหมายจับศาลอาญา ซึ่งได้ร่วมกันโฆษณาหลอกขายสลากกินแบ่งรัฐบาล แบบออนไลน์ แต่ไม่มีสลากกินแบ่งรัฐบาลให้กับผู้ซื้อจริง ดังนี้
รายที่ 1 และ 2 นายแดง สงวนนามสกุล อายุ 44 ปี ในฐานะส่วนตัว และในฐานะนิติบุคคล  ผู้ต้องหาตามหมายจับศาลอาญาที่ 558/2564 ลงวันที่ 24 มีนาคม 2564 และในฐานะส่วนตัว ตามหมายจับศาลอาญาที่ 562/2564 ลงวันที่ 24 มีนาคม 2564    โดยจับกุมได้ที่บริเวณหน้าร้านมินิบิ๊กซี ซอยนนทบุรี 39 ท่าทราย อำเภอเมืองนนทบุรี จังหวัดนนทบุรี เมื่อวันที่ 25 มีนาคม 2564 เวลา 00.30 น.
รายที่ 3 นายทิวากร สงวนนามสกุล อายุ 44 ปี ผู้ต้องหาตามหมายจับศาลอาญาที่ 559/2564 ลงวันที่ 24 มีนาคม 2564 โดยจับกุมได้ที่หอพักไม่มีชื่อ เลขที่ 160/21 ซอยไฟฟ้า 3 ถนนจรัญสนิทวงศ์ แขวงบ้านช่างหล่อ เขตบางกอกน้อย กรุงเทพมหานคร เมื่อวันที่ 25 มีนาคม 2564 เวลา 06.00 น.
รายที่ 4 นางรัชนี สงวนนามสกุล อายุ 56 ปี ผู้ต้องหาตามหมายจับศาลอาญาที่ 564/2564 ลงวันที่ 24 มีนาคม 2564 โดยจับกุมได้ที่บริเวณบ้านของพักของผู้ต้องหา เมื่อวันที่  25 มีนาคม 2564 เวลา 07.10 น.
รายที่ 5 นางสาวพราวภัสสร สงวนนามสกุล อายุ 45 ปี ผู้ต้องหาตามหมายจับศาลอาญาที่ 565/2564 ลงวันที่ 24 มีนาคม 2564 โดยจับกุมได้ที่บริเวณหน้าที่ทำการองค์การบริการส่วนตำบลแห่งหนึ่ง จังหวัดขอนแก่น เมื่อวันที่ 25 มีนาคม 2564  เวลา 08.00 น.
รายที่ 6 นางสาวสิรินุช  สงวนนามสกุล อายุ 27 ปี ผู้ต้องหาตามหมายจับศาลอาญาที่ 565/2564 ลงวันที่ 24 มีนาคม 2564 โดยจับกุมได้ที่บริเวณหน้า สภ.เมืองขอนแก่น ถนนกลางเมือง ตำบลในเมือง อำเภอเมืองขอนแก่น จังหวัดขอนแก่น  เมื่อวันที่ 25 มีนาคม 2564 เวลา 09.40 น.
รายที่ 7 นางสาวทิตาภรณ์ สงวนนามสกุล อายุ 38 ผู้ต้องหาตามหมายจับศาลอาญาที่ 563/2564 ลงวันที่ 24 มีนาคม 2564 โดยจับกุมได้ที่ กก.1 บก.ปคบ. ศูนย์ราชการอาคารบี ชั้น 4 ถนนแจ้งวัฒนะ แขวงทุ่งสองห้อง เขตบางเขน กรุงเทพมหานคร  เมื่อวันที่ 25 มีนาคม 2564 เวลา 14.00 น.
รายที่ 8 นางสาวปัทมา สงวนนามสกุล อายุ 37 ผู้ต้องหาตามหมายจับศาลอาญาที่ 560/2564 ลงวันที่ 24 มีนาคม 2564 โดยจับกุมได้ที่ กก.1 บก.ปคบ. ศูนย์ราชการอาคารบี ชั้น 4 ถนนแจ้งวัฒนะ แขวงทุ่งสองห้อง เขตบางเขน กรุงเทพมหานคร  เมื่อวันที่ 26 มีนาคม 2564 เวลา 09.39 น.
รายที่ 9 นายคำรณ สงวนนามสกุล อายุ 43 ผู้ต้องหาตามหมายจับศาลอาญาที่ 561/2564 ลงวันที่ 24 มีนาคม 2564 โดยจับกุมได้ที่ กก.1 บก.ปคบ. ศูนย์ราชการอาคารบี ชั้น 4 ถนนแจ้งวัฒนะ แขวงทุ่งสองห้อง เขตบางเขน กรุงเทพมหานคร  เมื่อวันที่ 26 มีนาคม 2564 เวลา 09.59 น.
ซึ่งทั้งหมดต้องหาว่ากระทำผิดฐาน “ร่วมกันฉ้อโกงประชาชน,ร่วมกันนำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหาย แก่ประชาชน,ร่วมกันจัดให้มีการเล่น หรือทำอุบายล่อ ประกาศโฆษณาหรือชักชวน โดยทางตรงหรือทางอ้อมให้ผู้อื่นเข้าเล่นหรือพนันในการเล่นพนันสลากกินแบ่ง ตามบัญชี ข.(หมายเลข16) โดยมิได้รับอนุญาต”
พฤติการณ์กล่าวคือ บก.ปคบ.ร่วมกับสำนักงานสลากกินแบ่งรัฐบาลได้ร่วมกันสืบสวนกรณี บริษัท แพนด้า ลอตเตอรี่ จำกัด กับพวก ได้สร้างแพลตฟอร์มชื่อแพนด้า ลอตเตอรี่ (Panda Lottery) ผ่านทางเว็บไซต์ url: https://pdlotto.com/ ซึ่งประชาชนทั่วไปสามารถเข้าถึงได้ มีวัตถุประสงค์เพื่อหลอกลวงขายสลากกินแบ่งรัฐบาลให้กับบุคคลทั่วไป โดยนำภาพสลากฯ หมายเลขต่างๆ ที่มีการสแกนบันทึกเก็บไว้ในระบบคอมพิวเตอร์ มาเสนอขายผ่านแพลตฟอร์มดังกล่าว โดยใช้ตัวแทนนายหน้า หรือบุคคลต่าง ๆ เป็นผู้โฆษณาหาลูกค้ามาซื้อสลากฯ เมื่อลูกค้าเลือกซื้อสลากฯ แล้ว บริษัท แพนด้า ลอตเตอรี่ จำกัด มิได้ส่งมอบ สลากฯ ฉบับจริงให้ลูกค้า เพื่อทำการตรวจสอบ และเก็บรักษา แต่อย่างใด โดยอ้างว่าเป็นนโยบายของบริษัทฯ ทางบริษัทฯ จะเก็บรักษาสลาก ฯ ฉบับจริงไว้ให้ลูกค้าเอง จะได้ไม่ต้องเสี่ยงต่อการสูญหาย และชำรุด ซึ่งจาการสืบสวนในคดีนี้พบว่า หลังจากที่บริษัทได้สแกนบันทึกสลาก ฯ และจำหน่ายทางเพจออนไลน์แล้ว บริษัทฯ ยังได้แอบนำสลากฉบับจริงบางฉบับนำมาจำหน่ายซ้ำให้กับลูกค้ารายอื่นอีก จากพยานหลักฐานที่กล่าวมาข้างต้นเชื่อว่า บริษัท แพนด้า ลอตเตอรี่ จำกัด และพวก มีการแบ่งหน้าที่กันในการกระทำความผิด พนักงานสอบสวนจึงได้รวบรวมพยานหลักฐาน และได้ยื่นคำร้องขอหมายจับบุคคลดังกล่าวต่อศาลอาญา กระทั่งศาลอาญาได้อนุมัติหมายจับบุคคลทั้ง 9 คนดังกล่าว
นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล กล่าวถึงกรณีมีการจำหน่ายสลากผ่านแพลตฟอร์มออนไลน์ต่างๆ อยู่ในขณะนี้ว่า สำนักงานสลากฯ ได้มีการติดตามเรื่องดังกล่าวอย่างต่อเนื่อง และได้มีการตรวจสอบหมายเลขสลากที่จำหน่ายผ่านแพลตฟอร์มต่างๆ โดยงวดวันที่ 1 มีนาคม และ 16 มีนาคมที่ผ่านมา ได้ดำเนินการตรวจสอบพบว่าเป็นสลากของตัวแทนจำหน่ายและผู้ซื้อจองล่วงหน้าสลากฯ จำนวน 546 ราย ซึ่งได้ดำเนินการยกเลิกสัญญาและยกเลิกสิทธิในการลงทะเบียนซื้อจองล่วงหน้าสลากฯ ไปเรียบร้อยแล้ว และยังคงตรวจสอบอย่างต่อเนื่อง นอกจากนี้ สำนักงานฯ ได้มีหนังสือเตือนไปยังตัวแทนจำหน่ายและผู้ทำรายการซื้อจองล่วงหน้าสลากฯ ทั่วประเทศให้ปฏิบัติตามสัญญาและหลักเกณฑ์อย่างเคร่งครัด
ในส่วนของการดำเนินการทางกฎหมายนั้น สำนักงานฯ ได้มีหนังสือไปยังกองบังคับการปราบปรามการกระทำความผิดเกี่ยวกับการคุ้มครองผู้บริโภค เพื่อร้องทุกข์กล่าวโทษแพลตฟอร์มออนไลน์ เรื่องการขายสลากเกินราคา ซึ่งขณะนี้ได้มีการเปรียบเทียบปรับไปแล้วหลายรายการ และบางรายอยู่ระหว่างพนักงานสอบสวนรวบรวมพยานหลักฐานเกี่ยวกับการกระทำความผิด
พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล กล่าวเพิ่มเติมว่า ขณะนี้ สำนักงานสลากฯ ยังไม่มีการจำหน่ายสลากกินแบ่งรัฐบาล หรือลอตเตอรี่ผ่านทางเว็บไซต์แต่อย่างใด และขอเตือนผู้ซื้อสลาก ให้ระมัดระวังการซื้อสลากผ่านแพลตฟอร์มออนไลน์ ถ้ายังไม่ได้รับสลากมาไว้ในมือ เมื่อถูกรางวัลก็มีความเสี่ยงอาจจะไม่มีสลากมาขึ้นเงินรางวัล และขอเตือนผู้ขายสลาก รวมถึงผู้ที่เปิดขายสลากผ่านเว็บไซต์และมีการคิดค่าบริการเพิ่ม ทำให้ราคาสลากเกิน 80 บาท ถือเป็นการจำหน่ายสลากเกินราคาเป็นความผิดตามพระราชบัญญัติสำนักงานสลากกินแบ่งรัฐบาล มีโทษปรับไม่เกิน 10,000 บาท ในส่วนของตัวแทนขายที่สมัครไว้กับแต่ละแพลตฟอร์ม หากท่านไม่มั่นใจว่าแพลตฟอร์มที่ท่านสมัครเป็นตัวแทนขายมีสลากจริงหรือไม่ ท่านอาจจะถูกกล่าวหาว่าเป็นผู้ร่วมกระทำความผิดไปด้วย ดังเช่นที่ตำรวจจับกุม สำหรับตัวแทนจำหน่ายและผู้ซื้อจองล่วงหน้าฯ หากนำสลากไปขายต่อ หรือขายช่วง จะถูกยกเลิกสัญญา และยกเลิกสิทธิในการลงทะเบียนทำรายการซื้อจองล่วงหน้าตลอดชีวิตเช่นกัน
สำนักงานสลากกินแบ่งรัฐบาลและสำนักงานตำรวจแห่งชาติ ฝากความห่วงใยมายังพี่น้องประชาชนผู้ซื้อสลากกินแบ่งรัฐบาล ขอให้ซื้อผู้ขายที่มีการจำหน่ายสลากกินแบ่งรัฐบาลที่มีฉบับจริง มีสถานที่ตั้งจำหน่าย หรือตัวแทนจำหน่ายที่สามารถตรวจสอบสอบได้ และหากพี่น้องประชาชนพบเห็นหรือมีเบาะแสเกี่ยวกับสินค้าที่ผิดกฎหมาย หรือมีการขายสลากกินแบ่งเกินราคา สามารถแจ้งข้อมูลหรือเบาะแสได้ทางสายด่วน 1135, ศูนย์รับเรื่องรวมร้องทุกข์ บก.ปคบ.,เพจเฟซบุ๊ก “กองบังคับการปราบปรามการกระทำความผิดเกี่ยวกับการคุ้มครองผู้บริโภค” เว็บไซต์ www.cppd.go.th หรือหรือที่ศูนย์รับแจ้งข้อมูลข่าวสารของสำนักงานสลากกินแบ่งรัฐบาล 0-2528-9999

ที่มา : https://www.thaigov.go.th/news/contents/details/40470