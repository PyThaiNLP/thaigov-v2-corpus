รัฐบาลไทย-ข่าวทำเนียบรัฐบาล-นายกรัฐมนตรีเผยเตรียมฉีดวัคซีนโควิด-19 ภายในอาทิตย์นี้ พร้อมมอบ ศบค. เร่งพิจารณากิจกรรมช่วงสงกรานต์


วันพุธที่ 10 มีนาคม 2564
พิมพ์
นายกรัฐมนตรีเผยเตรียมฉีดวัคซีนโควิด-19 ภายในอาทิตย์นี้ พร้อมมอบ ศบค. เร่งพิจารณากิจกรรมช่วงสงกรานต์
นายกรัฐมนตรีเผยเตรียมฉีดวัคซีนโควิด-19 ภายในอาทิตย์นี้ พร้อมมอบ ศบค. เร่งพิจารณากิจกรรมช่วงสงกรานต์
วันนี้ (9 มีนาคม 2564) เวลา 13.00 น. ณ ตึกสันติไมตรี ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยถึงการเตรียมจัดกิจกรรมในช่วงเทศกาลสงกรานต์ว่า อยู่ระหว่างการพิจารณาของ ศบค. และหน่วยงานที่เกี่ยวข้อง เพื่อทันดำเนินการในช่วงวันหยุดเทศกาลสงกรานต์ เพื่อให้ประชาชนสามารถวางแผนเดินทางท่องเที่ยวล่วงหน้า โดยรูปแบบงานต้องไม่ส่งผลกระทบต่อการแพร่เนื่องจากการควบคุมการแพร่ระบาด ซึ่งรัฐบาลได้เตรียมมาตรการทั้ง 2 รูปแบบ คือ สถานการณ์การแพร่ระบาดดีขึ้นและสถานการณ์การแพร่ระบาดยังไม่ดีขึ้น อย่างไรก็ตาม ประชาชนยังต้องร่วมมือสวมใส่หน้ากากอนามัยและเว้นระยะห่าง
นายกรัฐมนตรียังเผยว่า  จะเข้ารับการฉีดวัคซีนโควิด-19 ของ AstraZeneca ตามคำแนะนำของแพทย์และความพร้อมในวันศุกร์ที่ 12 มีนาคม 64 พร้อมย้ำว่า ไม่ได้ปิดกั้นให้ภาคเอกชนนำเข้าวัคซีนโควิด-19 แต่ต้องเป็นไปตามกฎกติกา โดยมอบหมายให้สำนักงานคณะกรรมการอาหารและยา (อย.) หารือร่วมกับผู้ประกอบการและสมาคมโรงพยาบาลเอกชนเกี่ยวกับแผนการนำเข้าวัคซีน เพื่อเป็นทางเลือกเพิ่มเติมสำหรับประชาชนอีกด้วย ทั้งนี้ วัคซีนโควิด-19 ที่มีหลายยี่ห้อในขณะนี้ยังอยู่ระหว่างกระบวนการตรวจสอบเอกสารโดย อย. ซึ่งปัจจุบันเป็นการอนุมัติใช้วัคซีนในสถานการณ์ฉุกเฉิน (Emergency Use) ต้องวางแผนการฉีดและการสั่งจองวัคซีนต่อไปในอนาคตอีกด้วย
นายกรัฐมนตรียังกล่าวถึง เปิดการเดินทางระหว่างประเทศ หรือ Open Systemว่า ได้มีการเตรียมการ Vaccine Passport ไว้ด้วยแล้วแต่ยังคงต้องรอมาตรฐานกลางที่กำหนดโดยองค์การอนามัยโลก (WHO) อาทิ หากได้รับการฉีดวัคซีนโควิด-19 ครบแล้วแล้วจะยังต้องเข้ารับการกักตัวสังเกตอาการหรือไม่  รวมทั้งการกำหนดเพิ่มเติมในประเด็นพื้นที่ความเสี่ยงที่แตกต่างกัน รวมถึงการจัดเตรียมความพร้อมแหล่งท่องเที่ยวของประเทศไทยเพื่อรองรับนักท่องเที่ยวต่างชาติ
..............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39795