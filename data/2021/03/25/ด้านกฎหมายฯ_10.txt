รัฐบาลไทย-ข่าวทำเนียบรัฐบาล-รมว.ยุติธรรม ยกระดับ/เพิ่มศักยภาพงานคุมประพฤติ วางแนวทางป้องกันการกระทำผิดซ้ำ สร้างความเชื่อมั่นด้านความปลอดภัยให้แก่ประชาชน


วันอังคารที่ 2 มีนาคม 2564
รมว.ยุติธรรม ยกระดับ/เพิ่มศักยภาพงานคุมประพฤติ วางแนวทางป้องกันการกระทำผิดซ้ำ สร้างความเชื่อมั่นด้านความปลอดภัยให้แก่ประชาชน
นายสมศักดิ์​ เทพ​สุ​ทิน​ รัฐมนตรี​ว่าการ​กระทรวง​ยุติธรรม​ เป็นประธาน​การประชุม​คณะกรรมการ​คุมประพฤติ​ ครั้งที่​ ๑/๒๕๖๔​
ในวันจันทร์ที่​ ๑ มีนาคม​ ๒๕๖๔ เวลา​ ๑๐.๐๐ น.​
ณ​ ห้องประชุม​​ ๑๐-๐๑ ชั้น​ ๑๐ อาคารกระทรวงยุติธรรม​ ถนนแจ้งวัฒนะ​ เขตหลักสี่​ กรุงเทพ​ฯ
นายสมศักดิ์​ เทพ​สุ​ทิน​ รัฐมนตรี​ว่าการ​กระทรวง​ยุติธรรม​
เป็นประธาน​การประชุม​คณะกรรมการ​คุมประพฤติ​ ครั้งที่​ ๑/๒๕๖๔​
โดยมีผู้บริหารกระทรวง​ยุติธรรม​ และคณะกรรม​การผู้ทรงคุณวุฒิ​ เข้าร่วม​ประชุม
โดยที่ประชุมได้รับทราบการแต่งตั้งกรรมการผู้ทรงคุณวุฒิ​ในคณะกรรมการ​คุมประพฤติ​
รวมทั้ง​รับทราบคำสั่งกรมคุมประพฤติ​ เรื่อง​ ยกเลิกคำสั่งและแต่งตั้ง​ผู้ช่วยเลขานุการ​
ในคณะกรรมการ​คุม​ประพฤติ​ การปรับปรุง​โครงสร้าง​ภายในจัดตั้งหน่วยงานในกรมคุมประพฤติ​เพิ่มเติม​
ดังนี้​ ๑) กองอำนวยการบังคับใช้กฎหมาย​ เพื่อรองรับภารกิจการป้องกัน
และเฝ้าระวังการก่ออาชญากรรม​ของผู้พ้นโทษในคดีอุกฉกรรจ์​เพื่อสร้างความปลอดภัยให้แก่ประชาชน​
๒) กองกฎหมาย​ เพื่อรองรับการปรับปรุงกฎหมายที่เพิ่มขึ้น​
และ​ ๓) ศูนย์พัฒนาทรัพยากรบุคคล​ เพื่อรองรับการดูแลอาสาสมัคร​คุมประพฤติ​
ศูนย์ฟื้นฟู​สมรรถภาพ​ผู้ติด​ยาเสพติด​จำนวนกว่า​ ๔๐๐​ แห่ง​ทั่วประเทศ
รวมทั้งภาคีเครือข่ายทั้งด้านตำรวจ และฝ่ายปกครอง​
นอกจากนี้​ ที่ประชุม​ได้รับทราบผลการวิจัย​โครงการ​ศึกษา
และจัดทำแนวทางการบริหารจัดการอุปกรณ์อิเล็กทรอนิกส์ติดตามตัว (Electronic Monitoring : EM)
สำหรับผู้กระทำผิดในกระบวนการยุติธรรม โดยได้ร่วมมือกับมหาวิทยาลัยธรรมศาสตร์
ดำเนินการศึกษาและสรุปผลการศึกษาวิจัย แบ่งออกเป็น ๓ เรื่อง ประกอบด้วย
๑) เรื่องกลุ่มผู้กระทำผิดที่สามารถใช้อุปกรณ์อิเล็กทรอนิกส์ติดตามตัว (EM)
ผลการศึกษาให้เพิ่มเติมกลุ่มเป้าหมายผู้กระทำผิดที่ศาลตัดสินว่าให้กักขังที่บ้านหรือที่อื่นที่มิใช้เรือนจำ
ผู้พ้นโทษที่จะต้องติดตามเป็นพิเศษ และผู้ที่อยู่ระหว่างการพิจารณาคดีหรือได้รับการประกันตัว
๒) เรื่องค่าใช้จ่าย เสนอให้ผู้กระทำผิดที่มีฐานะยากจน รัฐควรรับผิดชอบค่าใช้จ่าย
และผู้กระทำผิดที่มีความสามารถในการรับผิดชอบค่าใช้จ่ายให้เสียค่าใช้จ่ายเอง
และ ๓) เรื่องการบริหารจัดการ EM ที่เหมาะสมกับประเทศไทย
เสนอให้เป็นการรับผิดชอบร่วมกันระหว่างรัฐและเอกชน จัดตั้งคณะอนุกรรมการด้านการบริหารจัดการอุปกรณ์ EM
การจัดตั้งกองทุนอุปกรณ์ EM และจัดตั้งคณะอนุกรรมการบริหารกองทุน EM
รวมทั้งได้อนุมัติในหลักการการพิจารณาการแต่งตั้งคณะอนุกรรมการบริหารจัดการ
การใช้อุปกรณ์อิเล็กทรอนิกส์ติดตามตัว (EM)
เพื่อบริหารจัดการการใช้อุปกรณ์อิเล็กทรอนิกส์ติดตามตัว (EM)
ที่ดำเนินการครอบคลุมกลุ่มเป้าหมายการติดอุปกรณ์อิเล็กทรอนิกส์ติดตามตัว (EM)
ประกอบด้วย ผู้ถูกคุมความประพฤติตามประมวลกฎหมายอาญา มาตรา ๕๖
ผู้เข้ารับการตรวจพิสูจน์ ตามพระราชบัญญัติฟื้นฟูสมรรถภาพผู้ติดยาเสพติด พ.ศ. ๒๕๔๕
ผู้ถูกคุมความประพฤติที่เป็นผู้ได้รับการพักการลงโทษหรือลดวันต้องโทษจำคุก
ซึ่งที่ผ่านมากรมคุมประพฤติได้ดำเนินการติดอุปกรณ์ EM แล้วจำนวนทั้งสิ้น ๓๑,๐๐๐ ราย
ดังนั้น เพื่อให้การกำกับดูแลและการสั่งใช้อุปกรณ์อิเล็กทรอนิกส์ติดตามตัว (EM) เป็นไปอย่างมีประสิทธิภาพ
จึงจำเป็นต้องมีกลไกในการขับเคลื่อนให้เป็นมาตรฐาน เกิดความเป็นเอกภาพและครอบคลุมทุกกลุ่มเป้าหมาย
จึงเห็นชอบให้มีหน่วยงานที่เกี่ยวข้องโดยตรงเข้ามาเป็นคณะอนุกรรมการฯ บริหารจัดการใช้อุปกรณ์อิเล็กทรอนิกส์ติดตามตัว (EM)
และให้แต่งตั้งคณะอนุกรรมการฯ ดังกล่าวขึ้น
รวมทั้งได้อนุมัติในหลักการให้แก้ไขปรับปรุง พ.ร.บ.คุมประพฤติ พ.ศ. ๒๕๕๙ ใน ๒ เรื่อง
เรื่องแรก คือ การกำหนดบทบาท อำนาจหน้าที่ของพนักงานคุมประพฤติในการติดอุปกรณ์ติดตามตัว (EM)
เช่น ให้พนักงานคุมประพฤติมีอำนาจในการแก้ไขเปลี่ยนแปลง และมีอำนาจในการยกเลิกหรือผ่อนปรน
เงื่อนไขในการติดอุปกรณ์อิเล็กทรอนิกส์ติดตามตัว (EM)
หรือกรณีปรากฏว่าผู้กระทำผิดมีปัญหาสุขภาพหรือมีเหตุฉุกเฉิน
ให้พนักงานคุมประพฤติมีอำนาจยกเลิกการใช้อุปกรณ์อิเล็กทรอนิกส์ติดตามตัว (EM)
และกำหนดเงื่อนไขการคุมความประพฤติอื่นที่เหมาะสมแทนได้
และเรื่องที่สอง คือ การบริหารจัดการค่าใช้จ่ายในการใช้อุปกรณ์อิเล็กทรอนิกส์ติดตามตัว (EM) กับผู้กระทำผิด
ที่ควรมีการนำอุปกรณ์อิเล็กทรอนิกส์ติดตามตัวมาใช้ทั้งในบริบทของการสงเคราะห์ผู้กระทำผิด
ซึ่งอาจดำเนินการในรูปแบบของกองทุน และในบริบทของการให้ผู้กระทำผิด
ที่มีความสามารถในการรับผิดชอบค่าใช้จ่ายให้เสียค่าใช้จ่ายเอง
อันจะนำไปสู่การนำอุปกรณ์อิเล็กทรอนิกส์ติดตามตัวไปใช้อย่างเท่าเทียม
ลดความเหลื่อมล้ำ และลดภาระด้านงบประมาณของประเทศ
ทั้งนี้ ภายหลังการประชุม นายสมศักดิ์​ เทพ​สุ​ทิน​ รัฐมนตรี​ว่าการ​กระทรวง​ยุติธรรม​
แถลงข่าวผลการประชุมคณะกรรมการคุมประพฤติ ครั้งที่ ๑/๒๕๖๔ ว่า
จากการประชุมหารือคณะกรรมการฯ ได้อนุมัติในหลักการให้แต่งตั้งคณะอนุกรรมการบริหารจัดการ
การใช้อุปกรณ์อิเล็กทรอนิกส์ติดตามตัว (EM)
และอนุมัติในหลักการให้แก้ไขปรับปรุง พ.ร.บ.คุมประพฤติ พ.ศ. ๒๕๕๙
ในเรื่องการกำหนดบทบาท อำนาจหน้าที่ของพนักงานคุมประพฤติในการติดอุปกรณ์ติดตามตัว (EM)
รวมทั้งการบริหารจัดการและค่าใช้จ่ายในการใช้อุปกรณ์ติดตามตัว (EM)
ซึ่งจะทำให้กรมคุมประพฤติจะมีภารกิจงานที่เพิ่มมากขึ้น
โดยเฉพาะอย่างยิ่งในปัจจุบันที่มีอุปกรณ์ EM จำนวน ๓๐,๐๐๐ คน
และมีผู้ใช้อุปกรณ์ EM ดังกล่าวแล้ว จำนวน ๓,๑๐๙ คน
โดยหากพิจารณาตามหลักเศรษฐศาสตร์อุปกรณ์ EM จำนวน ๓๐,๐๐๐ เครื่อง มีค่าใช้จ่าย ๓๓๒.๙ ล้านบาท
แต่การดูแลผู้ต้องขังของกรมราชทัณฑ์ จำนวน ๑ คนต่อ ๑ ปี มีค่าใช้จ่ายคนละ ๒๑,๒๐๐ บาท
หากผู้ต้องขัง จำนวน ๒๕,๐๐๐ คน จะต้องใช้งบประมาณในการดูแลผู้ต้องขังถึง ๕๓๐ ล้านบาท
แต่หากผู้ต้องขังได้ติดอุปกรณ์ EM และสามารถออกมาทำงานได้รับค่าจ้างขั้นต่ำในตลาดแรงงาน
ช่วยเพิ่มการหมุนเวียนในระบบเศรษฐกิจ อีกทั้งเป็นการลดภาระค่าใช้จ่ายให้กับรัฐบาล
โดยในปัจจุบันมีนายจ้างสนใจรับแรงงานผู้ต้องขังแล้ว จำนวน ๒ แห่ง คือ
บริษัทแก๊สในพื้นที่อำเภอพนมสารคาม จังหวัดฉะเชิงเทรา จ้างแรงงาน จำนวน ๑ ราย
ได้รับค่าจ้างขั้นต่ำวันละ ๓๒๕ บาท
และโรงงานซอสพริกศรีราชา จ้างแรงงาน จำนวน ๑ รุ่น ๆ ละ ๕๐ คน ได้รับค่าจ้างขั้นต่ำวันละ ๓๑๕ บาท
ดังนั้น สิ่งที่กระทรวงยุติธรรมต้องเร่งดำเนินการจึงเป็นเรื่องการกำหนดมาตรการความปลอดภัย
และการบริหารจัดการการใช้อุปกรณ์อิเล็กทรอนิกส์ติดตามตัว (EM) ให้สอดคล้องกับกฎหมาย และระเบียบที่เกี่ยวข้อง
รวมทั้งเรื่องศูนย์เฉพาะกิจเฝ้าระวังความปลอดภัยของประชาชน
(Safety Observation Ad hoc Center, Ministry of Justice : JSOC)
ที่ต้องบูรณาการกับกระทรวงมหาดไทย ทหาร ตำรวจ รวมทั้งภาคส่วนต่าง ๆ
เพื่อป้องกันและเฝ้าระวังการก่ออาชญากรรมสะเทือนขวัญของผู้พ้นโทษที่มีลักษณะพิเศษให้เกิดขึ้นอย่างเป็นรูปธรรม
เพื่อเป้าหมายการสร้างความมั่นใจในชีวิตและความปลอดภัยให้แก่ประชาชน

ที่มา : https://www.thaigov.go.th/news/contents/details/39532