รัฐบาลไทย-ข่าวทำเนียบรัฐบาล-นายกรัฐมนตรีประชุม สมช. ติดตามการทำงานของหน่วยความมั่นคง  พร้อมขอบคุณสื่อมวลชนมอบการ์ดอวยพรวันเกิด 


วันจันทร์ที่ 22 มีนาคม 2564
พิมพ์
นายกรัฐมนตรีประชุม สมช. ติดตามการทำงานของหน่วยความมั่นคง  พร้อมขอบคุณสื่อมวลชนมอบการ์ดอวยพรวันเกิด
นายกรัฐมนตรีประชุม สมช. ติดตามการทำงานของหน่วยความมั่นคง  พร้อมขอบคุณสื่อมวลชนมอบการ์ดอวยพรวันเกิด
วันนี้ (22 มีนาคม 2564) เวลา 11.30 น. พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหมแถลงข่าวสื่อมวลชน ภายหลังการ เป็นประธานการประชุมสภาความมั่นคงแห่งชาติ ครั้งที่ 2/2564 ณ ห้องประชุมวิจิตรวาทการ ชั้น 3 สำนักงานสภาความมั่นคงแห่งชาติ ทำเนียบรัฐบาล  ซึ่งเป็นการประชุมในส่วนของระดับนโยบายและแผนยุทธศาสตร์ที่ลงรายละเอียดเกี่ยวกับแนวทางการปฏิบัติ ในการแก้ไขปัญหาภาคใต้  รวมทั้งการปลูกฝังความรัก ความสามัคคี  ซึ่งรัฐบาลกำหนดนโยบายลงไปแล้ว  โดยฝ่ายนโยบายจะต้องกำหนดนโยบายขั้นต้นในแต่ละเรื่อง แต่ละประเด็น รวมถึงภาระหน้าที่ของแต่ละหน่วยงานในพื้นที่ภาคใต้ ซึ่งมีศูนย์อำนวยการบริหารจังหวัดชายแดนภาคใต้ (ศอ.บต) คณะกรรมการยุทธศาสตร์ด้านการพัฒนาจังหวัดชายแดนภาคใต้ (กพต.)  ทำงานระดับรัฐบาล  กรณีที่พื้นที่เกิดความไม่มั่นคง ไม่ปลอดภัย ยังมีหน่วยพิเศษคือ กองอำนวยการรักษาความมั่นคงภายในราชอาณาจักร (กอ.รมน.) ลงไปดำเนินการเพื่อให้ทำงานร่วมกัน สอดคล้อง ประสานงานกันในการแก้ไขปัญหาภาคใต้ในการกำหนดแผนยุทธศาสตร์ลงไปในพื้นที่อีกด้วย
โอกาสนี้ นายกรัฐมนตรียังขอบคุณสื่อมวนชนที่มอบการ์ดอวยพรวันเกิดครบรอบ 67 ปี ด้วยความรัก ความปรารถนาดีกันมาอย่างยาวนาน โดยขอบคุณคำอวยพรและเพลงไพเราะ  พร้อมให้คำสัญญากับทุกคนว่า จะทำทุกอย่างให้ดีที่สุด เพื่อแก้ปัญหาของประเทศโดยเร็วในทุกเรื่อง ในทุกมิติ  พร้อมกันนี้  ยังได้แสดงความห่วงใยสื่อมวลชนที่ปฏิบัติหน้าที่รายงานข่าวในพื้นที่การชุมนุม  โดยขอให้สื่อมวลชนระมัดระวังตัว หลีกเลี่ยงพื้นที่เสี่ยงเกิดเหตุปะทะ   ซึ่งเจ้าหน้าที่ได้ประกาศแจ้งเตือนผู้ชุมนุมทุกครั้งให้รับทราบอยู่แล้ว หากรัฐบาลไม่ดูแลก็จะถูกร้องเรียนจากประชาชนอื่นที่ได้รับผลกระทบจากชุมชน ซึ่งรัฐบาลมีหน้าที่ดูแลประชาชนทุกกลุ่มเช่นกัน
.........................................

ที่มา : https://www.thaigov.go.th/news/contents/details/40221