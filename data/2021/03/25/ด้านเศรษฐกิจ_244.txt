รัฐบาลไทย-ข่าวทำเนียบรัฐบาล-ประชุมชี้แจงกำกับการดำเนินงานตามนโยบายและโครงการสำคัญของกระทรวงเกษตรและสหกรณ์


วันพุธที่ 24 มีนาคม 2564
ประชุมชี้แจงกำกับการดำเนินงานตามนโยบายและโครงการสำคัญของกระทรวงเกษตรและสหกรณ์
รองปลัดฯ อำพันธุ์ ประชุมชี้แจงกำกับการดำเนินงานตามนโยบายและโครงการสำคัญของกระทรวงเกษตรและสหกรณ์ ประจำปี 2564 กลุ่มพื้นที่ภาคกลาง จำนวน 9 จังหวัด และประชุมหารือหัวหน้าส่วนราชการในสังกัดกระทรวงเกษตรฯ ในพื้นที่ เพื่อมอบนโยบายและติดตามงานโครงการ 1 ตำบล 1
นายอำพันธุ์ เวฬุตันติ รองปลัดกระทรวงเกษตรและสหกรณ์ ในฐานะผู้รับผิดชอบกำกับการดำเนินงานตามนโยบายและโครงการสำคัญของกระทรวงเกษตรและสหกรณ์ ภาคกลาง 25 จังหวัด เป็นประธานการประชุมชี้แจงกำกับการดำเนินงานตามนโยบายและโครงการสำคัญของกระทรวงเกษตรและสหกรณ์ ประจำปีงบประมาณ พ.ศ. 2564 กลุ่มพื้นที่ภาคกลาง (ครั้งที่ 3) จำนวน 9 จังหวัด ได้แก่ จังหวัดชัยนาท นนทบุรี ปทุมธานี พระนครศรีอยุธยา ลพบุรี สมุทรปราการ สระบุรี สิงห์บุรีและอ่างทอง ณ ห้องประชุมป่าโมก ชั้น 2 ศาลากลางจังหวัดอ่างทอง (หลังใหม่) ในการประชุมครั้งนี้เกษตรและสหกรณ์จังหวัด พร้อมด้วยหัวหน้ากลุ่มยุทธศาสตร์พัฒนาการเกษตร 9 จังหวัด เข้าร่วมประชุม เพื่อรับทราบการชี้แจงแนวนโยบายของกระทรวงฯ การหารือ แลกเปลี่ยน แสดงความคิดเห็น ข้อเสนอแนะ และรับทราบปัญหาอุปสรรคของการดำเนินงานที่ผ่านมา ใน 4 ประเด็น ได้แก่ 1) งานตามนโยบาย/โครงการสำคัญของกระทรวงเกษตรและสหกรณ์ 2) แนวทางการบริหารจัดการองค์กร 3) เป้าหมายการพัฒนาภาคการเกษตรตามศักยภาพ/ความเหมาะสมของพื้นที่ 4) การบูรณาการ/การบริหารจัดการทรัพยากร ภายในจังหวัด/ระหว่างจังหวัด เพื่อให้เกษตรและสหกรณ์จังหวัดขับเคลื่อนงานด้านการเกษตรระดับจังหวัดและระดับอำเภอ เชื่อมโยงกับทิศทางการพัฒนาระดับภาคและระดับประเทศต่อไป
จากนั้นร่วมประชุมหารือ/พบปะหัวหน้าส่วนราชการสังกัดกระทรวงเกษตรและสหกรณ์ในพื้นที่จังหวัดอ่างทอง ณ ห้องประชุมสำนักงานปศุสัตว์จังหวัดอ่างทอง เพื่อติดตามโครงการสำคัญกระทรวงเกษตรฯ เช่น โครงการพระราชดำริ โครงการยกระดับแปลงใหญ่ด้วยเกษตรสมัยใหม่และเชื่อมโยงตลาด โครงการ 1 ตำบล 1 กลุ่มเกษตรทฤษฎีใหม่ โครงการพัฒนาธุรกิจบริการดินและปุ๋ยเพื่อชุมชน (One Stop Service) เป็นต้น รวมทั้งลงพื้นที่เยี่ยมชม “วีระพงศ์เจริญฟาร์มและโรงงานแปรรูปผลิตภัณฑ์” โดยนายระวีพงศ์ วีระพงศ์ ผู้ประกอบการธุรกิจฟาร์มเลี้ยงนกกระทาครบวงจรในพื้นที่ 30 ไร่ ปัจจุบันเลี้ยงนกกระทา จำนวน 20 โรงเรือน ประมาณ 5 แสนตัว ผลิตไข่สด 350,000 ฟองต่อวัน และแปรรูปเป็นไข่ต้มอัตราการผลิต 500,000 ฟองต่อวัน ส่งจำหน่ายห้างสรรพสินค้าและผ่านศูนย์กระจายสินค้าทั่วประเทศ หลังจากนั้นได้ลงพื้นที่ติดตามงานโครงการ 1 ตำบล 1 กลุ่มเกษตรทฤษฎีใหม่ หมู่ที่ 5 ตำบลห้วยคำแหลน อำเภอวิเศษชัยชาญ จังหวัดอ่างทอง ซึ่งมีเกษตรกรที่สมัครเข้าร่วมโครงการจำนวน 6 ราย ในพื้นที่ทั้งสิ้น 19 ไร่ การจ้างแรงงานคืนถิ่น จำนวน 3 ราย จากการติดตามเกษตรกรเข้าใจหลักเกณฑ์การดำเนินโครงการเกษตรทฤษฎีใหม่ โดยมีการเตรียมวางผังแปลง ขุดสระเก็บน้ำ ทำนา ทำสวน เลี้ยงสัตว์ และมีที่พักอาศัย ซึ่งเป็นไปตามแนวทางที่กระทรวงฯกำหนด รวมทั้งได้รับฟังข้อเสนอแนะของผู้ใหญ่บ้านในพื้นที่เพื่อส่งเสริมให้เกษตรกรสามารถดำรงชีวิตและประกอบอาชีพการเกษตรได้อย่างเข้มแข็งยั่งยืนต่อไป

ที่มา : https://www.thaigov.go.th/news/contents/details/40308