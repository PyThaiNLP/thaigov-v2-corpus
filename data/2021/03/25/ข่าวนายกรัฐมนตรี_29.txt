รัฐบาลไทย-ข่าวทำเนียบรัฐบาล-​นายกรัฐมนตรีเผยในรายการ PM Talk ที่ประชุม ศบค. เตรียมเคาะมาตรการผ่อนคลายช่วงสงกรานต์ พร้อมรับวัคซีนเข็มที่ 2 ในวันที่ 25 พ.ค. 64


วันอังคารที่ 16 มีนาคม 2564
พิมพ์
​นายกรัฐมนตรีเผยในรายการ PM Talk ที่ประชุม ศบค. เตรียมเคาะมาตรการผ่อนคลายช่วงสงกรานต์ พร้อมรับวัคซีนเข็มที่ 2 ในวันที่ 25 พ.ค. 64
​นายกรัฐมนตรีเผยในรายการ PM Talk ที่ประชุม ศบค. เตรียมเคาะมาตรการผ่อนคลายช่วงสงกรานต์ พร้อมรับวัคซีนเข็มที่ 2 ในวันที่ 25 พ.ค. 64
วันนี้ (16 มีนาคม 2564) ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมพูดคุยในรายการ PM Talk ระหว่างช่วงพักรอเพื่อเฝ้าสังเกตอาการเป็นเวลา 30 นาที ภายหลังเข้ารับการฉีดวัคซีนโควิด-19 แอสตราเซเนกา ให้ความมั่นใจภาพรวมการแก้ปัญหาและรับมือกับโรคโควิด-19  รวมถึงการสร้างความเชื่อมั่นในการเดินหน้าประเทศ หลังประชาชนได้รับวัคซีน โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และศาสตราจารย์นายแพทย์ยง ภู่วรวรรณ แพทย์ผู้เชี่ยวชาญเฉพาะด้านไวรัสวิทยาคลินิก ร่วมพูดคุยในครั้งนี้ เพื่อคลายข้อสงสัยต่าง ๆ
ในโอกาสนี้ นายกรัฐมนตรีกล่าวถึงการดำเนินการฉีดวัคซีนโควิด-19 ตั้งแต่วันที่ 28 กุมภาพันธ์ 2564 โดยมีรองนายกรัฐมนตรีและรัฐมนตรีว่าการกระทรวงสาธารณสุขเข้ารับการฉีดวัคซีน Sinovac เป็นเข็มแรก และเดินหน้าแจกจ่ายและทำการฉีดวัคซีนให้กับบุคลากรสาธารณสุขด่านหน้าและกลุ่มเสี่ยงสูง ไปแล้ว 116,520 โดส ใน 13 จังหวัด มีผู้ได้รับการฉีดวัคซีนแล้ว 50,388 คน ทั้งนี้ รัฐบาลจะดำเนินการเร่งจัดหาและกระจายวัคซีนที่มีคุณภาพและปลอดภัยให้กับบุคลากรทางการแพทย์และกลุ่มเสี่ยงต่าง ๆ รวมถึงประชาชนทุกคนโดยเร็วที่สุดตามแผนที่วางไว้ให้ครอบคลุมทั้งประเทศ โดยไม่เสียค่าใช้จ่าย ขณะเดียวกันได้เปิดช่องทางให้ภาคเอกชนได้นำเข้าซึ่งจะต้องผ่านมาตรฐานของสำนักงานคณะกรรมการอาหารและยาก่อน นายกรัฐมนตรียังย้ำว่า ทุกคนต้องไม่ละเลยการป้องกันตัวเอง สวมใส่หน้ากากอนามัย ล้างมือ และเว้นระยะห่าง หากจำเป็นต้องเดินทางไปยังพื้นที่เสี่ยงที่ไม่สามารถหลีกเลี่ยงได้ ปฏิบัติตามมาตรการสาธารณสุขอยู่เสมอ โดยเฉพาะในเทศกาลวันหยุดสงกรานต์ นายกรัฐมนตรียังเผยถึงสถานการณ์ตลาดบางแค หรือ ตลาดสดบางแค ที่ตรวจพบผู้ป่วยติดเชื้อโควิด-19 ซึ่งอยู่ระหว่างการตรวจสอบคัดกรองเพิ่มเติมเพื่อนำไปสู่การรักษาต่อไป
ช่วงหนึ่งในรายการ นายกรัฐมนตรีกล่าวขอบคุณบุคลากรทางการแพทย์ เจ้าหน้าที่ผู้ปฏิบัติงานในทุกพื้นที่ ที่ร่วมกันเสียสละในการทำงานอย่างเต็มที่ พร้อมขอบคุณประชาชนที่ร่วมมือกันอย่างเต็มที่ในการรับมือกับโควิด-19 จนประเทศไทยได้รับการยอมรับอยู่ในอันดับต้น ๆ ของโลกที่สามารถรับมือและควบคุมการแพร่ระบาดได้อย่างดี ขอให้ทุกคนยังให้ความร่วมมือกันต่อไป และอดทนเพื่อให้ได้กลับมาใช้ชีวิตตามปกติ แบบ New Normal พัฒนาเดินหน้าประเทศไทยต่อไป อย่างไรก็ตาม ในวันศุกร์ที่ 19 มีนาคม 2564 ที่ประชุม ศบค. จะมีการพิจารณาผ่อนคลายมาตรการกิจกรรมในช่วงเทศกาลสงกรานต์
ภายหลังเสร็จสิ้นรายการ นายกรัฐมนตรียังเดินออกมาร่วมพูดคุยและให้กำลังใจคณะรัฐมนตรีที่เข้ารับการฉีดวัคซีนโควิด-19 ในวันนี้ โดยนายกรัฐมนตรีมีกำหนดเข้ารับการฉีดวัคซีนแอสตราเซเนกา เข็มที่ 2 ในวันที่ 25 พฤษภาคม 2564 ต่อไป
.................

ที่มา : https://www.thaigov.go.th/news/contents/details/40012