รัฐบาลไทย-ข่าวทำเนียบรัฐบาล-นฤมล พร้อมลุย สร้างแรงงานดิจิทัล ขับเคลื่อนเศรษฐกิจไทย


วันจันทร์ที่ 22 มีนาคม 2564
พิมพ์
นฤมล พร้อมลุย สร้างแรงงานดิจิทัล ขับเคลื่อนเศรษฐกิจไทย
รมช.แรงงาน แถลงความร่วมมือกับไมโครซอฟท์ ประเทศไทย และ โทรคมนาคมแห่งชาติ พัฒนาศักยภาพแรงงาน สร้างพลเมืองดิจิทัล ขับเคลื่อนเศรษฐกิจไทยอย่างยั่งยืน
วันที่ 22 มีนาคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการทรวงแรงงาน แถลงว่า การเติบโตอย่างก้าวกระโดดของเทคโนโลยีดิจิทัลทำให้เกิดความกังวลต่อผลกระทบทางเศรษฐกิจและสังคมโดยเฉพาะด้านแรงงาน ซึ่งหนึ่งในความท้าทายของประเทศไทยคือ การพัฒนากำลังคนด้านดิจิทัลเพื่อรองรับอุตสาหกรรมเป้าหมาย การเข้าสู่ยุคดิจิทัลและอุตสาหกรรม 4.0 ของประเทศไทย ได้เร่งให้เกิดธุรกิจและอาชีพใหม่ ซึ่งส่งผลให้คนทำงานในอนาคตจำเป็นต้องมีทักษะใหม่ด้วยเช่นกัน จึงมีความจำเป็นในการพัฒนาทักษะแรงงาน ทั้งการ Reskill และ Upskill อย่างเร่งด่วน ให้แรงงานมี Future Skill เพื่อรองรับ Future work สอดรับกับนโยบายรัฐบาล ภายใต้การนำของพลเอก ประยุทธ์ จันทร์โอชา นายกรัฐมนตรี และการกำกับดูแลของพลเอก ประวิตร วงษ์สุวรรณ รองนายกรัฐมนตรี ที่มุ่งเน้นพัฒนากำลังคนให้มีความสามารถในการใช้เทคโนโลยีดิจิทัลอย่างชาญฉลาดในการประกอบอาชีพ ทำให้เกิดการจ้างงานที่มีคุณค่า และรองรับการเปลี่ยนแปลงโครงสร้างกำลังคนในอุตสาหกรรมการผลิต บริการที่จะถูกทดแทนด้วยเทคโนโลยีดิจิทัล
รมช.แรงงาน กล่าวเพิ่มเติมว่า กระทรวงแรงงาน โดยกรมพัฒนาฝีมือแรงงาน (กพร.) มีแผนพัฒนากำลังคน ส่งเสริมการพัฒนาหลักสูตรการฝึกอบรม และเชื่อมโยงความร่วมมือพัฒนากำลังคนด้านดิจิทัลให้รองรับความต้องการภาคเอกชน ซึ่งในวันนี้เราได้รับความร่วมมือจากบริษัท ไมโครซอฟท์ (ประเทศไทย) จำกัด ซึ่งเป็นหนึ่งในความมุ่งมั่นของไมโครซอฟท์ในการยกระดับทักษะด้านดิจิทัล เพื่อลดความเหลื่อมล้ำในการใช้เทคโนโลยี โดยไมโครซอฟท์สนับสนุนองค์ความรู้ด้านทักษะเชิงดิจิทัลในระดับพื้นฐาน เพื่อให้ประชาชนเข้าถึงการฝึกอบรมรูปแบบออนไลน์ มุ่งยกระดับทักษะเชิงดิจิทัลเพื่อแรงงานไทย เพิ่มโอกาสในการจ้างงาน ลดความเหลื่อมล้ำในการใช้เทคโนโลยีดิจิทัลและเป็นหนึ่งกำลังสำคัญในการสร้างพลเมืองดิจิทัล เพื่อสร้างรากฐานทางเศรษฐกิจให้ยั่งยืน ซึ่งปัจจุบันไมโครซอฟท์ได้มอบหลักสูตรเกี่ยวกับทักษะเชิงดิจิทัล ตั้งแต่ระดับพื้นฐาน การใช้งานโปรแกรมสำนักงานยุคใหม่ ทักษะดิจิทัลสำหรับผู้เริ่มต้นและธุรกิจยุคใหม่ ให้บริการผ่านเว็บไซต์กรมพัฒนาฝีมือแรงงาน หัวข้อ ฝึกอบรมทักษะออนไลน์ (Online Training) และยังมีแผนพัฒนาหลักสูตรร่วมกันอย่างต่อเนื่อง นอกจากนี้จะได้จัดฝึกอบรมการใช้งานไมโครซอฟท์ ทีมส์ ให้แก่ผู้บุคลากรฝึกของ กพร. หน่วยฝึกทั้งประเทศ 82 แห่ง โดยมุ่งหวังให้บุคลากรฝึกของ กพร. นำไปขยายผลฝึกอบรมพัฒนาทักษะด้านดิจิทัลให้กำลังแรงงานในพื้นที่ต่อไป
นอกจากนี้ กพร. ยังได้ร่วมมือกับ บริษัท โทรคมนาคมแห่งชาติ จำกัด (มหาชน) ดำเนินโครงการซิมการ์ดพัฒนาฝีมือแรงงานออนไลน์ เพื่อให้ผู้ลงทะเบียนฝึกอบรมออนไลน์กับ กพร. สามารถเข้าถึงการใช้งานอินเทอร์เน็ตในราคาย่อมเยา ตลอดจนเป็นอีกหนึ่งช่องทางในการเข้าถึงบริการของภาครัฐได้อย่างมีประสิทธิภาพ ซึ่งจะได้แถลงข่าวอย่างเป็นทางการต่อไป

ที่มา : https://www.thaigov.go.th/news/contents/details/40236