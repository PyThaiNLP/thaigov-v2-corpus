รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม มอบหมายให้ สยจ.สงขลา ช่วยเหยื่อแชร์บ้านออมเบส พบผู้เสียหาย 500 คน สูญเงินกว่า  800  ล้านบาท 


วันอังคารที่ 2 มีนาคม 2564
ผู้ช่วยรัฐมนตรีประจำกระทรวงยุติธรรม มอบหมายให้ สยจ.สงขลา ช่วยเหยื่อแชร์บ้านออมเบส พบผู้เสียหาย 500 คน สูญเงินกว่า  800  ล้านบาท
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม มอบหมายให้ สยจ.สงขลา ช่วยเหยื่อแชร์บ้านออมเบส พบผู้เสียหาย 500 คน สูญเงินกว่า  800  ล้านบาท
จากกรณีที่มีประชาชน จากอำเภอสิงหนคร และอำเภอเมืองจังหวัดสงขลา จำนวนประมาณ 500 คน ถูกหลอกลวงให้ร่วมลงทุนในรูปแบบการออมเงินโดยให้ดอกเบี้ยสูง "บ้านออมเบส" ได้รวมตัวกันเพื่อทวงเงินคืนจากท้าวแชร์ ในตำบลม่วงงาม อำเภอสิงหนคร จังหวัดสงขลา หลังจากที่ไม่ได้รับดอกเบี้ยและเงินต้นตามที่ได้ตกลงกันไว้แล้วท้าวแชร์หลบหนีไป ทำให้ผู้เสียหายต้องสูญเสียเงินกว่า 800 ล้านบาท ในเบื้องต้น กระทรวงยุติธรรม โดยนายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ได้มอบหมายให้สำนักงานยุติธรรมจังหวัดสงขลาตรวจสอบรายละเอียดในเรื่องดังกล่าว
ล่าสุด สำนักงานยุติธรรมจังหวัดสงขลาได้ลงพื้นที่เพื่อตรวจสอบข้อเท็จจริงและดำเนินการให้ความช่วยเหลือผู้เสียหายแล้ว  ดังนี้
(1) รับเรื่องราวร้องทุกข์จากผู้เสียหายบ้านออมเบส ระหว่างวันที่ 19 - 25 กุมภาพันธ์ 2564 ในพื้นที่ สถานีตำรวจภูธรจังหวัดสงขลา โดยมีผู้เสียหายที่มาร้องทุกข์แล้วจำนวน 195 คน รวมมูลค่าเสียหายในเบื้องต้น 75 ล้านบาทเศษ พร้อมกันนี้ เจ้าหน้าที่ได้ให้คำปรึกษากฎหมายและแนะนำเกี่ยวกับการยื่นเอกสารประกอบการดำเนินคดีและแนะนำการให้บริการของกองทุนยุติธรรม หากพิจารณาแล้วพบว่า เข้าหลักเกณฑ์ก็จะดำเนินการในส่วนที่เกี่ยวข้องต่อไป
(2) ประสานผู้กำกับการตำรวจภูธรจังหวัดสงขลา สารวัตรสอบสวนเจ้าของสำนวนในหลายพื้นที่ ได้แก่ สภ.สิงหนคร สภ.ระโนด สภ.กระแสสินธุ์ สภ.จะนะ สภ.หาดใหญ่ สภ.ม่วงงาม  สภ.เมืองสงขลา และสภ.สทิงพระ ซึ่งได้ข้อมูลว่า ขณะนี้มีผู้เสียหายเข้าแจ้งความต่อพนักงานสอบสวนแล้ว  รวมจำนวน 204 ราย โดยขณะนี้อยู่ระหว่าง
การสอบสวน
"กระทรวงยุติธรรมมีภารกิจหลักในการอำนวยความยุติธรรมให้กับประชาชน ซึ่งพลเอก ประยุทธ์ จันทร์โอชา นายกรัฐมนตรีได้เน้นย้ำนโยบายลดความเหลื่อมล้ำ โดยให้ประชาชนสามารถเข้าถึงความยุติธรรมได้โดยง่ายซึ่งปัจจุบัน มีกองทุนยุติธรรมเป็นฟันเฟืองสำคัญ ในการอำนวยความยุติธรรมให้ประชาชนสามารถเข้าสู่กระบวนการยุติธรรมได้อย่างเท่าเทียม ทั้งการประกันตัว หรือ เงินค่าใช้จ่ายในการเดินทาง รวมไปถึงการจัดทนายความ และการให้ความรู้ด้านกฎหมายแก่ประชาชน
นอกจากนี้ พลเอกประวิตร  วงษ์สุวรรณ รองนายกรัฐมนตรี ได้ผลักดันให้มีการแก้ไขกฎหมาย และขับเคลื่อนร่างพระราชบัญญัติป้องกันและปราบปรามแชร์ลูกโซ่ เพื่อเป็นเครื่องมือสำคัญ ในการแก้ไขปัญหาแชร์ลูกโซ่ให้สอดคล้องกับสภาวการณ์ในปัจจุบัน เช่นเดียวกับนโยบายเชิงรุกในการป้องกันและปราบปรามปัญหาแชร์ลูกโซ่ของนายสมศักดิ์ เทพสุทิน รัฐมนตรีว่าการกระทรวงยุติธรรมภายใต้ การดำเนินงานของศูนย์ยุติธรรมสร้างสุข โดยมีจุดแข็งคือการบูรณาการการทำงานของหน่วยงานในสังกัดกระทรวงยุติธรรม โดยเร่งรัดติดตามดำเนินคดีกับผู้กระทำความผิดอย่างต่อเนื่อง และยึดอายัดทรัพย์สินผู้กระทำความผิดเพื่อนำกลับไปคืนให้กับเหยื่อที่ถูกหลอกลวงให้เร็วที่สุด

ที่มา : https://www.thaigov.go.th/news/contents/details/39521