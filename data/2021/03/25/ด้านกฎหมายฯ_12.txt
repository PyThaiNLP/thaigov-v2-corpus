รัฐบาลไทย-ข่าวทำเนียบรัฐบาล-รมว.ยุติธรรม เปิดโครงการฝึกอบรมอาชีพวิชาโหราศาสตร์ ณ เรือนจำพิเศษธนบุรี ผลักดันวิชาชีพ “หมอดู” ให้ผู้ต้องขัง หวังสร้างอาชีพหลังพ้นโทษ


วันอังคารที่ 2 มีนาคม 2564
รมว.ยุติธรรม เปิดโครงการฝึกอบรมอาชีพวิชาโหราศาสตร์ ณ เรือนจำพิเศษธนบุรี ผลักดันวิชาชีพ “หมอดู” ให้ผู้ต้องขัง หวังสร้างอาชีพหลังพ้นโทษ
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการฝึกอบรมอาชีพวิชาโหราศาสตร์
ในวันจันทร์ที่ ๑ มีนาคม ๒๕๖๔ เวลา ๑๔.๐๐ น. ณ เรือนจำพิเศษธนบุรี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการฝึกอบรมอาชีพวิชาโหราศาสตร์ โดยมีว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิทยา สุริยะวงค์ รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายสมภพ รุจจนเวท ผู้บัญชาการเรือนจำพิเศษธนบุรี อาจารย์วิพาพร พงศ์เจริญ ผู้แทนนายกสมาคมโหราศาสตร์นานาชาติ อาจารย์ศิวนาถ ฤชุพันธุ์ นายกสมาคมโหรแห่งประเทศไทยในพระบรมราชูปถัมภ์ และอาจารย์ผู้สอนอิสระ ดร.เขมชาติ ปริญญานุสรณ์ (อาจารย์คฑา ชินบัญชร) พร้อมด้วยข้าราชการและเจ้าหน้าที่ เข้าร่วม
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า การจัดโครงการฝึกอบรมอาชีพวิชาโหราศาสตร์ในครั้งนี้ ถือได้ว่าเป็นการเพิ่มช่องทางในการประกอบอาชีพที่หลากหลายให้ผู้ต้องขัง ซึ่งเป็นอีกทางเลือกหนึ่งที่น่าสนใจและมีประโยชน์ เนื่องจากในปัจจุบันอาชีพหมอดูจัดว่าเป็นอาชีพที่ได้รับความสนใจจากสังคม อันเกิดจากวิถีและวัฒนธรรมของสังคมไทยที่มีพื้นฐานความเชื่อในเรื่องโชคชะตาราศี มีความเชื่อในการดูดวง ทำนายดวงชะตา อีกทั้งอาชีพหมอดูอาจเหมือนเป็นที่พึ่งทางใจอย่างหนึ่งสำหรับคนที่กำลังประสบปัญหาบางประการแล้วไม่สามารถหาทางออกได้ และสิ่งที่สำคัญนอกเหนือจากความรู้ในการเรียนวิชาโหราศาสตร์สิ่งหนึ่งที่ต้องเน้นย้ำให้มาก หากผู้เรียนต้องการประสบความสำเร็จ คือต้องมีคุณธรรมมีจรรยาบรรณ มีความอดทน หมั่นสั่งสมประสบการณ์ สร้างความเชื่อมั่นโดยต้องอาศัยระยะเวลาเป็นตัวกำหนด และต้องไม่นำความรู้ไปใช้ในทางที่ผิด เช่น การหลอกลวงหรือฉ้อฉล ฉ้อโกงผู้อื่น โดยขณะนี้มีเรือนจำ/ทัณฑสถาน นำร่อง จำนวน ๕ แห่ง ได้แก่ ๑. ทัณฑสถานหญิงธนบุรี ๒. เรือนจำพิเศษธนบุรี ๓. เรือนจำพิเศษกรุงเทพมหานคร ๔. ทัณฑสถานบำบัดพิเศษหญิง และ ๕. ทัณฑสถานหญิงนครราชสีมา เริ่มดำเนินการ จำนวน ๑ รุ่น จำนวนแห่งละ ๒๐-๒๕ คน ซึ่งวิชาที่จะสอน คือ วิชาไพ่ทาโรต์และวิชาคัมภีร์มหาสัตตเลข (การพยากรณ์ด้วยเลข ๗ ตัว จากวัน เดือน ปีเกิด)
นายอายุตม์ สินธพพันธุ์ อธิบดีกรมราชทัณฑ์ กล่าวว่า ขอขอบคุณนายกสมาคมโหรแห่งประเทศไทย ในพระบรมราชินูปถัมภ์ นายกสมาคมโหราศาสตร์นานาชาติ และอาจารย์ผู้สอนทุกท่านที่มีส่วนเกี่ยวข้อง ในการร่วมกันพัฒนาอาชีพให้กับผู้ต้องขัง พร้อมทั้งขอโอกาสจากสังคมให้ช่วยเปิดใจยอมรับผู้ต้องขัง หากบุคคลเหล่านี้ได้รับโอกาสอีกสักครั้งในการประกอบอาชีพ พวกเขาจะสามารถมีรายได้เลี้ยงตนเองและครอบครัว และจะไม่หวนกลับไปกระทำความผิดซ้ำอีกอย่างแน่นอน

ที่มา : https://www.thaigov.go.th/news/contents/details/39536