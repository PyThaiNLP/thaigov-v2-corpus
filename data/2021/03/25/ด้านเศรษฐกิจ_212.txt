รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมติดตามความคืบหน้าการดำเนินงานตามนโยบายการเปิดให้บริการการขนส่งทางน้ำในเส้นทางระหว่าง ชลบุรี - ประจวบคีรีขันธ์ - สงขลา


วันจันทร์ที่ 22 มีนาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมติดตามความคืบหน้าการดำเนินงานตามนโยบายการเปิดให้บริการการขนส่งทางน้ำในเส้นทางระหว่าง ชลบุรี - ประจวบคีรีขันธ์ - สงขลา
โดยมี นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายวิทยา ยาม่วง อธิบดีกรมเจ้าท่า และผู้บริหารหน่วยงานที่เกี่ยวข้อง เข้าร่วมการประชุม ด้วยระบบ Zoom Cloud Meeting เมื่อวันที่ 17 มีนาคม 2564
นายศักดิ์สยาม ชิดชอบ กล่าวว่า ที่ประชุมได้ติดตามความคืบหน้าการเตรียมเปิดให้บริการการขนส่งทางน้ำเส้นทางระหว่างจังหวัดชลบุรี (ท่าเรือพาณิชย์สัตหีบ) - จังหวัดประจวบคีรีขันธ์ - จังหวัดสงขลา ซึ่งบริษัท ซี ฮอร์ส เฟอร์รี่ จำกัด ได้ให้ความสนใจเดินเรือในเส้นทางดังกล่าว โดยใช้เรือ ดิ บลู ดอลฟิน ความยาว 136.60 เมตร ขนาด 7,003 ตันกรอส ความเร็ว 17 น๊อต (31.48 กิโลเมตรต่อชั่วโมง) ได้รับการตรวจรับรองความปลอดภัยจากกรมเจ้าท่า (จท.) เมื่อวันที่ 12 มีนาคม 2564 และคนประจำเรือได้รับการฝึกอบรมตามข้อกำหนด มีความพร้อมในการปฏิบัติงาน ระยะแรกจะเดินเรือเส้นทางระหว่างจังหวัดชลบุรี ท่าเรือพาณิชย์สัตหีบ - จังหวัดสงขลา และจะขยายเส้นทางเชื่อมโยงกับจังหวัดประจวบคีรีขันธ์ในระยะต่อไป ปัจจุบันเรือ ดิ บลู ดอลฟิน ได้รับการยกเว้นภาษีมูลค่าเพิ่มจากสำนักงานคณะกรรมการส่งเสริมการลงทุน (BOI) และจะเคลื่อนย้ายเรือเพื่อไปทดลองการเดินเรือที่ท่าเรือพาณิชย์สัตหีบ คาดว่าจะทดสอบแล้วเสร็จในเดือนมีนาคม 2564 และจะจัดกิจกรรม Meet the Press ในช่วงเดือนเมษายน 2564 ทั้งนี้ ได้สั่งการให้หน่วยงานที่เกี่ยวข้องดำเนินการดังนี้
1. ให้ จท. เตรียมความพร้อมเพื่อให้สามารถเปิดให้บริการการขนส่งทางน้ำในเส้นทางดังกล่าวได้ตามแผนที่กำหนด โดยพิจารณาค่าระวางขนส่งทั้งในส่วนของรถบรรทุกและรถยนต์ส่วนบุคคลที่เหมาะสมและจูงใจให้ประชาชนมาใช้บริการ
2. ให้ จท. กรมทางหลวงชนบท และสำนักงานนโยบายและแผนการขนส่งและจราจร บูรณาการ การทำงานร่วมกันเพื่อขับเคลื่อนการให้บริการการขนส่งทางน้ำในเส้นทางดังกล่าว โดยประมาณการปริมาณการขนส่งและการเดินทางในเส้นทางระหว่างจังหวัดชลบุรี - จังหวัดประจวบคีรีขันธ์ - จังหวัดสงขลา เพื่อวางแผนการขนส่งเชื่อมโยงท่าเรือและการบริหารจัดการพื้นที่หลังท่าเรือให้เป็นไปอย่างมีประสิทธิภาพ มีความคล่องตัว ไม่เกิดปัญหาการจราจร และบรรลุผลสำเร็จเป็นรูปธรรมตามที่นโยบายกำหนด
3. ให้ จท. จัดเตรียมข้อมูลประชาสัมพันธ์ ได้แก่ อัตราค่าระวาง ระยะเวลาที่ใช้ในการเดินทาง การบริหารจัดการ และประโยชน์ที่ได้รับ รวมทั้งจัดทำข้อมูลสถิติเปรียบเทียบระยะเวลาและต้นทุนของการขนส่งและเดินทางทั้งทางน้ำและทางบกระหว่างจังหวัดชลบุรี – จังหวัดสงขลา ทั้งในส่วนของรถบรรทุกและรถยนต์ส่วนบุคคล เพื่อประโยชน์ของผู้ประกอบการขนส่งและบริษัทขนส่งในการพิจารณาคัดเลือกเส้นทางที่เหมาะสม
ทั้งนี้ การคมนาคมขนส่งทางน้ำในเส้นทางดังกล่าว จะสามารถเชื่อมโยงระเบียงเศรษฐกิจพิเศษภาคตะวันออก (Eastern Economic Corridor : EEC) เข้ากับระเบียงเศรษฐกิจภาคใต้ (Southern Economic Corridor : SEC) ช่วยเพิ่มศักยภาพการขนส่งทางน้ำ ลดต้นทุนและอุบัติเหตุจากการขนส่งทางบก รวมทั้งลดปัญหามลพิษฝุ่นละออง PM 2.5 ได้อย่างยั่งยืน โดย จท. จะบูรณาการร่วมกับภาคเอกชน เพื่อขับเคลื่อนการดำเนินงานตามนโยบายดังกล่าวให้ประสบผลสำเร็จและเกิดผลเป็นรูปธรรมต่อไป

ที่มา : https://www.thaigov.go.th/news/contents/details/40232