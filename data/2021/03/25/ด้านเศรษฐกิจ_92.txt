รัฐบาลไทย-ข่าวทำเนียบรัฐบาล-ธอส. ยกขบวนบ้านมือสอง 885 รายการ ลดราคาสูงสุดถึง 40% ประมูลขายออนไลน์ผ่าน Application : G H Bank Smart NPA ศุกร์ที่ 12 มี.ค.64 นี้


วันพฤหัสบดีที่ 11 มีนาคม 2564
พิมพ์
ธอส. ยกขบวนบ้านมือสอง 885 รายการ ลดราคาสูงสุดถึง 40% ประมูลขายออนไลน์ผ่าน Application : G H Bank Smart NPA ศุกร์ที่ 12 มี.ค.64 นี้
ธอส.ออกประมูลออนไลน์ผ่าน Application : G H Bank Smart NPA ประจำเดือนมีนาคม 2564 ราคาเริ่มต้นประมูลลดสูงสุดถึง 40% จากราคาปกติ เริ่มประมูลพร้อมกันศุกร์ที่ 12 มีนาคม 2564 ระหว่างเวลา 12.00 -13.00 น.
ธนาคารอาคารสงเคราะห์ เอาใจคนอยากมีบ้านแบบง่าย ๆ ยกขบวนบ้านมือสองสภาพดี คุ้มราคา 885 รายการ ทั่วประเทศออกประมูลออนไลน์ผ่าน Application : G H Bank Smart NPA ประจำเดือนมีนาคม 2564 ราคาเริ่มต้นประมูลลดสูงสุดถึง 40% จากราคาปกติ ราคาเริ่มต้นต่ำสุดเพียง 170,000 บาทเท่านั้น พิเศษ!! มอบส่วนลดเพิ่มอีก 10% จากราคาที่ปิดประมูลหากทำสัญญาและทำนิติกรรมภายในวันที่ 31 พฤษภาคม 2564 พร้อมให้ผ่อนดาวน์หรือยื่นกู้อัตราดอกเบี้ย 0% เริ่มประมูลพร้อมกันศุกร์ที่ 12 มีนาคม 2564 ระหว่างเวลา 12.00 -13.00 น.
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. อำนวยความสะดวกให้กับประชาชนที่ต้องการมีที่อยู่อาศัยในราคาที่คุ้มค่า และลดความเสี่ยงของการแพร่ระบาดของเชื้อไวรัสโคโรนา 2019 (COVID-19) จากการเดินทางไปในพื้นที่สาธารณะ กำหนดจัดงานประมูลขายทรัพย์ NPA หรือบ้านมือสองออนไลน์ผ่าน Application : G H Bank Smart NPA ประจำเดือนมีนาคม 2564 ในวันศุกร์ที่ 12 มีนาคม 2564 เวลา 12.00 -13.00 น. โดยคัดทรัพย์ใหม่สภาพดีทั่วประเทศรวม 885 รายการ ทั้งประเภททาวน์เฮ้าส์ บ้านเดี่ยว บ้านแฝด ห้องชุด อาคารพาณิชย์ และที่ดินเปล่า มาเปิดประมูลพร้อมกัน แบ่งเป็น ทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 444 รายการ มีรายการที่น่าสนใจ อาทิ รายการที่ราคาเริ่มต้นประมูลต่ำสุดเพียง 205,000 บาท ได้แก่ ห้องชุดโครงการหนองแขมคอนโดมิเนียม เนื้อที่ 24.5 ตารางเมตร เขตหนองแขม กรุงเทพฯ รายการที่ราคาเริ่มต้นประมูลลดสูงสุด 20% จากราคาปกติ มีจำนวน 34 รายการ อาทิ ทรัพย์ประเภททาวน์เฮ้าส์ โครงการหมู่บ้านวรพัต เนื้อที่ 16.1 ตารางวา เขตสายไหม กรุงเทพฯ จากราคา 1,400,000 บาท ลดเหลือ 1,120,000 บาท และบ้านเดี่ยวโครงการหมู่บ้านมโนรมย์ 7 เนื้อที่ 76.2 ตารางวา อ.ลำลูกกา จ.ปทุมธานี จากราคา 2,200,000 บาท ลดเหลือ 1,760,000 บาท
ส่วนทรัพย์เด่นที่น่าสนใจ อาทิ ทรัพย์ที่ห่างจากสถานีรถไฟฟ้าแยกติวานนท์เพียง 200 เมตร และใช้เวลาในการเดินทางไปยังห้างสรรพสินค้าที่ใกล้ที่สุดเพียง 15 นาที คือ ห้องชุดโครงการเซ็นทริค ติวานนท์ เนื้อที่ 31.97 ตารางเมตร  อ.เมืองนนทบุรี จ.นนทบุรี ราคาเริ่มต้นประมูล 1,915,000 บาท และทรัพย์ประเภทห้องชุด โครงการเดอะทรัสท์   เรสซิเด้นท์ ปิ่นเกล้า เนื้อที่ 35.43 ตารางเมตร อ.บางกอกน้อย กรุงเทพฯ เป็นรายการทรัพย์ที่ห่างจากห้างสรรพสินค้าและโรงภาพยนตร์เพียง 10 นาทีเท่านั้น ราคาเริ่มต้นประมูล 1,915,000 บาท ส่วนทรัพย์ประเภทบ้านเดี่ยว ในโครงการเดอะโมดิช บางบัวทอง เนื้อที่ 19.5 ตารางวา อ.บางบัวทอง จ.นนทบุรี เป็นรายการทรัพย์ที่สามารถเดินทางไปสถานีรถไฟฟ้าคลองบางไผ่เพียง 10 นาทีเท่านั้น โดยมีราคาเริ่มต้นประมูลที่ 1,710,000 บาท
ขณะที่ทรัพย์ที่ตั้งอยู่ในส่วนในภูมิภาค นำออกประมูลจำนวน 441 รายการ โดยทรัพย์ที่มีราคาเริ่มต้นประมูลจำหน่ายต่ำสุด ได้แก่ ทรัพย์ประเภทที่ดินเปล่า เนื้อที่ 238 ตารางวา โครงการบ้านเปรียบทอง อ.บางน้ำเปรี้ยว จ.ฉะเชิงเทรา ราคาเริ่มต้นประมูล 170,000 บาท และรายการทรัพย์ที่ราคาเริ่มต้นประมูลให้ส่วนลดสูงสุด 40% มีจำนวน 3 รายการ อาทิ ทรัพย์ประเภททาวน์เฮ้าส์ เนื้อที่ 23.3 ตารางวา อ.เดิมบางนางบวช จ.สุพรรณบุรี ราคาเริ่มต้นประมูล 390,000 บาท ทรัพย์ประเภททาวน์เฮ้าส์ เนื้อที่ 16 ตารางวา อ.เมืองชัยนาท จ.ชัยนาท ราคาเริ่มต้นประมูล 420,000บาท และทรัพย์ประเภทอาคารพาณิชย์ เนื้อที่ 25 ตารางวา โครงการศรีมายหนองปลิง อ.เมืองนครสวรรค์ จ.นครสวรรค์ ราคาเริ่มต้นประมูล 1,800,000 บาท
สำหรับลูกค้าที่สนใจสามารถเข้าชมรายการทรัพย์ NPA ที่เปิดประมูลครั้งนี้ได้ด้วยตนเอง โดยผู้ชนะการประมูลมีสิทธิ์ได้รับส่วนลดเพิ่มอีก 10% จากราคาที่ปิดประมูล เพียงทำสัญญาและทำนิติกรรมภายใน 31 พฤษภาคม 2564 นอกจากนี้ยังสามารถเลือกใช้โปรโมชั่นผ่อนดาวน์ดอกเบี้ย 0% ได้นานสูงสุด 24 เดือน หรือ เทดาวน์แล้ว ยื่นกู้ยังสามารถรับสินเชื่ออัตราดอกเบี้ย 0% ตามระยะเวลาที่ธนาคารกำหนดได้อีกด้วย ทั้งนี้ ผู้ที่สนใจเข้าร่วมประมูลสามารถดาวน์โหลด Application : G H Bank Smart NPA และลงทะเบียนเข้าร่วมประมูลออนไลน์ ได้ตั้งแต่วันนี้จนถึงวันที่ 12 มีนาคม 2564 เวลา 12.40 น.(เฉพาะลูกค้าที่ยังไม่เคยลงทะเบียน) ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาค โทร.0-2202-1170 และ 0-2202-2036

ที่มา : https://www.thaigov.go.th/news/contents/details/39884