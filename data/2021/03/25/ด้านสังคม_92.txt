รัฐบาลไทย-ข่าวทำเนียบรัฐบาล-มูลนิธิทันตนวัตกรรม ในพระบรมราชูปถัมภ์ ร่วมกับ ทีเซลส์ ลงนามบันทึกข้อตกลงความร่วมมือ “ด้านการวิจัยและพัฒนาเชิงวิชาการ”


วันพฤหัสบดีที่ 18 มีนาคม 2564
มูลนิธิทันตนวัตกรรม ในพระบรมราชูปถัมภ์ ร่วมกับ ทีเซลส์ ลงนามบันทึกข้อตกลงความร่วมมือ “ด้านการวิจัยและพัฒนาเชิงวิชาการ”
มูลนิธิทันตนวัตกรรม ในพระบรมราชูปถัมภ์ ร่วมกับ ทีเซลส์ ลงนามบันทึกข้อตกลงความร่วมมือ “ด้านการวิจัยและพัฒนาเชิงวิชาการ”
กระทรวงการอุดมศึกษา วิทยาศาสตร์ วิจัย และนวัตกรรม โดยศูนย์ความเป็นเลิศด้านชีววิทยาศาสตร์ (องค์การมหาชน) หรือ ทีเซลส์ (TCELS) โปรแกรมบริหารและพัฒนาเทคโนโลยีเครื่องมือแพทย์และหุ่นยนต์ทางการแพทย์ขั้นสูง ร่วมกับ มูลนิธิทันตนวัตกรรม ในพระบรมราชูปถัมภ์ ร่วมจัดงานพิธีลงนามบันทึกข้อตกลงความร่วมมือ “ด้านการวิจัยและพัฒนาเชิงวิชาการ” เพื่อให้เกิดความร่วมมือในการบูรณาการทางวิชาการระหว่างหน่วยงาน และพัฒนาขีดความสามารถในการทำการวิจัย ประสานความร่วมมือ เพื่อให้เกิดเป็นภาคีเครือข่ายที่เข้มแข็งในเชิงวิชาการ และการวิจัยทางด้านการแพทย์และสาธารณสุข การพัฒนาบุคลากร การบริหารจัดการให้มีประสิทธิภาพอย่างต่อเนื่องและยั่งยืน
โดยได้รับเกียรติจาก นายวรวุฒิ กุลแก้ว เลขาธิการมูลนิธิทันตนวัตกรรม ในพระบรมราชูปถัมภ์ และ ดร.ศิรศักดิ์ เทพาคำ ผู้อำนวยการศูนย์ความเป็นเลิศด้านชีววิทยาศาสตร์ ร่วมลงนามบันทึกข้อตกลงความร่วมมือ “ด้านการวิจัยและพัฒนาเชิงวิชาการ” โดยมี นางสาวพัสฐาอรีย์ แสงเดือน หัวหน้าส่วนบริการและพัฒนาธุรกิจ มูลนิธิทันตนวัตกรรม ในพระบรมราชูปถัมภ์ ร่วมด้วย ดร.ชัยรัตน์ อุทัยพิบูลย์ รองผู้อำนวยการด้านวิชาการและนวัตกรรมศูนย์ความเป็นเลิศด้านชีววิทยาศาสตร์ ร่วมเป็นสักขีพยานในพิธีลงนามบันทึกข้อตกลงความร่วมมือ ณ ห้องประชุม Genome ศูนย์ความเป็นเลิศด้านชีววิทยาศาสตร์ (องค์การมหาชน) อาคารเอสพีอี ทาวเวอร์ ชั้น 9 กรุงเทพมหานคร ในวันพุธที่ 17 มีนาคม 2564 เวลา 9.00–10.00 น.
ดร.ศิรศักดิ์ เทพาคำ ผู้อำนวยการศูนย์ความเป็นเลิศด้านชีววิทยาศาสตร์ กล่าวว่า “ทีเซลส์ (TCELS) เป็นองค์กรที่สนับสนุนอุตสาหกรรมด้านชีววิทยาศาสตร์ เป็นหน่วยงานหลักในการให้คำปรึกษาและผลักดันธุรกิจให้พัฒนาสู่เชิงพาณิชย์ รวมทั้งยังเป็นศูนย์กลางของนวัตกรรม โดยทีเซลส์ (TCELS) ให้การสนับสนุนและบ่มเพาะงานวิจัยและนวัตกรรม ทำให้เกิดผลิตภัณฑ์ การบริการด้านการแพทย์และสุขภาพสู่การใช้งานได้จริงมาโดยตลอด ในด้านของทันตกรรม สืบเนื่องจากความสำเร็จของ “โครงการรากฟันเทียมเฉลิมพระเกียรติพระบาทสมเด็จพระเจ้าอยู่หัวในรัชกาลที่ 9 เนื่องในวโรกาสมหามงคลเฉลิมพระชนมพรรษา 80 พรรษา 5 ธันวาคม 2550” และ
“โครงการรากฟันเทียมเฉลิมพระเกียรติพระบาทสมเด็จพระเจ้าอยู่หัวในรัชกาลที่ 9 เนื่องในโอกาสพระราชพิธีมหามงคลเฉลิมพระชนมพรรษา 7 รอบ 5 ธันวาคม 2554” ที่ผ่านมานับเป็นพระมหากรุณาธิคุณที่ พระบาทสมเด็จพระปรมินทรมหาภูมิพลอดุลยเดช บรมนาถบพิตร (รัชกาลที่ 9) ทรงห่วงใยประชาชน โดยเฉพาะผู้สูงอายุ ด้วยพระราชดำรัสที่ว่า “เวลาไม่มีฟัน กินอะไรก็ไม่อร่อย ทำให้ไม่มีความสุข จิตใจก็ไม่สบาย ร่างกายก็ไม่แข็งแรง” ปัจจุบัน ทีเซลส์ (TCELS) ได้ดำเนินโครงการบริการฝังรากฟันเทียมสำหรับผู้สูงอายุ ต่อเนื่องมาเป็นปีที่ 4 มีผู้สูงอายุได้รับบริการแล้วมากกว่า 3,000 ราย”
“การลงนามความร่วมมือในครั้งนี้ เพื่อส่งเสริมผลักดันเทคโนโลยีทางการแพทย์ ทำให้ประชาชนเข้าถึงการแพทย์ได้มากขึ้น และร่วมสร้างเครือข่ายที่เข้มแข็งในการผลักดันงานวิชาการ พัฒนาขีดความสามารถในการทำงานวิจัยทางด้านการแพทย์และสาธารณสุข การพัฒนาบุคลากร ให้เกิดการบริหารจัดการที่มีประสิทธิภาพอย่างต่อเนื่องและยั่งยืนต่อการพัฒนาประเทศ และสนองตอบความต้องการของประเทศ” ดร.ศิรศักดิ์ กล่าวทิ้งทาย
นายวรวุฒิ กุลแก้ว เลขาธิการมูลนิธิทันตนวัตกรรม ในพระบรมราชูปถัมภ์ กล่าวว่า “มูลนิธิทันตนวัตกรรม ในพระบรมราชูปถัมภ์ ดำเนินงานวิจัย พัฒนา คิดค้นผลิต​​นวัตกรรม เครื่องมือ วัสดุ อุปกรณ์ ยา และ​เวชภัณฑ์ ตลอดจน​งาน​ต่างๆ ที่​เกี่ยวข้อง​กับงาน​ทันตกรรม สร้างโอกาสให้สาธารณชนได้รับประโยชน์จากการวิจัยและพัฒนาทางทันตกรรมที่ผลิตขึ้นใช้ในประเทศ และนำไป​สนับสนุน​กิจ​กรรม การ​ออก​บริการประชาชนของหน่วย​ทันตกรรม​พระราชทาน ใน​พระบาท​สมเด็จพระเจ้าอยู่หัว สนองพระราชกระแสด้านทันตสาธารณสุข ตลอดจนทำหน้าที่เผยแพร่พระมหากรุณาธิคุณ พระบาทสมเด็จพระปรมินทรมหาภูมิพลอดุลยเดช บรมนาถบพิตร (รัชกาลที่ 9) ที่มีต่อพสกนิกรด้านทันตสาธารณสุข”
“การลงนามบันทึกข้อตกลงความร่วมมือ “ด้านการวิจัยและพัฒนาเชิงวิชาการ” ร่วมกับ ทีเซลส์ (TCELS) ครั้งนี้ เพื่อร่วมกันกำหนดรูปแบบกิจกรรม และลักษณะของการดำเนินโครงการให้เกิดประโยชน์อย่างเป็นรูปธรรม สนับสนุน ต่อยอดงานวิจัย พัฒนา และผลักดันการดำเนินงานโครงการให้ได้รับการถ่ายทอดสู่การผลิตเชิงพาณิชย์ รวมทั้งถ่ายทอดสู่การใช้งานบริการสุขภาพทั้งภาครัฐ และเอกชน บริหารจัดการและดำเนินงานต่างๆ เพื่อให้การดำเนินโครงการเป็นไปอย่างมีประสิทธิภาพ และบรรลุวัตถุประสงค์ ทั้งยังร่วมกันพัฒนาบุคลากรการถ่ายทอดองค์ความรู้ที่เกี่ยวกับเทคโนโลยีและนวัตกรรมเครื่องมือแพทย์ เพื่อการพัฒนาเทคโนโลยีและนวัตกรรมเครื่องมือแพทย์ และการนำไปใช้ให้ประชาชนได้รับประโยชน์” นายวรวุฒิ กล่าวทิ้งท้าย

ที่มา : https://www.thaigov.go.th/news/contents/details/40094