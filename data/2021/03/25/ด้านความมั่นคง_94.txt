รัฐบาลไทย-ข่าวทำเนียบรัฐบาล-ก.แรงงาน จัดมหกรรมส่งเสริมการจัดตั้งสหกรณ์ออมทรัพย์ฯ  กระตุ้นให้นายจ้างจัดสวัสดิการเพื่อแก้ไขหนี้นอกระบบ


วันจันทร์ที่ 22 มีนาคม 2564
ก.แรงงาน จัดมหกรรมส่งเสริมการจัดตั้งสหกรณ์ออมทรัพย์ฯ  กระตุ้นให้นายจ้างจัดสวัสดิการเพื่อแก้ไขหนี้นอกระบบ
กระทรวงแรงงาน จัดงานมหกรรมส่งเสริมการจัดตั้งสหกรณ์ออมทรัพย์ในสถานประกอบกิจการและรัฐวิสาหกิจ หวังกระตุ้นให้นายจ้างขับเคลื่อนการจัดสวัสดิการในรูปแบบสหกรณ์ออมทรัพย์ เพื่อเป็นสถาบันการเงินในสถานประกอบกิจการช่วยแก้ไขหนี้นอกระบบให้กับลูกจ้าง
นายสุชาติ ชมกลิ่น รัฐมนตรีว่าการกระทรวงแรงงาน กล่าวในฐานะประธานเปิดงานมหกรรมส่งเสริมการจัดตั้งสหกรณ์ออมทรัพย์ในสถานประกอบกิจการและรัฐวิสาหกิจว่า รัฐบาลภายใต้การนำของ พลเอกประยุทธ์ จันทร์โอชา ได้ประกาศวิสัยทัศน์ของประเทศไว้ว่า “ประเทศไทยมีความมั่นคง มั่งคั่ง ยั่งยืน เป็นประเทศพัฒนาแล้วด้วยการพัฒนาตามปรัชญาของเศรษฐกิจพอเพียง” โดยมุ่งส่งเสริมให้มีการน้อมนำ ศาสตร์พระราชาที่ปวงชนชาวไทยได้รับพระราชทานมาใช้เป็นแนวทางในการดำรงชีวิต กระทรวงแรงงาน ภายใต้การกำกับของ พลเอกประวิตร วงษ์สุวรรณ ได้ให้ความสำคัญในการส่งเสริมการจัดตั้งสหกรณ์ออมทรัพย์ใน สถานประกอบกิจการ เพราะนับเป็นภารกิจที่มีคุณค่าตามศาสตร์พระราชา ที่ช่วยให้เกิดการทำงานร่วมกัน  สร้างวินัยการออม เสริมภูมิคุ้มกันและความไม่ประมาทต่อการดำรงชีวิตในอนาคตให้ผู้แก่ใช้แรงงาน จึงมอบให้กรมสวัสดิการและคุ้มครองแรงงาน จัดงานมหกรรมส่งเสริมการจัดตั้งสหกรณ์ออมทรัพย์ในสถานประกอบกิจการและรัฐวิสาหกิจขึ้น เพื่อต้องการส่งเสริมให้นายจ้างสถานประกอบกิจการ และรัฐวิสาหกิจได้พัฒนารูปแบบการจัดสวัสดิการให้กับลูกจ้างในรูปแบบการจัดตั้งสหกรณ์ออมทรัพย์ เพราะเล็งเห็นถึงความสำคัญในการไขปัญหาการเป็นหนี้นอกระบบของกลุ่มแรงงาน เพราะสหกรณ์ออมทรัพย์จะเป็นสวัสดิการที่มุ่งเน้นบรรเทาความเดือดร้อนทางการเงินของลูกจ้างและมีความเป็นอยู่ที่ดีขึ้นของครอบครัว อีกทั้งยังสอดคล้องกับหลักการทรงงานของในหลวงรัชกาลที่ 9 ที่มุ่งส่งเสริมให้ประชาชนทำงานร่วมกันในรูปแบบของสหกรณ์ เพื่อความเจริญก้าวหน้า อำนวยประโยชน์และสร้างความสุขร่วมกัน
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวเสริมว่า กิจกรรมภายในงานได้มุ่งเน้นให้เห็นถึงประโยชน์ของการจัดสวัสดิการด้านเศรษฐกิจในรูปแบบของการจัดตั้งสหกรณ์ออมทรัพย์ และสร้างแรงบันดาลใจให้กับนายจ้าง เพื่อนำไปพัฒนาการจัดสวัสดิการในสถานประกอบกิจการของตนเอง ประกอบด้วย การมอบเกียรติบัตรเพื่อเชิดชูเกียรติแก่สถานประกอบกิจการที่มีการจัดตั้งสหกรณ์ออมทรัพย์ จำนวน 26 แห่ง การปาฐกถาพิเศษ เรื่อง “หลักคิดสหกรณ์กับแนวทาง การแก้ปัญหาความเหลื่อมล้ำทางเศรษฐกิจและสังคมที่ยั่งยืน” โดย นายปรเมศรว์ อินทรชุมนุม (ประธานสันนิบาตสหกรณ์) การจัดแสดงนิทรรศการผลการดำเนินงานของสหกรณ์ออมทรัพย์ในสถานประกอบกิจการต้นแบบในด้านการส่งเสริมคุณภาพชีวิตของสมาชิกสหกรณ์ อาทิ สหกรณ์ออมทรัพย์พนักงานโตโยต้า จำกัด สหกรณ์ออมทรัพย์ข้าวหงษ์ทอง จำกัด สหกรณ์บริการพนักงานกลุ่มบริษัทยูนิลีเวอร์ไทย จำกัด เป็นต้น

ที่มา : https://www.thaigov.go.th/news/contents/details/40205