รัฐบาลไทย-ข่าวทำเนียบรัฐบาล-"ผลการหารือยุทธศาสตร์ด้านการป้องกันประเทศ ระหว่าง กระทรวงกลาโหม - กระทรวงกลาโหมสหรัฐอเมริกา (Defense Strategic Talks: DST) ครั้งที่ ๖ ด้วยระบบการประชุมผ่านสื่ออิเล็กทรอนิกส์ (Video


วันพฤหัสบดีที่ 11 มีนาคม 2564
"ผลการหารือยุทธศาสตร์ด้านการป้องกันประเทศ ระหว่าง กระทรวงกลาโหม - กระทรวงกลาโหมสหรัฐอเมริกา (Defense Strategic Talks: DST) ครั้งที่ ๖ ด้วยระบบการประชุมผ่านสื่ออิเล็กทรอนิกส์ (Video
เมื่อช่วงเช้าของวันที่ ๑๑ มีนาคม ๒๕๖๔ ตามเวลาในประเทศไทย พลเอก ณัฐ อินทรเจริญ ปลัดกระทรวงกลาโหม และ นาย David Helvey รักษาการผู้ช่วยรัฐมนตรีว่าการกระทรวงกลาโหมสหรัฐอเมริกา ฝ่ายกิจการความมั่นคง อินโด - แปซิฟิก
ได้ร่วมหารือยุทธศาสตร์ด้านการป้องกันประเทศ (Defense Strategic Talks: DST) ครั้งที่ ๖
ผ่านระบบการประชุมทางไกล โดยการหารือครั้งนี้ เป็นการต่อยอดแถลงการณ์วิสัยทัศน์ร่วมระหว่าง ไทย - สหรัฐอเมริกา ค.ศ. ๒๐๒๐ และสานต่อความร่วมมือจากการหารือผ่านระบบโทรศัพท์ทางไกล ระหว่าง นายกรัฐมนตรีและรัฐมนตรีว่าการกระทรวงกลาโหม กับ รัฐมนตรีว่าการกระทรวงกลาโหมสหรัฐอเมริกา เมื่อเดือนที่ผ่านมา ปลัดกระทรวงกลาโหม แสดงความยินดีต่อผลการเลือกตั้งในสหรัฐอเมริกา โดยมุ่งมั่นที่จะสานต่อ พัฒนา และขับเคลื่อนความร่วมมือกับสหรัฐอเมริกาอย่างต่อเนื่องต่อไปในทุก ๆ ด้าน ซึ่งท่ามกลางสถานการณ์ COVID - 19 ไทยและสหรัฐอเมริกา ได้พิสูจน์ให้เป็นที่ประจักษ์ถึงความร่วมมือทางทหารอันแน่นแฟ้นระหว่างกัน โดยทั้งสองฝ่ายยังคงยืนยันการดำรงความสัมพันธ์ที่แน่นแฟ้น ผ่านกลไกต่าง ๆ ทั้งการฝึกคอบร้าโกลด์ ที่ครบรอบปีที่ ๔๐ ในปีนี้ นับเป็นการฝึกระดับพหุภาคีที่มีขนาดใหญ่และเก่าแก่ที่สุดในภูมิภาค การสนับสนุนทุนการศึกษาทางทหารใน IMET รวมทั้งเห็นพ้องที่จะร่วมกันผลักดันความร่วมมือด้านอุตสาหกรรมป้องกันประเทศของไทย เพื่อมุ่งไปสู่การพึ่งพาตนเอง ตลอดจนมีส่วนร่วมในห่วงโซ่อุปทานของโลก ในการนี้ ฝ่ายสหรัฐอเมริกา ประสงค์เพิ่มปฏิสัมพันธ์ด้านความมั่นคงทางทะเล โดยเฉพาะการเป็นประธานร่วมคณะทำงานผู้เชี่ยวชาญด้านความมั่นคงทางทะเลในกรอบ ADMM-Plus รวมทั้งได้หารือถึงการขยายความร่วมมือด้านความมั่นคงทางทะเลให้ครอบคลุมในมิติต่าง ๆ ให้รอบด้านมากยิ่งขึ้น นอกจากนี้ ทั้งสองฝ่าย ยังได้หารือถึงการสนับสนุนการใช้พื้นที่ทางทหารระหว่างไทยกับสหรัฐอเมริกา ซึ่งจะก่อให้เกิดประโยชน์ต่อทั้งสองฝ่าย การประชุมในครั้งนี้ มีเสนาธิการทหาร และเสนาธิการเหล่าทัพ รวมทั้งกระทรวงการต่างประเทศ เข้าร่วมแลกเปลี่ยนความเห็นต่อประเด็นที่จะเป็นประโยชน์ต่อทั้งสองฝ่ายด้วยเช่นเดียวกัน
​ ผลการหารือในครั้งนี้ สะท้อนถึงการมองไปข้างหน้าพร้อมกัน ในฐานะเพื่อนเก่าแก่กับมิตรภาพกว่า ๒๐๐ ปี แม้จะต้องเผชิญกับสถานการณ์วิกฤตต่าง ๆ ทั้งสองฝ่ายต่างยืนยันที่จะสร้างสรรค์ความร่วมมือให้ก้าวหน้ายิ่งขึ้น ในลักษณะปรับตัว ปรับการทำงานภายใต้ฐานวิถีชีวิตใหม่ ในช่วงท้ายการหารือ ปลัดกระทรวงกลาโหมหวังจะได้มีโอกาสพบกัน หากมีการเดินทางเยือนไทยของรัฐมนตรีว่าการกระทรวงกลาโหมสหรัฐอมเริกา ตามคำเชิญของนายกรัฐมนตรีและรัฐมนตรีว่าการกระทรวงกลาโหม

ที่มา : https://www.thaigov.go.th/news/contents/details/39869