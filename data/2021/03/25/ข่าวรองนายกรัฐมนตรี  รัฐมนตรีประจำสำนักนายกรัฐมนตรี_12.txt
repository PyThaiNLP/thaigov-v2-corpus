รัฐบาลไทย-ข่าวทำเนียบรัฐบาล-เอกอัครราชทูตฟินแลนด์ฯ เข้าเยี่ยมคารวะ รอง นรม. สุพัฒนพงษ์ฯ ย้ำความร่วมมือด้านพลังงาน-นวัตกรรม 


วันพฤหัสบดีที่ 18 มีนาคม 2564
พิมพ์
เอกอัครราชทูตฟินแลนด์ฯ เข้าเยี่ยมคารวะ รอง นรม. สุพัฒนพงษ์ฯ ย้ำความร่วมมือด้านพลังงาน-นวัตกรรม
เอกอัครราชทูตฟินแลนด์ฯ เข้าเยี่ยมคารวะ รอง นรม. สุพัฒนพงษ์ฯ ย้ำความร่วมมือด้านพลังงาน-นวัตกรรม
วันนี้ (17 มีนาคม 2564) เวลา 16.30 น. ณ ห้องรับรอง 2 ชั้น 25 ตึก Energy Complex (EnCo) กระทรวงพลังงาน นายยูริ ยาร์วียาโฮ (H.E. Mr. Jyri Järviaho) เอกอัครราชทูตสาธารณรัฐฟินแลนด์ประจำประเทศไทย เข้าเยี่ยมคารวะ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน ในโอกาสเข้ารับหน้าที่ สรุปสาระสำคัญของการหารือ ดังนี้
รองนายกรัฐมนตรีฯ กล่าวต้อนรับและยินดีถึงความสัมพันธ์อันดีระหว่างไทย-ฟินแลนด์ที่มีมาอย่างต่อเนื่อง ยืนยันที่จะสานต่อความร่วมมือทวิภาคีให้เข้มแข็งมากยิ่งขึ้น รวมถึงเน้นย้ำการส่งเสริมความร่วมมือด้านพลังงานในรูปแบบต่าง ๆ ที่เป็นประโยชน์แก่ประชาชนทั้งสองประเทศ โดยเฉพาะในช่วงหลังสถานการณ์โควิด-19 คลี่คลาย ซึ่งไทยพร้อมที่จะสนับสนุน แลกเปลี่ยนประสบการณ์ระหว่างกัน ย้ำความพร้อมรัฐบาลไทยในการดำเนินนโยบายด้านพลังงานเพื้อสิ่งแวดล้อม
เอกอัครราชทูตฯ ขอบคุณที่รองนายกรัฐมนตรีให้เกียรติเข้าเยี่ยมคารวะในวันนี้ นับเป็นโอกาสที่ดีที่จะได้ทำงานในประเทศไทย โดยรัฐบาลฟินแลนด์ให้ความสำคัญกับการพัฒนาเศรษฐกิจชีวภาพ (Bio Economy) และเศรษฐกิจหมุนเวียน (Circular Economy) ซึ่งพร้อมจะแลกเปลี่ยนองค์ความรู้ให้แก่ไทย รวมทั้งในเรื่องของแนวคิดพลังงานอัจฉริยะ (Smart Energy) ที่เชื่อมั่นว่าจะช่วยพัฒนาโครงสร้างพื้นฐานในไทยให้มีประสิทธิภาพมากยิ่งขึ้น นอกจากนี้ เอกอัครราชทูตฯ ได้กล่าวชื่นชมการดำเนินนโยบายด้านเศรษฐกิจชีวภาพ และโครงการนำร่องด้านนี้เพื่ออนาคต ซึ่งเป็นความร่วมมือของบริษัทไทยและฟินแลนด์ เพื่อสร้างโรงงานผลิตเอทานอลจากกากมันสำปะหลัง ที่อำเภอนาเยีย จังหวัดอุบลราชธานี และโครงการต้นแบบเมืองอัจฉริยะ มหาวิทยาลัยเชียงใหม่ (CMU Smart City-Clean Energy) ที่ได้มีโอกาสเข้าเยี่ยมชมและเห็นถึงศักยภาพในการเป็นเมืองต้นแบบด้านพลังงานสะอาดครบวงจรทั้งด้านสิ่งแวดล้อม การสัญจร และชุมชน
ทั้งสองฝ่ายเห็นพ้องที่จะเพิ่มพูนความร่วมมือในมิติต่าง ๆ ให้มีผลเป็นรูปธรรมมากยิ่งขึ้น โดยเฉพาะด้านพลังงานควบคู่กับการส่งเสริมเศรษฐกิจ ซึ่งแนวทางด้านพลังงานของฟินแลนด์ สอดคล้องกับนโยบายของรัฐบาลไทยในปัจจุบันที่ให้ความสำคัญกับการส่งเสริมเศรษฐกิจดิจิทัล และเศรษฐกิจชีวภาพ-หมุนเวียน-สีเขียว
(BCG: Bio-Circular-Green Economy) ควบคู่กับการใช้เทคโนโลยีและนวัตกรรมที่เป็นมิตรต่อสิ่งแวดล้อม ตลอดจนการส่งเสริมการใช้พลังงานแสงอาทิตย์ (Solar Energy) ซึ่งจะเป็นพลังงานทางเลือกที่สำคัญต่อไป
นอกจากนี้ รองนายกรัฐมนตรีฯ ได้เชิญชวนให้ภาคเอกชนฟินแลนด์ลงทุนธุรกิจในไทยมากขึ้น โดยเฉพาะในเขตพัฒนาพิเศษภาคตะวันออก (EEC) ที่ถือเป็นจุดหมายการลงทุนที่สำคัญในอาเซียน รวมถึงการส่งเสริมเศรษฐกิจหมุนเวียน ซึ่งฟินแลนด์มีศักยภาพผ่านเทคโนโลยีการบริหารจัดการและผลิตพลังงานจากขยะพลาสติก ระบบบริหารจัดการน้ำที่เป็นมิตรต่อสิ่งแวดล้อม และการจำกัดขยะในแม่น้ำ ในโอกาสนี้ เอกอัครราชทูตฯ ได้นำเสนอแนวคิดด้านยุทธศาสตร์แบตเตอรี่แห่งชาติ 2568 (National Battery Strategy 2025) ให้ไทยได้ศึกษาแนวทางเพื่อไปประยุกต์ใช้เพิ่มเติมอีกด้วย

ที่มา : https://www.thaigov.go.th/news/contents/details/40083