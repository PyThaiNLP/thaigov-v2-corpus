รัฐบาลไทย-ข่าวทำเนียบรัฐบาล-รมช.มนัญญา ดูงานสหกรณ์ผักปลอดภัยภูทับเบิก จำกัด


วันเสาร์ที่ 6 มีนาคม 2564
รมช.มนัญญา ดูงานสหกรณ์ผักปลอดภัยภูทับเบิก จำกัด
รมช.มนัญญา ดูงานสหกรณ์ผักปลอดภัยภูทับเบิก จำกัด พร้อมติดตามผลการดำเนินงานทับเบิกโมเดล พัฒนาต้นแบบระบบการผลิตพืชผักปลอดภัยและพืชผักอินทรีย์บนพื้นที่สูง
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังติดตามการดำเนินงานของสหกรณ์ผักปลอดภัยภูทับเบิก จำกัด ณ ตำบลวังบาล อำเภอหล่มเก่า จังหวัดเพชรบูรณ์ ว่ากระทรวงเกษตรและสหกรณ์ให้ความสำคัญในการแก้ไขปัญหาของเกษตรกร รวมถึงการพัฒนาภาคการเกษตร โดยได้กล่าวมอบนโยบายขับเคลื่อนโครงการเกษตรอินทรีย์ เพื่อลดการใช้สารเคมี ส่งเสริมให้เกษตรกรผู้ผลิตสินค้าเกษตร และผู้บริโภคมีความปลอดภัย มีสุขภาพร่างกายที่แข็งแรง โดยสหกรณ์ดำเนินการรวบรวมผลผลิตพืชผักปลอดภัยจากสมาชิกสหกรณ์ และได้จัดตั้งเป็นสหกรณ์การเกษตร เมื่อวันที่ 11 พฤษภาคม 2559 สหกรณ์มีจุดได้เปรียบคือ มีทำเลที่สะดวกในการขนส่ง อีกทั้งมีพื้นที่สามารถปลูกพืชผักเมืองหนาวได้ และมีความอุดมสมบูรณ์ทุกด้าน ทั้งดิน น้ำ และอากาศ ซึ่งเป็นปัจจัยสำคัญทำให้ภูทับเบิกเป็นทำเลทอง เป็นแหล่งผลิตอาหารชั้นยอดของประเทศ โดยผักที่สหกรณ์ได้ส่งออกไปแต่ละวันประมาณ 700-800 กิโลกรัม เป็นผักอินทรีย์และผักปลอดภัย ผักอินทรีย์ ได้แก่ ผักสลัด คอสเรดโอ๊ก บัตเตอร์เฮด เรดโครอล และผักกาดหอม ส่วนผักปลอดภัยมีประมาณ 16 ชนิด เช่น เผือก ผักกาดขาวปลี กะหล่ำปลี ดอกหอม เบบี้แครอท สุกินี เป็นต้น โดยสหกรณ์จะส่งผักให้กับ ห้างเซ็นทรัล ดีพาร์ทเม้นท์สโตร์ จำกัด
จากนั้น รัฐมนตรีช่วยว่าการกระทรวงเกษตรและสหกรณ์ รับฟังบรรยายสรุปผลการดำเนินงานโครงการพัฒนาระบบการผลิตพืชอย่างยั่งยืนบนพื้นที่สูงเขาหัวโล้นภูทับเบิก (ทับเบิกโมเดล) พร้อมดูงานต้นแบบระบบการปลูกพืชผสมผสานบนพื้นที่สูงภูทับเบิก โดยทับเบิกโมเดล ดำเนินการ 3 ปี (เดือนตุลาคม 2560 ถึงเดือนมีนาคม 2564) เป็นเขตที่ดินจัดสรรเพื่อการเกษตรกรรมและการอยู่อาศัย ตามแผนแม่บทการแก้ปัญหาพื้นที่ภูทับเบิก 2560-2565 จำนวน 13,477 ไร่ โดยพัฒนาระบบการผลิตพืชอย่างยั่งยืนบนพื้นที่สูงเขาหัวโล้นภูทับเบิก ตั้งแต่การพัฒนาต้นแบบระบบเกษตรผสมผสาน รวมทั้งระบบวนเกษตรเพื่อเพิ่มพื้นที่ป่าต้นน้ำ ร่วมกับพัฒนาต้นแบบระบบการผลิตพืชผักปลอดภัยและพืชผักอินทรีย์บนพื้นที่สูงที่เป็นมิตรกับสิ่งแวดล้อมเพื่อลดการใช้สารเคมี โดยมีระบบการเชื่อมโยงจากแหล่งการผลิตสู่การตลาดที่ยั่งยืน รวมทั้งศึกษาสมุนไพรพื้นบ้านที่มีศักยภาพและความหลากหลายทางพันธุกรรมสูงและพัฒนาผลิตภัณฑ์จากสมุนไพรที่ปลูกอยู่บนภูทับเบิกเพื่อเพิ่มมูลค่า สามารถพัฒนาต่อยอดสู่ผลิตภัณฑ์นวัตกรรมใหม่ และสุดท้ายมีการพัฒนาผลิตภัณฑ์กาแฟที่มีรสชาติเฉพาะถิ่นบนพื้นที่สูงภูทับเบิก เพื่อเพิ่มมูลค่าสินค้าและสร้างอัตลักษณ์ให้แก่ชุมชน ผลลัพธ์ที่ได้จากโครงการคือ ทำให้เกษตรกรบนพื้นที่สูงภูทับเบิก มีความมั่นคง มั่งคั่ง และยั่งยืนในการประกอบอาชีพเกษตรกรรม มีรายได้เพิ่มขึ้น ชุมชนมีความเข้มแข็ง มีคุณภาพชีวิตที่ดีขึ้น ไม่ก่อให้เกิดมลภาวะต่อสภาพแวดล้อม และมีจิตสำนึกในการอนุรักษ์ดินและน้ำอีกด้วย
ทั้งนี้ โครงการทับเบิกโมเดล มีการบูรณาการกับหลายหน่วยงานในพื้นที่ ได้แก่ กระทรวงพัฒนาสังคมและความมั่นคงของมนุษย์ ในด้านการใช้พื้นที่ดำเนินการ กรมส่งเสริมสหกรณ์ โดยสหกรณ์จังหวัดเพชรบูรณ์ ในด้านการดำเนินงานของสหกรณ์ผู้ปลูกพืชผักบ้านทับเบิก กรมส่งเสริมการเกษตร โดยเกษตรจังหวัดเพชรบูรณ์ ในด้านเกษตรแปลงใหญ่และการรับรองมาตรฐานแหล่งผลิตพืช GAP และเกษตรอินทรีย์ กรมป่าไม้ โดยป่าไม้จังหวัด ในด้านการขอใช้พื้นที่บนภูทับเบิก กรมพัฒนาที่ดิน โดยสถานีพัฒนาที่ดินจังหวัดเพชรบูรณ์ ในด้านการจัดการดินบนพื้นที่สูงอย่างยั่งยืนโดยใช้หญ้าแฝก และจังหวัดเพชรบูรณ์ในด้านการตลาด Green Market และการขยายผลของโครงการสู่ภาคเอกชน ได้แก่ ผู้ประกอบการ Modern trade ได้แก่ ท็อปซูเปอร์มาเก็ต  ตลาดไท และอื่นๆ ในการรับซื้อผลิตผลพืชผักผ่านการรับรองมาตรฐานแหล่งผลิตพืช GAP และเกษตรอินทรีย์

ที่มา : https://www.thaigov.go.th/news/contents/details/39698