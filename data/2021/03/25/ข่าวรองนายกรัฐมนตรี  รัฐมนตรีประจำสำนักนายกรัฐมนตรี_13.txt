รัฐบาลไทย-ข่าวทำเนียบรัฐบาล-รองนายกรัฐมนตรีพลเอก ประวิตรฯ เร่งพัฒนาระบบนิเวศคลองแสนแสบให้ประชาชนได้สัญจรทางน้ำ อย่างปลอดภัย พร้อมชงแผนปฎิบัติการฟื้นฟูคลองแสนแสบ 84 โครงการเข้าสู่การประชุม กนช. ต่อไป


วันพฤหัสบดีที่ 18 มีนาคม 2564
พิมพ์
รองนายกรัฐมนตรีพลเอก ประวิตรฯ เร่งพัฒนาระบบนิเวศคลองแสนแสบให้ประชาชนได้สัญจรทางน้ำ อย่างปลอดภัย พร้อมชงแผนปฎิบัติการฟื้นฟูคลองแสนแสบ 84 โครงการเข้าสู่การประชุม กนช. ต่อไป
รองนายกรัฐมนตรีพลเอก ประวิตรฯ เร่งพัฒนาระบบนิเวศคลองแสนแสบให้ประชาชนได้สัญจรทางน้ำ อย่างปลอดภัย พร้อมชงแผนปฎิบัติการฟื้นฟูคลองแสนแสบ 84 โครงการเข้าสู่การประชุม กนช. ต่อไป
วันนี้ (18 มีนาคม 2564) เวลา 10.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะอนุกรรมการ บริหาร พัฒนา อนุรักษ์ และฟื้นฟูคลองแสนแสบ ครั้งที่ 2/2564 โดยมีหน่วยงานที่เกี่ยวข้องเข้าร่วมประชุม อาทิ สำนักงานทรัพยากรน้ำแห่งชาติ กระทรวงมหาดไทย กระทรวงคมนาคม กระทรวงทรัพยากรธรรมชาติและสิ่งแวดล้อม กรุงเทพมหานคร และหน่วยงานอื่น ๆ ผ่านระบบการประชุมทางไกล VDO Conference ติดตามความก้าวหน้าผลการดำเนินงานตามแผนปฏิบัติการเพื่อให้คลองแสนแสบใสสะอาด รวมทั้งให้มีการพัฒนาริมฝั่งคลองอย่างเป็นรูปธรรม
ทั้งนี้ ที่ประชุมมีมติเห็นชอบในหลักการแผนปฏิบัติการพัฒนา ฟื้นฟูสภาพแวดล้อมคลองแสนแสบ เพื่อให้คลองแสนแสบกลับมามีระบบนิเวศอยู่ในเกณฑ์ดี โดยมีการบูรณาการการแก้ไขปัญหาน้ำเสียและการระบายน้ำอย่างยั่งยืน ตาม 5 เป้าประสงค์ ประกอบไปด้วย การเสริมสร้างความปลอดภัยในการสัญจรทางน้ำของประชาชน การปรับปรุงสภาพภูมิทัศน์บริเวณคลองแสนแสบ การแก้ไขปัญหามลภาวะและคุณภาพน้ำในคลองแสนแสบ การป้องกันปราบปราม การบุกรุกทำลายทรัพยากรในคลองแสนแสบ และการบริหารจัดการทรัพยากรน้ำในคลองแสนแสบ จำนวน 84 โครงการ พร้อมให้นำข้อสังเกตของฝ่ายเลขาฯ ไปทบทวนเพิ่มเติมในส่วนของการพิจารณาการร่วมลงทุนระหว่างภาครัฐและภาคเอกชน (PPP) และการพิจารณาขอรับงบประมาณ ก่อนนำเสนอให้คณะกรรมการทรัพยากรน้ำแห่งชาติ (กนช.) พิจารณาต่อไป
รองนายกรัฐมนตรีสั่งการให้ทุกหน่วยงานที่เกี่ยวข้องเร่งดำเนินการเพื่อให้คลองแสนแสบกลับมาใสสะอาด สัญจรได้อย่างปลอดภัย พัฒนาระบบขนส่งทางน้ำให้มีความปลอดภัย สะดวก รวดเร็ว และมีประสิทธิภาพ ทั้งการก่อสร้างท่าเทียบเรือ การติดตั้งกล้อง CCTV ทุกท่าเทียบเรือในคลองแสนแสบ รวมทั้งออกประกาศควบคุมความเร็วเรือในคลองแสนแสบ และการใช้เรือโดยสารไฟฟ้าแทนเรือดีเซลการบังคับใช้กฎหมายที่เกี่ยวข้องกับมลพิษทางน้ำ โดยเฉพาะอย่างยิ่งเร่งทำความสะอาดและจัดระเบียบพื้นที่ภายในคลอง เพื่อปรับปรุงโครงสร้างพื้นฐานและภูมิทัศน์พื้นที่ริมฝั่งคลอง ขยายผลพื้นที่ชุมชนริมฝั่งคลองต้นแบบด้วยเพื่อให้เกิดประโยชน์กับประชาชน พร้อมย้ำการใช้งบประมาณต้องเป็นอย่างรอบคอบ โปร่งใส สามารถตรวจสอบได้
.................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40095