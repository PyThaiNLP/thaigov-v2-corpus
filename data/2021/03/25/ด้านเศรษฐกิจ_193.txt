รัฐบาลไทย-ข่าวทำเนียบรัฐบาล-พิธีมอบรางวัลคุณภาพแห่งชาติ (Thailand Quality Award: TQA) ครั้งที่ 19 ประจำปี 2563


วันศุกร์ที่ 19 มีนาคม 2564
พิมพ์
พิธีมอบรางวัลคุณภาพแห่งชาติ (Thailand Quality Award: TQA) ครั้งที่ 19 ประจำปี 2563
ปลัดกระทรวงอุตสาหกรรม เป็นประธานในพิธีมอบรางวัลคุณภาพแห่งชาติ (Thailand Quality Award: TQA) ครั้งที่ 19 ประจำปี 2563 จัดโดย สถาบันเพิ่มผลผลิตแห่งชาติ
วันนี้ (19 มีนาคม 2564) นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานในพิธีมอบรางวัลคุณภาพแห่งชาติ (Thailand Quality Award: TQA) ครั้งที่ 19 ประจำปี 2563 จัดโดย สถาบันเพิ่มผลผลิตแห่งชาติ พร้อมด้วยนางวรวรรณ ชิตอรุณ รองปลัดกระทรวงอุตสาหกรรม โดยมี ผศ.ดร.อธิศานต์ วายุภาพ ผู้อำนวยการสถาบันเพิ่มผลผลิตแห่งชาติ ในฐานะกรรมการและเลขานุการคณะกรรมการรางวัลคุณภาพแห่งชาติ นายปิยะบุตร ชลวิจารณ์ ประธานกรรมการรางวัลคุณภาพแห่งชาติ คณะผู้บริหารสถาบันเพิ่มผลผลิตแห่งชาติ และคณะผู้บริหารหน่วยงานที่เข้ารับมอบรางวัล ให้การต้อนรับ ณ หอประชุมใหญ่ ศูนย์วัฒนธรรมแห่งประเทศไทย
สำหรับรางวัลคุณภาพแห่งชาติ (Thailand Quality Award : TQA) เกิดขึ้นภายใต้วัตถุประสงค์ที่ต้องการประกาศเกียรติคุณให้แก่องค์กรที่มุ่งมั่นนำเกณฑ์รางวัลคุณภาพแห่งชาติไปประยุกต์ใช้เพื่อยกระดับมาตรฐานการดำเนินงานจนประสบผลสำเร็จ ซึ่งถือเป็นรางวัลสูงสุดในการวัดระดับคุณภาพของระบบการบริหารจัดการองค์กรที่ทั่วโลกยอมรับ และเกณฑ์รางวัลคุณภาพแห่งชาติยังถูกนำไปใช้เป็นบรรทัดฐานสำหรับการประเมินตนเองขององค์กร โดยสามารถนำไปประยุกต์ใช้กับองค์กรทุกประเภท ทุกขนาด ไม่ว่าจะเป็นองค์กรภาครัฐ หรือภาคเอกชน อีกทั้งยังสามารถใช้เป็นแนวทางในการกำหนดทิศทางขององค์กรให้ทันกับสถานการณ์ทางธุรกิจ นับเป็นกลไกสำคัญที่ขับเคลื่อนประเทศไปสู่การพัฒนาที่ยั่งยืนทั้งภาคการผลิตและภาคบริการ พร้อมตอบสนองต่อนโยบายของรัฐบาล และแผนพัฒนาเศรษฐกิจและสังคมแห่งชาติ ฉบับที่ 12 รวมทั้งยุทธศาสตร์การพัฒนาอุตสาหกรรมไทย 4.0 ระยะ 20 ปี ซึ่งมุ่งเน้นอุตสาหกรรมเป้าหมายที่มีศักยภาพสูงให้ขับเคลื่อนด้วยนวัตกรรม มุ่งสร้างประสิทธิผลในเชิงผลลัพธ์ และเพิ่มผลิตภาพในวิสาหกิจขนาดใหญ่ ตลอดจนวิสาหกิจขนาดกลางและขนาดย่อม หรือ SMEs เป็นเครื่องมือยกระดับการบริหารจัดการ สามารถสร้างคุณค่า และเพิ่มผลิตภาพของทุกภาคส่วน
ทั้งนี้ มีองค์กรที่ได้รับรางวัล ประจำปี 2563 จำนวนทั้งสิ้น 8 องค์กร ประกอบด้วย รางวัลคุณภาพแห่งชาติ (Thailand Quality Award: TQA) จำนวน 1 องค์กร ได้แก่ ธนาคารออมสิน รางวัลการบริหารสู่ความเป็นเลิศที่มีความโดดเด่นด้านนวัตกรรม (Thailand Quality Class Plus: Innovation) จำนวน 1 องค์กร กลุ่มธุรกิจการตลาด บริษัท บางจาก คอร์ปอเรชั่น จำกัด (มหาชน) รางวัลบริหารสู่ความเป็นเลิศที่มีความโดดเด่นด้านการปฏิบัติการ (Thailand Quality Class Plus: Operation) จำนวน 1 องค์กร ได้แก่ คณะแพทย์ศาสตร์ศิริราชพยาบาล มหาวิทยาลัยมหิดล และรางวัลบริหารสู่ความเป็นเลิศ (Thailand Quality Class: TQC) จำนวน 5 องค์กร ได้แก่ 1. กลุ่มธุรกิจการตลาด บริษัท บางจาก คอร์ปอเรชั่น จำกัด (มหาชน) 2. คณะพยาบาลศาสตร์ มหาวิทยาลัยมหิดล 3. ธนาคารเพื่อการเกษตรและสหกรณ์การเกษตร 4. บริษัท พีทีที แอลเอ็นจี จำกัด 5. มหาวิทยาลัยเชียงใหม่

ที่มา : https://www.thaigov.go.th/news/contents/details/40160