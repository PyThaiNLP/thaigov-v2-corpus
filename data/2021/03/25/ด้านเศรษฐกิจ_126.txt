รัฐบาลไทย-ข่าวทำเนียบรัฐบาล-กรมเจ้าท่าจัดประชุมคณะทำงานอาเซียนว่าด้วยการขนส่งทางน้ำ ครั้งที่ 40 และการประชุมอื่นที่เกี่ยวข้อง


วันจันทร์ที่ 15 มีนาคม 2564
กรมเจ้าท่าจัดประชุมคณะทำงานอาเซียนว่าด้วยการขนส่งทางน้ำ ครั้งที่ 40 และการประชุมอื่นที่เกี่ยวข้อง
นายสมชาย สุมนัสขจรกุล รองอธิบดีกรมเจ้าท่า กระทรวงคมนาคม เป็นประธานการประชุมคณะทำงานอาเซียนว่าด้วยการขนส่งทางน้ำ ครั้งที่ 40 และการประชุมอื่นที่เกี่ยวข้อง (40th ASEAN Maritime Transport Working Group Meeting and Related meetings)
ระหว่างวันที่ 9 - 10 มีนาคม 2564 ด้วยระบบการประชุมทางไกล (VDO Conference) โดยมี นางสาวกมลวรรณ กุหลาบวงษ์ ผู้เชี่ยวชาญเฉพาะด้านเศรษฐกิจการพาณิชยนาวี ทำหน้าที่หัวหน้าคณะผู้แทนไทย ผู้แทนกรมเจ้าท่า การท่าเรือแห่งประเทศไทย สำนักงานนโยบายและแผนการขนส่งและจราจร และสำนักงานปลัดกระทรวงคมนาคม เข้าร่วมการประชุม ร่วมกับผู้แทนจากประเทศสมาชิกอาเซียน (บรูไนดารุสซาลาม กัมพูชา อินโดนีเซีย ลาว มาเลเซีย เมียนมา ฟิลิปปินส์ สิงคโปร์ และเวียดนาม) ประเทศคู่เจรจา (จีน ญี่ปุ่น และเกาหลีใต้) ผู้แทนองค์การทางทะเลระหว่างประเทศ (IMO) และหน่วยงานระหว่างประเทศอื่น ๆ ที่เกี่ยวข้อง
นายสมชาย สุมนัสขจรกุล กล่าวว่า การประชุมฯ ดังกล่าว จัดขึ้นเพื่อทบทวน ประเมินและขับเคลื่อนกิจกรรมและโครงการที่เกี่ยวข้องกับการขนส่งทางน้ำภายใต้แผนยุทธศาสตร์ด้านการขนส่งของอาเซียน (Kuala Lumpur Transport Strategic Plan : KLTSP 2016 - 2025) โดยมีเป้าหมายเพื่อการเชื่อมโยงอาเซียน นำไปสู่การพัฒนาเศรษฐกิจและสังคมของประชาคมอาเซียน ซึ่งที่ประชุมฯ ได้หารือและผลักดันความร่วมมือด้านการขนส่งทางน้ำในประเด็นต่าง ๆ อาทิ การดำเนินการเพื่อผลักดันตลาดการขนส่งทางทะเลร่วมของอาเซียน ข้อริเริ่มโครงการด้านการขนส่งทางน้ำ แผนปฏิบัติงานของคณะทำงานด้านการขนส่งทางน้ำของอาเซียน พ.ศ. 2563 - 2564 และความร่วมมือกับองค์การระหว่างประเทศและหน่วยงานระหว่างประเทศที่เกี่ยวข้อง เป็นต้น สำหรับประเทศไทยในฐานะประธานการประชุมฯ ได้ผลักดันความร่วมมือด้านคนประจำเรือ นำเสนอข้อริเริ่มความร่วมมือเพื่อแลกเปลี่ยนและแก้ไขปัญหาผลกระทบจากการแพร่ระบาดของโรคติดเชื้อไวรัส COVID-19 และปัญหาการขาดแคลนตู้คอนเทนเนอร์ ซึ่งเป็นประเด็นที่ทุกประเทศให้ความสนใจ นอกจากนี้ได้นำเสนอความคืบหน้าข้อริเริ่มของไทยที่ได้นำเสนอเมื่อการประชุมครั้งที่ผ่านมาเกี่ยวกับการพัฒนาท่าเรืออัจฉริยะ (Smart Pier) ที่มุ่งเน้นการพัฒนาดิจิทัล เทคโนโลยี และนวัตกรรมภายในท่าเรือ เพื่อส่งเสริมประสิทธิภาพการดำเนินงานของท่าเรือในภูมิภาคอาเซียนด้วย

ที่มา : https://www.thaigov.go.th/news/contents/details/39978