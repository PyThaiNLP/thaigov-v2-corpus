รัฐบาลไทย-ข่าวทำเนียบรัฐบาล-กรมการขนส่งทางบกเปิดให้เจ้าของรถที่แผ่นป้ายทะเบียนรถมีสีบนตัวอักษรหมายเลขทะเบียนหรือตัวอักษรบอกชื่อจังหวัดซีดจางสามารถนำแผ่นป้ายทะเบียนรถมาเคลือบสีใหม่ได้โดยไม่เสียค่าใช้จ่าย


วันอังคารที่ 2 มีนาคม 2564
กรมการขนส่งทางบกเปิดให้เจ้าของรถที่แผ่นป้ายทะเบียนรถมีสีบนตัวอักษรหมายเลขทะเบียนหรือตัวอักษรบอกชื่อจังหวัดซีดจางสามารถนำแผ่นป้ายทะเบียนรถมาเคลือบสีใหม่ได้โดยไม่เสียค่าใช้จ่าย
กรมการขนส่งทางบกเปิดให้เจ้าของรถที่แผ่นป้ายทะเบียนรถมีสีบนตัวอักษร หมายเลขทะเบียน หรือตัวอักษรบอกชื่อจังหวัดซีดจางตามเงื่อนไขที่กำหนดสามารถนำแผ่นป้ายทะเบียนรถมาเคลือบสีใหม่ได้โดยไม่เสียค่าใช้จ่าย ถึงวันที่  31 ธันวาคม 2564
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า เจ้าของรถที่พบว่าแผ่นป้ายทะเบียนมีสีบนตัวอักษร หมายเลขทะเบียน หรือตัวอักษรบอกชื่อจังหวัดซีดจาง ซึ่งส่วนใหญ่จะพบในหมวด “3กก - 4กฆ” กรุงเทพมหานคร รวมถึงบางหมวดของต่างจังหวัด โดยเป็นแผ่นป้ายทะเบียนที่กรมการขนส่งทางบกผลิตและออกให้ระหว่างวันที่ 1 สิงหาคม - 31 ธันวาคม 2557 อาจเกิดจากสารที่เป็นส่วนผสมของสีที่มีคุณลักษณะและการผสมที่ไม่เหมือนหรือเท่ากัน ทำให้มีอายุการใช้งานที่สั้นลงกว่าปกติ เจ้าของรถสามารถนำแผ่นป้ายทะเบียนมาเคลือบสีแผ่นป้ายทะเบียนใหม่ได้โดยไม่เสียค่าใช้จ่าย ตั้งแต่บัดนี้จนถึงวันที่ 31 ธันวาคม 2564 โดยถอดแผ่นป้ายทะเบียนรถที่ต้องการเคลือบสีใหม่ที่ผ่านการทำความสะอาดเบื้องต้น และแผ่นป้ายทะเบียนอยู่ในสภาพสมบูรณ์ เช่น ไม่บิดงอ เจาะรู เป็นต้น พร้อมหลักฐาน ใบคู่มือจดทะเบียนรถหรือสำเนาบัตรประจำตัวประชาชนเจ้าของรถ กรณีเป็นนิติบุคคลให้ใช้หนังสือรับรองการจดทะเบียนนิติบุคคล ส่วนเจ้าของรถที่ไม่สามารถดำเนินการได้ด้วยตนเองต้องมีหนังสือมอบอำนาจ พร้อมสำเนาบัตรประชาชนผู้มอบอำนาจและผู้รับมอบอำนาจ ติดต่อขอเคลือบสีใหม่ได้ที่งานแผ่นป้ายทะเบียนรถ อาคาร 7 กรมการขนส่งทางบก (ขบ.) โดยตรง และสามารถรอรับได้ภายในวันที่ติดต่อทันที หรือให้ยื่นความประสงค์ได้ที่สำนักงานขนส่งที่รถนั้นจดทะเบียนหรืออยู่ในความรับผิดชอบ เพื่อให้สำนักงานขนส่งที่รับแจ้งจัดส่งแผ่นป้ายทะเบียนเข้ามาเคลือบสีที่ ขบ. แล้วส่งกลับคืนไปยังสำนักงานขนส่งนั้นอีกครั้ง กรณีดังกล่าวจะใช้ระยะเวลาดำเนินการรวมจัดส่งไม่เกิน 7 วันทำการ ทั้งนี้ ในช่วงเวลาการส่งแผ่นป้ายเพื่อเคลือบสีใหม่เจ้าของรถสามารถใช้ใบนัดรับแผ่นป้ายทะเบียนรถเป็นหลักฐานชั่วคราวแสดงกับเจ้าพนักงานเจ้าหน้าที่แทนแผ่นป้ายทะเบียนรถที่อยู่ระหว่างส่งเคลือบสีได้ สามารถตรวจสอบหมวดแผ่นป้ายทะเบียนซีดจางได้ที่เว็บไซต์ ขบ. https://www.dlt.go.th/th/public-news/view.php?_did=2819
อธิบดีกรมการขนส่งทางบก กล่าวเพิ่มเติมว่า กรณีแผ่นป้ายทะเบียนรถไม่ได้อยู่ในหมวด “3กก - 4กฆ” กรุงเทพมหานคร หรือแผ่นป้ายทะเบียนที่มิได้ผลิตและออกให้ระหว่างวันที่ 1 สิงหาคม - 31 ธันวาคม 2557 หรือพบว่าสาเหตุสีหลุดลอกมาจากการใช้งาน การขัดล้างที่ไม่ถูกวิธี แผ่นป้ายทะเบียนรถชำรุดจากสาเหตุอื่น หรือสูญหาย เจ้าของรถสามารถติดต่อขอรับแผ่นป้ายทะเบียนใหม่ทดแทนของเดิม โดยติดต่อที่สำนักงานขนส่งที่รถนั้นจดทะเบียนหรืออยู่ในความรับผิดชอบ ซึ่งเจ้าของรถต้องเสียค่าธรรมเนียมแผ่นป้ายแผ่นละ 100 บาท
ดังนั้น เพื่อรักษาและยืดอายุการใช้งานแผ่นป้ายทะเบียนรถ ขอให้เจ้าของรถให้ความสำคัญกับการดูแลรักษาแผ่นป้ายทะเบียนรถให้ถูกวิธี ไม่ใช้น้ำยาขัดล้างถูรุนแรงบริเวณแผ่นป้าย ตัวอักษรหรือตัวเลข ให้ใช้น้ำเปล่าหรือน้ำผสมแชมพูอ่อนๆ และใช้ผ้านุ่มบางหรือสำลีเช็ดทำความสะอาด ส่วนเจ้าของรถที่ต้องการใส่กรอบแผ่นป้ายทะเบียนเพื่อป้องกันการชำรุดก็สามารถกระทำได้ โดยต้องเป็นกรอบใสที่มองเห็นรายละเอียดของแผ่นป้ายทะเบียนรถได้ชัดเจน ไม่มีส่วนหนึ่งส่วนใดของกรอบบดบังส่วนที่เป็นหมวดอักษร หมายเลขทะเบียน และตัวอักษรบอกชื่อจังหวัดโดยเด็ดขาด สอบถามรายละเอียดเพิ่มเติมได้ที่สำนักงานขนส่งทุกแห่ง หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/39545