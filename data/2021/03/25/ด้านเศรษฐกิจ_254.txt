รัฐบาลไทย-ข่าวทำเนียบรัฐบาล-กรมท่าอากาศยาน กระทรวงคมนาคม พร้อมรองรับเที่ยวบินเส้นทางข้ามภาค ลดเวลาในการเดินทาง กระตุ้นเศรษฐกิจภายในประเทศ


วันพฤหัสบดีที่ 25 มีนาคม 2564
กรมท่าอากาศยาน กระทรวงคมนาคม พร้อมรองรับเที่ยวบินเส้นทางข้ามภาค ลดเวลาในการเดินทาง กระตุ้นเศรษฐกิจภายในประเทศ
นายอภิรัฐ ไชยวงศ์น้อย อธิบดีกรมท่าอากาศยาน กล่าวว่า กรมท่าอากาศยานมีความพร้อม และให้ความมั่นใจกับผู้โดยสารในการเปิดให้บริการเที่ยวบินเพิ่มมากขึ้น
เพื่อตอบรับความต้องการการเดินทางที่เพิ่มสูงขึ้นอย่างต่อเนื่อง ภายหลังรัฐบาลประกาศผ่อนปรนมาตรการ กิจการ และกิจกรรมเพื่อป้องกันการแพร่ระบาดของโรคติดเชื้อไวรัสโคโรนา 2019  (COVID-19) โดยมีเที่ยวบินเส้นทางข้ามภาคให้บริการในกำหนดการบินประจำฤดูร้อนปี 2564 (วันที่ 28 มีนาคม 2564 -30 ตุลาคม 2564) เพื่ออำนวยความสะดวกให้แก่ผู้โดยสาร ลดระยะเวลาในการเดินทางระหว่างภาค ส่งเสริมภาคธุรกิจ และเศรษฐกิจ การเดินทางท่องเที่ยวภายในประเทศมากยิ่งขึ้น
โดยสายการบินที่เปิดให้บริการบินข้ามภาค ประกอบด้วย
1. สายการบินไทยแอร์เอเชีย เส้นทางกระบี่-เชียงใหม่ สุราษฎร์ธานี-เชียงใหม่ ขอนแก่น-เชียงใหม่ ขอนแก่น-หาดใหญ่ ขอนแก่น-ภูเก็ต อุดรธานี-ภูเก็ต อุดรธานี-อู่ตะเภา หัวหิน-เชียงใหม่ และหัวหิน-อุดรธานี
2. สายการบินนกแอร์ เส้นทางขอนแก่น-เชียงใหม่
3. สายการบินไทยไลอ้อนแอร์ เส้นทางอุดรธานี-หาดใหญ่
4. สายการบินไทยสมายล์ เส้นทางนครศรีธรรมราช-เชียงใหม่
5. สายการบินไทยเวียตเจ็ทแอร์ เส้นทางนครศรีธรรมราช-เชียงใหม่
ทั้งนี้ นายอภิรัฐ ยังกล่าวต่อถึงการอำนวยความสะดวกและสร้างความมั่นใจในการเดินทางแก่ผู้โดยสาร กรมท่าอากาศยานยังคงปฏิบัติตามมาตรการต่าง ๆ ของกระทรวงสาธารณสุขอย่างเข้มงวด โดยทุกท่าอากาศยานได้มีการฉีดพ่นน้ำยาฆ่าเชื้อ ทำความสะอาดพื้นที่ภายในอาคารผู้โดยสาร รถเข็น เก้าอี้ ราวบันได รวมถึงอุปกรณ์ปฏิบัติงาน จัดจุดบริการเจลแอลกอฮอล์แก่ผู้โดยสาร เพื่อความสะอาดและสร้างความมั่นใจแก่ผู้โดยสาร สำหรับผู้โดยสารที่เดินทางในช่วงนี้ ต้องตรวจคัดกรองวัดอุณหภูมิทั้งขาเข้า - ขาออก และต้องเช็คอิน/เช็คเอาท์แอปพลิเคชั่นไทยชนะ/หมอชนะ ทุกครั้งที่ใช้บริการ รวมถึงปฏิบัติตนตามเงื่อนไขในประกาศของแต่ละจังหวัด อีกทั้ง กรมท่าอากาศยานแนะนำให้ผู้โดยสารดาวน์โหลด Application : ThaiFlightInfo ลงทะเบียนยืนยันตัวตนล่วงหน้า จะสามารถนำ QR Code มาใช้กับระบบคัดกรองของกรมท่าอากาศยานได้อย่างรวดเร็ว และ ThaiFlightInfo ยังสามารถเช็คเที่ยวบินได้แบบ Real Time ซึ่งผู้โดยสารสามารถดูเที่ยวบินได้อย่างแม่นยำ โดยสามารถดาวน์โหลดได้ทั้งระบบ IOS และ Andriod

ที่มา : https://www.thaigov.go.th/news/contents/details/40342