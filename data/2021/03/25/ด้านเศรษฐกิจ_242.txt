รัฐบาลไทย-ข่าวทำเนียบรัฐบาล-กบข. มองเศรษฐกิจโลกฟื้นตัวต่อเนื่อง คาดเงินเฟ้อสูง ด้านท่องเที่ยวไทยฟื้นตัวปีหน้า


วันพุธที่ 24 มีนาคม 2564
พิมพ์
กบข. มองเศรษฐกิจโลกฟื้นตัวต่อเนื่อง คาดเงินเฟ้อสูง ด้านท่องเที่ยวไทยฟื้นตัวปีหน้า
หลังจากที่การฉีดวัคซีนโควิด-19 ในสหรัฐอเมริกาและอังกฤษกำลังเดินหน้าไปได้ด้วยดี ทำให้นักลงทุนคาดว่าเศรษฐกิจทั่วโลกจะฟื้นตัวดีขึ้น ประกอบกับอัตราเงินเฟ้อที่เริ่มปรับตัวสูงขึ้น ทำให้เกิดแรงเทขายพันธบัตรสหรัฐอายุ 10 ปี
หลังจากที่การฉีดวัคซีนโควิด-19 ในสหรัฐอเมริกาและอังกฤษกำลังเดินหน้าไปได้ด้วยดี ทำให้นักลงทุนคาดว่าเศรษฐกิจทั่วโลกจะฟื้นตัวดีขึ้น ประกอบกับอัตราเงินเฟ้อที่เริ่มปรับตัวสูงขึ้น ทำให้เกิดแรงเทขายพันธบัตรสหรัฐอายุ 10 ปี ส่งผลให้ผลตอบแทนพันธบัตรพุ่งสูงขึ้นถึง 1.7% ซึ่งสูงสุดในรอบ 14 เดือน แต่เริ่มอ่อนตัวลงเล็กน้อยซึ่งยังไม่มีนัยยะสำคัญ
กบข. มองแนวโน้มภาพรวมเศรษฐกิจและการลงทุนในช่วงนี้ว่า เศรษฐกิจโลกโดยรวมสามารถปรับตัวและทรงตัวผ่านโควิด-19 ระลอกสองได้ค่อนข้างดี เห็นได้จากการค้าระหว่างประเทศและการส่งออกทั่วโลกที่ฟื้นตัวได้ดีขึ้นต่อเนื่อง ในขณะที่เศรษฐกิจไทยได้รับผลกระทบจากโควิด-19 ระลอกใหม่น้อยกว่าที่คาดการณ์ไว้ ภาพรวมเริ่มมีการฟื้นตัวอย่างช้า ๆ โดยเฉพาะภาคบริการและการท่องเที่ยวที่ยังต้องพึ่งพารายได้จากต่างชาติ คาดว่าธุรกิจการท่องเที่ยวจะกลับมาแข็งแกร่งอีกครั้งในปี 2565
สำหรับปัจจัยสำคัญที่มีผลต่อภาคการลงทุนในช่วงนี้ ยังคงเป็นอัตราดอกเบี้ยพันธบัตรระยะยาวของสหรัฐฯ (Bond Yield) ที่ปรับตัวสูงขึ้น โดย กบข. คาดว่าอาจปรับตัวสูงขึ้นแตะระดับ 1.8-2.0% ในปีนี้ สะท้อนให้เห็นถึงการฟื้นตัวของเศรษฐกิจที่ดี ส่งผลให้เงินเฟ้อเริ่มสูงขึ้น โดยในการประชุมคณะกรรมการกำหนดนโยบายการเงิน (FOMC) ล่าสุดมีมติเป็นเอกฉันท์ว่าจะไม่มีการปรับขึ้นอัตราดอกเบี้ยนโยบายจนถึงปี 2566
ผลจากการที่เศรษฐกิจสหรัฐฯ ฟื้นตัว ส่งผลเชิงบวกต่อหุ้นในกลุ่มธุรกิจที่จะกลับมาดำเนินการตามปกติได้แก่ กลุ่มคุณค่า กลุ่มวัฏจักร กลุ่มการเงิน กลุ่มพลังงาน และกลุ่มท่องเที่ยว ขณะเดียวกัน Bond Yield ที่เพิ่มขึ้นกลายเป็นปัจจัยกดดันหุ้นกลุ่มเทคโนโลยี
จากปัจจัยดังกล่าว ส่งผลให้ค่าเงินดอลลาร์สหรัฐกลับมาแข็งค่าขึ้น ด้านค่าเงินบาทมีแนวโน้มอ่อนค่าลงจากการปรับลดคาดการณ์การท่องเที่ยวของไทย โดย กบข. มองว่าอยู่ที่ระดับ 31.0-31.2 บาทต่อดอลลาร์สหรัฐ
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.05 ล้านล้านบาท (ข้อมูล ณ 28 ก.พ. 2564)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/40302