รัฐบาลไทย-ข่าวทำเนียบรัฐบาล-จุรินทร์ จัด อบรมภาวะผู้นำพาณิชย์จังหวัด เดินหน้า 14 แผนงานนโยบายกระทรวงพาณิชย์


วันพุธที่ 10 มีนาคม 2564
จุรินทร์ จัด อบรมภาวะผู้นำพาณิชย์จังหวัด เดินหน้า 14 แผนงานนโยบายกระทรวงพาณิชย์
11 มีนาคม 2564 เวลา 12.30 น. นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการฝึกอบรมหลักสูตร Leadership for Leader พาณิชย์จังหวัด
โดยมีผู้บริหารและพาณิชย์จังหวัดทั่วประเทศเป็นการฝึกอบรมผ่านทางระบบออนไลน์และที่ล้อมวงแลกเปลี่ยนระหว่างกันที่สำนักปลัดกระทรวงพาณิชย์
รองนายกรัฐมนตรีและรัฐมนตรีว่าการกระทรวงพาณิชย์ ระบุว่า ได้มอบนโยบายให้มีการจัดการอบรมให้ความรู้กับพาณิชย์จังหวัดทั่วทั้งประเทศเพื่อพัฒนาศักยภาพในการทำหน้าที่ให้สมบูรณ์แบบยิ่งขึ้นและเรื่องการให้ความรู้ภาวะผู้นำสำหรับผู้นำที่เรียกว่า Leadership for Leader อบรมทั้งหมด 11 วัน โดยหัวใจสำคัญคือต้องการที่จะให้ปรับบทบาทของพาณิชย์จังหวัดจากผู้คุมกฎกติกาเป็นผู้ให้บริการประชาชน ทั้งภาคเอกชน ภาคการผลิต ภาคบริการ รวมทั้งเกษตรกรมากขึ้น
" มุ่งเน้นให้พาณิชย์จังหวัดใช้กลไกทีมเซลล์แมนจังหวัดซึ่งประกอบด้วย ภาคเอกชน ภาคการผลิต ภาคบริการ เกษตรกร และภาคอื่นๆที่เกี่ยวข้องเป็นเครื่องมือในการแก้ปัญหาส่งเสริมการค้าในจังหวัดให้มีประสิทธิภาพ ประสิทธิผลมากขึ้น และมุ่งเน้นในเรื่องการแก้ปัญหาเชิงรุกโดยไม่ต้องรอให้ปัญหาเข้ามา โดยวิ่งเข้าไปหาปัญหาและเร่งแก้ปัญหาให้เสร็จจบในส่วนของภูมิภาคไม่ลุกลามมาถึงส่วนกลางที่ผ่านมาสามารถทำได้ดี " นายจุรินทร์ กล่าว
นอกจากนั้น รองนายกรัฐมนตรีและรัฐมนตรีว่าการกระทรวงพาณิชย์ยังให้แนวทางพาณิชย์จังหวัดนำ 14 แผนงานนโยบายปี 2564 มาบังคับใช้ให้บรรลุผลในทุกพื้นที่ทุกจังหวัด และการแก้ปัญหาในภาวะวิกฤตโดยเฉพาะช่วงโควิดเข้าไปช่วยเหลือเกษตรกร สินค้าชุมชน สหกรณ์ ให้ความช่วยเหลือกับ ไมโครเอสเอ็มอี เอสเอ็มอีต่างๆร่วมกับภาคเอกชนและหน่วยงานต่างๆ และจากนี้ไปจะมีการให้ความรู้กับผู้ช่วยพาณิชย์จังหวัดเป็นหลักสูตรต่อไปด้วย เป้าหมายสูงสุดจะเป็นประโยชน์ต่อการปฎิบัติราชการของพาณิชย์จังหวัดและทำงานให้เกิดประโยชน์สูงสุดกับประชาชนในพื้นที่

ที่มา : https://www.thaigov.go.th/news/contents/details/39837