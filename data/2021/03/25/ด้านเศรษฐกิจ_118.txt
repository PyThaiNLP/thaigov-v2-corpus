รัฐบาลไทย-ข่าวทำเนียบรัฐบาล-ขับเคลื่อนดำเนินโครงการยกระดับแปลง


วันศุกร์ที่ 12 มีนาคม 2564
ขับเคลื่อนดำเนินโครงการยกระดับแปลง
กระทรวงเกษตรฯ ประชุมเร่งขับเคลื่อนดำเนินโครงการยกระดับแปลงใหญ่ด้วยเกษตรสมัยใหม่และเชื่อมโยงการตลาด
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เป็นประธานการประชุมหารือการขับเคลื่อนการดำเนินโครงการยกระดับแปลงใหญ่ด้วยเกษตรสมัยใหม่และเชื่อมโยงการตลาด ณ ห้องประชุมกระทรวงเกษตรและสหกรณ์ซึ่งในการประชุมครั้งนี้นายอำพันธุ์ เวฬุตันติ รองปลัดกระทรวงเกษตรและสหกรณ์ ดำเนินการจัดประชุมหารือดังกล่าว เพื่อติดตามความก้าวหน้าการดำเนินงานและรับฟังปัญหาอุปสรรคเพื่อหาแนวทางการดำเนินงานให้มีประสิทธิภาพ โดยมีผู้แทนจากอธิบดีกรมส่งเสริมการเกษตร ผู้แทนอธิบดีกรมการข้าว ผู้แทนอธิบดีกรมปศุสัตว์ ผู้แทนอธิบดีกรมประมง ผู้แทนอธิบดีกรมหม่อนไหม และผู้แทนผู้ว่าการการยางแห่งประเทศไทย เข้าร่วมประชุม โดยฝ่ายเลขาฯ รายงานที่ประชุมทราบผลการดำเนินงานมีแปลงใหญ่แจ้งประสงค์เข้าร่วมโครงการแล้ว จำนวน 2,754 แปลง คิดเป็นร้อยละ 52  ประธานมอบหมายให้หน่วยงานที่เกี่ยวข้องเร่งประชาสัมพันธ์และสร้างการรับรู้การเข้าร่วมโครงการเชิงรุกเพื่อประกอบการตัดสินใจเข้าร่วมโครงการของแปลงใหญ่เป้าหมายได้รับทราบข้อมูลอย่างถูกต้องชัดเจน ในการจดทะเบียนนิติบุคคล  การจัดทำบัญชี การจัดซื้อจัดจ้าง ทั้งนี้ ได้เน้นย้ำให้หน่วยงานให้ข้อมูลแก่แปลงใหญ่ในการการดำเนินกิจกรรมของโครงการ ควรพิจารณากิจกรรมให้ครอบคลุมทั้งต้นน้ำ กลางน้ำ ปลายน้ำ เพื่อให้การดำเนินโครงการบรรลุตามวัตถุประสงค์โครงการต่อไป

ที่มา : https://www.thaigov.go.th/news/contents/details/39940