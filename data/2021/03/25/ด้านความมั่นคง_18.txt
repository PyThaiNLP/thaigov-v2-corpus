รัฐบาลไทย-ข่าวทำเนียบรัฐบาล-ปลัดกระทรวงมหาดไทยส่งมอบมวลสารศักดิ์สิทธิ์ทุกจังหวัดทั่วประเทศ ประกอบการจัดสร้างพระพุทธชินญาณวิสุทธิ พระพุทธรูปประจำสำนักงาน ก.พ.


วันศุกร์ที่ 5 มีนาคม 2564
พิมพ์
ปลัดกระทรวงมหาดไทยส่งมอบมวลสารศักดิ์สิทธิ์ทุกจังหวัดทั่วประเทศ ประกอบการจัดสร้างพระพุทธชินญาณวิสุทธิ พระพุทธรูปประจำสำนักงาน ก.พ.
ปลัดกระทรวงมหาดไทยส่งมอบมวลสารศักดิ์สิทธิ์ทุกจังหวัดทั่วประเทศ ประกอบการจัดสร้างพระพุทธชินญาณวิสุทธิ พระพุทธรูปประจำสำนักงาน ก.พ.
เมื่่อวันที่ 4 มี.ค. 64 เวลา 14.00 น. ที่ห้องรับรองปลัดกระทรวงมหาดไทย อาคารศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เป็นประธานในพิธีมอบมวลสารศักดิ์สิทธิ์ประกอบการจัดสร้างพระพุทธชินญาณวิสุทธิ พระพุทธรูปประจำสำนักงานคณะกรรมการข้าราชการพลเรือน (สำนักงาน ก.พ.) โดยมี หม่อมหลวงพัชรภากร เทวกุล เลขาธิการ ก.พ. นายนิรัตน์ พงษ์สิทธิถาวร รองปลัดกระทรวงมหาดไทย นายธนาคม จงจิระ อธิบดีกรมการปกครอง  นางสาวสุลักขณา ธรรมานุสติ รองเลขาธิการ ก.พ. นางชุติมา หาญเผชิญ รองเลขาธิการ ก.พ. นางสุทธิลักษณ์ เอื้อจิตถาวร ที่ปรึกษาระบบราชการ ร้อยตำรวจโทหญิง สุทธิมา พิพัฒน์พิบูลย์ ที่ปรึกษาระบบราชการ และผู้บริหารสำนักงาน ก.พ. ร่วมรับมอบ
หม่อมหลวงพัชรภากร เทวกุล เปิดเผยว่า สำนักงาน ก.พ. จะดำเนินการสร้างพระพุทธรูปประจำสำนักงาน ก.พ.เพื่อเป็นการน้อมรำลึกในพระมหากรุณาธิคุณ พระบาทสมเด็จพระปกเกล้าเจ้าอยู่หัว ที่ได้ทรงพระกรุณาโปรดเกล้าฯ ประกาศใช้พระราชบัญญัติระเบียบข้าราชการพลเรือน พุทธศักราช 2471 และเพื่อเป็นศูนย์รวมจิตใจแก่ข้าราชการและเจ้าหน้าที่สำนักงาน ก.พ. ทุกคน ให้ยึดมั่นในคุณธรรมจริยธรรมอันดีงาม โดยได้รับเมตตาจาก สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก โปรดประทานนามพระพุทธรูปว่า “พระพุทธชินญาณวิสุทธิ” แปลว่า พระพุทธเจ้าผู้ทรงชนะมารและมีพระญาณอันหมดจด โดยได้ขอความอนุเคราะห์กระทรวงมหาดไทยสนับสนุนมวลสารศักดิ์สิทธิ์จากพระเกจิอาจารย์ที่ประชาชนเคารพนับถือจากทุกจังหวัดทั่วประเทศมาประกอบการจัดสร้างพระพุทธรูป
นายฉัตรชัย พรหมเลิศ กล่าวว่า กระทรวงมหาดไทยมีความยินดีที่ได้เป็นส่วนหนึ่งในการจัดสร้างพระพุทธรูปประจำสำนักงาน ก.พ. โดยได้ประสานไปยังผู้ว่าราชการจังหวัดทุกจังหวัดพิจารณาจัดหามวลสารศักดิ์สิทธิ์ที่สุดของจังหวัดจังหวัดละ 1 มวลสาร เช่น แผ่นทองคำเปลว แผ่นเงิน แผ่นนาคที่ลงอักขระโดยพระเกจิอาจารย์ซึ่งเป็นที่เคารพนับถือของพุทธศาสนิกชน ชนวนพระเก่าชนวนโลหะจากการสร้างวัตถุมงคล ผงพระ ผงธูปจากสถานที่ศักดิ์สิทธิ์ ใบโพธิ์และเกสรดอกไม้ อิฐและดินจากศาลหลักเมือง เป็นต้น

ที่มา : https://www.thaigov.go.th/news/contents/details/39674