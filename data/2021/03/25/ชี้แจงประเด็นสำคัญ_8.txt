รัฐบาลไทย-ข่าวทำเนียบรัฐบาล-ก.สาธารณสุขแจงประเทศไทยได้สั่งจองซื้อวัคซีน บ.แอสตราฯ 61 ล้านโดส สำหรับประชาชนกลุ่มเสี่ยงทั้งประเทศ ไม่เฉพาะผู้สูงอายุเท่านั้น  


วันพฤหัสบดีที่ 18 มีนาคม 2564
พิมพ์
ก.สาธารณสุขแจงประเทศไทยได้สั่งจองซื้อวัคซีน บ.แอสตราฯ 61 ล้านโดส สำหรับประชาชนกลุ่มเสี่ยงทั้งประเทศ ไม่เฉพาะผู้สูงอายุเท่านั้น
กระทรวงสาธารณสุขชี้แจงประเทศไทยได้สั่งจองซื้อวัคซีน บ.แอสตราฯ 61 ล้านโดส สำหรับประชาชนกลุ่มเสี่ยงทั้งประเทศ ไม่เฉพาะผู้สูงอายุเท่านั้น ซึ่งเป็นไปตามแผนการฉีดของกรมควบคุมโรคกำหนด
เมื่อวันที่ 17 มีนาคม 2564 นายโอภาส การย์กวินพงศ์ อธิบดีกรมควบคุมโรค กระทรวงสาธารณสุขชี้แจงกรณีมีข้อสงสัยเรื่องการสั่งซื้อวัคซีน บ.แอสตราเซเนกาที่รัฐบาลจองไว้ 61 ล้านโดยมีคุณสมบัติเหมาะกับผู้สูงอายุเกิน 60 ปีขึ้นไป ขณะที่ล่าสุดประชากรไทยที่อายุเกิน 60 ปีมีอยู่เพียง 12 ล้านคนว่า ประเทศไทยได้สั่งจองซื้อวัคซีน บ.แอสตราฯ 61 ล้านโดส สำหรับประชาชนกลุ่มเสี่ยงทั้งประเทศ ซึ่งวัคซีนดังกล่าว มีข้อบ่งชี้การใช้ฉีดในกลุ่มอายุตั้งแต่ 18 ปีขึ้นไป ไม่เฉพาะผู้สูงอายุเท่านั้น ซึ่งเมื่อวัคซีน บ.แอสตราฯ ทยอยส่งมอบให้ไทย (รอบแรก 26 ล้านโดส และสั่งซื้อเพิ่มอีก 35 ล้านโดส) จะฉีดครอบคลุมประชากรได้ 31.5 ล้านคน คิดเป็นประมาณ 60% ของกลุ่มเป้าหมาย(กลุ่มเป้าหมายที่มีอายุ 18 ปีขึ้นไป) ตามแผนการฉีดของกรมควบคุมโรค ทั้งนี้ ในช่วงแรกมีการนำวัคซีน บ.ซิโนแวคมาใช้ก่อน เพื่อให้กลุ่มบุคลากรทางการแพทย์และเจ้าหน้าที่ที่เกี่ยวข้องกับการควบคุมโรคโควิด 19 ที่มีโอกาสสัมผัสผู้ป่วย ประชาชน และแรงงาน ในจังหวัดที่เป็นพื้นที่ระบาดและจังหวัดพื้นที่ท่องเที่ยวสำคัญ ได้รับวัคซีนอย่างรวดเร็ว
สำหรับการกำหนดกลุ่มอายุที่สามารถรับวัคซีนได้ เป็นไปตามผลการวิจัยในระยะที่ 3 ของแต่ละบริษัท  หากทดลองในกลุ่มอายุใดเมื่อมาขึ้นทะเบียนใช้วัคซีนก็จะอนุญาตให้ใช้ในกลุ่มอายุนั้น ๆ ไปก่อน เช่น วัคซีนซิโนแวค ทดลองในกลุ่มประชากร 18-60 ปี เมื่อขึ้นทะเบียนกับสำนักงานคณะกรมการอาหารและยา จะได้รับอนุญาตให้ใช้ตามผลการทดลองในผู้ที่มีอายุ 18 – 60 ปี หากมีข้อมูลการวิจัยเพิ่มเติมในผู้มีอายุมากกว่า 60 ปี หรือกลุ่มอายุน้อยกว่า  18 ปี แล้วให้ผลไม่ต่างจากผู้มีอายุ 18 – 60 ปี ก็จะสามารถขยายกลุ่มอายุในการฉีดวัคซีนได้มากขึ้น ส่วนวัคซีนแอสตราเซนเนกาได้ทดลองวิจัยระยะที่ 3 ในกลุ่มประชากรอายุ 18 ปีขึ้นไป และในการทดลองมีผู้สูงอายุจำนวนพอสมควร จึงได้รับอนุญาตให้ขึ้นทะเบียนใช้ได้ในตั้งแต่อายุ 18 ปีขึ้นไป ไม่จำกัดเพดานอายุ
-------------------

ที่มา : https://www.thaigov.go.th/news/contents/details/40091