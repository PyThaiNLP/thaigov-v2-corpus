รัฐบาลไทย-ข่าวทำเนียบรัฐบาล-กองทัพบก แจงยืนยัน ไม่มีนโยบายดำเนินโครงการฯ เชิงพาณิชย์ แต่มุ่งหวังให้เกิดประโยชน์ต่อส่วนรวม และเป็นส่วนหนึ่งในการสร้างความมั่นคงด้านพลังงาน บนพื้นฐานของความถูกต้องตามกฎหมาย 


วันจันทร์ที่ 15 มีนาคม 2564
พิมพ์
กองทัพบก แจงยืนยัน ไม่มีนโยบายดำเนินโครงการฯ เชิงพาณิชย์ แต่มุ่งหวังให้เกิดประโยชน์ต่อส่วนรวม และเป็นส่วนหนึ่งในการสร้างความมั่นคงด้านพลังงาน บนพื้นฐานของความถูกต้องตามกฎหมาย
พันเอกหญิงศิริจันทร์ งาทอง รองโฆษก ทบ.  ชี้แจงยืนยัน ทบ.ไม่มีนโยบายดำเนินโครงการฯ เชิงพาณิชย์ แต่มุ่งหวังให้เกิดประโยชน์ต่อส่วนรวม และเป็นส่วนหนึ่งในการสร้างความมั่นคงด้านพลังงาน บนพื้นฐานของความถูกต้องตามกฎหมาย
เมื่อวันที่ 12 มีนาคม 2564 พันเอกหญิงศิริจันทร์ งาทอง รองโฆษก ทบ. ชี้แจงกรณีที่มีการวิจารณ์เกี่ยวกับโครงงานผลิตไฟฟ้าจากโซลาร์เซลล์ ของกองทัพบก มิใช่ภารกิจของกองทัพบก และดำเนินการผิดกฎหมาย ไม่ได้ผ่านความเห็นชอบของคณะกรรมการกำกับกิจการพลังงาน และไม่สอดคล้องตามแผนพัฒนากำลังผลิตไฟฟ้าของประเทศ (PDP) ว่า กองทัพบก  (ทบ.)  ลงนามในบันทึกข้อตกลงความร่วมมือกับการไฟฟ้าฝ่ายผลิตแห่งประเทศไทย ศึกษาความเป็นไปได้ในการดำเนิน “โครงการพัฒนาโรงไฟฟ้าพลังงานทางเลือก” ตามแนวความคิดจัดตั้งโรงไฟฟ้าพลังงานทางเลือกด้วยแสงอาทิตย์ (โซล่าฟาร์ม ) โดยใช้พื้นที่ราชพัสดุที่อยู่ในการดูแลของ ทบ. ผลิตกระแสไฟฟ้าจากพลังงานสะอาด ซึ่งขณะนี้อยู่ในขั้นรวบรวมข้อมูลศึกษาความเป็นไปได้ด้านพื้นที่ กรอบระยะเวลา 2 ปี หากผลการศึกษาฯ ออกมาในรูปแบบใด ก็จะร่วมกันพิจารณาดำเนินการต่อไป และหากโครงการฯ มีความเป็นไปได้ ทบ.จะส่งมอบพื้นที่ราชพัสดุฯ ให้กับกรมธนารักษ์ เพื่อให้ กฟผ.ขอเช่าพื้นที่กับกรมธนารักษ์ตามกฎหมายที่เกี่ยวข้องต่อไป ยืนยัน ทบ.ไม่มีนโยบายดำเนินโครงการฯ ในเชิงพาณิชย์ แต่มุ่งหวังเพื่อต้องการให้เกิดประโยชน์ต่อส่วนรวมและเป็นส่วนหนึ่งในการสร้างความมั่นคงด้านพลังงาน บนพื้นฐานของความถูกต้องตามกฎหมาย
นอกจากนี้ กระทรวงพลังงาน ชี้แจงเพิ่มเติมว่า โครงการดังกล่าว เป็นโครงการที่ ทบ. และ กฟผ. ได้มีการทำ MOU เพื่อศึกษาความเป็นไปได้ของโครงการและผลกระทบต่างๆ รอบด้าน ซึ่งการศึกษายังไม่แล้วเสร็จ อีกทั้งการก่อสร้างโรงไฟฟ้าหรือการผลิตไฟฟ้าในรูปแบบใดๆ ที่จะมีการขายเข้าระบบไฟฟ้านั้น จำเป็นจะต้องถูกบรรจุอยู่ในแผนพัฒนากำลังผลิตไฟฟ้าของประเทศไทย (PDP) ซึ่งเมื่อผ่านขั้นตอนการร่างแผน PDP แล้ว จะต้องมีการดำเนินการรับฟังความเห็นจากผู้มีส่วนได้ ส่วนเสีย รวมถึงต้องผ่านการพิจารณาให้ความเห็นจาก สศช. กกพ. กพช. และ ครม. พิจารณาให้ความเห็นชอบตามลำดับ
--------------------

ที่มา : https://www.thaigov.go.th/news/contents/details/39975