รัฐบาลไทย-ข่าวทำเนียบรัฐบาล-ผู้ใช้สิทธิ์ “โครงการ ม33เรารักกัน” และ “เราชนะ” ซื้อตั๋วรถโดยสาร บขส. ได้แล้ว 


วันอังคารที่ 23 มีนาคม 2564
ผู้ใช้สิทธิ์ “โครงการ ม33เรารักกัน” และ “เราชนะ” ซื้อตั๋วรถโดยสาร บขส. ได้แล้ว
บขส. พร้อมร่วมสนับสนุนโครงการของรัฐบาลในการลดค่าครองชีพให้กับประชาชน
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม กล่าวว่า บขส. พร้อมร่วมสนับสนุนโครงการของรัฐบาลในการลดค่าครองชีพให้กับประชาชน โดยผู้ที่ได้รับสิทธิ์ในโครงการ “ม33เรารักกัน” ผ่านแอปพลิเคชันเป๋าตัง (G-Wallet) สามารถใช้สิทธิ์ซื้อตั๋วรถโดยสาร บขส. ได้แล้ว ตั้งแต่วันที่ 22 มีนาคม 2564 จนสิ้นสุดโครงการในวันที่ 31 พฤษภาคม 2564 ส่วนผู้ใช้สิทธิ์โครงการ “เราชนะ” และผู้ถือบัตรสวัสดิการแห่งรัฐ สามารถใช้สิทธิ์ซื้อตั๋วได้เช่นเดิมที่ช่องจำหน่ายตั๋วของ บขส. ทั่วประเทศ โดยมีเงื่อนไขการใช้สิทธิ์ ดังนี้
1. ผู้ถือบัตรสวัสดิการแห่งรัฐ สามารถใช้สิทธิ์ร่วมกับโครงการ “เราชนะ” ได้ แต่ต้องแจ้งเจ้าหน้าที่ก่อนซื้อตั๋วโดยสาร
2. หากวงเงินในบัตรสวัสดิการแห่งรัฐไม่เพียงพอ สามารถใช้เงินจากโครงการ “เราชนะ” ชำระค่าโดยสารได้
3. สิทธิ์โครงการ “ม33เรารักกัน” และโครงการ “เราชนะ” เมื่อออกบัตรโดยสารเรียบร้อยแล้ว ไม่สามารถขอคืนตั๋วหรือแลกเป็นเงินสดได้ แต่สามารถเลื่อนการเดินทางได้ ตามเงื่อนไขที่ บขส. กำหนด
4. สามารถใช้สิทธิ์จองตั๋วล่วงหน้าช่วงเทศกาลสงกรานต์ที่จะถึงนี้ ได้ที่ช่องจำหน่ายตั๋วของ บขส. ทั่วประเทศ
กรรมการผู้จัดการใหญ่ บขส. กล่าวถึงความพร้อมในการรองรับการเดินทางกลับภูมิลำเนาในช่วงเทศกาลสงกรานต์ปีนี้ ว่า บขส. ได้เตรียมจัดรถโดยสารทั้งเที่ยวปกติและเที่ยวเสริมไว้อย่างเพียงพอ รวมทั้งขอความร่วมมือผู้โดยสารทยอยเดินทางออกจากกรุงเทพมหานคร โดยเฉพาะผู้ที่จะเดินทางไปเส้นทางภาคเหนือและภาคตะวันออกเฉียงเหนือ ขอให้เผื่อเวลามาขึ้นรถโดยสารที่สถานีขนส่งผู้โดยสารกรุงเทพ (จตุจักร) อย่างน้อย 2 - 3 ชั่วโมง เพื่อหลีกเลี่ยงการจราจรที่ติดขัด นอกจากนี้ขอให้ผู้ใช้บริการรถโดยสารสาธารณะปฏิบัติตามมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 อย่างเคร่งครัด อาทิ สวมหน้ากากอนามัยหรือหน้ากากผ้าตลอดการเดินทาง สแกนคิวอาร์โค้ดแอปพลิเคชันไทยชนะ หรือกรอกข้อมูลการเดินทางตามแบบที่กรมการขนส่งทางบกกำหนด เพื่อบันทึกประวัติการเดินทางของผู้โดยสารทุกคนในทุกเส้นทาง เป็นต้น สอบถามรายละเอียดเพิ่มเติมได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/40255