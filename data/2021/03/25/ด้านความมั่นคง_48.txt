รัฐบาลไทย-ข่าวทำเนียบรัฐบาล-มหาดไทย จัดสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริตและประพฤติมิชอบ ประจำปี พ.ศ. 2564


วันพฤหัสบดีที่ 11 มีนาคม 2564
พิมพ์
มหาดไทย จัดสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริตและประพฤติมิชอบ ประจำปี พ.ศ. 2564
มหาดไทย จัดสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริตและประพฤติมิชอบ ประจำปี พ.ศ. 2564 เสริมสร้างความรู้ ความเข้าใจเกี่ยวกับการประเมินความเสี่ยงต่อการทุจริตประพฤติมิชอบให้กับบุคลากรในสังกัด เพื่อดำเนินการตามกรอบ ITA
วันนี้ (11 มี.ค. 64) เวลา 09.00 น. ณ ห้องจิตรลดา ชั้น 2 โรงแรมเอสดี อเวนิว กรุงเทพฯ นายฉัตรชัย พรหมเลิศ ปลัดกระทรวงมหาดไทย มอบหมายให้ นายสมคิด จันทมฤก รองปลัดกระทรวงมหาดไทย เป็นประธานในพิธีเปิด การจัดประชุมเชิงปฏิบัติการการขับเคลื่อนการดำเนินการประเมินความเสี่ยงการทุจริตของสำนักงานปลัดกระทรวงมหาดไทย ภายใต้โครงการสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริต และประพฤติมิชอบ ประจำปีงบประมาณ พ.ศ. 2564 จัดโดย ศูนย์ปฏิบัติการต่อต้านการทุจริต กระทรวงมหาดไทย เพื่อเสริมสร้างความรู้ ความเข้าใจ เกี่ยวกับการประเมินความเสี่ยงต่อการทุจริตประพฤติมิชอบให้กับบุคลากรของหน่วยงานในสังกัดกระทรวงมหาดไทย และเพื่อให้บุคลากรดังกล่าวได้มีความรู้ ความเข้าใจ และดำเนินการตามกรอบการประเมินคุณธรรมและความโปร่งใสของการดำเนินงานของหน่วยงานภาครัฐ (ITA) ได้อย่างถูกต้อง โดยมีข้าราชการและเจ้าหน้าที่ของหน่วยงานในสังกัดสำนักงานปลัดกระทรวงมหาดไทย จำนวน 60 คน ร่วมสัมมนา และได้รับเกียรติจากสำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) สนับสนุนวิทยากร
นายสมคิด จันทมฤก กล่าวว่า ปัญหาการทุจริตเป็นปัญหาที่ส่งผลกระทบต่อประเทศชาติและระบบราชการมายาวนาน มีรูปแบบซับซ้อนมากยิ่งขึ้น ซึ่งกระทรวงมหาดไทยได้ตระหนักและกำหนดเป็นนโยบายสำคัญ ประกอบกับแผนการปฏิรูปประเทศด้านการป้องกันและปราบปรามการทุจริตและประพฤติมิชอบ (พ.ศ. 2561 - 2565) ประเด็นปฏิรูปที่ 2 ด้านการป้องปราม โดยกำหนดให้ศูนย์ปฏิบัติการต่อต้านการทุจริต (ศปท.) วางระบบการประเมินความเสี่ยงต่อการทุจริตประพฤติมิชอบในส่วนราชการเป็นประจำทุกปี และรายงานผลการปฏิบัติต่อผู้บังคับบัญชาหรือตามระยะเวลาที่กำหนด ในการป้องกันและป้องปรามการทุจริตประพฤติมิชอบที่จะเกิดขึ้นในหน่วยงาน และกำหนดมาตรการ ระบบ หรือแนวทางการบริหารจัดการความเสี่ยงของการดำเนินงานที่อาจก่อให้เกิดการทุจริต และจัดทำเป็นแผนบริหารความเสี่ยงการทุจริตของสำนักงานปลัดกระทรวงมหาดไทย และทุกหน่วยงานในสังกัดกระทรวงมหาดไทย
นายสมคิด จันทมฤก เน้นย้ำว่า การจัดประชุมเชิงปฏิบัติการฯ ครั้งนี้ เป็นประโยชน์อย่างยิ่งสำหรับทุกท่าน ที่จะได้รับและนำความรู้ความเข้าใจ เกี่ยวกับการประเมินความเสี่ยงต่อการทุจริตประพฤติมิชอบ ตลอดจนมาตรการ ระบบ หรือแนวทางในการบริหารจัดการความเสี่ยงของการดำเนินงานที่อาจก่อให้เกิดการทุจริต รวมทั้งการกำกับติดตามผลการประเมินความเสี่ยงต่อการทุจริตประพฤติมิชอบของหน่วยงาน ซึ่งจะส่งผลดีต่อการดำเนินงาน เพื่อมุ่งสู่ผลสัมฤทธิ์ของการต่อต้านการทุจริตของกระทรวงมหาดไทย และเป็นแบบอย่างที่ดีแก่พี่น้องประชาชน

ที่มา : https://www.thaigov.go.th/news/contents/details/39882