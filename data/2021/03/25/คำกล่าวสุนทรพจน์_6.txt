รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี พิธีเปิดงานสัมมนา 2021 OECD Global Anti-Corruption & Integrity Forum 


วันพุธที่ 24 มีนาคม 2564
พิมพ์
ถ้อยแถลงนายกรัฐมนตรี พิธีเปิดงานสัมมนา 2021 OECD Global Anti-Corruption & Integrity Forum
ถ้อยแถลงนายกรัฐมนตรี
พิธีเปิดงานสัมมนา 2021 OECD Global Anti-Corruption & Integrity Forum
ถ้อยแถลงนายกรัฐมนตรี
พิธีเปิดงานสัมมนา 2021 OECD Global Anti-Corruption & Integrity Forum
วันอังคารที่ 23 มีนาคม 2564
………………………………………………………..
ท่านเลขาธิการ OECD อังเคลกูเรีย
ท่านผู้มีเกียรติทุกท่าน
ผมรู้สึกยินดีเป็นอย่างยิ่งที่ได้มีส่วนร่วมในงานสัมมนา 2021 OECD Global Anti-Corruption & Integrity Forum
วิกฤตโควิด -19 พิสูจน์ให้พวกเราเห็นแล้วว่า ภาครัฐเพียงลำพังไม่สามารถรับมือกับวิกฤตได้อย่างมีประสิทธิภาพ ต้องสานพลังจากทุกภาคส่วนร่วมกันแก้ไขปัญหา ซึ่งที่ผ่านมาประเทศไทยได้ระดมความร่วมมือจากทุกภาคส่วน โดยจัดตั้งศูนย์บริหารสถานการณ์การแพร่ระบาดของโรคติดเชื้อโควิด-19 (ศบค.) โดยมีผู้แทนจากหน่วยงานภาครัฐจำนวน ๑๖ หน่วยงาน ภาคเอกชน และภาควิชาการ มาร่วมกันกำหนดนโยบายและมาตรการเร่งด่วนในการบริหารสถานการณ์ดังกล่าว ภายใต้การบูรณาการข้อมูลเพื่อการตัดสินใจอย่างรอบด้าน ทำให้สามารถตอบสนองต่อวิกฤตได้อย่างรวดเร็ว และให้ความช่วยเหลือประชาชนได้ทุกกลุ่มอย่างทั่วถึงและเป็นธรรม ส่งผลให้ไทยได้รับการยอมรับและยกย่องจากนานาประเทศถึงความมีประสิทธิภาพในการรับมือกับสถานการณ์โควิด-19 จากความสำเร็จดังกล่าว
ผมขอย้ำว่า ที่ผ่านมารัฐบาลไทยตระหนักถึงความสำคัญของปัญหาทุจริตคอร์รัปชันและการเสริมสร้างความซื่อตรง จึงได้มีความร่วมมือกับ OECD ซึ่งประเทศไทยเป็นประเทศแรกของภูมิภาคเอเชียแปซิฟิกที่ได้ประเมินตนเองตามกรอบของ OECD ครบทุกมิติ และได้นำข้อเสนอแนะของ OECD มาเป็นมาตรการในแผนการปฏิรูปประเทศด้านการป้องกันและปราบปรามการทุจริตและประพฤติมิชอบ
นอกจากนี้ ยังได้นำข้อเสนอแนะมาขับเคลื่อนให้เกิดความเข้มแข็งยิ่งขึ้น โดยการปรับปรุงการประเมินคุณธรรมและความโปร่งใสในการดำเนินงานของหน่วยงานภาครัฐ ยึดหลัก Good Governance ในการบริหารราชการ มุ่งเน้นความโปร่งใส ปฏิบัติหน้าที่บนความถูกต้อง ลดการใช้ดุลยพินิจ ส่งเสริมการเป็นรัฐบาลเปิด (Open Government) และเชื่อมโยงกันด้วยข้อมูลผ่านเทคโนโลยีดิจิทัล รวมถึงเปิดโอกาสให้ประชาชนเข้ามามีส่วนร่วมในการสอดส่อง ให้ข้อมูล หรือแจ้งเบาะแส ไม่ให้เกิดการเรียกรับผลประโยชน์หรือการทุจริต
ในระยะต่อไป OECD และรัฐบาลไทยจะมีการเปิดตัวรายงานการเสริมสร้างความซื่อตรงในการบริหารงานภาครัฐ ระยะที่ ๒ ในเดือนเมษายนนี้ โดยหวังเป็นอย่างยิ่งว่า ประเทศไทยจะสามารถเป็นต้นแบบให้แก่ประเทศอื่น ๆ ในภูมิภาค รวมไปถึงประเทศสมาชิก OECD
สุดท้ายนี้ ผมในฐานะตัวแทนของคนไทยทุกคน ต้องขอขอบคุณ OECD ภายใต้ความร่วมมือ OECD-Thailand Country Programme และในฐานะผู้นำรัฐบาลไทย ซึ่งผมเชื่อมั่นเป็นอย่างยิ่งว่า ความร่วมมือร่วมใจระหว่างกันของทุกประเทศ ทุกภาคส่วนจะสามารถแก้ไขปัญหาต่าง ๆ ที่เกิดขึ้น และจะเป็นพลังสำคัญที่ก่อให้เกิดผลสำเร็จร่วมกันอย่างเป็นรูปธรรมต่อไป
ขอบคุณครับ
..................................................................

ที่มา : https://www.thaigov.go.th/news/contents/details/40284