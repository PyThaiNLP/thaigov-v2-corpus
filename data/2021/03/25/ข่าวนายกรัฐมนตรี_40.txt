รัฐบาลไทย-ข่าวทำเนียบรัฐบาล-นายกฯ กล่าวถ้อยแถลง OECD ย้ำรัฐบาลไทยยึดหลักธรรมาภิบาล ต่อต้านการทุจริต ถูกต้อง โปร่งใส ตรวจสอบได้


วันพุธที่ 24 มีนาคม 2564
พิมพ์
นายกฯ กล่าวถ้อยแถลง OECD ย้ำรัฐบาลไทยยึดหลักธรรมาภิบาล ต่อต้านการทุจริต ถูกต้อง โปร่งใส ตรวจสอบได้
นายกฯ กล่าวถ้อยแถลง OECD ย้ำรัฐบาลไทยยึดหลักธรรมาภิบาล ต่อต้านการทุจริต ถูกต้อง โปร่งใส ตรวจสอบได้
วันนี้ (23 มีนาคม 2564) เวลา 17.30 น. (เวลาท้องถิ่นประเทศไทย ซึ่งตรงกับเวลา 11.30 น. ของกรุงปารีส) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถ้อยแถลงผ่านระบบวีดิทัศน์ ในพิธีเปิดงานสัมมนา 2021 OECD Global Anti-Corruption & Integrity Forum ณ กรุงปารีส สาธารณรัฐฝรั่งเศส
เวทีนี้จัดขึ้นโดย องค์การเพื่อความร่วมมือและการพัฒนาทางเศรษฐกิจ (Organisation for Economic Co-operation and Development : OECD) ซึ่งเป็นเวทีในการแลกเปลี่ยนแบ่งปันข้อมูลแนวความคิดและการปฏิบัติ สำหรับปีนี้ OECD ให้ความสำคัญกับบทบาทของความซื่อตรงและต่อต้านการทุจริตในการฟื้นตัวอย่างยืดหยุ่นจากการแพร่ระบาดของโควิด-19 ซึ่งการมีส่วนร่วมของไทยในเวทีนี้จะเป็นโอกาสในการนำเสนอบทบาทของรัฐบาลไทยในการต่อต้านการทุจริตคอร์รัปชั่น เสริมสร้างธรรมาภิบาล โดยเฉพาะอย่างยิ่งในช่วงเวลาของความท้าทายนี้ โดย นายอนุชา บูรพชัยศรี โฆษกประจำสำนักนายกรัฐมนตรี สรุปสาระสำคัญถ้อยแถลงของนายกรัฐมนตรี ดังนี้
นายกรัฐมนตรียินดีที่ได้มีส่วนร่วมในงานสัมมนาฯ ประเทศไทยตระหนักถึงความสำคัญของปัญหาทุจริตคอร์รัปชันและการเสริมสร้างความซื่อตรง โดยประเทศไทยเป็นประเทศแรกในเอเชียแปซิฟิกที่ได้ประเมินตนเองตามกรอบของ OECD ครบทุกมิติ นำข้อเสนอแนะของ OECD มาเป็นมาตรการในแผนการปฏิรูปประเทศด้านการป้องกันและปราบปรามการทุจริตและประพฤติมิชอบ และนำมาปรับปรุงการประเมินคุณธรรมและความโปร่งใสในการดำเนินงานของหน่วยงานภาครัฐ โดยยึดหลักธรรมาภิบาล (Good Governance) ในการบริหารราชการ ซึ่งมุ่งเน้นการปฏิบัติหน้าที่บนความถูกต้อง โปร่งใส ตรวจสอบได้ ส่งเสริมการเป็นรัฐบาลเปิด (Open Government) ผ่านช่องทางและความเชื่อมโยงทางเทคโนโลยีต่างๆ และให้ประชาชนเข้ามามีส่วนร่วมในกระบวนการทำงานของรัฐ ผ่านการแจ้งเบาะแสหรือให้ข้อมูลเพื่อต่อต้านการทุจริต
ในโอกาสนี้ นายกรัฐมนตรีได้ขอบคุณ OECD สำหรับความร่วมมือกับหน่วยงานต่างๆ ของประเทศไทย ภายใต้โครงการ OECD-Thailand Country Programme ซึ่งในเดือนเมษายน 2564 ไทยจะมีการเปิดตัวรายงานการเสริมสร้างความซื่อตรงในการบริหารงานภาครัฐ ระยะที่ 2 หวังว่าไทยจะเป็นต้นแบบให้ประเทศอื่นๆ ได้ นายกรัฐมนตรีเชื่อมั่นว่า การสานพลังร่วมมือจากทุกภาคส่วนจะเป็นพลังสำคัญ ทั้งนี้ ช่วงวิกฤตโควิด-19 ที่ผ่านมา ประเทศไทยแก้ไขปัญหาได้อย่างมีประสิทธิภาพเพราะได้รับความร่วมมือจากทุกภาคส่วน บูรณาการข้อมูลเพื่อการตัดสินใจอย่างรอบด้าน จึงทำให้ตอบสนองต่อวิกฤตได้อย่างรวดเร็ว ช่วยเหลือประชาชนได้ทั่วถึงทุกกลุ่มอย่างเป็นธรรม และส่งผลให้ประเทศไทยได้รับการยกย่องจากนานาประเทศ

ที่มา : https://www.thaigov.go.th/news/contents/details/40275