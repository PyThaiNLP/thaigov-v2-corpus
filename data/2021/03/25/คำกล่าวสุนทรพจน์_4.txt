รัฐบาลไทย-ข่าวทำเนียบรัฐบาล-ถ้อยแถลงของนายกรัฐมนตรี สำหรับ High-Level Meeting on the Implementation of the Water-related Goals and Targets of the 2030 Agenda


วันจันทร์ที่ 22 มีนาคม 2564
พิมพ์
ถ้อยแถลงของนายกรัฐมนตรี สำหรับ High-Level Meeting on the Implementation of the Water-related Goals and Targets of the 2030 Agenda
ถ้อยแถลงของนายกรัฐมนตรี
สำหรับ High-Level Meeting on the Implementation of the Water-related Goals and Targets of the 2030 Agenda
ถ้อยแถลงของนายกรัฐมนตรี
สำหรับ High-Level Meeting on the Implementation of the Water-related Goals and Targets
of the 2030 Agenda
ในหัวข้อหลัก Scaling-up multilateral cooperation and accelerating concrete action
to meet the water-related goals and targets of the 2030 Agenda for Sustainable Development
ในช่วง High-level Plenary ภายใต้หัวข้อ Urgent action on water for 2030
and sustainable and resilient recovery from the COVID-19 pandemic
ณ สำนักงานใหญ่สหประชาชาติ นครนิวยอร์ก (VDO Conference)
วันพฤหัสบดีที่ 18 มีนาคม 2564
ท่านประธานสมัชชาสหประชาชาติ
และท่านผู้มีเกียรติทุกท่าน
ผมยินดีอย่างยิ่งที่ได้เข้าร่วมการประชุมเพื่อหารือเรื่องการเร่งรัดการขับเคลื่อนประเด็นด้านน้ำให้บรรลุเป้าหมายภายใต้วาระการพัฒนาที่ยั่งยืน โดยเฉพาะ
ในทศวรรษแห่งการดำเนินการอย่างจริงจังด้านน้ำในขณะนี้ การประชุมครั้งนี้นับเป็นโอกาสดีที่รัฐสมาชิกจะร่วมแบ่งปันประสบการณ์ ปัญหาอุปสรรค รวมถึงแสวงหาแนวทางที่ทุกภาคส่วนจะผนึกความร่วมมือเพื่อผลักดันให้การบริหารจัดการน้ำเป็นไปตามเป้าประสงค์ที่กำหนดไว้
วิกฤตโควิด-๑๙ ส่งผลให้การดำเนินงานเพื่อสร้างหลักประกันเรื่องน้ำและสุขาภิบาลของหลายประเทศต้องหยุดชะงัก เนื่องจากทรัพยากรถูกจัดสรรไปเพื่อรับมือและตอบสนองต่อภัยพิบัติอย่างเร่งด่วน นอกจากนั้นความสูญเสียทางสังคมและเศรษฐกิจจากวิกฤตโรคระบาด รวมถึงความถี่และความรุนแรงของภัยพิบัติด้านน้ำอันเนื่องมาจากปัญหาการเปลี่ยนแปลงสภาพภูมิอากาศได้ย้ำเตือนให้เราตระหนักถึงความสำคัญของ “น้ำ” ในการที่จะป้องกันและบรรเทาภัยพิบัติ ทั้งในวิกฤตที่เรากำลังประสบอยู่ในขณะนี้ และวิกฤตอื่น ๆ ในอนาคต โดยการเข้าถึงน้ำสะอาดและสุขอนามัยเป็นพื้นฐานสำคัญของการป้องกันและลดความสูญเสียของประชาชน ดังนั้น การบริหารจัดการน้ำอย่างมีประสิทธิภาพทั้งระบบ จึงมีส่วนสำคัญที่จะฟื้นฟูประเทศให้กลับมาเข้มแข็งกว่าเดิมและมีความต้านทานต่อภัยพิบัติในอนาคต
เพื่อเร่งรัดการขับเคลื่อนการดำเนินงานด้านน้ำให้บรรลุเป้าหมายการพัฒนา
ที่ยั่งยืน และฟื้นฟูประเทศจากวิกฤตโควิด-๑๙ อย่างสมดุลและเท่าเทียม
ไทยมุ่งหวังให้มีการยกระดับความร่วมมือระหว่างประเทศไปสู่ความเป็นหุ้นส่วน
ของภาคส่วนต่าง ๆ ในการบริหารจัดการน้ำบนพื้นฐานของผลประโยชน์ร่วมกัน
โดยการเสริมสร้างขีดความสามารถ การถ่ายทอดและส่งเสริมการใช้เทคโนโลยี
และนวัตกรรมด้านการบริหารจัดการน้ำให้แก่ประเทศกำลังพัฒนา โดยคำนึงถึงระดับการพัฒนาและความพร้อมที่แตกต่างกัน ซึ่งจะสนับสนุนให้การดำเนินงานของ
รัฐสมาชิกตอบสนองต่อวิกฤตในอนาคตได้ดียิ่งขึ้น รวมถึงส่งเสริมการบรรลุเป้าหมายเพื่อการพัฒนาที่ยั่งยืน โดยไม่ทิ้งใครไว้ข้างหลัง
รัฐบาลไทยกำหนดให้การบริหารจัดการน้ำอย่างยั่งยืนเป็นวาระเร่งด่วนของประเทศ และน้อมนำหลักปรัชญาของเศรษฐกิจพอเพียง และแนวพระราชดำริด้านการบริหารจัดการทรัพยากรน้ำมาเป็นเข็มทิศในการอนุรักษ์ ฟื้นฟู และใช้ประโยชน์จากน้ำตามแผนแม่บทการบริหารจัดการทรัพยากรน้ำทั้งระบบของภาครัฐ มีการพัฒนากลไกและส่งเสริมการใช้นวัตกรรมด้านน้ำเพื่อสนับสนุนการขับเคลื่อนเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือ BCG Economy โดยลดการใช้น้ำและเพิ่มการหมุนเวียนน้ำในทุกภาคการผลิต ทั้งต้นน้ำ กลางน้ำ และปลายน้ำ รวมถึงการสื่อสารข้อมูลให้ทุกภาคส่วนตระหนักถึงการใช้น้ำอย่างประหยัดและรู้คุณค่า ส่งเสริมการมีส่วนร่วมของประชาชนในการอนุรักษ์ ฟื้นฟู และดูแลรักษาป่าต้นน้ำ การกักเก็บน้ำอย่างเหมาะสม เพื่อจะสร้างหลักประกันว่าทุกภาคส่วนสามารถเข้าถึงและใช้ประโยชน์จากน้ำอย่างเป็นมิตรกับสิ่งแวดล้อม
ผมเชื่อมั่นว่า ชาวไทยและประชาคมโลกเรียนรู้หลายสิ่งจากวิกฤตในครั้งนี้ โดยเฉพาะบทบาทของมนุษย์ต่อการเปลี่ยนแปลงในโลกของเรา และความสำคัญของการสร้างสังคมที่มีภูมิคุ้มกันและรู้เท่าทันการเปลี่ยนแปลงต่าง ๆ ในโอกาสนี้ ผมขอย้ำว่าประเทศไทยมีความมุ่งมั่นและพร้อมที่จะแบ่งปันประสบการณ์ รวมทั้งยินดีจะสนับสนุนความพยายามของประชาคมโลกในการบริหารจัดการทรัพยากรน้ำอย่างยั่งยืน เพื่อนำไปสู่การเติบโตที่สมดุลและครอบคลุมต่อไป

ที่มา : https://www.thaigov.go.th/news/contents/details/40201