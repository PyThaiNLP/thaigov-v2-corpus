รัฐบาลไทย-ข่าวทำเนียบรัฐบาล-สำนักงานการบินพลเรือนแห่งประเทศไทยรายงานผลการตรวจหาเชื้อไวรัส COVID-19 ของพนักงาน


วันพฤหัสบดีที่ 25 มีนาคม 2564
สำนักงานการบินพลเรือนแห่งประเทศไทยรายงานผลการตรวจหาเชื้อไวรัส COVID-19 ของพนักงาน
จากการตรวจโดยวิธี RT-PCR ทางโรงพยาบาลเวิลด์เมดิคอลได้รายงานผลการตรวจว่า เป็นลบทั้งหมด ซึ่งสรุปได้ว่าไม่พบผู้ติดเชื้อเพิ่ม
สำนักงานการบินพลเรือนแห่งประเทศไทย (CAAT) กระทรวงคมนาคม รายงานผลการตรวจเชื้อไวรัส COVID-19 ของพนักงาน ดังนี้
ตามที่พนักงานของ CAAT 1 ราย ตรวจพบการติดเชื้อไวรัส COVID-19 เมื่อวันที่ 17 มีนาคม 2564 และ CAAT ได้ออกมาตรการเพื่อป้องกันการแพร่ระบาดที่เป็นไปตามมาตรฐานของกรมควบคุมโรค กระทรวงสาธารณสุขอย่างต่อเนื่อง โดยกลุ่มผู้สัมผัสใกล้ชิดที่มีความเสี่ยงสูง CAAT ได้สั่งการให้กักตัว 14 วัน ไปก่อนหน้าและอยู่ในความดูแลของหน่วยงานสาธารณสุขในพื้นที่ซึ่งจะต้องถูกบังคับตรวจหาเชื้อ COVID-19 จนกว่าจะได้ผลที่แน่ชัด
ล่าสุด ในวันอังคารที่ 23 มีนาคม 2564 และวันพุธที่ 24 มีนาคม 2564 ที่ผ่านมาซึ่งครบกำหนดตามระยะฟักตัวของเชื้อตามคำแนะนำของเจ้าหน้าที่สาธารณสุข CAAT ได้ดำเนินการตรวจเชิงรุกโดยให้พนักงานกลุ่มความเสี่ยงต่ำของ CAAT ทุกคน รวมถึงแม่บ้านและพนักงานขับรถของสำนักงาน เข้ารับการตรวจหาเชื้อไวรัส COVID-19 ณ หน่วยตรวจชั่วคราวจากโรงพยาบาลเวิลด์เมดิคอล จัดขึ้นในบริเวณลานจอดรถอาคารสำนักงาน ชั้น T ไอทีสแควร์ หลักสี่ ซึ่งเป็นพื้นที่โล่ง อากาศถ่ายเทสะดวก สามารถเว้นระยะห่างได้อย่างเหมาะสม
จากการตรวจโดยวิธี RT-PCR ทางโรงพยาบาลเวิลด์เมดิคอลได้รายงานผลการตรวจว่า เป็นลบทั้งหมด ซึ่งสรุปได้ว่าไม่พบผู้ติดเชื้อเพิ่ม
อย่างไรก็ตาม เพื่อเป็นการรับผิดชอบต่อสังคมและเพื่อเป็นการป้องกันการติดเชื้อในสำนักงานให้มีความรัดกุม CAAT ยังคงให้พนักงานที่ผ่านการตรวจหาเชื้อแล้วต้องปฏิบัติตามมาตรการป้องกันการแพร่ระบาดอย่างเคร่งครัด เพื่อให้เกิดความมั่นใจต่อพนักงานและผู้เกี่ยวข้องทั้งหมด

ที่มา : https://www.thaigov.go.th/news/contents/details/40346