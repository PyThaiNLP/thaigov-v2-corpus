รัฐบาลไทย-ข่าวทำเนียบรัฐบาล-สรุปข่าวการประชุมคณะรัฐมนตรี 23 มีนาคม 2564


วันอังคารที่ 23 มีนาคม 2564
พิมพ์
สรุปข่าวการประชุมคณะรัฐมนตรี 23 มีนาคม 2564
พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะรัฐมนตรี ณ ตึกสันติไมตรี (หลังนอก) ทำเนียบรัฐบาล
http://www.thaigov.go.th
(โปรดตรวจสอบมติคณะรัฐมนตรีที่เป็นทางการจากสำนักเลขาธิการคณะรัฐมนตรีอีกครั้ง)
วันนี้ (23 มีนาคม 2564)  เวลา 09.00 น.   พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี ณ ตึกสันติไมตรี (หลังนอก) ทำเนียบรัฐบาล ซึ่งสรุปสาระสำคัญดังนี้
กฎหมาย
1.       เรื่อง     ร่างพระราชบัญญัติข้อมูลข่าวสารของราชการ (ฉบับที่ ..) พ.ศ. ….
2.       เรื่อง     ร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลสำโรงเหนือ อำเภอเมืองสมุทรปราการ และตำบลบางแก้ว ตำบลบางพลีใหญ่ อำเภอบางพลี จังหวัดสมุทรปราการ พ.ศ. ....
3.       เรื่อง     ร่างพระราชกฤษฎีกาว่าด้วยปริญญาในสาขาวิชา อักษรย่อสำหรับสาขาวิชาครุยวิทยฐานะ เข็มวิทยฐานะ และครุยประจำตำแหน่งของมหาวิทยาลัย รวม 3 ฉบับ
4.        เรื่อง     ร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ..) พ.ศ. ....
5.       เรื่อง     ร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ..) พ.ศ. ....
6.       เรื่อง     ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติควบคุมอาคาร พ.ศ. 2522
7.       เรื่อง     ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติโรงงาน พ.ศ. 2535
8.       เรื่อง     ร่างกฎกระทรวงยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 ภายในระยะเวลาที่กำหนด พ.ศ. ....
9.       เรื่อง     ร่างพระราชกฤษฎีกาเรียกประชุมรัฐสภาสมัยประชุมสามัญประจำปีครั้งที่หนึ่ง พ.ศ. ….
10.     เรื่อง     ร่างพระราชกฤษฎีกาเรียกประชุมสมัยวิสามัญแห่งรัฐสภา พ.ศ. .... และร่างพระราชกฤษฎีกาปิดประชุมสมัยวิสามัญแห่งรัฐสภา พ.ศ. ....
11.      เรื่อง     ร่างกฎกระทรวงยกเว้นค่าธรรมเนียมรายปีให้แก่ผู้ได้รับใบอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต และเขตปลอดอากร และผู้ได้รับใบอนุญาตประกอบกิจการในเขตปลอดอากรตามกฎหมายว่าด้วยศุลกากร พ.ศ. ….
12.      เรื่อง     ร่างประกาศกระทรวงมหาดไทย เรื่อง การอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ (ฉบับที่ ..)
13.      เรื่อง     ร่างพระราชกำหนดการให้ความช่วยเหลือฟื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. .... และมาตรการทางภาษีอากรและค่าธรรมเนียมที่เกี่ยวข้อง
เศรษฐกิจ สังคม
14.      เรื่อง     ขออนุมัติดำเนินงานทุนโครงการส่งเสริมการผลิตครูที่มีความสามารถพิเศษทางวิทยาศาสตร์และคณิตศาสตร์ (สควค.) ระยะที่ 4 ปี พ.ศ. 2564 – 2567
15.      เรื่อง     ขออนุมัติขยายระยะเวลาโครงการจัดตั้งศูนย์ทดสอบยานยนต์และยางล้อแห่งชาติ
16.      เรื่อง     การถอดรายการเงินอุดหนุนเพื่อสนับสนุนการดำเนินงานของอาสาสมัครสาธารณสุขประจำหมู่บ้าน (อสม.) ออกจากรายการเงินอุดหนุนที่จัดสรรให้เป็นรายได้ขององค์กร ปกครองส่วนท้องถิ่น
17.      เรื่อง     ภาวะสังคมไทยไตรมาสสี่และภาพรวม ปี 2563
18.      เรื่อง     ความก้าวหน้าของยุทธศาสตร์ชาติและแผนการปฏิรูปประเทศ ณ เดือนกุมภาพันธ์ 2564
19.      เรื่อง     สรุปภาพรวมสถานการณ์ราคาสินค้าและบริการประจำเดือนกุมภาพันธ์ 2564
20.      เรื่อง     ผลการประชุมคณะกรรมการทรัพยากรน้ำแห่งชาติ (นัดพิเศษ)
21.      เรื่อง     ผลการพิจารณารายงานการพิจารณาศึกษา เรื่อง การถอดบทเรียนการเลือกสมาชิกวุฒิสภาตามบทเฉพาะกาลของรัฐธรรมนูญแห่งราชอาณาจักรไทย พุทธศักราช 2560 และพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 ของคณะกรรมาธิการกิจการองค์กรอิสระตามรัฐธรรมนูญ วุฒิสภา
22.      เรื่อง     ข้อเสนอแนะเพื่อป้องกันการทุจริต กรณีศึกษา โครงการพัฒนาท่าอากาศยานสุวรรณภูมิ ระยะที่ 2 กรณีการก่อสร้างส่วนต่อขยายอาคารผู้โดยสารด้านทิศเหนือ (North Expansion)
23.      เรื่อง     รายงานเสนอต่อคณะรัฐมนตรีที่หน่วยงานของรัฐยังมิได้ปฏิบัติให้ถูกต้องครบถ้วนตามหมวด 5 หน้าที่ของรัฐ ของรัฐธรรมนูญแห่งราชอาณาจักรไทย พุทธศักราช 2560 (เรื่อง ขยะพลาสติกในทะเลไทย)
24.      เรื่อง     สรุปผลการดำเนินการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 และข้อเสนอเชิงนโยบายเพื่อขับเคลื่อนงานด้านความปลอดภัย
ทางถนน
25.      เรื่อง     แผนปฏิบัติการด้านทรัพยากรน้ำ ประจำปีงบประมาณ พ.ศ. 2565
26.       เรื่อง    แนวทางและมาตรการรณรงค์เพื่อสืบสานคุณค่าทางวัฒนธรรม เนื่องในประเพณีสงกรานต์ พุทธศักราช 2564 ภายใต้แนวคิด “สงกรานต์วิถีใหม่  สืบสานวัฒนธรรมไทย”
27.      เรื่อง     ขอรับการสนับสนุนงบประมาณเพิ่มเติม เพื่อเป็นค่าใช้จ่ายในการแก้ไขปัญหาการแพร่ระบาดของโรคติดเชื้อไวรัสโคโรนา 2019 (COVID - 19) ระยะที่ 6
28.      เรื่อง     สรุปผลการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)  (ศบค.) ครั้งที่ 4/2564
29.      เรื่อง     ผลการพิจารณาของคณะกรรมการกลั่นกรองการใช้จ่ายเงินกู้ ในคราวประชุม ครั้งที่ 9/2564
ต่างประเทศ
30.      เรื่อง     การดำเนินการเพื่อบริจาคเงินเพิ่มทุนในกองทุนพัฒนาเอเชีย 13
31.      เรื่อง     การเสนอต้มยำกุ้งเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อยูเนสโก
32.      เรื่อง     ขอความเห็นชอบต่อขอบเขตหน้าที่ (TOR) ของคณะทำงานด้านเทคนิคเพื่อเตรียมการเสนอตัวร่วมเป็นเจ้าภาพจัดการแข่งขันฟุตบอลโลก ปี ค.ศ. 2034
33.      เรื่อง     บันทึกความเข้าใจว่าด้วยการจัดตั้งคณะกรรมการร่วมด้านเศรษฐกิจและการค้าและกลไกสนับสนุนอื่น ๆ เพื่ออำนวยความร่วมมือหลังจากเสร็จสิ้นการทบทวน นโยบายการค้าระหว่างกระทรวงพาณิชย์แห่งราชอาณาจักรไทยและกระทรวงการค้าระหว่างประเทศแห่งสหราชอาณาจักรบริเตนใหญ่และไอร์แลนด์เหนือ
34.      เรื่อง     การต่ออายุบันทึกความเข้าใจ (Memorandum of Understanding: MoU) ว่าด้วยการซื้อขายข้าวระหว่างกระทรวงพาณิชย์แห่งราชอาณาจักรไทย
และกระทรวงอาหารแห่งสาธารณรัฐประชาชนบังกลาเทศ
35.      เรื่อง     ผลการลงนามความตกลงให้ความสนับสนุนด้านการเงิน (Financing Agreement) “โครงการการรวมตัวทางเศรษฐกิจระดับภูมิภาคอาเซียนจากสหภาพยุโรปเพิ่มเติมต่อประเทศไทย (ARISE Plus-Thailand) ในสาขาความช่วยเหลือด้านการค้า”
36.      เรื่อง     ร่างแถลงการณ์ร่วมการประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน ครั้งที่ 7
แต่งตั้ง
37.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ (กระทรวงสาธารณสุข)
38.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ (สำนักนายกรัฐมนตรี)
39.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (กระทรวงการต่างประเทศ)
40.      เรื่อง     แต่งตั้งกรรมการอื่นในคณะกรรมการองค์การตลาดเพื่อเกษตรกร
41.      เรื่อง     การแต่งตั้งผู้แทนกระทรวงการคลังเป็นกรรมการในคณะกรรมการบริหารกิจการขององค์การขนส่งมวลชนกรุงเทพ
42.      เรื่อง     แต่งตั้งประธานกรรมการ และกรรมการอื่นในคณะกรรมการการประปาส่วนภูมิภาค
43.      เรื่อง     ขอทบทวนมติคณะรัฐมนตรีเพื่อยกเลิกการแต่งตั้งข้าราชการการเมือง (จำนวน 2 ราย)
44.      เรื่อง     การแต่งตั้งประธานกรรมการและกรรมการอื่นในคณะกรรมการ ธนาคารอาคารสงเคราะห์
*******************
สำนักโฆษก   สำนักเลขาธิการนายกรัฐมนตรี โทร. 0 2288-4396
กฎหมาย
1. เรื่อง ร่างพระราชบัญญัติข้อมูลข่าวสารของราชการ (ฉบับที่ ..) พ.ศ. ….
คณะรัฐมนตรีมีมติเห็นชอบและรับทราบ ดังนี้
1. เห็นชอบร่างพระราชบัญญัติข้อมูลข่าวสารของราชการ (ฉบับที่ ..) พ.ศ. …. ที่สำนักงานคณะกรรมการกฤษฎีกาตรวจพิจารณาแล้ว ตามที่สำนักงานปลัดสำนักนายกรัฐมนตรี (สปน.) เสนอ และให้ส่งคณะกรรมการประสานงานสภาผู้แทนราษฎรพิจารณา ก่อนเสนอรัฐสภาต่อไป โดยให้แจ้งประธานรัฐสภาทราบด้วยว่าร่างพระราชบัญญัติฉบับนี้ได้ตราขึ้นเพื่อดำเนินการตามหมวด 16 การปฏิรูปประเทศของรัฐธรรมนูญแห่งราชอาณาจักรไทย
2. รับทราบแผนในการจัดทำกฎหมายลำดับรอง กรอบระยะเวลา และกรอบสาระสำคัญของกฎหมายลำดับรองที่ต้องออกตามร่างพระราชบัญญัติดงกล่าว ตามที่ สปน. เสนอ
สาระสำคัญของร่างพระราชบัญญัติ
แก้ไขเพิ่มเติมพระราชบัญญัติข้อมูลข่าวสารของราชการ พ.ศ. 2540 โดยกำหนดให้มีสถานะเป็นกฎหมายกลาง กำหนดหลักเกณฑ์ วิธีการ และเงื่อนไขในการเข้าถึงข้อมูลข่าวสารของราชการที่เป็นข้อมูลข่าวสารสาธารณะซึ่งอยู่ในความครอบครองหรือควบคุมดูแลของหน่วยงานของรัฐ กำหนดมาตรการคุ้มครองข้อมูลความมั่นคงของรัฐและข้อมูลอันเป็นความลับของราชการ กำหนดหลักเกณฑ์เกี่ยวกับข้อมูลข่าวสารส่วนบุคคลและการเปิดเผยข้อมูลข่าวสารดังกล่าว กำหนดหลักเกณฑ์การส่งมอบ เก็บรักษา และเปิดเผยเอกสารจดหมายเหตุ และกำหนดระยะเวลาการเปิดเผยข้อมูลข่าวสารของราชการให้สอดคล้องกับกฎหมายว่าด้วยจดหมายเหตุแห่งชาติ รวมทั้งปรับปรุงองค์ประกอบและอำนาจหน้าที่ของคณะกรรมการข้อมูลข่าวสารของราชการ และคณะกรรมการวินิจฉัยการเปิดเผยข้อมูลข่าวสารให้มีความเหมาะสม เพื่อให้การบังคับใช้กฎหมายมีประสิทธิภาพยิ่งขึ้น รายละเอียดดังนี้
1. กำหนดให้กฎหมายว่าด้วยข้อมูลข่าวสารของราชการมีสถานะเป็นกฎหมายกลาง
2. แก้ไขเพิ่มเติมบทนิยามคำว่า “ข้อมูลข่าวสารของราชการ” “หน่วยงานของรัฐ” และ “ข้อมูลข่าวสารส่วนบุคคล” เพิ่มบทนิยามคำว่า “ข้อมูลข่าวสารสาธารณะ” และยกเลิกบทนิยามคำว่า “บุคคล”
3. กำหนดให้คนต่างด้าวและบุคคลผู้ได้รับแต่งตั้งให้กระทำแทนคนต่างด้าวมีสิทธิเกี่ยวกับข้อมูลข่าวสารของราชการตามพระราชบัญญัตินี้เพียงใด ให้เป็นไปตามที่กำหนดไว้ในกฎกระทรวง
4. กำหนดให้หน่วยงานของรัฐต้องส่งข้อมูลข่าวสารสาธารณะอย่างน้อยดังต่อไปนี้ลงประกาศในราชกิจจานุเบกษา
(1) โครงสร้างและการจัดองค์กรในการดำเนินงาน
(2) สรุปอำนาจหน้าที่ที่สำคัญและวิธีการดำเนินงาน
(3) กฎ มติคณะรัฐมนตรี ระเบียบ ข้อบังคับ คำสั่ง หนังสือเวียน ระเบียบแบบแผน นโยบาย หรือการตีความ ทั้งนี้ เฉพาะที่จัดให้มีขึ้นโดยสภาพอย่างกฎ เพื่อให้มีผลเป็นการทั่วไปต่อเอกชนที่เกี่ยวข้อง
5. กำหนดให้หน่วยงานของรัฐเผยแพร่หรือเปิดเผยข้อมูลข่าวสารสาธารณะผ่านระบบดิจิทัล ทั้งนี้ เมื่อคณะกรรมการพัฒนารัฐบาลดิจิทัลตามกฎหมายว่าด้วยการบริหารงานและการให้บริการภาครัฐผ่านระบบดิจิทัลได้กำหนดมาตรฐานหรือหลักเกณฑ์การเผยแพร่ หรือเปิดเผยข้อมูลข่าวสารแล้ว ให้หน่วยงานของรัฐดำเนินการ
6. กำหนดให้หน่วยงานของรัฐผู้รับผิดชอบจะไม่จัดหาข้อมูลข่าวสารให้ก็ได้ หากปรากฏอย่างชัดแจ้งหรือมีพฤติการณ์ของผู้ยื่นคำขอว่า ผู้นั้นขอข้อมูลเป็นจำนวนมาก หรือบ่อยครั้งโดยไม่มีเหตุผลอันสมควร หรือมีลักษณะเป็นการก่อกวนการปฏิบัติงานของหน่วยงานของรัฐ หรือมีผลเป็นการสร้างภาระจนเกินสมควรแก่หน่วยงานของรัฐ หรือเป็นการใช้สิทธิโดยไม่สุจริต
7. กำหนดให้ผู้ใดเห็นว่าหน่วยงานของรัฐไม่ประกาศข้อมูลข่าวสาร หรือไม่จัดข้อมูลข่าวสารไว้ให้ประชาชนเข้าตรวจดูได้ หรือไม่จัดหาข้อมูลข่าวสารให้แก่ตน หรือไม่ปฏิบัติตามคำวินิจฉัยของคณะกรรมาธิการวินิจฉัยการเปิดเผยข้อมูลข่าวสาร หรือฝ่าฝืนหรือไม่ปฏิบัติตามพระราชบัญญัตินี้ หรือปฏิบัติหน้าที่ล่าช้า หรือเห็นว่าตนไม่ได้รับความสะดวกโดยไม่มีเหตุอันสมควร ให้มีสิทธิร้องเรียนต่อคณะกรรมการข้อมูลข่าวสารของราชการ รวมถึงกรณีที่หน่วยงานของรัฐส่งข้อมูลข่าวสารสาธารณะไปลงประกาศในราชกิจจานุเบกษาแต่ถูกปฏิเสธ
8. กำหนดให้ข้อมูลข่าวสารของราชการที่หากเปิดเผยแล้วอาจมีการนำไปใช้ในทางที่อาจก่อให้เกิดความเสียหายต่อสถาบันพระมหากษัตริย์และข้อมูลด้านการถวายความปลอดภัยจะเปิดเผยไม่ได้
9. กำหนดให้ข้อมูลข่าวสารของราชการที่เป็นข้อมูลความมั่นคงของรัฐด้านการทหารและการป้องกันประเทศ ด้านการข่าวกรอง ด้านการป้องกันและปราบปรามการก่อการร้ายด้านการต่างประเทศที่เกี่ยวกับความมั่นคงของรัฐ ด้านการรักษาความปลอดภัยบุคคลและข้อมูลความมั่นคงของรัฐด้านอื่นตามที่คณะรัฐมนตรีประกาศกำหนด จะเปิดเผยไม่ได้
10. กำหนดให้การพิจารณาคดีในศาลในเรื่องที่เกี่ยวกับข้อมูลข่าวสารที่ห้ามเปิดเผย ให้ศาลพิจารณาเป็นการลับ และห้ามเปิดเผยเนื้อหาสาระของข้อมูลและวิธีการได้มาซึ่งข้อมูลทั้งหมดหรือแต่บางส่วนในคำพิพากษาหรือคำสั่ง ทั้งนี้ เพื่อประโยชน์ในการป้องกันไม่ให้เกิดความเสียหายต่อความมั่นคงของรัฐ แต่ให้ศาลรับฟังข้อมูลข่าวสารนั้นเป็นพยานหลักฐานในการพิจารณาคดีได้
11. กำหนดให้ข้อมูลข่าวสารของราชการที่หากเปิดเผยจะก่อให้เกิดความเสียหายต่อความสัมพันธ์ระหว่างประเทศหรือความมั่นคงในทางเศรษฐกิจหรือการเงินการคลังของประเทศหน่วยงานของรัฐหรือเจ้าหน้าที่ของรัฐอาจมีคำสั่งมิให้เปิดเผยก็ได้
12. การพิจารณาเกี่ยวกับข้อมูลข่าวสารของราชการที่มีคำสั่งมิให้เปิดเผยในกรณีที่อาจก่อให้เกิดความเสียหายต่อสถาบันพระมหากษัตริย์ และข้อมูลด้านการถวายความปลอดภัย และในกรณีข้อมูลข่าวสารของราชการที่เป็นข้อมูลความมั่นคงของรัฐด้านการทหาร และการป้องกันประเทศ ด้านการข่าวกรอง ด้านการป้องกันและปราบปรามการก่อการร้าย ด้านการต่างประเทศที่เกี่ยวกับความมั่นคงของรัฐ ด้านการรักษาความปลอดภัยบุคคลและข้อมูลความมั่นคงของรัฐด้านอื่นตามที่คณะรัฐมนตรีประกาศกำหนด จะต้องดำเนินกระบวนการพิจารณาเป็นการลับ ส่วนการพิจารณาที่เกี่ยวกับข้อมูลข่าวสารที่มีคำสั่งมิให้เปิดเผยตามมาตรา 15 ให้ดำเนินกระบวนพิจารณาโดยมิให้ข้อมูลข่าวสารนั้นเปิดเผยแก่บุคคลอื่นใดที่ไม่จำเป็นแก่การพิจารณา
13. กำหนดให้ในกรณีที่เจ้าหน้าที่ของรัฐมีคำสั่งไม่ให้เปิดเผยข้อมูลข่าวสารใดตามมาตรา 13/1 มาตรา 13/2 หรือมาตรา 15 หรือมีคำสั่งไม่รับฟังคำคัดค้านของผู้มีประโยชน์ได้เสีย ตามมาตรา 17 ผู้นั้นอาจอุทธรณ์ต่อคณะกรรมการวินิจฉัยการเปิดเผยข้อมูลข่าวสารภายใน 15 วัน นับแต่วันที่ได้รับแจ้งคำสั่ง
14. กำหนดให้โอนหน้าที่และอำนาจของคณะกรรมการผู้เชี่ยวชาญและพนักงานเจ้าหน้าที่ตามกฎหมายว่าด้วยการคุ้มครองข้อมูลส่วนบุคคล เฉพาะที่เกี่ยวกับข้อมูลข่าวสารส่วนบุคคลที่อยู่ในความครอบครองหรือควบคุมดูแลของหน่วยงานของรัฐ รวมทั้งการพิจารณาเรื่องร้องเรียน การไกล่เกลี่ย การสั่งลงโทษปรับทางปกครอง และการดำเนินการอื่นที่จำเป็นเกี่ยวกับข้อมูลข่าวสารดังกล่าว มาเป็นของคณะกรรมการข้อมูลข่าวสารของราชการหรือคณะกรรมการวินิจฉัยการเปิดเผยข้อมูลข่าวสารแล้วแต่กรณี
15. กำหนดให้มีคณะกรรมการข้อมูลข่าวสารของราชการโดยมีอำนาจหน้าที่ในการกำกับดูแล ให้คำแนะนำ และคำปรึกษาเกี่ยวกับการดำเนินการของเจ้าหน้าที่ของรัฐหรือหน่วยงานของรัฐ หรือตอบข้อหารือแก่ประชาชนเกี่ยวกับการปฏิบัติตามพระราชบัญญัตินี้ เสนอแนะในการตราพระราชกฤษฎีกาและการออกกฎกระทรวงหรือระเบียบ เสนอความเห็นต่อนายกรัฐมนตรีหรือคณะรัฐมนตรีในการกำหนดนโยบายหรือปรับปรุงกฎหมายที่เกี่ยวข้องกับข้อมูลข่าวสารของราชการ พิจารณาและวินิจฉัยชี้ขาดเรื่องร้องเรียน จัดทำรายงานเกี่ยวกับการปฏิบัติตามพระราชบัญญัตินี้เสนอคณะรัฐมนตรี ปฏิบัติหน้าที่อื่นตามที่กำหนดในพระราชบัญญัตินี้ และดำเนินการเรื่องอื่นตามที่คณะรัฐมนตรีหรือนายกรัฐมนตรีมอบหมาย
16. กำหนดให้มีคณะกรรมการวินิจฉัยการเปิดเผยข้อมูลข่าวสารสาขาต่าง ๆ ตามความเหมาะสม โดยมีอำนาจหน้าที่พิจารณาวินิจฉัยอุทธรณ์คำสั่งมิให้เปิดเผยข้อมูลข่าวสาร คำสั่งไม่รับฟังคำคัดค้าน คำสั่งไม่แก้ไขเปลี่ยนแปลงหรือลบข้อมูลข่าวสารส่วนบุคคล และอำนาจหน้าที่อื่นตามที่กำหนดในพระราชบัญญัตินี้ และในกรณีที่ผู้อุทธรณ์ไม่เห็นด้วยกับคำวินิจฉัยของคณะกรรมการวินิจฉัยการเปิดเผยข้อมูลข่าวสาร ผู้อุทธรณ์อาจฟ้องคดีต่อศาลปกครองชั้นต้นภายในสามสิบวันนับแต่วันที่ทราบหรือถือว่าทราบคำวินิจฉัยนั้น คำพิพากษาหรือคำสั่งของศาลปกครองชั้นต้นให้เป็นที่สุด แต่คู่กรณีอาจคัดค้านคำพิพากษาหรือคำสั่งของศาลปกครองชั้นต้นได้โดยทำเป็นคำร้องขออนุญาตอุทธรณ์ไปพร้อมกับคำอุทธรณ์ต่อศาลปกครองสูงสุด ภายในสามสิบวันนับแต่วันที่ศาลปกครองชั้นต้นได้มีคำพิพากษาหรือคำสั่ง ทั้งนี้ ให้รอการปฏิบัติตามคำพิพากษาหรือคำสั่งของศาลปกครองชั้นต้นไว้จนกว่าจะพ้นระยะเวลาขออนุญาตอุทธรณ์ หรือศาลปกครองสูงสุดมีคำสั่งไม่อนุญาตให้อุทธรณ์ แล้วแต่กรณี
2. เรื่อง ร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลสำโรงเหนือ อำเภอเมืองสมุทรปราการ และตำบลบางแก้ว ตำบลบางพลีใหญ่ อำเภอบางพลี จังหวัดสมุทรปราการ พ.ศ. ....
คณะรัฐมนตรีมีมติอนุมัติดังนี้
1. อนุมัติหลักการร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลสำโรงเหนือ อำเภอเมืองสมุทรปราการ และตำบลบางแก้ว ตำบลบางพลีใหญ่ อำเภอบางพลี จังหวัดสมุทรปราการ พ.ศ. .... ตามที่กระทรวงคมนาคม (คค.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้
2. ให้ คค. รับความเห็นของกระทรวงเกษตรและสหกรณ์ สำนักงานคณะกรรมการกฤษฎีกา และสำนักงานสภาพัฒนาการเศรษฐกิจและสังคมแห่งชาติ ไปพิจารณาดำเนินการต่อไปด้วย
3. ให้กรมทางหลวงชนบทถือปฏิบัติเกี่ยวกับการเสนอร่างพระราชกฤษฎีกากำหนดเขตที่ดินที่จะเวนคืนฯ ฉบับใหม่ล่วงหน้าไม่น้อยกว่าหกสิบวัน ก่อนวันที่พระราชกฤษฎีกาจะสิ้นผลใช้บังคับตามมาตรา 10 แห่งพระราชบัญญัติว่าด้วยการเวนคืนและการได้มาซึ่งอสังหาริมทรัพย์ พ.ศ. 2562 โดยเคร่งครัด ตามความเห็นของสำนักงานคณะกรรมการกฤษฎีกา
สาระสำคัญของร่างพระราชกฤษฎีกา
กำหนดเขตที่ดินที่จะเวนคืนในท้องที่ตำบลสำโรงเหนือ อำเภอเมืองสมุทรปราการ และตำบลบางแก้ว ตำบลบางพลีใหญ่ อำเภอบางพลี จังหวัดสมุทรปราการ เพื่อขยายทางหลวงชนบทสายเชื่อมระหว่างทางหลวงแผ่นดินหมายเลข 3344 กับทางหลวงแผ่นดินหมายเลข 3256
ทั้งนี้ คค. เสนอว่า
1. กรมทางหลวงชนบทได้ดำเนินการสำรวจและออกแบบรายละเอียดโครงการขยายทางหลวงชนบท สายเชื่อมระหว่างทางหลวงแผ่นดินหมายเลข 3344 กับทางหลวงแผ่นดินหมายเลข 3256 เพื่อพัฒนาระบบโครงข่ายคมนาคมขนส่งให้สามารถรองรับปริมาณการจราจรที่เพิ่มขึ้นอย่างต่อเนื่อง บนทางหลวงชนบท สป. 4002 แยกทางหลวงแผ่นดินหมายเลข 3344 ปัจจุบันเป็นถนนขนาด 2 ช่องจราจร ซึ่งเชื่อมโยงทางหลวงแผ่นดินหมายเลข 3344 กับถนนกิ่งแก้ว ตำบลบางพลีใหญ่ มีปริมาณการจราจรเพิ่มขึ้นอย่างรวดเร็ว จนเกิดความคับคั่งไม่สะดวกในการเดินทาง ก่อให้เกิดความเดือดร้อนต่อผู้ใช้เส้นทาง อีกทั้งยังเกิดอุบัติเหตุได้ง่าย ดังนั้น จึงจำเป็นต้องปรับปรุงเพิ่มจำนวนช่องจราจรและเพื่อรองรับปริมาณการจราจรในอนาคต
2. ได้มีประกาศใช้บังคับพระราชกฤษฎีกากำหนดเขตที่ดินในบริเวณที่ที่จะเวนคืน ในท้องที่ตำบลสำโรงเหนือ อำเภอเมืองสมุทรปราการ และตำบลบางแก้ว ตำบลบางพลีใหญ่ อำเภอบางพลี จังหวัดสมุทรปราการ พ.ศ. 2558 เพื่อขยายทางหลวงชนบท สายเชื่อมระหว่างทางหลวงแผ่นดินหมายเลข 3344 กับทางหลวงแผ่นดินหมายเลข 3256 ในราชกิจจานุเบกษา เล่ม 132 ตอนที่ 63 ก ลงวันที่ 14 กรกฎาคม 2558 มีกำหนดระยะเวลาการใช้บังคับ 4 ปี โดยมีผลใช้บังคับตั้งแต่วันที่ 15 กรกฎาคม 2558 และสิ้นสุดระยะเวลาใช้บังคับวันที่ 14 กรกฎาคม 2562 ซึ่งเจ้าหน้าที่เวนคืนได้ดำเนินการสำรวจอสังหาริมทรัพย์ที่ต้องเวนคืน โดยมีผู้ถูกเวนคืนอสังหาริมทรัพย์ทั้งหมดจำนวน 572 ราย มีผู้ถูกเวนคืนมาตกลงทำสัญญาซื้อขายจำนวน 433 ราย และยังไม่มาตกลงทำสัญญาซื้อขายจำนวน 139 ราย แต่เนื่องจากโครงการดังกล่าว กรมทางหลวงชนบทอยู่ระหว่างดำเนินการทำสัญญาและการจ่ายเงินค่าทดแทนอสังหาริมทรัพย์ และยังมีผู้ถูกเวนคืนหลายรายที่ยังไม่มาตกลงทำสัญญาซื้อขายกับกรมทางหลวงชนบท ส่งผลให้ไม่สามารถจ่ายเงินค่าทดแทนให้กับผู้ถูกเวนคืนที่ยังไม่มาตกลงทำสัญญาได้ทันภายในระยะเวลาใช้บังคับของพระราชกฤษฎีกา ประกอบกับยังทำการสำรวจรายละเอียดอสังหาริมทรัพย์ที่จะถูกเวนคืนยังไม่แล้วเสร็จ จึงทำให้การเวนคืนอสังหาริมทรัพย์ตามพระราชกฤษฎีกาฉบับดังกล่าวไม่อาจดำเนินการให้แล้วเสร็จภายในกำหนดระยะเวลาการบังคับใช้พระราชกฤษฎีกา
3. กรมทางหลวงชนบทพิจารณาเห็นว่าการขยายทางหลวงชนบทสายเชื่อมระหว่างทางหลวงแผ่นดินหมายเลข 3344 กับทางหลวงแผ่นดินหมายเลข 3256 ยังมีความจำเป็นที่จะต้องดำเนินการสำรวจข้อเท็จจริงเพื่อประโยชน์ในการเวนคืนอสังหาริมทรัพย์นั้นต่อไป เพื่อให้ได้มาซึ่งอสังหาริมทรัพย์เพื่อการขยายทางหลวงชนบทสายดังกล่าว เพื่อให้การขยายทางหลวงชนบทตามโครงการดังกล่าวเป็นไปตามแผนการที่กำหนดไว้ รวมทั้งเพื่ออำนวยความสะดวกและความรวดเร็วแก่การจราจรและการขนส่งทางบกอันเป็นกิจการสาธารณูปโภค และเพื่อให้พนักงานเจ้าหน้าที่มีสิทธิเข้าไปทำการสำรวจเพื่อให้ทราบข้อเท็จจริงเกี่ยวกับอสังหาริมทรัพย์ที่ต้องได้มาโดยแน่ชัด
4. กรมทางหลวงชนบทได้ศึกษาวิเคราะห์ความเหมาะสมทางด้านเศรษฐกิจในการดำเนินโครงการ พบว่า มูลค่าปัจจุบันสุทธิ (NPV) มีค่า 662.49 ล้านบาท อัตราผลตอบแทนทางด้านเศรษฐกิจ (EIRR) มีค่า 14.48% อัตราผลประโยชน์ต่อต้นทุน (B/C Ratio) มีค่า 3.68 ซึ่งถือได้ว่าโครงการดังกล่าวนี้มีความเหมาะสมในการดำเนินการ
5. ลักษณะของโครงการ เป็นการขยายถนน ขนาด 4 ช่องจราจรชนิดผิวจราจรคอนกรีตเสริมเหล็ก ช่องจราจรกว้าง 3.25 – 3.50 เมตร เกาะกลางกว้าง 2.00 – 4.20 เมตร ทางเท้ากว้างข้างละ 2.50 เมตร เขตทางกว้าง 24.00 – 27.20 เมตร รวมระยะทางประมาณ 8.192 กิโลเมตร มีที่ดินที่ถูกเวนคืนประมาณ 32 ไร่ 1 งาน 55.70 ตารางวา มีอาคารและสิ่งปลูกสร้างที่ถูกเวนคืนประมาณ 754 รายการ ใช้งบประมาณในการดำเนินโครงการประมาณ 1,387.2989 ล้านบาท
6. กรมทางหลวงชนบทได้ดำเนินการจัดให้มีการรับฟังความคิดเห็นของผู้ได้รับผลกระทบกับโครงการก่อสร้างถนนสายดังกล่าว ตามระเบียบสำนักนายกรัฐมนตรีว่าด้วยการรับฟังความคิดเห็นของประชาชน พ.ศ. 2548 แล้ว ซึ่งผลการรับฟังความคิดเห็นโดยรวมมีผู้เห็นด้วยกับโครงการ ร้อยละ 94.12
7. สำนักงบประมาณพิจารณาแล้ว เห็นควรที่กรมทางหลวงชนบทจะเสนอร่างพระราชกฤษฎีกาดังกล่าว ซึ่งการจัดกรรมสิทธิ์ที่ดินจะต้องดำเนินการอย่างมีประสิทธิภาพ โปร่งใส และตรวจสอบได้ในทุกขั้นตอน โดยคำนึงถึงประโยชน์ที่ทางราชการและประชาชนจะได้รับเป็นสำคัญ
3. เรื่อง ร่างพระราชกฤษฎีกาว่าด้วยปริญญาในสาขาวิชา อักษรย่อสำหรับสาขาวิชา ครุยวิทยฐานะ เข็มวิทยฐานะ และครุยประจำตำแหน่งของมหาวิทยาลัย รวม 3 ฉบับ
คณะรัฐมนตรีมีมติอนุมัติหลักการร่างพระราชกฤษฎีกาว่าด้วยปริญญาในสาขาวิชา อักษรย่อสำหรับสาขาวิชา ครุยวิทยฐานะ เข็มวิทยฐานะ และครุยประจำตำแหน่งของมหาวิทยาลัย รวม 3 ฉบับ ประกอบด้วย 1) ร่างพระราชกฤษฎีกาว่าด้วยปริญญาในสาขาวิชา อักษรย่อสำหรับสาขาวิชา ครุยวิทยฐานะ เข็มวิทยฐานะ และครุยประจำตำแหน่งของมหาวิทยาลัยราชภัฏนครราชสีมา (ฉบับที่ ..) พ.ศ. .... 2) ร่างพระราชกฤษฎีกาว่าด้วยปริญญาในสาขาวิชา อักษรย่อสำหรับสาขาวิชา ครุยวิทยฐานะ เข็มวิทยฐานะ และครุยประจำตำแหน่งของมหาวิทยาลัยนเรศวร (ฉบับที่ ..) พ.ศ. .... 3) ร่างพระราชกฤษฎีกาว่าด้วยปริญญาในสาขาวิชา อักษรย่อสำหรับสาขาวิชา ครุยวิทยฐานะ เข็มวิทยฐานะ และครุยประจำตำแหน่งของมหาวิทยาลัยราชภัฏบุรีรัมย์ (ฉบับที่ ..) พ.ศ. .... ตามที่กระทรวงการอุดมศึกษา วิทยาศาสตร์ วิจัยและนวัตกรรม (อว.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้
สาระสำคัญของร่างพระราชกฤษฎีกา รวม 3 ฉบับ ตามที่กระทรวงการอุดมศึกษา วิทยาศาสตร์ วิจัยและนวัตกรรม (อว.) เสนอ เป็นการแก้ไขเพิ่มเติมพระราชกฤษฎีกาว่าด้วยปริญญาในสาขาวิชา อักษรย่อสำหรับสาขาวิชา ครุยวิทยฐานะ เข็มวิทยฐานะ และครุยประจำตำแหน่ง เพื่อกำหนดปริญญาในสาขาวิชา อักษรย่อสำหรับสาขาวิศวกรรมศาสตร์ และสีประจำสาขาวิชาดังกล่าวของมหาวิทยาลัยราชภัฏนครราชสีมา เพื่อกำหนดปริญญาในสาขาวิชา อักษรย่อสำหรับสาขาวิชาดุริยางคศาสตร์ของมหาวิทยาลัยนเรศวร เพื่อกำหนดปริญญาในสาขาวิชา อักษรย่อสำหรับสาขาวิชาพยาบาลศาสตร์และสาขาวิชาสาธารณสุขศาสตร์ และสีประจำสาขาวิชาดังกล่าวของมหาวิทยาลัยราชภัฏบุรีรัมย์ และสภามหาวิทยาลัยทั้ง 3 แห่งดังกล่าวได้มีมติเห็นชอบด้วยแล้ว
4.  เรื่อง  ร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ..) พ.ศ. ....
คณะรัฐมนตรีมีมติอนุมัติหลักการร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ..) พ.ศ. .... ตามที่กระทรวงเกษตรและสหกรณ์ (กษ.) เสนอ และให้ส่งสำนักงานคณะกรรมการกฤษฎีกาตรวจพิจารณา โดยให้รวมพิจารณาร่างกฎกระทรวงในเรื่องนี้กับร่างกฎกระทรวงฯ ที่เป็นเรื่องทำนองเดียวกันซึ่งอยู่ระหว่างสำนักงานคณะกรรมการกฤษฎีกาตรวจพิจารณาให้เป็นฉบับเดียวกัน แล้วดำเนินการต่อไปได้
ทั้งนี้ กษ. เสนอว่า
1. มาตรา 63/15 วรรคหนึ่ง แห่งพระราชบัญญัติวิธีปฏิบัติราชการทางปกครอง พ.ศ. 2539 ซึ่งแก้ไขเพิ่มเติมโดยพระราชบัญญัติวิธีปฏิบัติราชการทางปกครอง (ฉบับที่ 3) พ.ศ. 2562 บัญญัติให้ในกรณีที่มีการบังคับให้ชำระเงินและคำสั่งทางปกครองที่กำหนดให้ชำระเงินเป็นที่สุดแล้ว หากหน่วยงานของรัฐที่ออกคำสั่งให้ชำระเงินประสงค์ให้เจ้าพนักงานบังคับคดีในสังกัดกรมบังคับคดีดำเนินการบังคับให้เป็นไปตามคำสั่งทางปกครองดังกล่าว ให้ยื่นคำขอต่อศาลเพื่อให้ศาลออกหมายบังคับคดีเพื่อบังคับให้เป็นไปตามคำสั่งทางปกครองนั้น โดยระบุจำนวนเงินที่ผู้อยู่ในบังคับของมาตรการบังคับทางปกครองยังมิได้ชำระตามคำสั่งทางปกครอง ทั้งนี้ไม่ว่าหน่วยงานของรัฐยังไม่ได้บังคับทางปกครองหรือได้ดำเนินการบังคับทางปกครองแล้วแต่ยังไม่ได้รับชำระเงินหรือได้รับชำระเงินไม่ครบถ้วน และมาตรา 63/15 วรรคหก บัญญัติให้หน่วยงานของรัฐตามมาตรานี้ หมายความว่า กระทรวง ทบวง กรม หรือส่วนราชการที่เรียกชื่ออย่างอื่นและมีฐานะเป็นกรม ราชการส่วนภูมิภาค ราชการส่วนท้องถิ่น และหน่วยงานอื่นของรัฐตามที่กำหนดในกฎกระทรวง
2. ดังนั้น เพื่อให้การบังคับตามคำสั่งทางปกครองที่กำหนดให้ชำระเงินของหน่วยงานรัฐวิสาหกิจและองค์การของรัฐในสังกัดกระทรวงเกษตรและสหกรณ์มีประสิทธิภาพยิ่งขึ้น สมควรกำหนดให้การยางแห่งประเทศไทย (กยท.) และสำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) (พกฉ.) เป็นหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครองได้ตามมาตรา 63/15 วรรคหก แห่งพระราชบัญญัติวิธีปฏิบัติราชการทางปกครอง พ.ศ. 2539
จึงได้เสนอร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ..) พ.ศ. .... มาเพื่อดำเนินการ
สาระสำคัญของร่างกฎกระทรวง
กำหนดให้ กยท. พกฉ. เป็นหน่วยงานของรัฐที่สามารถขอให้เจ้าพนักงานบังคับคดีดำเนินการทางปกครองแทนได้ตามกฎหมายว่าด้วยวิธีปฏิบัติราชการทางปกครอง
5. เรื่อง ร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ..) พ.ศ. ....
คณะรัฐมนตรีมีมติอนุมัติหลักการร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ...) พ.ศ. .... ตามที่กระทรวงมหาดไทย (มท.) เสนอ และให้ส่งสำนักงานคณะกรรมการกฤษฎีกาตรวจพิจารณา โดยให้รวมพิจารณาร่างกฎกระทรวงในเรื่องนี้กับร่างกฎกระทรวงฯ ที่เป็นเรื่องทำนองเดียวกันซึ่งอยู่ระหว่างสำนักงานคณะกรรมการกฤษฎีกาตรวจพิจารณาให้เป็นฉบับเดียวกัน แล้วดำเนินการต่อไปได้
ทั้งนี้ มท. เสนอว่า
1. มาตรา 63/15 วรรคหนึ่ง แห่งพระราชบัญญัติวิธีปฏิบัติราชการทางปกครอง พ.ศ. 2539 ซึ่งแก้ไขเพิ่มเติมโดยพระราชบัญญัติวิธีปฏิบัติราชการทางปกครอง (ฉบับที่ 3) พ.ศ. 2562 บัญญัติให้ในกรณีที่มีการบังคับให้ชำระเงินและคำสั่งทางปกครองที่กำหนดให้ชำระเงินเป็นที่สุดแล้ว หากหน่วยงานของรัฐที่ออกคำสั่งให้ชำระเงินประสงค์ให้เจ้าพนักงานบังคับคดีในสังกัดกรมบังคับคดีดำเนินการบังคับให้เป็นไปตามคำสั่งทางปกครองดังกล่าว ให้ยื่นคำขอต่อศาลเพื่อให้ศาลออกหมายบังคับคดีเพื่อบังคับให้เป็นไปตามคำสั่งทางปกครองนั้น โดยระบุจำนวนเงินที่ผู้อยู่ในบังคับของมาตรการบังคับทางปกครองยังมิได้ชำระตามคำสั่งทางปกครอง ทั้งนี้ไม่ว่าหน่วยงานของรัฐยังไม่ได้บังคับทางปกครองหรือได้ดำเนินการบังคับทางปกครองแล้ว แต่ยังไม่ได้รับชำระเงินหรือได้รับชำระเงินไม่ครบถ้วน และมาตรา 63/15 วรรคหก บัญญัติให้หน่วยงานของรัฐตามมาตรานี้ หมายความว่า กระทรวง ทบวง กรม หรือส่วนราชการที่เรียกชื่ออย่างอื่นและมีฐานะเป็นกรม ราชการส่วนภูมิภาค ราชการส่วนท้องถิ่น และหน่วยงานอื่นของรัฐตามที่กำหนดในกฎกระทรวง
2. ดังนั้น เพื่อให้การบังคับตามคำสั่งทางปกครองที่กำหนดให้ชำระเงินของหน่วยงานรัฐวิสาหกิจและองค์การของรัฐในสังกัดกระทรวงมหาดไทยมีประสิทธิภาพยิ่งขึ้นสมควรกำหนดให้การไฟฟ้านครหลวง (กฟน.) การไฟฟ้าส่วนภูมิภาค (กฟภ.) การประปานครหลวง (กปน.) การประปาส่วนภูมิภาค (กปภ.) องค์การตลาด (อต.) และองค์การจัดการน้ำเสีย (อจน.) เป็นหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครองได้ตามมาตรา 63/15 วรรคหก แห่งพระราชบัญญัติวิธีปฏิบัติราชการทางปกครอง พ.ศ. 2539
จึงได้เสนอร่างกฎกระทรวงกำหนดหน่วยงานของรัฐที่สามารถขอให้เจ้าพนักงานบังคับคดีดำเนินการบังคับทางปกครอง (ฉบับที่ ...) พ.ศ. .... มาเพื่อดำเนินการ
สาระสำคัญของร่างกฎกระทรวง
กำหนดให้ กฟน. กฟภ. กปน. กปภ. อต. และ อจน. เป็นหน่วยงานของรัฐที่สามารถขอให้เจ้าพนักงานบังคับคดีดำเนินการทางปกครองแทนได้ตามกฎหมายว่าด้วยวิธีปฏิบัติราชการทางปกครอง
6. เรื่อง ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติควบคุมอาคาร พ.ศ. 2522
คณะรัฐมนตรีมีมติเห็นชอบร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติควบคุมอาคาร พ.ศ. 2522 ที่สำนักงานคณะกรรมการกฤษฎีกาตรวจพิจารณาแล้ว ตามที่กระทรวงมหาดไทย (มท.) เสนอ และให้ดำเนินการต่อไปได้
ทั้งนี้ ร่างกฎกระทรวงดังกล่าวที่ มท. เสนอ คณะรัฐมนตรีได้เคยมีมติอนุมัติหลักการและสำนักงานคณะกรรมการกฤษฎีกาได้ตรวจพิจารณาแล้ว เป็นการแก้ไขเพิ่มเติมกฎกระทรวง ฉบับที่ 33 (พ.ศ. 2535) ออกตามความในพระราชบัญญัติควบคุมอาคาร พ.ศ. 2522 โดยปรับปรุงหลักเกณฑ์ วิธีการ และเงื่อนไขระบบความปลอดภัยเกี่ยวกับการป้องกันอัคคีภัยหรือภัยพิบัติอย่างอื่น รวมทั้งการป้องกันอันตรายเมื่อมีเหตุชุลมุนวุ่นวายในอาคารสูงและอาคารขนาดใหญ่พิเศษ โดยกำหนดให้อาคารสูงหรืออาคารขนาดใหญ่พิเศษต้องจัดให้มีพื้นที่จอดรถดับเพลิง รถเพื่อการกู้ชีพฉุกเฉิน ลิฟต์สำหรับเคลื่อนย้ายผู้ประสบภัยพิบัติหรือกรณีเจ็บป่วยฉุกเฉิน และอุปกรณ์การปฐมพยาบาลในการช่วยชีวิต
สาระสำคัญของร่างกฎกระทรวง
1. กำหนดให้อาคารสูงต้องจัดให้มีช่องทางเฉพาะ เช่น ลิฟต์ดับเพลิงหรือช่องบันไดหนีไฟ สำหรับให้บุคคลภายนอกเข้าไปบรรเทาสาธารณภัยได้ทุกช่องทาง
2. กำหนดให้อาคารสูงหรืออาคารขนาดใหญ่พิเศษต้องจัดให้มีพื้นที่สำหรับยานพาหนะในการปฏิบัติการด้านความปลอดภัยเกี่ยวกับอัคคีภัยหรือภัยพิบัติอย่างอื่น ได้แก่ รถดับเพลิง อย่างน้อย 1 คัน และรถพยาบาลหรือรถปฏิบัติการฉุกเฉินตามกฎหมายว่าด้วยการแพทย์ฉุกเฉิน อย่างน้อย 1 คัน รวมทั้งอาคารสูงหรืออาคารขนาดใหญ่พิเศษที่เป็นอาคารสาธารณะต้องจัดให้มีพื้นที่หรือตำแหน่งเพื่อติดตั้งเครื่องฟื้นคืนหัวใจด้วยไฟฟ้าแบบอัตโนมัติ ตลอดจนกำหนดเพิ่มเติมรูปแบบ สัญลักษณ์ และรายละเอียดเกี่ยวกับพื้นที่สำหรับยานพาหนะ
3. กำหนดให้อาคารสูงต้องจัดให้มีลิฟต์ดับเพลิง อย่างน้อย 1 ชุด สามารถจอดได้ทุกชั้นของอาคาร บริเวณห้องโถงหน้าลิฟต์ทุกชั้นต้องติดตั้งตู้หัวฉีดน้ำดับเพลิงหรือหัวต่อสายฉีดน้ำดับเพลิงและอุปกรณ์อื่น ๆ และต้องมีผนังหรือประตูที่ทำด้วยวัตถุทนไฟปิดกั้นเปลวไฟหรือควันไฟได้ รวมทั้งมีหน้าต่างเปิดออกสู่ภายนอกอาคารได้โดยตรง ตลอดจนสามารถนำไปใช้เป็นลิฟต์โดยสารได้
4. กำหนดให้อาคารสูงหรืออาคารขนาดใหญ่พิเศษที่เป็นอาคารสาธารณะตั้งแต่ 4 ชั้นขึ้นไป ต้องจัดให้มีลิฟต์สำหรับเคลื่อนย้ายผู้ประสบภัยหรือผู้ป่วยฉุกเฉิน อย่างน้อย 1 ชุด สามารถจอดได้ทุกชั้นของอาคาร
5. กำหนดให้อาคารที่มีอยู่ก่อนวันที่กฎกระทรวงนี้ใช้บังคับ และยังก่อสร้างไม่แล้วเสร็จ หรือได้ยื่นขออนุญาต หรือได้แจ้งการก่อสร้าง ดัดแปลง หรือเปลี่ยนการใช้อาคารก่อนวันที่กฎกระทรวงนี้ใช้บังคับและอยู่ระหว่างการพิจารณาของเจ้าพนักงานท้องถิ่น ให้ได้รับยกเว้นไม่ต้องปฏิบัติตามในเรื่องด้านแคบที่สุดของห้องว่างติดกับช่องทางเฉพาะสำหรับบุคคลภายนอกเข้าไปบรรเทาสาธารณภัย
7. เรื่อง ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติโรงงาน พ.ศ. 2535
คณะรัฐมนตรีมีมติอนุมัติหลักการร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติโรงงาน พ.ศ. 2535 ตามที่กระทรวงอุตสาหกรรม (อก.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ รวมทั้งให้กระทรวงอุตสาหกรรมรับความเห็นของสำนักงาน ก.พ.ร. ไปพิจารณาดำเนินการต่อไปด้วย
ทั้งนี้ อก. เสนอว่า
1. อก. ได้มีการถ่ายโอนภารกิจการกำกับดูแลการประกอบกิจการโรงงานจำพวกที่ 2 ตามพระราชบัญญัติโรงงาน พ.ศ. 2535 ให้องค์กรปกครองส่วนท้องถิ่น ได้แก่ กรุงเทพมหานคร ตามประกาศกระทรวงอุตสาหกรรม เรื่อง การถ่ายโอนภารกิจตามพระราชบัญญัติโรงงาน พ.ศ. 2535 ให้แก่กรุงเทพมหานคร ลงวันที่ 1 กันยายน 2552 เมืองพัทยา ตามประกาศกระทรวงอุตสาหกรรม เรื่อง การถ่ายโอนภารกิจตามพระราชบัญญัติโรงงาน พ.ศ. 2535 ให้แก่เมืองพัทยา ลงวันที่ 19 ตุลาคม 2552 และเทศบาล ตามประกาศกระทรวงอุตสาหกรรม เรื่อง การถ่ายโอนภารกิจตามพระราชบัญญัติโรงงาน พ.ศ. 2535 ให้แก่เทศบาล ลงวันที่ 30 ตุลาคม 2552 ยกเว้นองค์การบริหารส่วนตำบลที่ยังไม่มีการถ่ายโอนภารกิจ
2. อก. พิจารณาแล้วเห็นว่าเพื่อปฏิบัติให้เป็นไปตามมติคณะรัฐมนตรี (วันที่ 8 กันยายน 2563) ประกอบกับการแก้ไขกฎหมายและกฎระเบียบที่เป็นอุปสรรคต่อการพัฒนาการให้บริการในรูปแบบอิเล็กทรอนิกส์   (e-Service) จะเป็นการอำนวยความสะดวกแก่ประชาชนในการติดต่อกับหน่วยงานราชการ ซึ่งเป็นการลดภาระของประชาชนในการที่จะต้องเดินทางมาติดต่อราชการด้วยตนเอง จึงดำเนินการแก้ไขกฎกระทรวง ฉบับที่ 4 (พ.ศ. 2535) ออกตามความในพระราชบัญญัติโรงงาน พ.ศ. 2535 เพื่อให้การดำเนินการเกี่ยวกับการแจ้งการประกอบกิจการโรงงานจำพวกที่ 2 สามารถดำเนินการโดยวิธีการทางอิเล็กทรอนิกส์ได้
จึงได้เสนอร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติโรงงาน พ.ศ. 2535 มาเพื่อดำเนินการ
สาระสำคัญของร่างกฎกระทรวง
1) กำหนดให้ผู้ประกอบกิจการโรงงานจำพวกที่ 2 ก่อนจะเริ่มประกอบกิจการโรงงาน ให้แจ้งต่อพนักงานเจ้าหน้าที่โดยวิธีการอิเล็กทรอนิกส์ผ่านระบบเครือข่ายอิเล็กทรอนิกส์ โดยให้รวมถึงการดำเนินการอื่นที่เกี่ยวข้องด้วย
2) กำหนดให้เมื่อพนักงานเจ้าหน้าที่ได้รับแจ้งจากผู้ประกอบกิจการตามข้อ 1) แล้ว ให้ออกใบรับแจ้ง โดยวิธีการทางอิเล็กทรอนิกส์ผ่านระบบเครือข่ายอิเล็กทรอนิกส์ของกรมโรงงานอุตสาหกรรม หรือสำนักงานอุตสาหกรรมจังหวัด หรือองค์กรปกครองส่วนท้องถิ่นที่ได้รับการถ่ายโอนภารกิจตามกฎหมาย
3) กำหนดให้หากการดำเนินการแจ้งและรับแจ้งตามข้อ 1) และข้อ 2) ไม่สามารถดำเนินการได้โดยวิธีการทางอิเล็กทรอนิกส์ ให้ดำเนินการ ณ สถานที่ ดังนี้
(1) โรงงานในเขตกรุงเทพมหานคร ให้กระทำ ณ กรมโรงงานอุตสาหกรรมหรือองค์กรปกครองส่วนท้องถิ่นที่ได้รับการถ่ายโอนภารกิจตามกฎหมาย
(2) โรงงานในจังหวัดอื่น ให้กระทำ ณ สำนักงานอุตสาหกรรมจังหวัดหรือองค์กรปกครองส่วนท้องถิ่นที่ได้รับการถ่ายโอนภารกิจตามกฎหมาย
4) กำหนดให้ใช้บังคับเมื่อพ้นกำหนดเก้าสิบวันนับแต่วันประกาศในราชกิจจานุเบกษาเป็นต้นไป
8. เรื่อง ร่างกฎกระทรวงยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 ภายในระยะเวลาที่กำหนด พ.ศ. ....
คณะรัฐมนตรีมีมติอนุมัติในหลักการร่างกฎกระทรวงยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 ภายในระยะเวลาที่กำหนด พ.ศ. .... ตามที่กระทรวงคมนาคม (คค.) เสนอ และให้ดำเนินการต่อไปได้
คค. เสนอว่า เนื่องจากในช่วงเทศกาลสงกรานต์ของปี พ.ศ. 2564 มีวันหยุดต่อเนื่อง ตั้งแต่วันที่ 12 – 15 เมษายน 2564 จึงคาดหมายได้ว่าจะมีประชาชนจำนวนมากเดินทางกลับภูมิลำเนา เป็นผลให้การจราจรติดขัดในทุกสายทางที่ออกและเข้ากรุงเทพมหานครและปริมณฑล โดยเฉพาะบริเวณหน้าด่านเก็บค่าผ่านทาง ซึ่งคาดว่าจะมีปัญหาการจราจรติดขัดยาวหลายกิโลเมตร เนื่องจากประชาชนรอชำระค่าธรรมเนียมผ่านทาง การยกเว้นการจัดเก็บค่าธรรมเนียมผ่านทางการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 สายถนนวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน – บางพลี และตอนพระประแดง – บางแค ช่วงพระประแดง – ต่างระดับบางขุนเทียน ในวันหยุดต่อเนื่องจะมีส่วนช่วยสนับสนุนให้ประชาชนสามารถเดินทางได้สะดวกรวดเร็วยิ่งขึ้น ทำให้การจราจรมีความคล่องตัวช่วยแบ่งเบาภาระค่าใช้จ่ายในการเดินทาง ลดภาระค่าครองชีพของประชาชน รวมทั้งเป็นการลดการใช้พลังงานของประเทศ สมควรยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 สายถนนวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน – บางพลี และตอนพระประแดง – บางแค ช่วงพระประแดง – ต่างระดับบางขุนเทียน ในช่วงเทศกาลสงกรานต์ของปี พ.ศ. 2564 ตั้งแต่เวลา 00.01 นาฬิกา ของวันศุกร์ที่ 9 เมษายน 2564 ถึงเวลา 24.00 นาฬิกา ของวันศุกร์ที่ 16 เมษายน 2564
สาระสำคัญของร่างกฎกระทรวง
ให้ยกเว้นการจัดเก็บค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 สายถนนวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน – บางพลี และตอนพระประแดง – บางแค ช่วงพระประแดง – ต่างระดับบางขุนเทียนตั้งแต่เวลา 00.01 นาฬิกา ของวันที่ 9 เมษายน 2564 ถึงเวลา 24.00 นาฬิกา ของวันที่ 16 เมษายน 2564
9. เรื่อง ร่างพระราชกฤษฎีกาเรียกประชุมรัฐสภาสมัยประชุมสามัญประจำปีครั้งที่หนึ่ง พ.ศ. ….
คณะรัฐมนตรีมีมติอนุมัติหลักการร่างพระราชกฤษฎีกาเรียกประชุมรัฐสภาสมัยประชุมสามัญประจำปีครั้งที่หนึ่ง พ.ศ. …. ตามที่สำนักเลขาธิการคณะรัฐมนตรี (สลค.) เสนอ และให้ส่งสำนักงานคณะกรรมการกฤษฎีกาตรวจพิจารณาเป็นเรื่องด่วน แล้วดำเนินการต่อไปได้
ทั้งนี้ สลค. เสนอว่า
1. รัฐธรรมนูญแห่งราชอาณาจักรไทย มาตรา 121 บัญญัติให้ในปีหนึ่งมีสมัยประชุมสามัญของรัฐสภาสองสมัย ๆ หนึ่งให้มีกำหนดเวลาหนึ่งร้อยยี่สิบวัน โดยให้ถือวันที่มีการเรียกประชุมรัฐสภาเพื่อให้สมาชิกได้มาประชุมเป็นครั้งแรก เป็นวันเริ่มสมัยประชุมสามัญประจำปีครั้งที่หนึ่ง ส่วนวันเริ่มสมัยประชุมสามัญประจำปีครั้งที่สองให้เป็นไปตามที่สภาผู้แทนราษฎรกำหนด และเนื่องจากได้มีพระราชกฤษฎีกาเรียกประชุมรัฐสภา พ.ศ. 2562 กำหนดให้มีการเรียกประชุมรัฐสภาเพื่อให้สมาชิกได้มาประชุมเป็นครั้งแรก โดยให้ถือเป็นวันเริ่มสมัยประชุมสามัญประจำปีครั้งที่หนึ่ง ตั้งแต่วันที่ 22 พฤษภาคม พ.ศ. 2562 และสภาผู้แทนราษฎรได้กำหนดให้วันที่ 1 พฤศจิกายน เป็นวันเริ่มสมัยประชุมสามัญประจำปีครั้งที่สอง ซึ่งคณะรัฐมนตรีได้มีมติรับทราบแล้ว (มติคณะรัฐมนตรี 30 กรกฎาคม 2562) ดังนั้น ในการประชุมสภาผู้แทนราษฎรจึงมีวันเปิดและวันปิดสมัยประชุม ดังนี้
ปีที่
สมัยประชุมสามัญประจำปีครั้งที่หนึ่ง
สมัยประชุมสามัญประจำปีครั้งที่สอง
1
22 พฤษภาคม 2562 – 18 กันยายน 2562
1 พฤศจิกายน 2562 – 28 กุมภาพันธ์ 2563
2
22 พฤษภาคม 2563 – 18 กันยายน 2563
1 พฤศจิกายน 2563 – 28 กุมภาพันธ์ 2564
3
22 พฤษภาคม 2564 – 18 กันยายน 2564
1 พฤศจิกายน 2564 – 28 กุมภาพันธ์ 2565
4
22 พฤษภาคม 2565 – 18 กันยายน 2565
1 พฤศจิกายน 2565 – 28 กุมภาพันธ์ 2566
2. บัดนี้ ได้มีพระราชกฤษฎีกาปิดประชุมรัฐสภาสมัยประชุมสามัญประจำปีครั้งที่สอง พ.ศ. 2564 กำหนดให้ปิดประชุมรัฐสภาสมัยประชุมสามัญประจำปีครั้งที่สอง ตั้งแต่วันที่ 1 มีนาคม พ.ศ. 2564 ดังนั้น สมควรที่จะให้มีการเรียกประชุมรัฐสภาสมัยประชุมสามัญประจำปีครั้งที่หนึ่งสำหรับปี พ.ศ. 2564 ตั้งแต่วันที่ 22 พฤษภาคม พ.ศ. 2564
จึงเสนอร่างพระราชกฤษฎีกาเรียกประชุมรัฐสภาสมัยประชุมสามัญประจำปีครั้งที่หนึ่ง พ.ศ. …. มาเพื่อดำเนินการ
10. เรื่อง ร่างพระราชกฤษฎีกาเรียกประชุมสมัยวิสามัญแห่งรัฐสภา พ.ศ. .... และร่างพระราชกฤษฎีกาปิดประชุมสมัยวิสามัญแห่งรัฐสภา พ.ศ. ....
คณะรัฐมนตรีมีมติอนุมัติหลักการร่างพระราชกฤษฎีกาเรียกประชุมสมัยวิสามัญแห่งรัฐสภา พ.ศ. .... (ตั้งแต่วันที่ 7 เมษายน 2564) และร่างพระราชกฤษฎีกาปิดประชุมสมัยวิสามัญแห่งรัฐสภา พ.ศ. .... (ตั้งแต่วันที่ 9 เมษายน 2564) ตามที่สำนักเลขาธิการคณะรัฐมนตรี (สลค.) เสนอ ซึ่งสำนักงานคณะกรรมการกฤษฎีกาได้ตรวจพิจารณาเป็นการล่วงหน้าแล้ว และให้ดำเนินการต่อไปได้
สลค. เสนอว่า ตามที่ได้มีพระราชกฤษฎีกาเรียกประชุมสมัยวิสามัญแห่งรัฐสภา พ.ศ. 2564 ตั้งแต่วันที่ 17 มีนาคม 2564 ประธานรัฐสภาจึงได้มีคำสั่งให้นัดประชุมร่วมกันของรัฐสภาครั้งที่ 1 (สมัยวิสามัญ) วันพุธที่ 17 มีนาคม 2564 และครั้งที่ 2 (สมัยวิสามัญ) วันพฤหัสบดีที่ 18 มีนาคม 2564 และได้มีพระราชกฤษฎีกาปิดประชุมสมัยวิสามัญแห่งรัฐสภา พ.ศ. 2564 ตั้งแต่วันที่ 19 มีนาคม 2564 นั้น
สำนักเลขาธิการสภาผู้แทนราษฎรแจ้งว่า ในการประชุมสมัยวิสามัญแห่งรัฐสภา พ.ศ. 2564 ได้มีการพิจารณาเรื่องด่วน ร่างรัฐธรรมนูญแห่งราชอาณาจักรไทย แก้ไขเพิ่มเติม (ฉบับที่ ..) พุทธศักราช .... (แก้ไขเพิ่มเติมมาตรา 256 และเพิ่มหมวด 15/1) และร่างพระราชบัญญัติการเข้าชื่อเสนอกฎหมาย พ.ศ. .... ในวาระที่สามเสร็จสิ้นแล้ว และได้มีการพิจารณาร่างพระราชบัญญัติว่าด้วยการออกเสียงประชามติ พ.ศ. .... ในวาระที่สองเพียงบางมาตรา โดยที่ประชุมไม่ได้มีการพิจารณาร่างพระราชบัญญัติให้ใช้ประมวลกฎหมายยาเสพติด พ.ศ. .... ร่างประมวลกฎหมายยาเสพติด และร่างพระราชบัญญัติวิธีพิจารณาคดียาเสพติด (ฉบับที่ ..) พ.ศ. .... ในวาระที่สองและวาระที่สามตามรัฐธรรมนูญแห่งราชอาณาจักรไทยแต่อย่างใด
ดังนั้น เพื่อให้ที่ประชุมร่วมกันของรัฐสภาได้มีการพิจารณาร่างพระราชบัญญัติว่าด้วยการออกเสียงประชามติ พ.ศ. .... ร่างพระราชบัญญัติให้ใช้ประมวลกฎหมายยาเสพติด พ.ศ. .... ร่างประมวลกฎหมายยาเสพติด และร่างพระราชบัญญัติวิธีพิจารณาคดียาเสพติด (ฉบับที่ ..) พ.ศ. .... ในวาระที่สองและวาระที่สามให้แล้วเสร็จ เพื่อประโยชน์แห่งรัฐตามมาตรา 122 ของรัฐธรรมนูญแห่งราชอาณาจักรไทย จึงมีความจำเป็นในการเรียกประชุมสมัยวิสามัญแห่งรัฐสภาในช่วงระหว่างวันพุธที่ 7 และวันพฤหัสบดีที่ 8 เมษายน 2564 เพื่อให้รัฐสภาได้ประชุมร่วมกันพิจารณาร่างกฎหมายดังกล่าว
11. เรื่อง ร่างกฎกระทรวงยกเว้นค่าธรรมเนียมรายปีให้แก่ผู้ได้รับใบอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต และเขตปลอดอากร และผู้ได้รับใบอนุญาตประกอบกิจการในเขตปลอดอากรตามกฎหมายว่าด้วยศุลกากร พ.ศ. ….
คณะรัฐมนตรีมีมติเห็นชอบร่างกฎกระทรวงยกเว้นค่าธรรมเนียมรายปีให้แก่ผู้ได้รับใบอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต และเขตปลอดอากร และผู้ได้รับใบอนุญาตประกอบกิจการในเขตปลอดอากรตามกฎหมายว่าด้วยศุลกากร พ.ศ. …. ตามที่กระทรวงการคลัง (กค.) เสนอ ซึ่งสำนักงานคณะกรรมการกฤษฎีกาตรวจพิจารณาแล้ว และให้ดำเนินการต่อไปได้ และให้ กค. รับความเห็นของสำนักงบประมาณและสำนักงานสภาพัฒนาการเศรษฐกิจและสังคมแห่งชาติไปพิจารณาดำเนินการต่อไปด้วย
สาระสำคัญของร่างกฎกระทรวง
กำหนดให้ยกเว้นค่าธรรมเนียมรายปี ประจำปี พ.ศ. 2564 ให้แก่ผู้ได้รับอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต เขตปลอดอากร และผู้ได้รับใบอนุญาตประกอบกิจการในเขตปลอดอากร
ทั้งนี้ กค. เสนอว่า  โดยที่กฎกระทรวงกำหนดค่าธรรมเนียมและยกเว้นค่าธรรมเนียมตามกฎหมายว่าด้วยศุลกากร พ.ศ. 2560 ลงวันที่ 13 พฤศจิกายน พ.ศ. 2560 กำหนดให้เก็บเงินค่าธรรมเนียมรายปีสำหรับการจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต เขตปลอดอากร และการประกอบกิจการในเขตปลอดอากร โดยให้ชำระค่าธรรมเนียมเป็นรายปีก่อนวันที่ 1 มกราคม ของปีที่ต้องชำระค่าธรรมเนียม แต่เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 (COVID–19) ทำให้ผู้ได้รับใบอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต เขตปลอดอากร และผู้ได้รับใบอนุญาตประกอบกิจการในเขตปลอดอากร ได้รับผลกระทบทางเศรษฐกิจทั้งทางตรงและทางอ้อม
ประกอบกับมาตรา 5 (3) แห่งพระราชบัญญัติศุลกากร พ.ศ. 2560 กำหนดให้รัฐมนตรีว่าการกระทรวงการคลังมีอำนาจออกกฎกระทรวงกำหนดค่าธรรมเนียมหรือยกเว้นค่าธรรมเนียม แต่ต้องไม่เกินอัตราในบัญชีท้ายพระราชบัญญัตินี้
ดังนั้น เพื่อเป็นการบรรเทาผลกระทบทางเศรษฐกิจจากการแพร่ระบาดของโรคติดเชื้อไวรัสโคโรนา 2019 (COVID-19) และช่วยเหลือเยียวยาผู้ได้รับใบอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต เขตปลอดอากร และผู้ได้รับใบอนุญาตประกอบกิจการในเขตปลอดอากร จึงเห็นควรออกกฎกระทรวงเพื่อยกเว้นการเก็บค่าธรรมเนียมรายปีให้แก่ผู้ประกอบการดังกล่าวเป็นเวลา 1 ปี คือ ปี พ.ศ. 2564 (ค่าธรรมเนียมรายปี ประจำปี 2564 ผู้ได้รับใบอนุญาตได้ชำระไปแล้ว แต่เมื่อร่างกฎกระทรวงฉบับนี้ประกาศใช้บังคับ กค. จะได้คืนค่าธรรมเนียมดังกล่าวต่อผู้ได้รับใบอนุญาต)
กค. ได้จัดทำรายงานตามมาตรา 27 แห่งพระราชบัญญัติวินัยการเงินการคลังของรัฐ พ.ศ. 2561 แล้ว โดยรายงานว่าการดำเนินการตามมาตรการดังกล่าวจะก่อให้เกิดการสูญเสียรายได้ของรัฐและประโยชน์ที่คาดว่าจะได้รับดังนี้
1) ประมาณการสูญเสียรายได้ ซึ่งคาดว่าค่าธรรมเนียมรายปีที่จะต้องเรียกเก็บจากผู้ได้รับอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต เขตปลอดอากร และผู้ได้รับใบอนุญาตประกอบกิจการในเขตปลอดอากร จะมีการสูญเสียรายได้ประมาณ 57.58 ล้านบาท
2) ประโยชน์ที่คาดว่าจะได้รับ เป็นการบรรเทาผลกระทบให้แก่ผู้ประกอบการโดยลดภาระค่าใช้จ่ายให้แก่ผู้ได้รับอนุญาตจัดตั้งคลังสินค้าทัณฑ์บน โรงพักสินค้า ที่มั่นคง ท่าเรือรับอนุญาต เขตปลอดอากร และผู้ได้รับใบอนุญาตประกอบกิจการในเขตปลอดอากร รวมผู้ประกอบกิจการทั้งสิ้นประมาณ 995 ราย
12. เรื่อง  ร่างประกาศกระทรวงมหาดไทย เรื่อง การอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ (ฉบับที่ ..)
คณะรัฐมนตรีมีมติอนุมัติในหลักการร่างประกาศกระทรวงมหาดไทย เรื่อง  การอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ (ฉบับที่ ..) ตามที่กระทรวงมหาดไทย (มท.) เสนอ และให้ส่งคณะกรรมการตรวจสอบร่างกฎหมายและร่างอนุบัญญัติที่เสนอคณะรัฐมนตรีตรวจพิจารณาเป็นเรื่องด่วน แล้วดำเนินการต่อไปได้
ทั้งนี้ มท. เสนอว่า
1. ได้มีการออกประกาศกระทรวงมหาดไทย 2 ฉบับ ดังนี้
1.1 ประกาศกระทรวงมหาดไทย เรื่อง การอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ ลงวันที่ 30 ตุลาคม พ.ศ. 2563 ซึ่งมีสาระสำคัญเป็นการอนุญาตให้บุคคลต่างด้าวที่ประสงค์จะเดินทางเข้ามาท่องเที่ยวโดยเรือสำราญและกีฬา (เรือยอร์ช) ในราชอาณาจักร มีสิทธิขอรับการตรวจลงตราประเภทนักท่องเที่ยวประเภทพิเศษ Special Tourist Visa (STV) กรณีที่เดินทางออกจากประเทศต้นทางและอยู่ระหว่างการเดินทางเข้าน่านน้ำไทยก่อนประกาศนี้ใช้บังคับมีสิทธิขอรับการตรวจลงตราประเภท STV   ณ ช่องทางอนุญาตของด่านตรวจคนเข้าเมืองได้ภายใน 30 วัน นับจากวันที่ประกาศนี้ใช้บังคับ (31 ตุลาคม 2563 – 29 พฤศจิกายน 2563)
1.2 ประกาศกระทรวงมหาดไทย เรื่อง การอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ (ฉบับที่ 2) ลงวันที่ 9 ธันวาคม พ.ศ. 2563 ซึ่งมีสาระสำคัญเป็นการขยายระยะเวลาการอนุญาตให้คนต่างด้าวที่มากับเรือสำราญและกีฬา (เรือยอร์ช) ที่เดินทางออกจากประเทศต้นทางและอยู่ระหว่างการเดินทางเข้ามาในน่านน้ำไทยมีสิทธิขอรับการตรวจลงตราประเภท STV ณ ช่องทางอนุญาตของด่านตรวจคนเข้าเมืองได้ ออกไปอีก 30 วัน นับจากวันที่ประกาศนี้ใช้บังคับ (9 ธันวาคม 2563 – 7 มกราคม 2564)
2. เนื่องด้วยปัจจุบันสถานการณ์การแพร่ระบาดของโรคโควิด-19 ของโลกและประเทศไทยมีแนวโน้มและทิศทางที่ดีขึ้นอย่างต่อเนื่อง จำนวนผู้ติดเชื้อโควิด-19 ลดลงอย่างมีนัยสำคัญประกอบกับการเริ่มดำเนินการฉีดวัคซีนป้องกันโรคโควิด-19 ในหลายประเทศทั่วโลกเป็นไปตามเป้าหมายทำให้การเคลื่อนย้ายและการเดินทางระหว่างประเทศของประชาชนมีแนวโน้มเพิ่มขึ้น และขณะนี้ประเทศไทยกำลังเข้าสู่ระยะการฟื้นฟูจากสถานการณ์การแพร่ระบาดของโรคโควิด-19 โดยการเร่งการฟื้นฟูเศรษฐกิจโดยเฉพาะการกระตุ้นการท่องเที่ยวจากนักท่องเที่ยวชาวต่างชาติตั้งแต่ประเทศไทยอนุญาตให้ชาวต่างชาติที่ประสงค์จะเดินทางเข้ามาท่องเที่ยวในราชอาณาจักรโดยเรือสำราญและกีฬา (เรือยอร์ช) มีสิทธิขอรับการตรวจลงตราประเภทนักท่องเที่ยว ประเภทพิเศษ STV มีนักท่องเที่ยวที่เดินทางเข้ามาท่องเที่ยวในราชอาณาจักรแล้วและที่ลงทะเบียนแจ้งความประสงค์จะเดินทางเข้ามาในราชอาณาจักรทางเรือสำราญและกีฬา (เรือยอร์ช) ไม่น้อยกว่า 102 ราย จาก 18 สัญชาติ (ข้อมูล ณ วันที่ 26 กุมภาพันธ์ 2564) เห็นควรอนุญาตให้คนต่างด้าวที่เดินทางมากับเรือสำราญและกีฬา (เรือยอร์ช) เพื่อการท่องเที่ยวในราชอาณาจักรสามารถขอรับการตรวจลงตราประเภท STV  ณ ช่องทางอนุญาตของด่านตรวจคนเข้าเมือง ไปจนถึงวันที่ 30 กันยายน 2564 อันจะเป็นการอำนวยความสะดวกให้แก่นักท่องเที่ยวและเป็นการส่งเสริมการท่องเที่ยวภาคธุรกิจเรือสำราญและกีฬา (เรือยอร์ช) โดยยังให้คงการปฏิบัติตามมาตรการป้องกันโรคตามที่ทางราชการกำหนดอย่างเคร่งครัด
3. ที่ประชุมคณะกรรมการเฉพาะกิจพิจารณาผ่อนคลายการบังคับใช้มาตรการในการป้องกันและยับยั้งการแพร่ระบาดของโรคติดเชื้อไวรัสโคโรนา 2019 (โควิด-19) ครั้งที่ 2/2564 เมื่อวันที่ 18 กุมภาพันธ์ 2564 และที่ประชุมศูนย์ปฏิบัติการ ศูนย์บริหารสถานการณ์โควิด-19 (ศปก.ศบค.) เมื่อวันที่ 8 มีนาคม 2564 ได้ให้ความเห็นชอบในการอนุญาตให้คนต่างด้าวที่เดินทางมากับเรือสำราญและกีฬา (เรือยอร์ช) เพื่อการท่องเที่ยวในราชอาณาจักรสามารถขอรับการตรวจลงตราประเภท STV ณ ช่องทางอนุญาตของด่านตรวจคนเข้าเมืองได้จนถึงวันที่ 30 กันยายน  2564 เพื่ออำนวยความสะดวกและส่งเสริมการท่องเที่ยวภาคธุรกิจเรือสำราญและกีฬา (เรือยอร์ช) โดยมอบหมายให้ มท. ไปพิจารณาดำเนินการ
จึงได้เสนอร่างประกาศกระทรวงมหาดไทย เรื่อง การอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ (ฉบับที่ ..) มาเพื่อดำเนินการ
สาระสำคัญของร่างประกาศ
กำหนดให้คนต่างด้าวที่เดินทางมากับเรือสำราญและกีฬา (เรือยอร์ช) เพื่อการท่องเที่ยวในราชอาณาจักรสามารถขอรับการตรวจลงตราประเภท STV ณ ช่องทางอนุญาตของด่านตรวจคนเข้าเมือง ไปจนถึงวันที่ 30 กันยายน 2564
13. เรื่อง ร่างพระราชกำหนดการให้ความช่วยเหลือฟื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. .... และมาตรการทางภาษีอากรและค่าธรรมเนียมที่เกี่ยวข้อง
คณะรัฐมนตรีมีมติเห็นชอบตามที่กระทรวงการคลัง (กค.) เสนอ ดังนี้
1. เห็นชอบร่างพระราชกำหนดการให้ความช่วยเหลือฟื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. .... และข้อเสนอที่เกี่ยวข้องกับ บรรษัทประกันสินเชื่ออุตสาหกรรมขนาดย่อม (บสย.) พร้อมทั้งมอบหมายหน่วยงานที่เกี่ยวข้องดำเนินการในส่วนที่เกี่ยวข้องต่อไป
2. เห็นชอบมาตรการทางภาษีอากรและค่าธรรมเนียมที่เกี่ยวข้องที่เสนอ
3. เห็นชอบร่างประกาศกระทรวงมหาดไทยจำนวน 4 ฉบับ
4. มอบหมายให้กรมสรรพากรพิจารณาดำเนินการออกกฎหมายในส่วนที่เกี่ยวข้องโดยเร็วต่อไป
สาระสำคัญ
ร่างพระราชกำหนดฯ และมาตรการทางภาษีอากรและค่าธรรมเนียมที่เกี่ยวข้อง มีรายละเอียด ดังนี้
1. ร่างพระราชกำหนดการให้ความช่วยเหลือฟื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. ....
ร่างพระราชกำหนดฯ มีวัตถุประสงค์เพื่อ (1) กำหนดมาตรการเสริมสภาพคล่องและแหล่งเงินทุนเพิ่มเติมแก่ผู้ประกอบธุรกิจที่เหมาะสม คุ้มค่า และสอดคล้องกับสภาวะและสภาพเศรษฐกิจในปัจจุบันเพื่อป้องกันไม่ให้ภาคธุรกิจเกิดสภาวะขาดสภาพคล่องและให้สามารถเข้าถึงแหล่งทุนให้ทั่วถึงและเพียงพอยิ่งขึ้นและ (2) กำหนดมาตรการลดภาระหนี้ของผู้ประกอบธุรกิจเป็นการชั่วคราวสำหรับผู้ประกอบธุรกิจที่อาจยังไม่สามารถกลับมาชำระหนี้ได้ เนื่องจากไม่สามารถกลับมาดำเนินธุรกิจได้หรือดำเนินธุรกิจได้เต็มศักยภาพให้สามารถกลับมาดำเนินธุรกิจได้ รวมถึงเพื่อช่วยเหลือฟื้นฟูผู้ประกอบธุรกิจ รักษาการจ้างงาน และเพิ่มความสามารถในการฟื้นตัวของเศรษฐกิจหลังจากสถานการณ์การระบาดของโควิด-19 คลี่คลายลง พร้อมทั้งกำหนดกรอบระยะเวลาให้กระทรวงการคลังและธนาคารแห่งประเทศไทย (ธปท.) พัฒนากลไกการให้ความช่วยเหลือผู้ประกอบธุรกิจผ่านสถาบันการเงินและ SFIs เพื่อให้สามารถตอบสนองต่อความต้องการช่วยเหลือของผู้ประกอบธุรกิจในสถานการณ์วิกฤติได้อย่างครอบคลุม มีประสิทธิผลและทันการณ์ในอนาคต โดยสรุปสาระสำคัญของร่างพระราชกำหนดฯ การรับฟังความเห็นหน่วยงานที่เกี่ยวข้องแผนการจัดทำกฎหมายลำดับรอง กรอบระยะเวลา และกรอบสาระสำคัญของกฎหมายลำดับรอง รวมทั้งประโยชน์ที่คาดว่าจะได้รับ
1.1 สรุปสาระสำคัญของร่างพระราชกำหนดฯ
(1) ให้กระทรวงการคลัง ธปท. และ บสย. มีหน้าที่และอำนาจดำเนินการตามวิธีการที่บัญญัติไว้ในร่างพระราชกำหนดฯ เพื่อช่วยเหลือฟื้นฟูผู้ประกอบธุรกิจที่ได้รับผลกระทบอันเกิดจากการระบาดของโควิด-19 หรือจากมาตรการที่ภาครัฐกำหนดเพื่อระงับ ยับยั้ง และแก้ไขปัญหาจากการระบาดของโควิด-19 (ร่างมาตรา 3 และ 4)
(2) ธปท. สามารถให้กู้ยืมแก่สถาบันการเงินตามร่างพระราชกำหนดฯ ซึ่งได้แก่ธนาคารพาณิชย์และ SFIs เป็นการชั่วคราวภายในวงเงินไม่เกิน 350,000 ล้านบาท เพื่อใช้ประโยชน์ตามที่กำหนดในร่างพระราชกำหนดฯ โดยมิให้นำบทบัญญัติมาตรา 9 (4) แห่ง พ.ร.บ. ธปท.ฯ มาบังคับใช้แก่การให้กู้ยืมเงินของ ธปท. ตามร่างพระราชกำหนดฯ ทั้งนี้ การให้กู้ยืมเงินอาจทำโดยวิธีการรับซื้อตั๋วสัญญาใช้เงินที่สถาบันการเงินผู้กู้เป็นผู้ออกก็ได้ (ร่างมาตรา 5)
(3) หมวด 1 มาตรการสนับสนุนการให้สินเชื่อแก่ผู้ประกอบธุรกิจ (มาตรการสนับสนุนสินเชื่อฯ)
มาตรการสนับสนุนสินเชื่อฯ กำหนดกลไกการช่วยเหลือผู้ประกอบธุรกิจที่ได้รับผลกระทบจากการระบาดของโควิด-19 แต่ยังมีศักยภาพให้เข้าถึงสินเชื่อในอัตราที่เหมาะสมผ่านกลไกการลด Credit Risk ของภาครัฐ ซึ่งจะช่วยให้ผู้ประกอบธุรกิจกลุ่มดังกล่าวสามารถประคับประคองธุรกิจและรักษาการจ้างงาน รวมทั้งปรับปรุงธุรกิจเพื่อให้สอดรับกับโครงสร้างทางเศรษฐกิจที่เปลี่ยนแปลงไปหลังจากการระบาดของโควิด-19 คลี่คลายลง ซึ่งทำให้ภาคธุรกิจสามารถฟื้นตัวได้เร็วและไม่กระทบต่อศักยภาพการเติบโตทางเศรษฐกิจของประเทศในระยะยาว ดังนี้
(3.1) ให้ ธปท. สามารถให้กู้ยืมแก่สถาบันการเงินภายในวงเงินไม่เกิน 250,000 ล้านบาท ในอัตราดอกเบี้ยร้อยละ 0.01 ต่อปี เพื่อให้นำไปให้กู้ยืมแก่ผู้ประกอบธุรกิจที่ 1) มีวงเงินสินเชื่อกับสถาบันการเงินแต่ละแห่งไม่เกิน 500 ล้านบาท หรือผู้ประกอบธุรกิจที่ไม่มีวงเงินสินเชื่อกับสถาบันการเงินแห่งหนึ่งแห่งใด ณ วันที่ 28 กุมภาพันธ์ 2564 โดยวงเงินสินเชื่อดังกล่าวไม่รวมวงเงินสินเชื่อเพื่อการอุปโภคบริโภคที่ ธปท. ประกาศกำหนด และ 2) ไม่มีคุณสมบัติต้องห้ามตามที่ ธปท. กำหนด ทั้งนี้ ธปท. โดยความเห็นชอบของคณะรัฐมนตรีอาจให้กู้ยืมเงินแก่สถาบันการเงินเพิ่มเติมได้แต่เมื่อรวมกับวงเงินให้กู้ยืมเพื่อวัตถุประสงค์อื่นตามร่างพระราชกำหนดฯ แล้วต้องไม่เกิน 350,000 ล้านบาท (ร่างมาตรา 7 8 และ 10)
(3.2) ให้สถาบันการเงินยื่นคำขอกู้ยืมเงินต่อ ธปท. ตามหลักเกณฑ์ วิธีการ และเงื่อนไขที่ ธปท. กำหนด ภายใน 2 ปี นับแต่ร่างพระราชกำหนดฯ มีผลบังคับใช้ ทั้งนี้ ธปท. โดยความเห็นชอบของคณะรัฐมนตรีจะขยายระยะเวลาดังกล่าวออกไปอีก 1 ปีก็ได้ในกรณีที่ยังมีวงเงินเหลืออยู่ และมีความจำเป็นต้องให้ความช่วยเหลือต่อไป หรือยุติมาตรการสนับสนุนสินเชื่อฯ ก่อนระยะเวลาที่กำหนดได้ โดยสถาบันการเงินต้องชำระคืนเงินที่ได้กู้ยืมพร้อมดอกเบี้ยแก่ ธปท. ภายใน 5 ปี นับแต่วันที่ได้รับเงินกู้จาก ธปท. (ร่างมาตรา 9 และ 12)
(3.3) สถาบันการเงินต้องนำสินเชื่อที่ได้จากข้อ 1.1 (2) ไปปล่อยให้แก่ผู้ประกอบธุรกิจที่มีคุณสมบัติตามข้อ 1.1 (3) (3.1) โดยมีเงื่อนไขดังนี้
(3.3.1) สำหรับกรณีที่ผู้ประกอบธุรกิจมีวงเงินสินเชื่ออยู่กับสถาบันการเงินแต่ละแห่ง ณ วันที่ 28 กุมภาพันธ์ 2564 วงเงินสินเชื่อตามร่างพระราชกำหนดฯ ต้องไม่เกินร้อยละ 30 ของวงเงินสินเชื่อ ณ วันที่ 31 ธันวาคม 2562 หรือ ณ วันที่ 28 กุมภาพันธ์ 2564 แล้วแต่จำนวนใดจะสูงกว่าแต่ต้องไม่เกิน 150 ล้านบาท ทั้งนี้ รวมถึงวงเงินสินเชื่อที่ผู้ประกอบธุรกิจได้รับตาม พ.ร.ก. Soft Loan แต่ไม่รวมถึงวงเงินสินเชื่อเพื่อการอุปโภคบริโภคที่ ธปท. ประกาศกำหนด
(3.3.2) สำหรับกรณีที่ผู้ประกอบธุรกิจที่ไม่มีวงเงินสินเชื่ออยู่กับสถาบันการเงินแห่งหนึ่งแห่งใด ณ วันที่ 28 กุมภาพันธ์ 2564 วงเงินสินเชื่อตามร่างพระราชกำหนดฯ ต้องไม่เกิน 20 ล้านบาท ทั้งนี้ เพื่อให้เหมาะสมกับสภาวการณ์ในแต่ละขณะได้ คณะรัฐมนตรีโดยคำแนะนำของ ธปท. สามารถขยายวงเงินสินเชื่อดังกล่าวได้
ทั้งนี้ ให้สถาบันการเงินคิดอัตราดอกเบี้ยเฉลี่ยตลอดอายุสัญญาในช่วงที่ได้รับสินเชื่อจาก ธปท. ตามข้อ 1.1 (2) ตามที่ ธปท. กำหนด แต่ต้องเฉลี่ยไม่เกินร้อยละ 5 ต่อปี ทั้งนี้ ในช่วงระยะเวลา 2 ปีแรกของสัญญาให้คิดอัตราดอกเบี้ยได้ไม่เกินร้อยละ 2 ต่อปี (ร่างมาตรา 9 และ 11)
(3.4) เพื่อช่วยลดภาระดอกเบี้ยของผู้ประกอบธุรกิจให้สถาบันการเงินไม่เรียกเก็บดอกเบี้ยจากผู้ประกอบธุรกิจเป็นระยะเวลา 6 เดือนแรก นับแต่วันที่ผู้ประกอบธุรกิจได้รับสินเชื่อของการยื่นขอสินเชื่อแต่ละคราว โดยรัฐบาลจะรับภาระดอกเบี้ยในส่วนนี้แทนผู้ประกอบธุรกิจ ทั้งนี้ เมื่อครบ 2 ปี 6 เดือนนับแต่วันที่ร่างพระราชกำหนดฯ มีผลบังคับใช้ ให้ ธปท. เริ่มทยอยดำเนินการคำนวณเงินที่รัฐบาลต้องรับภาระดังกล่าว และเสนอต่อกระทรวงการคลังเพื่อดำเนินการจ่ายเงินชดเชยดอกเบี้ยดังกล่าวให้แก่ ธปท. เพื่อดำเนินการในส่วนที่เกี่ยวข้องต่อไป (ร่างมาตรา 11)
(3.5) ให้สถาบันการเงิน ผู้ประกอบธุรกิจ และเจ้าของทรัพย์สินหลักประกันได้รับลดหย่อนค่าธรรมเนียมการจดทะเบียน การจำนองอสังหาริมทรัพย์และอาคารชุด และได้รับยกเว้นค่าธรรมเนียมทุกประเภทที่เกี่ยวกับการจดทะเบียน สัญญาหลักประกันทางธุรกิจ จากการให้กู้ยืมเงินตามมาตรการสนับสนุนสินเชื่อฯ ภายใต้ร่างพระราชกำหนดฯ
(3.6) ให้มีกลไกการค้ำประกันสินเชื่อที่สถาบันการเงินปล่อยให้แก่ผู้ประกอบธุรกิจตามข้อ 1.1 (3) (3.3) โดยมีระยะเวลาไม่เกิน 10 ปี และให้เรียกเก็บค่าธรรมเนียมโดยเฉลี่ยได้ไม่เกินร้อยละ 1.75 ต่อปี ของวงเงินสินเชื่อภายใต้กลไกการค้ำประกันนี้ โดยให้กระทรวงการคลังชดเชยค่าธรรมเนียมดังกล่าวโดยเฉลี่ยไม่เกินร้อยละ 3.5 ต่อปีของวงเงินสินเชื่อภายใต้กลไกการค้ำประกันนี้
ทั้งนี้ ให้กระทรวงการคลังโดยคำแนะนำของ ธปท. ประกาศกำหนดหลักเกณฑ์ วิธีการ และเงื่อนไขของกลไกการค้ำประกัน ซึ่งรวมถึงการกำหนดวงเงินวงเงินของกลไกการค้ำประกันย่อยภายใต้กลไกการค้ำประกันดังกล่าวรวมถึงหลักเกณฑ์ วิธีการ เงื่อนไข และวงเงินของกลไกการค้ำประกันย่อยดังกล่าว ทั้งนี้ การชำระหนี้ตามภาระการค้ำประกันข้างต้นให้แก่สถาบันการเงินแต่และแห่งต้องไม่เกินร้อยละ 40 ของยอดค้ำประกันสินเชื่อที่ผู้ประกอบธุรกิจได้รับ ตามข้อ 1.1 (3) (3.3) จากสถาบันการเงินแต่ละแห่ง และให้ บสย. มีอำนาจและหน้าที่ดำเนินกลไกการค้ำประกันนี้และให้มีการบันทึกบัญชีการดำเนินการดังกล่าวแยกจากบัญชีการดำเนินธุรกรรมตามปกติของ บสย. (ร่างมาตรา 13)
(3.7) เมื่อชำระหนี้จากการค้ำประกันสินเชื่อตามข้อ 1.1 (3) (3.6) แล้ว ให้ บสย. เข้ารับช่วงสิทธิในสิทธิเรียกร้องที่สถาบันการเงินมีต่อผู้ประกอบธุรกิจรวมถึงหลักประกันที่มีอยู่กับสิทธิเรียกร้องนั้นและบริหารสินทรัพย์และบริหารจัดการสิทธิเรียกร้องดังกล่าวตามหลักเกณฑ์ วิธีการ และเงื่อนไขที่รัฐมนตรีว่าการกระทรวงการคลังประกาศกำหนดโดยคำแนะนำของ ธปท. โดยรายได้ทั้งหมดที่เกิดจากการบริหารจัดการสิทธิเรียกร้องดังกล่าวให้ บสย. นำส่งคลังเป็นรายได้แผ่นดิน ทั้งนี้ ให้ บสย. และหน่วยงานที่เกี่ยวข้องดำเนินการที่จำเป็นเพื่อให้กลไกการค้ำประกันตามข้อ 1.1 (3) (3.6) เป็นไปตามวัตถุประสงค์แห่งพระราชกำหนดฯ เพื่อไม่ให้ส่งผลกระทบต่อฐานะทางการเงินและสภาพคล่องของ บสย. ในแต่ละปี (ร่างมาตรา 14 และ 15)
ทั้งนี้ เนื่องจากร่างพระราชกำหนดฯ ให้อำนาจหน้าที่ บสย. ชั่วคราวในการดำเนินกลไกการค้ำประกันสินเชื่อ รวมทั้งบริหารสินทรัพย์และบริหารจัดการสิทธิเรียกร้องที่ได้รับจากการค้ำประกันสินเชื่อ ซึ่งเป็นการดำเนินการเพิ่มเติมจากภารกิจของ บสย. ตามกฎหมายจัดตั้ง บสย. ดังนั้น ขอให้ บสย. สามารถนำค่าใช้จ่ายในการดำเนินการตามร่างพระราชกำหนดฯ บวกกลับกำไรสุทธิเพื่อการคำนวณโบนัสของพนักงานได้และให้สำนักงานคณะกรรมการนโยบายรัฐวิสาหกิจปรับปรุงบันทึกข้อตกลงประเมินผลการดำเนินงานรัฐวิสาหกิจของ บสย. ในปี 2564 และนำการดำเนินงานตามภารกิจของ บสย. ตามร่างพระราชกำหนดฯ ไปพิจารณากำหนดข้อตกลงการประเมินผลการดำเนินการรัฐวิสาหกิจของ บสย. ในแต่ละปีเพื่อให้การดำเนินการตามร่างพระราชกำหนดฯ เป็นไปตามวัตถุประสงค์และมีประสิทธิภาพ
2. มาตรการทางภาษีอากรและค่าธรรมเนียมที่เกี่ยวข้อง
2.1 มาตรการลดหย่อนค่าธรรมเนียมการจดทะเบียนสิทธิและนิติกรรมตามประมวลกฎหมายที่ดินและตามกฎหมายว่าด้วยอาคารชุดเพื่อสนับสนุนมาตรการสนับสนุนสินเชื่อฯ
(1) วัตถุประสงค์ : ลดภาระค่าธรรมเนียมที่เกิดขึ้นจากการดำเนินการตามมาตรการสนับสนุนสินเชื่อฯ เพื่อบรรเทาภาระให้แก่ผู้ประกอบธุรกิจที่ได้รับผลกระทบจากการระบาดของโควิด - 19 และส่งเสริมให้สามารถเข้าถึงสินเชื่อภายใต้มาตรการสนับสนุนสินเชื่อฯ ได้อย่างทั่วถึงและเพียงพอมากขึ้น
(2) กลุ่มเป้าหมาย :
(2.1) สถาบันการเงินตามร่างพระราชกำหนดฯ ที่ปล่อยสินเชื่อภายใต้ร่างพระราชกำหนดฯ ให้แก่ผู้ประกอบธุรกิจ
(2.2) ผู้ประกอบธุรกิจที่มีคุณสมบัติตามร่างพระราชกำหนดฯ ในส่วนมาตรการสนับสนุนสินเชื่อฯ
(3) ระยะเวลาดำเนินงาน : สอดคล้องกับระยะเวลามาตรการสนับสนุนสินเชื่อฯ ภายใต้ร่างพระราชกำหนดฯ
(4) วิธีดำเนินงาน : ตรา 1) ประกาศกระทรวงมหาดไทย เรื่อง หลักเกณฑ์การลดหย่อนค่าธรรมเนียมจดทะเบียนสิทธิและนิติกรรมเป็นพิเศษตามประมวลกฎหมายที่ดิน สำหรับการดำเนินการตามมาตรการสนับสนุนการให้สินเชื่อแก่ผู้ประกอบธุรกิจ ตามกฎหมายว่าด้วยการให้ความช่วยเหลือฟื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 ตามหลักเกณฑ์ที่คณะรัฐมนตรีกำหนด จำนวน 1 ฉบับ และ 2) ประกาศกระทรวงมหาดไทย เรื่อง หลักเกณฑ์การลดหย่อนค่าธรรมเนียมจดทะเบียนสิทธิและนิติกรรมเป็นพิเศษตามกฎหมายว่าด้วยอาคารชุด สำหรับการดำเนินการตามมาตรการสนับสนุนการให้สินเชื่อแก่ผู้ประกอบธุรกิจ ตามกฎหมายว่าด้วยการให้ความช่วยเหลือพื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 ตามหลักเกณฑ์ที่คณะรัฐมนตรีกำหนด จำนวน 1 ฉบับ สำหรับการดำเนินการภายใต้มาตรการสนับสนุนสินเชื่อฯ โดยมีสาระสำคัญให้ลดค่าจดทะเบียนการจำนองเหลือร้อยละ 0.01 สำหรับการจำนองอสังหาริมทรัพย์และอาคารชุดที่เป็นไปตามหลักเกณฑ์ที่กำหนดภายใต้มาตรการสนับสนุนสินเชื่อฯ ภายใต้ร่างพระราชกำหนดฯ
อย่างไรก็ดี หากร่างพระราชกำหนดฯ ครบกำหนด 2 ปีแล้ว และคณะรัฐมนตรีพิจารณาขยายระยะเวลามาตรการสนับสนุนสินเชื่อฯ ในกรณีที่มีวงเงินสินเชื่อภายใต้มาตรการเหลืออยู่และยังมีความจำเป็นในการช่วยเหลือผู้ประกอบธุรกิจไปอีก 1 ปี จะต้องจัดทำร่างประกาศกระทรวงมหาดไทยดังกล่าวใหม่อีกจำนวน 2 ฉบับ เพื่อให้มีผลใช้บังคับสอดคล้องกับระยะเวลามาตรการดังกล่าว
(5) สูญเสียรายได้ : 2,475 ล้านบาท
(6) ประโยชน์ที่คาดว่าจะได้รับ : สถาบันการเงินผู้ให้สินเชื่อและผู้ประกอบธุรกิจตามมาตรการสนับสนุนสินเชื่อฯ ในภาพรวมมีต้นทุนในการปล่อยสินเชื่อดังกล่าวลดลง ทำให้ผู้ประกอบธุรกิจสามารถเข้าถึงสินเชื่อตามมาตรการสนับสนุนสินเชื่อฯ เพื่อดำเนินธุรกิจ และพื้นฟูกิจการในช่วงที่ได้รับผลกระทบจากการระบาดของโควิด - 19
2.2 มาตรการทางภาษีอากรและค่าธรรมเนียมเพื่อสนับสนุนมาตรการสนับสนุนการรับโอนทรัพย์ฯ
(1) วัตถุประสงค์ : ลดภาระภาษีอากรและค่าธรรมเนียมที่เกิดขึ้น จากการดำเนินการตามมาตรการสนับสนุนการรับโอนทรัพย์ฯ ของสถาบันการเงินผู้ให้กู้ และผู้ประกอบธุรกิจผู้กู้ที่ได้รับผลกระทบจากการระบาดของโควิด - 19 และใช้เวลานานในการฟื้นฟูธุรกิจสามารถตีโอนทรัพย์ที่ใช้เป็นหลักทรัพย์ค้ำประกันเพื่อชำระหนี้เพื่อลดภาระต้นทุนทางการเงินเป็นการชั่วคราว และผู้ประกอบธุรกิจมีภาระลดลงในกรณีที่มีความประสงค์ที่จะซื้อทรัพย์สินคืนจากสถาบันการเงิน
(2) กลุ่มเป้าหมาย :
(2.1) สถาบันการเงินตามร่างพระราชกำหนดฯ ที่เข้าร่วมมาตรการสนับสนุนการรับโอนทรัพย์ฯ ภายใต้ร่างพระราชกำหนดฯ
(2.2) ผู้ประกอบธุรกิจที่มีคุณสมบัติตามร่างพระราชกำหนดฯ ที่เข้าร่วมมาตรการสนับสนุนการรับโอนทรัพย์ฯ ภายใต้ร่างพระราชกำหนดฯ
(3) ระยะเวลาดำเนินงาน : สอดคล้องกับระยะเวลามาตรการสนับสนุนการรับโอนทรัพย์ฯ ภายใต้ร่างพระราชกำหนดฯ
(4) วิธีดำเนินงาน :
(4.1) ตราพระราชกฤษฎีกาเพื่อดำเนินการ ดังนี้ (1) ยกเว้นภาษีเงินได้บุคคลธรรมดาและภาษีเงินได้นิติบุคคลให้แก่ลูกหนี้สำหรับเงินได้ที่ได้จากการปลดหนี้ของเจ้าหนี้ และ (2) ยกเว้นภาษีเงินได้บุคคลธรรมดา ภาษีเงินได้นิติบุคคล ภาษีมูลค่าเพิ่ม ภาษีธุรกิจเฉพาะ และอากรแสตมป์ให้แก่ลูกหนี้และเจ้าหนี้สำหรับเงินได้ที่ได้จากการโอนทรัพย์สิน และการกระทำตราสารอันเนื่องมาจากการดำเนินการตามมาตรการสนับสนุนการรับโอนทรัพย์ฯ ภายใต้ร่างพระราชกำหนดฯ
ทั้งนี้ ต้องเป็นไปตามหลักเกณฑ์ วิธีการ และเงื่อนไขที่ อธิบดีกรมสรรพากรประกาศกำหนด
(4.2) ออกกฎกระทรวงผ่อนปรนหลักเกณฑ์การจำหน่ายหนี้สูญจากบัญชีลูกหนี้สำหรับหนี้ที่เจ้าหนี้ปลดหนี้ให้แก่ลูกหนี้ โดยไม่ต้องดำเนินการตามหลักเกณฑ์ปกติ สำหรับการดำเนินการตามมาตรการสนับสนุนการรับโอนทรัพย์ฯ ภายใต้ร่างพระราชกำหนดฯ
(4.3) ออกคำสั่งกรมสรรพากรเพื่อกำหนดให้การโอนทรัพย์และการเช่าทรัพย์ระหว่างสถาบันการเงิน และผู้ประกอบธุรกิจตามมาตรการสนับสนุนการรับโอนทรัพย์ฯ ภายใต้ร่างพระราชกำหนดฯ อาจมีมูลค่าต่ำกว่าอัตราตลาดให้ถือเป็นเหตุอันควร ดังนี้
(4.3.1) การโอนทรัพย์จากผู้ประกอบธุรกิจให้สถาบันการเงินเป็นระยะเวลาสองปีนับตั้งแต่วันที่ร่างพระราชกำหนดฯ มีผลบังคับใช้
(4.3.2) การเช่าทรัพย์ที่ตีโอนของผู้ประกอบธุรกิจ นับตั้งแต่วันที่ร่างพระราชกำหนดฯ มีผลบังคับใช้จนถึงวันที่ 31 ธันวาคม 2571
(4.3.3) การโอนทรัพย์กลับให้ผู้ประกอบธุรกิจในกรณีที่มีการซื้อคืนนับตั้งแต่วันที่ร่างพระราชกำหนดฯ มีผลบังคับใช้จนถึงวันที่ 31 ธันวาคม 2571
(4.4) ออกประกาศกระทรวงมหาดไทย เรื่อง หลักเกณฑ์การลดหย่อนค่าธรรมเนียมจดทะเบียนสิทธิและนิติกรรมเป็นพิเศษตามประมวลกฎหมายที่ดิน สำหรับการดำเนินการตามมาตรการสนับสนุนการรับโอนทรัพย์สินหลักประกันเพื่อชำระหนี้ โดยให้ผู้ประกอบธุรกิจมีสิทธิซื้อทรัพย์สินนั้นคืนในภายหลัง ตามกฎหมายว่าด้วยการให้ความช่วยเหลือฟื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 ตามหลักเกณฑ์ที่คณะรัฐมนตรีกำหนด จำนวน 1 ฉบับ และประกาศกระทรวงมหาดไทย เรื่อง หลักเกณฑ์การลดหย่อนค่าธรรมเนียมจดทะเบียนสิทธิและนิติกรรมเป็นพิเศษตามกฎหมายว่าด้วยอาคารชุด สำหรับการดำเนินการตามมาตรการสนับสนุนการรับโอนทรัพย์สินหลักประกันเพื่อชำระหนี้ โดยให้ผู้ประกอบธุรกิจมีสิทธิซื้อทรัพย์สินนั้นคืนในภายหลัง ตามกฎหมายว่าด้วยการให้ความช่วยเหลือฟื้นฟูผู้ประกอบธุรกิจที่ได้รับผลกระทบจากการระบาดของโรคติดเชื้อไวรัสโคโรนา 2019 ตามหลักเกณฑ์ที่คณะรัฐมนตรีกำหนด จำนวน 1 ฉบับ โดยให้เรียกเก็บค่าจดทะเบียนการโอนและจำนองอสังหาริมทรัพย์และห้องชุดทั้งหมดในอาคารชุดซึ่งจดทะเบียนอาคารชุดตามกฎหมายว่าด้วยอาคารชุดและห้องชุดในอาคารชุดซึ่งจดทะเบียนนิติบุคคลอาคารชุดตามกฎหมายว่าด้วยอาคารชุด ร้อยละ 0.01 สำหรับการดำเนินการตามมาตรการสนับสนุนการรับโอนทรัพย์ฯ ภายใต้ร่างพระราชกำหนดฯ ในกรณีดังต่อไปนี้
(4.4.1) กรณีผู้ประกอบธุรกิจโอนอสังหาริมทรัพย์หรือห้องชุดหลักประกันเพื่อชำระหนี้ให้แก่สถาบันการเงิน ภายใน 2 ปีนับตั้งแต่ประกาศกระทรวงมหาดไทยมีผลบังคับใช้
(4.4.2) กรณีสถาบันการเงินโอนอสังหาริมทรัพย์หรือห้องชุดที่ได้รับโอนมาตามข้อ 2.2 (4) (4.4) (4.4.1) ให้แก่ผู้ประกอบธุรกิจตามข้อ 2.2 (4) (4.4) (4.4.1) ภายใน 7 ปีนับตั้งแต่ประกาศกระทรวงมหาดไทยมีผลบังคับใช้
(4.4.3) กรณีการจำนองอสังหาริมทรัพย์หรือห้องชุดระหว่างผู้ประกอบธุรกิจตามข้อ 2.2 (4) (4.4) (4.4.1) กับสถาบันการเงิน โดยจดทะเบียนจำนองอสังหาริมทรัพย์ดังกล่าวเป็นหลักประกันในคราวเดียวกันกับการโอนตามข้อ 4.2.2 (4) (4.4) (4.2)
อย่างไรก็ดี หากร่างพระราชกำหนดฯ ครบกำหนด 2 ปีแล้ว และคณะรัฐมนตรีพิจารณาขยายระยะเวลามาตรการสนับสนุนการรับโอนทรัพย์ฯ ในกรณีที่มีวงเงินสินเชื่อภายใต้มาตรการเหลืออยู่และยังมีความจำเป็นในการช่วยเหลือผู้ประกอบธุรกิจไปอีก 1 ปี จะต้องจัดทำร่างกฎหมายลำดับรองข้างต้นใหม่ เพื่อให้มีผลบังคับใช้สอดคล้องกับระยะเวลามาตรการดังกล่าว
(5) สูญเสียรายได้ : คาดว่าจะสูญเสียรายได้ภาษีประมาณ 12,000 ล้านบาท และรายได้ค่าธรรมเนียมประมาณ 3,727.50 ล้านบาท
(6) ประโยชน์ที่คาดว่าจะได้รับ : ผู้ประกอบธุรกิจกลุ่มดังกล่าวมีภาระทางการเงินลดลงและมีโอกาสที่จะซื้อสินทรัพย์คืนเพื่อดำเนินธุรกิจต่อไปในราคาที่ไม่สูงเกินจริงเพื่อดำเนินธุรกิจต่อเมื่อสถานการณ์การระบาดของโควิด - 19 คลี่คลายลง อีกทั้งเป็นการลดโอกาสที่ผู้ประกอบธุรกิจกลุ่มดังกล่าวถูกกดราคาทรัพย์สินในกรณีที่มีความต้องขายทรัพย์สินดังกล่าวให้แก่กลุ่มทุนทั้งในประเทศและต่างประเทศเพื่อชำระหนี้แก่สถาบันการเงิน
เศรษฐกิจ สังคม
14. เรื่อง ขออนุมัติดำเนินงานทุนโครงการส่งเสริมการผลิตครูที่มีความสามารถพิเศษทางวิทยาศาสตร์และคณิตศาสตร์ (สควค.) ระยะที่ 4 ปี พ.ศ. 2564 – 2567
คณะรัฐมนตรีมีมติเห็นชอบ ดังนี้
1. เห็นชอบในหลักการโครงการส่งเสริมการผลิตครูที่มีความสามารถพิเศษทางวิทยาศาสตร์และคณิตศาสตร์ (สควค.) ระยะที่ 4 ปี พ.ศ. 2564 – 2567 ในกรอบวงเงินงบประมาณ 1,654.98 ล้านบาท ตามความเห็นของสำนักงบประมาณ (สงป.) และให้กระทรวงศึกษาธิการ (ศธ.) รับความเห็นของสำนักงาน ก.พ. สำนักงาน ก.พ. ในฐานะฝ่ายเลขานุการร่วมคณะกรรมการกำหนดเป้าหมายและนโยบายกำลังคนภาครัฐ (คปร.) และในฐานะฝ่ายเลขานุการคณะกรรมการบริหารพนักงานราชการ (คพร.) ไปพิจารณาดำเนินการต่อไปด้วย
2. ในการดำเนินทุนโครงการ สควค. ให้ ศธ. พิจารณาเกี่ยวกับการจัดสรรทุนให้สอดคล้องกับบริบทด้านเศรษฐกิจและสังคม แนวทางการปฏิรูประบบการศึกษา การพัฒนาประเทศ และแผนความต้องการบรรจุข้าราชการครูในแต่ละปีโดยคำนึงถึงความเหมาะสมและความจำเป็น รวมทั้งให้มีการประเมินผลการดำเนินโครงการโดยเปรียบเทียบกับโครงการจัดสรรทุนที่มีเป้าหมายใกล้เคียงกันก่อนนำเสนอคณะรัฐมนตรีในระยะต่อไป
สาระสำคัญของเรื่อง
ศธ. รายงานว่า
1. โครงการ สควค. มีวัตถุประสงค์เพื่อผลิตครูสอนวิชาฟิสิกส์ เคมี ชีววิทยา คณิตศาสตร์ และคอมพิวเตอร์ ที่มีความรู้ความสามารถสูงให้เป็นผู้นำทางวิชาการด้านวิทยาศาสตร์ของโรงเรียน เป็นกำลังสำคัญในการพัฒนาและยกระดับคุณภาพการเรียนการสอน ตลอดจนเป็นส่วนหนึ่งของการแก้ปัญหาการขาดแคลนครูในสาขาวิชาดังกล่าวทั้งในด้านคุณภาพและปริมาณ ซึ่งจากการดำเนินโครงการ สควค. ระยะที่ 1 ถึงระยะที่ 3 ช่วงแรก สามารถผลิตบัณฑิตทุน สควค. ได้จำนวน 4,568 คน และผลิตบัณฑิตทางการศึกษาระดับปริญญาเอกได้จำนวน 95 คน ปัจจุบันปฏิบัติงานสอนอยู่ในคณะครุศาสตร์ คณะศึกษาศาสตร์ และเป็นนักวิชาการในหน่วยงานทางการศึกษา และในระยะที่ 3 ช่วงที่สอง สามารถผลิตบัณฑิตโครงการ สควค. ระดับปริญญาโท ประเภท Premium ได้จำนวน 1,012 คน จากเป้าหมาย 3,480 คน และในจำนวนดังกล่าวได้รับการคัดเลือกรับทุน Super Premium จำนวน 51 คน ซึ่งปัจจุบันมีผู้รับทุนอยู่ระหว่างขยายเวลาศึกษาต่อด้วยทุนส่วนตัวและศึกษาต่างประเทศด้วยทุน Super Premium รวมจำนวน 143 คน สำเร็จการศึกษาแต่ไม่ผ่านเงื่อนไขทุน จำนวน 17 คน พ้นสภาพ ลาออกจากโครงการ จำนวน 23 คน และได้รับบรรจุเข้ารับข้าราชการครู จำนวน 829 คน ซึ่งไม่บรรลุเป้าหมายของโครงการ เนื่องจากมีข้อจำกัดหลายประการ เช่น มีผู้เรียนน้อย ผู้ที่สนใจประกอบอาชีพครูเพื่อสอนวิชาวิทยาศาสตร์และคณิตศาสตร์มีจำนวนน้อย ความไม่พร้อมด้านภาษาอังกฤษของบัณฑิตระดับอุดมศึกษา ผู้รับทุนส่วนใหญ่ไม่สามารถสำเร็จการศึกษาได้ภายใน 2 ปี เป็นต้น โดยตลอดระยะเวลากว่า 24 ปีที่ผ่านมา สสวท. ได้ผลิตบัณฑิตโครงการ สควค. ที่มีคุณภาพและประสิทธิภาพสูงเข้าปฏิบัติงานในโรงเรียนและหน่วยงานทางการศึกษารวมทั้งสิ้น จำนวน 5,397 คน
2. เพื่อให้การสร้างบุคลากรครูคุณภาพทางวิทยาศาสตร์และคณิตศาสตร์เข้าสู่ระบบได้อย่างต่อเนื่อง สสวท. จึงปรับการดำเนินงานทุนโครงการ สควค. ระยะที่ 3 (พ.ศ. 2562 - 2566) เป็นการดำเนินงานทุนโครงการ สควค. ระยะที่ 4 (พ.ศ. 2564 - 2567) เพื่อให้สอดรับกับปีที่ดำเนินการ รวมทั้งนำข้อคิดเห็นที่ได้จากการหารือร่วมกันระหว่างหน่วยงานที่เกี่ยวข้อง เช่น สำนักงาน ก.พ. สพฐ. เป็นต้น มาปรับปรุงรายละเอียดของโครงการ สควค. ระยะที่ 4 ด้วยแล้ว โดยมีสาระสำคัญ สรุปได้ดังนี้
ประเด็น
สาระสำคัญ
วัตถุประสงค์
ผลิตครูระดับปริญญาโทที่มีความสามารถพิเศษวิชาฟิสิกส์ เคมี ชีววิทยา คณิตศาสตร์ และคอมพิวเตอร์ เพื่อเป็นครูผู้นำการเปลี่ยนแปลงการจัดการเรียนการสอนที่สอดคล้องกับการเรียนรู้ยุคใหม่ มีความสามารถในการจัดกระบวนการเรียนรู้ด้านวิทยาศาสตร์ คณิตศาสตร์ และเทคโนโลยี ให้กับนักเรียนระดับมัธยมศึกษา
รูปแบบ
และการสรรหาผู้รับทุน
(1) ประเภทที่ 1 ทุนระดับปริญญาตรี - โท หลักสูตรภาคปกติในประเทศ ศึกษาระดับปริญญาตรีในคณะวิทยาศาสตร์ หลักสูตรวิทยาศาสตรบัณฑิต สาขาฟิสิกส์ เคมี ชีววิทยา คณิตศาสตร์ วิทยาการคอมพิวเตอร์ หรือสาขาวิชาวิทยาศาสตร์และเทคโนโลยีที่คณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (คณะกรรมการกำหนดนโยบายฯ) ให้ความเห็นชอบ และศึกษาต่อระดับปริญญาโททางการศึกษาในสาขาวิทยาศาสตร์ศึกษา คณิตศาสตร์ศึกษา คอมพิวเตอร์ศึกษาในคณะศึกษาศาสตร์หรือครุศาสตร์ หรือสถาบันผลิตครูที่มีหลักสูตรที่คุรุสภารับรองว่ามีสิทธิ์สอบขอใบประกอบวิชาชีพครูและสำนักงานคณะกรรมการข้าราชการครูและบุคลากรทางการศึกษา (ก.ค.ศ.) รับรองคุณวุฒิ เพื่อสร้างครูใหม่เข้าระบบตั้งแต่ปี พ.ศ. 2570 – 2573
(2) ประเภทที่ 2 ทุนระดับปริญญาโท หลักสูตรภาคปกติในประเทศ ศึกษาระดับปริญญาโททางการศึกษา ในสาขาวิทยาศาสตร์ศึกษา คณิตศาสตร์ศึกษา คอมพิวเตอร์ศึกษา ในคณะศึกษาศาสตร์หรือครุศาสตร์ หรือสถาบันผลิตครูที่มีหลักสูตรที่คุรุสภารับรองว่ามีสิทธิ์สอบขอใบประกอบวิชาชีพครู และ ก.ค.ศ. รับรองคุณวุฒิ เพื่อสร้างครูใหม่เข้าระบบตั้งแต่ปี พ.ศ. 2570 - 2573
จำนวนทุนการศึกษาต่อปี*
(1) ทุนระดับปริญญาตรี - โท จำนวนไม่เกินปีละ 150 ทุน ระยะเวลารับทุน 6 ปีการศึกษา จำนวน 4 รุ่น (พ.ศ. 2564 - 2567) ศึกษาต่อเนื่องตั้งแต่ปีการศึกษา พ.ศ. 2564 - 2573
(2) ทุนระดับปริญญาโท จำนวนไม่เกินปีละ 150 ทุน ระยะเวลารับทุน 2 ปีการศึกษา จำนวน 4 รุ่น (พ.ศ. 2564 - 2567) ศึกษาต่อเนื่องตั้งแต่ปีการศึกษา พ.ศ. 2564 - 2569
ค่าใช้จ่ายสนับสนุนการศึกษา
(รวมค่าใช้จ่ายส่วนตัว**)
(1) ปริญญาตรี (4 ปี) 826,200 บาทต่อคน (รวมถึงค่าใช้จ่ายส่วนตัว 9,400 บาท/เดือน)
(2) ปริญญาโท (2 ปี) 734,800 บาทต่อคน (รวมถึงค่าใช้จ่ายส่วนตัว 10,700 บาท/เดือน)
เงื่อนไขการชดใช้ทุนเป็นเงิน
และเวลาการปฏิบัติงาน
ตอบแทนทุน***
(1) การชดใช้ทุนเป็นระยะเวลา นับเวลาปฏิบัติงานตอบแทนทุนในหน่วยงานที่กำหนดเป็นระยะเวลาเท่ากับระยะเวลาที่รับทุนการศึกษา
(2) การชดใช้ทุนเป็นเงิน ผู้รับทุนกระทำผิดเงื่อนไขสัญญาการรับทุนการศึกษาหรือขอลาออกจากทุนจะต้องชดใช้ทุนเป็นจำนวนเงิน 2 เท่า ของจำนวนเงินทุนและหรือเงินอื่นใดที่ได้รับไปทั้งหมด
รูปแบบและหน่วยปฏิบัติงาน
ตอบแทนทุน
บรรจุให้กับสถานศึกษาทุกจังหวัด จังหวัดละ 1 - 2 อัตรา เพื่อกระจายครูเก่งให้กับสถานศึกษาทุกแห่งที่มีความขาดแคลนครูตามเกณฑ์ที่ ก.ค.ศ. กำหนด หรือในสถานศึกษาที่คณะกรรมการกำหนดนโยบายฯ หรือคณะกรรมการอำนวยการบริหารงานโครงการ สควค. ให้ความเห็นชอบ
*สอดคล้องกับบัญชีข้อมูลความต้องการบรรจุข้าราชการครูและบุคลากรทางการศึกษา ปี พ.ศ. 2566 - 2569 ของ ศธ. (สพฐ.)
**ค่าใช้จ่ายส่วนตัวผู้รับทุนโครงการ สควค. ใช้อัตราเดียวกับค่าใช้จ่ายส่วนตัวของนักเรียนทุนรัฐบาลศึกษาในประเทศไทย (หลักสูตรภาษาไทย) ของสำนักงาน ก.พ. ที่มีผลเริ่มใช้ตั้งแต่วันที่ 1 ตุลาคม 2560 เป็นต้นไป
***กรณีเทียบเคียงทุนรัฐบาลทางด้านวิทยาศาสตร์และเทคโนโลยีประจำปี 2564 (ทุนระดับมัยยมศึกษาตอนปลาย) ของสำนักงาน ก.พ. มีข้อกำหนดเกี่ยวกับข้อผูกพันในการรับทุน ดังนี้ 1) ผู้ได้รับทุนจะต้องกลับมาปฏิบัติราชการหรือปฏิบัติงานของทางราชการในกระทรวง กรม หรือหน่วยงานของรัฐ ที่กระทรวงการอุดมศึกษา วิทยาศาสตร์ วิจัยและนวัตกรรม กำหนด เป็นระยะเวลาไม่น้อยกว่า 2 เท่าของระยะเวลาที่ได้รับทุน 2) กรณีที่ผู้ได้รับทุนไม่เข้าปฏิบัติราชการหรือปฏิบัติงานของทางราชการชดใช้ทุนตามสัญญาที่ได้ทำไว้ นอกจากต้องชดใช้เงินทุนที่ได้รับไปแล้วทั้งสิ้นยังจะต้องชดใช้เงินอีก 2 เท่า ของจำนวนเงินทุนดังกล่าวให้เป็นเบี้ยปรับด้วย
3. การดำเนินงานทุนโครงการ สควค. ระยะที่ 4 (พ.ศ. 2564 - 2567) มีแผนการดำเนินงาน 10 ปี ใช้กรอบวงเงินงบประมาณ จำนวน 1,654.98 ล้านบาท แบ่งได้ ดังนี้
ประเภทรายจ่าย
ประมาณการค่าใช้จ่าย (ล้านบาท)
1. ทุนการศึกษา (ค่าใช้จ่ายสนับสนุนการศึกษาและค่าใช้จ่ายส่วนตัว)
1.1 ระดับปริญญาตรี – โท
1.2 ระดับปริญญาโท
1,377.48
936.60
440.88
2. งบดำเนินการ เช่น งบบริหารงานของสถาบันร่วมผลิต และ สสวท. เป็นต้น
277.50
รวมทั้งสิ้น
1,644.98
15. เรื่อง ขออนุมัติขยายระยะเวลาโครงการจัดตั้งศูนย์ทดสอบยานยนต์และยางล้อแห่งชาติ
คณะรัฐมนตรีมีมติเห็นชอบตามที่กระทรวงอุตสาหกรรม (อก.) เสนอให้ขยายระยะเวลาการดำเนินโครงการจัดตั้งศูนย์ทดสอบยานยนต์และยางล้อแห่งชาติ (โครงการฯ) โดยทบทวนมติคณะรัฐมนตรีเมื่อวันที่ 29 มีนาคม 2559 ดังนี้
เดิม [มติคณะรัฐมนตรี (29 มีนาคม 2559)]
ขอทบทวนเป็น
อนุมัติให้ อก. ดำเนินโครงการฯ ในส่วนของการทดสอบเพื่อรองรับรายการมาตรฐานที่จะบังคับหรือที่ต้องดำเนินการตามพันธกรณีข้อตกลงอาเซียน จำนวน 21 รายการ โดยใช้รูปแบบเดียวกันกับการจัดหาเครื่องมือทดสอบสำหรับมาตรฐานผลิตภัณฑ์อุตสาหกรรมบังคับ คือ ให้เป็นการลงทุนเองของภาครัฐเฉพาะในส่วนนี้โดยมีวงเงินงบประมาณรวม 3,705.7 ล้านบาท ทั้งนี้ ให้ดำเนินการจนแล้วเสร็จในช่วงปี พ.ศ. 2559 - 2563
อนุมัติให้ อก. ดำเนินโครงการฯ ในส่วนของการทดสอบเพื่อรองรับรายการมาตรฐานที่จะบังคับหรือที่ต้องดำเนินการตามพันธกรณีข้อตกลงอาเซียน จำนวน 21 รายการ โดยใช้รูปแบบเดียวกันกับการจัดหาเครื่องมือทดสอบสำหรับมาตรฐานผลิตภัณฑ์อุตสาหกรรมบังคับ คือ ให้เป็นการลงทุนเองของภาครัฐเฉพาะในส่วนนี้ โดยมีวงเงินงบประมาณรวม 3,705.7 ล้านบาท ทั้งนี้ ให้ดำเนินการจนแล้วเสร็จในช่วงปี พ.ศ. 2559 - 2567
สาระสำคัญของเรื่อง
อก. รายงานว่า
1. สำนักงานมาตรฐานผลิตภัณฑ์อุตสาหกรรมได้ดำเนินโครงการจัดตั้งศูนย์ทดสอบยานยนต์และยางล้อแห่งชาติ โดยได้รับจัดสรรงบประมาณเพื่อดำเนินการตามโครงการฯ แล้วทั้งสิ้น 2,008.78 ล้านบาท (ซึ่งอยู่ภายในกรอบวงเงินเดิมที่คณะรัฐมนตรีอนุมัติไว้) สรุปผลการดำเนินโครงการฯ ได้ ดังนี้
รายการ
ผลการดำเนินการ
1) ระยะที่ 1 ส่วนทดสอบยางล้อ ตามมาตรฐาน UN R117ประกอบด้วย สนามทดสอบยางล้อ อาคารสำนักงาน และอาคารปฏิบัติการทดสอบยางล้อพร้อมระบบสาธารณูปโภคสำหรับใช้ในโครงการฯ ในระยะที่ 1
- ได้มีการดำเนินการจัดทำแผนหลักการใช้พื้นที่ในภาพรวมทั้งโครงการ
ปรับพื้นที่ 200 ไร่ ออกแบบและก่อสร้างสนามทดสอบยางล้อ พร้อมทั้ง
ดำเนินการจัดซื้อและติดตั้งชุดเครื่องมือทดสอบยางล้อตามมาตรฐานUN R117 เสร็จแล้ว โดยได้เปิดให้บริการทดสอบแล้วตั้งแต่วันที่ 15 ตุลาคม 2562
- ในส่วนของอาคารสำนักงานและระบบสาธารณูปโภคสำหรับโครงการฯ ในระยะที่ 1 ได้เริ่มดำเนินการก่อสร้างแล้ว โดยคาดว่าจะแล้วเสร็จในปีงบประมาณ พ.ศ. 2564
2) ระยะที่ 2 ส่วนทดสอบยานยนต์และชิ้นส่วน ประกอบด้วยสนามสำหรับทดสอบยานยนต์และชิ้นส่วน ได้แก่ สนามทดสอบสมรรถนะและความเร็ว สนามทดสอบระบบเบรก สนามทดสอบระบบเบรกมือ สนามทดสอบพลวัตและสนามทดสอบการยึดเกาะถนนขณะเข้าโค้ง และระบบสาธารณูปโภคสำหรับโครงการในระยะที่ 2
- ได้ดำเนินการปรับพื้นที่ 700 ไร่ และออกแบบสนามสำหรับทดสอบยานยนต์และชิ้นส่วนเสร็จแล้ว และได้เริ่มดำเนินการก่อสร้างสนามทดสอบระบบเบรก สนามทดสอบระบบเบรกมือ สนามทดสอบพลวัตและสนามทดสอบการยึดเกาะถนนขณะเข้าโค้ง โดยคาดว่าจะแล้วเสร็จในปีงบประมาณ พ.ศ. 2564
- ได้ดำเนินการจัดซื้อชุดเครื่องมือทดสอบเข็มขัดนิรภัยสำหรับรถยนต์ตามมาตรฐาน UN R16* ชุดเครื่องมือทดสอบจุดยึดเข็มขัดนิรภัยตามมาตรฐาน UN R14* และชุดเครื่องมือทดสอบที่นั่ง จุดยึดที่นั่งและพนักพิงศีรษะสำหรับใช้ในยานยนต์ ตามมาตรฐาน UN R17* และตามมาตรฐาน UN R25* โดยคาดว่าจะติดตั้งและส่งมอบแล้วเสร็จในปีงบประมาณ พ.ศ. 2564
- การดำเนินการในส่วนที่เหลือ ได้แก่ การก่อสร้างสนามทดสอบสมรรถนะและความเร็ว พร้อมจัดหาชุดเครื่องมือทดสอบ จะสามารถเริ่มดำเนินการก่อสร้างและจัดหาได้เมื่อได้รับการจัดสรรงบประมาณในปีงบประมาณ พ.ศ. 2565 จำนวน 1,575.22 ล้านบาท (เป็นงบประมาณก้อนสุดท้ายที่เหลือทั้งหมดของโครงการฯ ซึ่งได้จัดทำคำขอเสนอ สงป. ไปแล้ว โดยอยู่ภายในกรอบวงเงินเดิมที่คณะรัฐมนตรีอนุมัติไว้) โดยคาดว่าจะแล้วเสร็จในปีงบประมาณ พ.ศ. 2567
หมายเหตุ : * มาตรฐาน UN R16 คือ มาตรฐาน UNECE ที่เกี่ยวกับเข็มขัดนิรภัยสำหรับรถยนต์มาตรฐาน UN R14 เกี่ยวกับจุดยึดเข็มขัดนิรภัย มาตรฐาน UN R17 และ UN R25 เกี่ยวกับที่นั่ง จุดยึดที่นั่งและพนักพิงศีรษะ
2. เนื่องจากการดำเนินโครงการฯ ในระยะที่ 2 ยังไม่แล้วเสร็จ โดยจะเริ่มดำเนินการก่อสร้างสนามทดสอบสมรรถนะและความเร็ว และการจัดหาชุดเครื่องมือทดสอบในปีงบประมาณ พ.ศ. 2565 และใช้ระยะเวลาในการดำเนินโครงการฯ จนถึงปี 2567 จึงมีความจำเป็นต้องขยายระยะเวลาโครงการฯ ออกไปอีกจนถึงปี 2567
3. ประเทศไทยต้องเร่งดำเนินการจัดตั้งศูนย์ทดสอบยานยนต์และยางล้อแห่งชาติให้แล้วเสร็จโดยเร็ว เพื่อรองรับการทดสอบและรับรองผลิตภัณฑ์ยานยนต์ ชิ้นส่วนยานยนต์ และยางล้อ ภายใต้ข้อตกลงยอมรับร่วมผลการตรวจสอบและรับรองยานยนต์ของอาเซียน (ASEAN Mutual Recognition on Type Approval for Automotive Products) โดยประเทศสมาชิกจะต้องปฏิบัติตามข้อตกลงภายในปี พ.ศ. 2565 ซึ่งหากไม่ได้รับการขยายระยะเวลาโครงการฯ อก. อาจไม่ได้รับการพิจารณาจัดสรรงบประมาณประจำปี พ.ศ. 2565 ทำให้การดำเนินการดังกล่าวไม่แล้วเสร็จ และจะส่งผลกระทบต่อผู้ประกอบการกลุ่มอุตสาหกรรมยานยนต์ ชิ้นส่วนยานยนต์ และยางล้อ ในการส่งออกผลิตภัณฑ์ยานยนต์ ชิ้นส่วนยานยนต์ และยางล้อในภูมิภาคอาเซียน (โดยที่ข้อตกลงดังกล่าวกำหนดให้ผลิตภัณฑ์ที่เกี่ยวข้องที่ผ่านการตรวจสอบและรับรองจากห้องปฏิบัติการที่ได้ยอมรับจากประเทศสมาชิกแล้วไม่ต้องมีการตรวจซ้ำจากประเทศปลายทางที่เป็นประเทศสมาชิกซ้ำอีก ดังนั้น หากดำเนินการแล้วเสร็จ ผลิตภัณฑ์ที่เกี่ยวข้องกับล้อยาง ยานยนต์และชิ้นส่วน จะไม่ต้องมีการทดสอบและรับรองตามมาตรฐานต่าง ๆ จากประเทศปลายทาง และสามารถช่วยลดต้นทุนในการทดสอบและรับรองดังกล่าวได้)
16. เรื่อง การถอดรายการเงินอุดหนุนเพื่อสนับสนุนการดำเนินงานของอาสาสมัครสาธารณสุขประจำหมู่บ้าน (อสม.) ออกจากรายการเงินอุดหนุนที่จัดสรรให้เป็นรายได้ขององค์กรปกครองส่วนท้องถิ่น
คณะรัฐมนตรีเห็นชอบตามมติคณะกรรมการการกระจายอำนาจให้แก่องค์กรปกครองส่วนท้องถิ่น (ก.ก.ถ.) ในการประชุมครั้งที่ 3/2563 เมื่อวันที่ 5 ตุลาคม 2563 ตามที่ ก.ก.ถ. เสนอ และมอบหมายให้หน่วยงานที่เกี่ยวข้องรับไปดำเนินการต่อไป ดังนี้
1. ถอดรายการเงินอุดหนุนเพื่อเป็นค่าใช้จ่ายสนับสนุนการดำเนินงานของอาสาสมัครสาธารณสุขประจำหมู่บ้าน (อสม.) ออกจากรายการเงินอุดหนุนขององค์การบริหารส่วนจังหวัด (อบจ.) เนื่องจากภารกิจการจ่ายเงินค่าป่วยการ อสม. มิใช่ภารกิจถ่ายโอนตามแผนการกระจายอำนาจให้แก่องค์กรปกครองส่วนท้องถิ่น (อปท.) และแผนปฏิบัติการกำหนดขั้นตอนการกระจายอำนาจให้แก่ อปท. และ อบจ. ไม่มีบทบาทในการบริหารจัดการหรือปฏิบัติงานร่วมกับ อสม. รวมทั้งการจ่ายเงินค่าป่วยการ อสม. เป็นไปตามระเบียบกระทรวงสาธารณสุขว่าด้วยอาสาสมัครสาธารณสุขประจำหมู่บ้าน พ.ศ. 2554 และประกาศกระทรวงสาธารณสุข เรื่อง สิทธิได้รับเงินค่าป่วยการในการปฏิบัติหน้าที่ของอาสาสมัครสาธารณสุขประจำหมู่บ้าน พ.ศ. 2560 (ฉบับที่ 2) พ.ศ. 2562
2. ให้นำเงินงบประมาณเงินอุดหนุนสำหรับจ่ายค่าป่วยการ อสม. ไว้ที่กระทรวงสาธารณสุข (สธ.) และให้ สธ. เสนอตั้งงบประมาณรายการดังกล่าว ตั้งแต่ปีงบประมาณ พ.ศ. 2565 เป็นต้นไป
สำหรับกรณีการของบประมาณเงินอุดหนุนชดเชยให้แก่องค์กรปกครองส่วนท้องถิ่นเพื่อให้คงสัดส่วนรายได้ขององค์กรปกครองส่วนท้องถิ่น สำนักงบประมาณเห็นว่าการถอดรายการเงินอุดหนุนดังกล่าวไม่กระทบการบริหารงานขององค์กรปกครองส่วนท้องถิ่นจึงไม่จำเป็นต้องจัดสรรงบประมาณชดเชย ประกอบกับที่ผ่านมาการจัดสรรรายได้ให้แก่องค์กรปกครองส่วนท้องถิ่นในสัดส่วนร้อยละของรายได้สุทธิของรัฐบาล (ไม่รวมเงินกู้) เพิ่มขึ้นอย่างต่อเนื่อง ตั้งแต่ปีงบประมาณ พ.ศ. 2561 จนถึงปัจจุบัน ซึ่งไม่ควรพิจารณาเฉพาะเงินอุดหนุนจากรัฐบาลเท่านั้น แต่ควรพิจารณาถึงแหล่งเงินรายได้อื่น ซึ่งรวมถึงเงินสะสมขององค์กรปกครองส่วนท้องถิ่นแต่ละแห่ง ประกอบการบริหารงานด้วย กรณีข้อเสนอดังกล่าวของคณะกรรมการการกระจายอำนาจให้แก่องค์กรปกครองส่วนท้องถิ่นจึงให้เป็นไปตามความเห็นของสำนักงบประมาณ
สาระสำคัญของเรื่อง
คณะกรรมการการกระจายอำนาจให้แก่องค์กรปกครองส่วนท้องถิ่นเสนอคณะรัฐมนตรีพิจารณาให้ความเห็นชอบตามมติคณะกรรมการการกระจายอำนาจให้แก่องค์กรปกครองส่วนท้องถิ่น ในการประชุมครั้งที่ 3/2563 เมื่อวันที่ 5 ตุลาคม 2563 และมอบหมายให้หน่วยงานที่เกี่ยวข้องรับไปดำเนินการ (1) ถอดรายการเงินอุดหนุนเพื่อเป็นค่าใช้จ่ายสนับสนุนการดำเนินงานของอาสาสมัครสาธารณสุขประจำหมู่บ้านออกจากรายการเงินอุดหนุนขององค์การบริหารส่วนจังหวัด (2) ให้นำเงินงบประมาณเงินอุดหนุนสำหรับจ่ายค่าป่วยการอาสาสมัครสาธารณสุขประจำหมู่บ้านไว้ที่กระทรวงสาธารณสุข และให้กระทรวงสาธารณสุขเสนอตั้งงบประมาณรายการดังกล่าว ตั้งแต่ปีงบประมาณ พ.ศ. 2565 เป็นต้นไป และ (3) ให้สำนักงบประมาณพิจารณาสนับสนุนงบประมาณเงินอุดหนุนชดเชยให้แก่องค์กรปกครองส่วนท้องถิ่นเพื่อให้คงสัดส่วนรายได้ขององค์กรปกครองส่วนท้องถิ่นที่กำหนดไว้เพื่อมิให้กระทบต่อการบริหารงานขององค์กรปกครองส่วนท้องถิ่น
เนื่องจากภารกิจการจ่ายเงินค่าป่วยการอาสาสมัครสาธารณสุขประจำหมู่บ้านมิใช่ภารกิจถ่ายโอนตามแผนการกระจายอำนาจให้แก่องค์กรปกครองส่วนท้องถิ่นและแผนปฏิบัติการกำหนดขั้นตอนการกระจายอำนาจให้แก่องค์กรปกครองส่วนท้องถิ่น ประกอบกับคณะรัฐมนตรีได้มีมติ (4 ธันวาคม 2561) เห็นชอบให้เพิ่มค่าป่วยการอาสาสมัครสาธารณสุขประจำหมู่บ้านจากเดิมอัตราเดือนละ 600 บาทต่อคน เป็นเดือนละ 1,000 บาทต่อคน ทำให้ในปีงบประมาณ พ.ศ. 2563 รายการเงินอุดหนุนเพื่อสนับสนุนการดำเนินงานของอาสาสมัครสาธารณสุขประจำหมู่บ้านคิดเป็นสัดส่วนร้อยละ 44.64 ของเงินอุดหนุนที่องค์การบริหารส่วนจังหวัดได้รับการจัดสรรและมีแนวโน้มเพิ่มสูงขึ้น องค์การบริหารส่วนจังหวัดจึงมีงบประมาณเงินอุดหนุนสำหรับจัดการบริการสาธารณะที่มีความสำคัญและจำเป็นด้านอื่น ๆ ในสัดส่วนที่ลดลง ซึ่งประเด็นการถอดรายการเงินอุดหนุนฯ สำนักงานคณะกรรมการกฤษฎีกาเห็นว่า เป็นการดำเนินการตามอำนาจหน้าที่ของคณะกรรมการการกระจายอำนาจให้แก่องค์กรปกครองส่วนท้องถิ่นในการพิจารณาหลักเกณฑ์การจัดสรรเงินอุดหนุนให้แก่องค์กรปกครองส่วนท้องถิ่นตามพระราชบัญญัติกำหนดแผนและขั้นตอนการกระจายอำนาจให้แก่องค์กรปกครองส่วนท้องถิ่น พ.ศ. 2542 อีกทั้งยังเป็นการดำเนินการอันเป็นผลสืบเนื่องมาจากกรณีที่คณะรัฐมนตรีได้มีมติเมื่อวันที่ 1 ธันวาคม 2552 ประกอบกับกระทรวงการคลัง กระทรวงศึกษาธิการ กระทรวงสาธารณสุข สำนักงบประมาณ และสำนักงานสภาพัฒนาการเศรษฐกิจและสังคมแห่งชาติพิจารณาแล้วเห็นด้วยกับการถอดรายการเงินอุดหนุนดังกล่าว โดยให้กระทรวงสาธารณสุขเสนอตั้งงบประมาณรายการดังกล่าว ตั้งแต่ปีงบประมาณ พ.ศ. 2565 เป็นต้นไป ซึ่งสำนักงบประมาณแจ้งว่ากระทรวงสาธารณสุขได้จัดทำคำของบประมาณรายจ่ายประจำปีงบประมาณ พ.ศ. 2565 เพื่อรองรับการดำเนินการดังกล่าวไว้แล้ว
17. เรื่อง ภาวะสังคมไทยไตรมาสสี่และภาพรวม ปี 2563
คณะรัฐมนตรีรับทราบรายงานภาวะสังคมไทยไตรมาสสี่และภาพรวม ปี 2563 ตามที่สำนักงานสภาพัฒนาการเศรษฐกิจและสังคมแห่งชาติ (สศช.) เสนอ โดยมีสาระสำคัญสรุปได้ ดังนี้
1. การเคลื่อนไหวทางสังคมไตรมาสสี่และภาพรวม ปี 2563
1.1 การจ้างงานปรับตัวดีขึ้น แต่อัตราการว่างงานอยู่ในระดับสูงและชั่วโมงการทำงานยังต่ำกว่าภาวะปกติ
ไตรมาสสี่ ปี 2563 มีการจ้างงานเพิ่มขึ้น 38.3 ล้านคน (เพิ่มขึ้นร้อยละ 2.2) อัตราการว่างงานมีแนวโน้มดีขึ้น คิดเป็นร้อยละ 1.86 (ลดลงจากร้อยละ 1.95 และ 1.90 ในไตรมาสสองและไตรมาสสามตามลำดับ) เช่นเดียวกันกับผู้รับประโยชน์ทดแทนกรณีว่างงานรายใหม่มีจำนวนลดลงมากจาก 171,987 คน ในเดือนพฤษภาคม 2563 เหลือ 64,760 คน ในเดือนธันวาคม 2563 สะท้อนให้เห็นถึงการจ้างงานในระบบที่ปรับตัวดีขึ้น อย่างไรก็ดี ตลอดปี 2563 ตลาดแรงงานได้รับผลกระทบจากการแพร่ระบาดของโรคติดเชื้อไวรัสโคโรนา 2019 (โควิด-19) ทำให้อัตราการว่างงานเพิ่มและชั่วโมงการทำงานลดลงอยู่ในระดับที่ต่ำกว่าปกติ (45.4 ชั่วโมง/สัปดาห์) ทั้งนี้ จากการสำรวจภาวะเศรษฐกิจและสังคมของครัวเรือนช่วงครึ่งปี 2563 พบว่า ครัวเรือนมีรายได้ 23,615 บาท ลดลงจากปี 2562 ที่มีรายได้ 26,371 บาท (ลดลงร้อยละ 10.45)
ปัจจัยเสี่ยงด้านแรงงานปี 2564 ได้แก่ (1) ความไม่แน่นอนของการระบาดของโควิด – 19 ระลอกใหม่ ซึ่งอาจส่งผลกระทบต่อผู้ประกอบการโดยเฉพาะกลุ่มที่ยังไม่ฟื้นตัวจากการระบาดในระลอกแรก โดยหากยังไม่สามารถควบคุมสถานการณ์การแพร่ระบาดและมีความล่าช้าในการได้รับวัคซีน กลุ่มแรงงานอาจได้รับผลกระทบรุนแรงและยาวนานขึ้น (2) สถานการณ์ภัยแล้ง เนื่องจากปริมาณน้ำในเขื่อนลดลงอย่างต่อเนื่องตั้งแต่ปี 2562 ทำให้ปริมาณน้ำต้นทุนปี 2564 มีน้อย จึงอาจเกิดภาวะขาดแคลนน้ำและส่งผลกระทบต่อการเพาะปลูกของเกษตรกร               (3) การขาดแคลนแรงงานโดยเฉพาะกลุ่มทักษะด้านเทคโนโลยีดิจิทัล เนื่องจากมีการเปลี่ยนแปลงรูปแบบการดำเนินธุรกิจโดยใช้เทคโนโลยีมากขึ้น แต่การยก/เปลี่ยนระดับทักษะแรงงานยังไม่ตอบสนองต่อความต้องการดังกล่าว ทั้งนี้ จากปัจจัยเสี่ยงต่าง ๆ จึงควรมีแนวทางการบริหารจัดการตลาดแรงงาน ประกอบด้วย (1) การรักษาระดับการจ้างงานอย่างต่อเนื่อง โดยส่งเสริมให้ผู้ประกอบการเข้าถึงนโยบายการเสริมสภาพคล่องของภาครัฐเพื่อรักษาการจ้างงาน และฟื้นฟูเศรษฐกิจให้เกิดการจ้างงานและประชาชนเข้าถึงงานได้มากขึ้น (2) การจัดเตรียมมาตรการรองรับปัญหาภัยธรรมชาติที่จะส่งผลกระทบต่อแรงงานภาคการเกษตร โดยวางแผนการผลิตสินค้าเกษตรให้สอดคล้องกับปริมาณน้ำในพื้นที่ รวมทั้งส่งเสริมอาชีพเสริม การเข้าถึงเงินทุน และการตลาด และ (3) การสนับสนุนการพัฒนาทักษะ ปรับทักษะ และสร้างทักษะใหม่ ให้กับแรงงาน โดยฝึกอบรมพัฒนาทักษะแรงงานและส่งเสริมการเข้าถึงบริการเรียนรู้ออนไลน์ผ่านแพลตฟอร์มต่าง ๆ ของภาครัฐ
1.2 หนี้สินครัวเรือนขยายตัวเพิ่มขึ้นเล็กน้อย ขณะที่คุณภาพสินเชื่อยังต้องเฝ้าระวังอย่างใกล้ชิด
หนี้สินครัวเรือนในไตรมาสสาม ปี 2563 มีมูลค่า 13.77 ล้านล้านบาท ขยายตัวเพิ่มขึ้นเล็กน้อยที่ร้อยละ 3.9 ใกล้เคียงกับไตรมาสก่อน (ร้อยละ 3.8) หรือคิดเป็นสัดส่วนร้อยละ 86.6 ต่อผลิตภัณฑ์มวลรวมของประเทศ (Gross Domestic Product: GDP) ซึ่งเพิ่มสูงขึ้นตามเศรษฐกิจที่หดตัวจากผลของการแพร่ระบาดของโควิด – 19 ขณะที่ความสามารถในการชำระหนี้ปรับตัวดีขึ้น โดยไตรมาสสาม ปี 2563 ยอดคงค้างหนี้ที่ไม่ก่อให้เกิดรายได้เพื่อการอุปโภคบริโภคมีมูลค่า 144,329 ล้านบาท คิดเป็นสัดส่วนร้อยละ 2.91 ของสินเชื่อรวม ลดลงจากไตรมาสก่อนร้อยละ 3.12 ซึ่งเป็นผลจากมาตรการช่วยเหลือและการปรับโครงสร้างหนี้เพื่อชะลอการด้อยคุณภาพของสินเชื่อ ทำให้ภาพรวมคุณภาพสินเชื่อทุกประเภทดีขึ้น ทั้งนี้ ในระยะถัดไปคาดว่าหนี้สินครัวเรือนจะเพิ่มขึ้นใกล้เคียงกับไตรมาสก่อนเนื่องจากมีมาตรการกระตุ้นการบริโภคของภาครัฐและเศรษฐกิจโดยรวมเริ่มฟื้นตัวอย่างค่อยเป็นค่อยไป อย่างไรก็ตาม สถานการณ์การแพร่ระบาดของโควิด – 19 ระลอกใหม่ จะส่งผลกระทบต่อรายได้และความสามารถในการชำระหนี้ของครัวเรือนเพิ่มขึ้น และเป็นความท้าทายในการหาแนวทางช่วยเหลือลูกหนี้เพื่อไม่ให้มีปัญหาสภาพคล่อง ดังนั้น อาจต้องพิจารณาดำเนินการ ดังนี้ (1) การปรับโครงสร้างหนี้สำหรับลูกหนี้ที่เคยได้รับการปรับโครงสร้างหนี้ไปแล้ว ควบคู่กับการปรับโครงสร้างหนี้รายใหม่ (2) การจำแนกลูกหนี้ที่ได้รับผลกระทบจากการแพร่ระบาดของ             โควิด – 19 ระลอกใหม่ ออกจากลูกหนี้กลุ่มอื่น เพื่อไม่ให้กลุ่มลูกหนี้ที่ไม่มีปัญหาทางการเงินเข้ารับมาตรการช่วยเหลือ และ (3) การให้ความช่วยเหลือกลุ่มครัวเรือนผู้มีรายได้น้อยเป็นพิเศษ เนื่องจากการลดลงของรายได้อาจส่งผลกระทบรุนแรงต่อการดำรงชีพ
1.3 ความเคลื่อนไหวทางสังคมที่สำคัญอื่น ๆ ได้แก่ (1) การเจ็บป่วยโดยรวมลดลงในเกือบทุกโรค คิดเป็นร้อยละ 51.9 เช่น โรคไข้หวัดใหญ่ ไข้เลือดออก และปอดอักเสบ เนื่องจากประชาชนมีการป้องกันตนเองจากการแพร่ระบาดของโควิด – 19 แต่ยังคงต้องเฝ้าระวังโรคมือ เท้า ปาก ในกลุ่มเด็กเล็ก เนื่องจากมีจำนวนผู้ป่วยเพิ่มขึ้นกว่าเท่าตัว (2) การบริโภคเครื่องดื่มแอลกอฮอล์ลดลงร้อยละ 4.7 เนื่องจากภาครัฐได้มีมาตรการปิดสถานบันเทิงและห้ามจำหน่ายเครื่องดื่มแอลกอฮอล์จากการแพร่ระบาดของโควิด – 19 (3) คดีอาญารวมลดลงร้อยละ 23.7 จากไตรมาสเดียวกันของปีก่อน อย่างไรก็ตาม อัตราการเกิดอาชญากรรมอิเล็กทรอนิกส์เพิ่มขึ้นจากปี 2562 สูงถึงร้อยละ 96.5 อีกทั้งภายหลังการผ่อนคลายมาตรการป้องกันการแพร่ระบาดของโควิด – 19 รูปแบบการก่ออาชญากรรมด้านอื่นเริ่มมีแนวโน้มเพิ่มขึ้นจากไตรมาสสาม ปี 2563 จึงต้องให้ความสำคัญและเฝ้าระวังการกระทำผิดเกี่ยวกับทรัพย์ การแพร่ระบาดของสารเสพติดรูปแบบใหม่ รวมทั้งการลักลอบข้ามชายแดนเข้าประเทศอย่างผิดกฎหมายและการลักลอบเล่นการพนัน ซึ่งเป็นปัจจัยเสี่ยงต่อการแพร่ระบาดของโควิด – 19 ระลอกใหม่ (4) การเกิดอุบัติเหตุและผู้เสียชีวิตในภาพรวมลดลง โดยในไตรมาสสี่ ปี 2563 มีการรับแจ้งการเกิดอุบัติเหตุจราจรทางบกลดลงร้อยละ 10.7 ผู้เสียชีวิตลดลงร้อยละ 14.1 และผู้บาดเจ็บลดลงร้อยละ 7.2 ในขณะที่จำนวนผู้เสียชีวิตช่วงเทศกาลปีใหม่เพิ่มขึ้นร้อยละ 5.1 สะท้อนให้เห็นว่ายังคงต้องให้ความสำคัญกับการปรับเปลี่ยนพฤติกรรมการใช้รถและใช้ถนน สภาพแวดล้อมทางกายภาพ และการบูรณาการการแก้ไขปัญหาอย่างจริงจัง เพื่อสร้างวัฒนธรรมความปลอดภัยอย่างยั่งยืน (5) การร้องเรียนผ่านสำนักงานคณะกรรมการคุ้มครองผู้บริโภค (สคบ.) และสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (สำนักงาน กสทช.) เพิ่มขึ้น โดย สคบ. ได้รับการร้องเรียนเรื่องสินค้าและบริการเพิ่มจากช่วงเวลาเดียวกันของปีก่อน ร้อยละ 39.7 ซึ่งประเด็นหลักที่ได้รับการร้องเรียน คือ การขายตรงและการตลาดแบบตรง ขณะที่การร้องเรียนผ่านสำนักงาน กสทช. เพิ่มขึ้นร้อยละ 58.2 จากช่วงเวลาเดียวกันของปีก่อน โดยประเด็นหลักที่ได้รับการร้องเรียน คือ มาตรฐานและคุณภาพการให้บริการของโทรศัพท์เคลื่อนที่และอินเทอร์เน็ต
2. สถานการณ์ทางสังคมที่สำคัญ
2.1 การพัฒนาทักษะดิจิทัลที่มีความสำคัญกับการทำงานในอนาคต จากการแพร่ระบาดของโควิด – 19 ส่งผลให้มีอัตราการใช้อินเทอร์เน็ตสูงขึ้น ซึ่งจากการประชุมเวทีเศรษฐกิจโลก 2020 ระบุว่า ในอีก 5 ปีข้างหน้า ธุรกิจจะมีความต้องการแรงงานที่มีทักษะมากขึ้นร้อยละ 34 โดยเฉพาะในสาขาอาชีพที่เน้นการใช้เทคโนโลยีเป็นหลัก ขณะที่แรงงานไทยมีทักษะด้านดิจิทัลเพียงร้อยละ 54.9 รวมถึงมีจุดอ่อนในด้านความพร้อมรองรับอนาคต การฝึกอบรมและการศึกษา และทัศนคติการปรับตัวในการทำงานในอนาคต ทั้งนี้ แนวทางการพัฒนาแบ่งเป็น 2 ส่วน ได้แก่ (1) การพัฒนาทักษะของแรงงานด้านดิจิทัลให้ตรงตามความต้องการของตลาด และ (2) การยกระดับการศึกษาด้านเทคโนโลยีและสารสนเทศให้เกิดการเรียนรู้และการพัฒนาตลอดชีวิต
2.2 หลักประกันรายได้ของผู้สูงอายุ ประเทศไทย (ไทย) จะก้าวเข้าสู่สังคมผู้สูงอายุโดยสมบูรณ์ ในปี 2566 แต่การออมในผู้สูงอายุยังไม่เพียงพอต่อการสร้างความมั่นคงในชีวิต ซึ่งรายได้พึงมีที่เพียงพอต่อการใช้จ่ายในช่วงอายุ 60 - 100 ปี คือประมาณ 4.3 ล้านบาท นอกจากนี้ ระบบบำนาญของไทยยังได้รับการจัดอันดับในระดับต่ำ โดยเฉพาะในมิติด้านความเพียงพอ ดังนั้น ภาครัฐควรดำเนินการ ดังนี้ (1) ส่งเสริมการออม เพื่อสร้างหลักประกันรายได้ให้กับผู้สูงอายุ โดยการสร้างการรับรู้และเพิ่มช่องทางการเข้าถึงหลักประกันให้สะดวกรวดเร็ว รวมทั้งการทบทวนฐานเงินเดือนสูงสุดในการคำนวณเงินสมทบประกันสังคมและปรับอัตราการออมเพื่อให้แรงงานสามารถออมได้มากขึ้น และ (2) เพิ่มรายได้ โดยการส่งเสริมการมีรายได้หลังเกษียณและความรู้ทางการเงิน การประกอบอาชีพตามความสามารถของผู้สูงอายุ และการเพิ่มความรู้ในการบริหารจัดการเงิน
3. บทความเรื่อง พ.ร.ก. เงินกู้ ให้อะไรกับประชาชน การออกพระราชกำหนดให้อำนาจกระทรวงการคลังกู้เงินเพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. 2563 มีวัตถุประสงค์เพื่อแก้ไขปัญหาการแพร่ระบาดของโควิด – 19 โดยการช่วยเหลือ เยียวยา และชดเชยให้แก่ประชาชน รวมถึงฟื้นฟูเศรษฐกิจและสังคม และเป็นการสนับสนุนให้ไทยเข้าสู่สังคมดิจิทัลเร็วขึ้น เนื่องจากภาครัฐได้กำหนดมาตรการช่วยเหลือ/เยียวยาผ่านแอปพลิเคชันเป๋าตังและถุงเงิน ทำให้คนไทยคุ้นเคยกับการใช้จ่ายเงินผ่านกระเป๋าสตางค์อิเล็กทรอนิกส์มากขึ้น อีกทั้งการลงทะเบียนขอรับสิทธิประโยชน์ในโครงการต่าง ๆ ทำให้เกิดฐานข้อมูลขนาดใหญ่ซึ่งจะนำไปสู่ความร่วมมือในการเชื่อมโยงข้อมูลระหว่างหน่วยงานต่าง ๆ นอกจากนี้ การดำเนินการภายใต้พระราชกำหนดดังกล่าว ทำให้มีบทเรียนซึ่งจะนำไปสู่การปรับปรุงระบบและเตรียมความพร้อมให้สามารถรองรับปัญหาที่จะเกิดขึ้นในอนาคต ได้แก่ (1) การเตรียมความพร้อมในการรองรับโรคอุบัติใหม่ (2) การสร้างหลักประกันรายได้ของประชาชนกลุ่มต่าง ๆ (3) การพัฒนาฐานข้อมูลบุคคลด้านสวัสดิการสังคมให้มีความสมบูรณ์ และสามารถเชื่อมโยงการใช้ประโยชน์ระหว่างหน่วยงานได้ (4) การมีส่วนร่วมของภาครัฐ ภาคเอกชน และภาคประชาสังคม ให้มีความพร้อมรับมือต่อสถานการณ์ต่าง ๆ และ (5) การสื่อสารประชาสัมพันธ์อย่างสม่ำเสมอและโปร่งใส ตลอดจนการสร้างระบบการเรียนรู้และปรับเปลี่ยนทักษะให้สอดคล้องกับความต้องการของแรงงานในอนาคต
18. เรื่อง ความก้าวหน้าของยุทธศาสตร์ชาติและแผนการปฏิรูปประเทศ ณ เดือนกุมภาพันธ์  2564
คณะรัฐมนตรีรับทราบตามที่สำนักงานสภาพัฒนาการเศรษฐกิจและสังคมแห่งชาติ (สศช.) ในฐานะฝ่ายเลขานุการคณะกรรมการยุทธศาสตร์และคณะกรรมการปฏิรูปประเทศ เสนอ ความก้าวหน้าของยุทธศาสตร์ชาติและแผนการปฏิรูปประเทศ ณ เดือนกุมภาพันธ์  2564 สรุปสาระสำคัญได้ ดังนี้
หัวข้อ
สาระสำคัญ
1. ผลการดำเนินงานที่ผ่านมา
1.1 ความก้าวหน้ายุทธศาสตร์ชาติและการขับเคลื่อนแผนแม่บทภายใต้ยุทธศาสตร์ชาติ
ในคราวประชุมคณะกรรมการยุทธศาสตร์ชาติ ครั้งที่ 1/2564 เมื่อวันที่ 22 กุมภาพันธ์ 2564 ที่ประชุมมีมติเห็นชอบ ดังนี้
 แนวทางการขับเคลื่อนยุทธศาสตร์ชาติในระดับพื้นที่ ประกอบด้วย (1) การจัดทำแผน (2) การจัดทำโครงการและการดำเนินงาน และ                  (3) การติดตาม ตรวจสอบ และประเมินผลการดำเนินงาน โดยการดำเนินการทุกขั้นตอนต้องตอบสนองต่อเป้าหมายของยุทธศาสตร์ชาติและความต้องการของพื้นที่ รวมทั้งติดตาม ตรวจสอบ และประเมินผล โดยใช้ระบบติดตามและประเมินผลแห่งชาติ (eMENSCR) เป็นระบบหลักในการนำเข้าข้อมูลโครงการ/การดำเนินงานและแผนในระดับพื้นที่ เพื่อให้หน่วยงานของรัฐใช้ระบบดังกล่าวในการพิจารณาจัดทำโครงการ/การดำเนินงานบนฐานข้อมูลเชิงประจักษ์เพื่อให้เป็นไปตามหลักการวงจรนโยบายสาธารณะ
 แนวทางการขับเคลื่อนยุทธศาสตร์ชาติไปสู่การปฏิบัติบนฐานข้อมูลเชิงประจักษ์ ประกอบด้วย (1) การจัดทำและพัฒนาข้อมูลสถิติ สถานการณ์งานวิจัย และอื่น ๆ (2) การจัดทำโครงการ/การดำเนินงาน โดยใช้ข้อมูลต่าง ๆ ประกอบการจัดทำและเป็นข้อมูลประกอบการจัดสรรงบประมาณ (3) การจัดทำแผนระดับที่ 3 ตามมติคณะรัฐมนตรีเมื่อวันที่ 15 ธันวาคม 2563 และ (4) การติดตาม ตรวจสอบ และประเมินผลการดำเนินการตามยุทธศาสตร์ชาติ ให้เป็นไปตามระเบียบว่าด้วยการติดตาม ตรวจสอบและประเมินผลการดำเนินการตามยุทธศาสตร์ชาติและแผนการปฏิรูปประเทศ พ.ศ. 2562
 ความก้าวหน้าการดำเนินงานของศูนย์อำนวยการขจัดความยากจนและการพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง (ศจพ.) ซึ่งรองนายกรัฐมนตรี (พลเอก ประวิตร วงษ์สุวรรณ) จะเป็นประธานการประชุมคณะกรรมการอำนวยการขจัดความยากจน และการพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง ครั้งที่ 1/2564 ในวันศุกร์ที่ 19 มีนาคม 2564 โดยที่ประชุมได้พิจารณากลไกและแนวทางในการขับเคลื่อน ศจพ. โดยใช้ข้อมูลจากระบบบริหารจัดการข้อมูลการพัฒนาคนแบบชี้เป้า (Thai People Map and Analytics Platform: TPMAP) เป็นข้อมูลหลักในการขจัดความยากจนและความเหลื่อมล้ำ
1.2 ความก้าวหน้าแผนการปฏิรูปประเทศ
 ในคราวประชุมคณะกรรมการยุทธศาสตร์ชาติ ครั้งที่ 1/2564 เมื่อวันที่ 22 กุมภาพันธ์ 2564 ที่ประชุมมีมติ ดังนี้
(1) เห็นชอบแผนขับเคลื่อนกิจกรรมปฏิรูปประเทศที่จะส่งผลให้เกิดการเปลี่ยนแปลงต่อประชาชนอย่างมีนัยสำคัญ (Big Rock) เพื่อเป็นเครื่องมือในการขับเคลื่อนแผนการปฏิรูปประเทศ (ฉบับปรับปรุง) สู่การปฏิบัติให้เป็นรูปธรรมมากยิ่งขึ้น
(2) มอบหมายให้ สศช. คณะกรรมการปฏิรูปประเทศ และหน่วยงานที่เกี่ยวข้องดำเนินการตามแนวทางการขับเคลื่อนและติดตามการดำเนินกิจกรรม Big Rock ได้แก่ (1) การจัดลำดับความสำคัญของโครงการ/การดำเนินงานรองรับกิจกรรม Big Rock  (2) การเร่งรัดการดำเนินงานของหน่วยงานรับผิดชอบหลักและหน่วยงานร่วมดำเนินการ และ (3) การติดตามและประเมินผลการดำเนินการตามแผนการปฏิรูปประเทศ (ฉบับปรับปรุง) โดยระบบ eMENSCR และการรายงานความคืบหน้าตามมาตรา 270 ของรัฐธรรมนูญแห่งราชอาณาจักรไทยต่อรัฐสภาทุกสามเดือน
 นำเสนอรายงานความคืบหน้าการดำเนินการตามแผนการปฏิรูปประเทศตามมาตรา 270 ของรัฐธรรมนูญแห่งราชอาณาจักรไทย (เดือนกรกฎาคม-กันยายน 2563) ต่อวุฒิสภา เมื่อวันที่ 1 กุมภาพันธ์ 2564 และสภาผู้แทนราษฎร เมื่อวันที่ 4 กุมภาพันธ์ 2564 โดยอยู่ระหว่างจัดทำ
รายงานความคืบหน้าฯ (เดือนตุลาคม-ธันวาคม 2563) เพื่อเสนอ
คณะรัฐมนตรีและรัฐสภาต่อไป
1.3 ผลการดำเนินการอื่น ๆ
 พัฒนาระบบ eMENSCR เช่น เชื่อมโยงระบบ eMENSCR กับระบบ               e-PLAN (ขององค์กรปกครองส่วนท้องถิ่น) ส่งผลให้ระบบ eMENSCR สามารถติดตาม ตรวจสอบ ประเมินผล การดำเนินงานตามยุทธศาสตร์ชาติครอบคลุมราชการบริหารส่วนท้องถิ่น 7,849 หน่วยงาน และจะนำเทคโนโลยีปัญญาประดิษฐ์มาใช้ในการสนับสนุนการประเมินสถานการณ์การบรรลุเป้าหมายการพัฒนาระดับต่าง ๆ รวมทั้งอยู่ระหว่างเผยแพร่ข้อมูลในระบU eMENSCR เพื่อให้ทุกภาคส่วนที่เกี่ยวข้องสามารถนำข้อมูลไปใช้ในรูปแบบที่มีความเหมาะสมต่อไป
 คณะรัฐมนตรีมีมติ (15 กุมภาพันธ์ 2564) รับทราบรายงานสรุปผลการดำเนินการตามยุทธศาสตร์ชาติประจำปี 2563 และรายงานสรุปผลการดำเนินการตามแผนการปฏิรูปประเทศประจำปี 2563
 จัดทำสื่อวีดิทัศน์เพื่อสร้างความตระหนักรู้ถึงคุณค่าและพลังของตนเองในการทำประโยชน์ต่อสังคมและประเทศชาติ ผ่านการเล่าเรื่องจากเหตุการณ์จริง และการลงมือปฏิบัติของกลุ่มตัวอย่างในการทำความดีเพื่อสังคม โดยปัจจุบันอยู่ระหว่างเตรียมการถ่ายทำรวม 5 ตอน เช่น (1) ศูนย์อาสาสมัครศิริราช (2) เปิดใจ “2 หนุ่มนักท่องเที่ยว” เดินหิ้วกระสอบ เก็บขยะตามชายหาดอ่าวนาง จังหวัดกระบี่ และ (3) อาสาตอบจดหมาย ตอบจดหมายนักเรียนทุนมูลนิธิยุวพัฒน์ ซึ่งคาดว่าจะดำเนินการแล้วเสร็จภายในเดือนเมษายน 2564 และเผยแพร่ผ่านช่องทางต่าง ๆ ที่เหมาะสมต่อไป
2. ประเด็นที่ควรเร่งรัดเพื่อการบรรลุเป้าหมายของยุทธศาสตร์ชาติ
ประเด็นท้าทายที่มีความเสี่ยงสูงในการบรรลุเป้าหมาย คือ การเร่งสร้างความเข้มแข็งให้กับหน่วยงานตรวจสอบและความมีอิสระในการทำงานเพื่อป้องกันและปราบปรามการทุจริตและประพฤติมิชอบ รวมทั้งเร่งสร้างความเชื่อมั่นเกี่ยวกับการเปิดเผยและความโปร่งใสในการได้รับสัญญาและการเข้าเสนอราคาอย่างเป็นธรรม และการส่งเสริมการมีส่วนร่วมของประชาชนและการเปิดเผยข้อมูลสาธารณะเพื่อให้ประชาชนเข้าถึงได้อย่างสะดวก ซึ่งเป็นปัจจัยสำคัญในการยกระดับคะแนนดัชนีการรับรู้การทุจริต (Corruption Perceptions Index: CPI) ของประเทศไทยให้เป็นไปตามเป้าหมายที่กำหนดได้
19. เรื่อง สรุปภาพรวมสถานการณ์ราคาสินค้าและบริการประจำเดือนกุมภาพันธ์ 2564
คณะรัฐมนตรีมีมติรับทราบสรุปภาพรวมสถานการณ์ราคาสินค้าและบริการประจำเดือนกุมภาพันธ์ 2564 ตามที่กระทรวงพาณิชย์เสนอ  ดังนี้
สาระสำคัญ
1. สถานการณ์ราคาสินค้าและบริการเดือนกุมภาพันธ์ 2564 ดังนี้
ภาพรวม
ดัชนีราคาผู้บริโภค (เงินเฟ้อทั่วไป) เดือนกุมภาพันธ์ 2564 เมื่อเทียบกับเดือนเดียวกันของปีก่อน ลดลงร้อยละ 1.17 (YoY) ลดลงต่อเนื่องเป็นเดือนที่ 12 นับตั้งแต่สถานการณ์โควิด-19 เริ่มส่งผลต่อไทยในเดือนมีนาคมปีก่อน อย่างไรก็ตาม การหดตัวในเดือนนี้มีปัจจัยหลักจากมาตรการลดค่าครองชีพของภาครัฐ โดยเฉพาะการลดค่าไฟฟ้าและน้ำประปา เป็นระยะเวลา 2 เดือน (ก.พ.–มี.ค. 64) ประกอบกับราคาสินค้าในกลุ่มอาหารสด โดยเฉพาะ ข้าวสารเจ้า ข้าวสารเหนียว และผักสด ลดลงตามผลผลิตที่เพิ่มขึ้น และฐานราคาที่ต่ำกว่าปีก่อน ขณะที่ราคาสินค้าและบริการในหมวดอื่น ๆ ส่วนใหญ่ยังทรงตัว และเคลื่อนไหวสอดคล้องกับปริมาณผลผลิตและความต้องการบริโภคของประชาชน ยกเว้น น้ำมันเชื้อเพลิง มีการปรับราคาสูงขึ้นเป็นครั้งแรกในรอบ 13 เดือน ตามการสูงขึ้นของราคาน้ำมันในตลาดโลก เมื่อหักอาหารสด และพลังงานออกแล้ว  เงินเฟ้อพื้นฐานขยายตัวที่ร้อยละ 0.04 (YoY)
เงินเฟ้อที่ปรับตัวลดลงมากในเดือนนี้ ส่วนหนึ่งเป็นผลจากมาตรการลดค่าครองชีพของรัฐ ในขณะที่สถานการณ์ด้านการผลิตและบริโภคเริ่มมีสัญญาณฟื้นตัว สอดคล้องกับการส่งออกที่ปรับตัวสูงขึ้นต่อเนื่องเป็นเดือนที่ 2 อัตราการใช้กำลังการผลิตที่กลับมาอยู่ในระดับใกล้เคียงกับระดับก่อนเกิดการแพร่ระบาดของเชื้อไวรัสโควิด-19 อัตราการว่างงาน และรายได้เกษตรกรที่ยังขยายตัวได้ต่อเนื่อง รวมทั้งมาตรการต่าง ๆ ของรัฐที่ช่วยลดค่าครองชีพ เพิ่มกำลังซื้อ และกระตุ้นเศรษฐกิจยังออกมาอย่างต่อเนื่อง ดังนั้น คาดการณ์ว่าสถานการณ์ด้านราคาสินค้าและบริการในระยะต่อไปจะมีแนวโน้มขยายตัวตั้งแต่เดือนเมษายนเป็นต้นไป
ดัชนีราคาผู้บริโภค (เงินเฟ้อทั่วไป) เดือนกุมภาพันธ์ 2564 เมื่อเทียบกับเดือนเดียวกันปีก่อน ลดลงร้อยละ 1.17 (YoY) ตามการลดลงของสินค้าอื่น ๆ ที่ไม่ใช่อาหารและเครื่องดื่ม ร้อยละ 1.60 โดยหมวดเคหสถาน ลดลงค่อนข้างมากที่ร้อยละ 4.98 (ค่ากระแสไฟฟ้า ค่าน้ำประปา ก๊าซหุงต้ม) หมวดเครื่องนุ่งห่มและรองเท้า ลดลงร้อยละ 0.22 (เสื้อยืดสตรี เสื้อยืดบุรุษ) หมวดการบันเทิง การอ่าน การศึกษาฯ ลดลงร้อยละ 0.12 (เครื่องถวายพระ ค่าห้องพักโรงแรม) หมวดการตรวจรักษาและบริการส่วนบุคคล ลดลงร้อยละ 0.04 (ผ้าอ้อมสำเร็จรูป สบู่ถูตัว ผ้าอนามัย) ขณะที่ หมวดพาหนะการขนส่งและการสื่อสาร สูงขึ้นร้อยละ 0.98 จากการปรับสูงขึ้นของราคาขายปลีกน้ำมันเชื้อเพลิงทุกประเภท และค่าโดยสารสาธารณะ หมวดยาสูบและเครื่องดื่มมีแอลกอฮอล์ สูงขึ้นร้อยละ 0.03 (สุรา เบียร์) สำหรับหมวดอาหารและเครื่องดื่มไม่มีแอลกอฮอล์ ลดลงร้อยละ 0.43 ได้แก่ กลุ่มข้าวแป้งและผลิตภัณฑ์จากแป้ง ลดลงร้อยละ 5.93 (ข้าวสารเจ้า ข้าวสารเหนียว)  ผักสด ลดลงร้อยละ 3.53 (ผักคะน้า ผักบุ้ง ผักกาดขาว) ไข่และผลิตภัณฑ์นม ลดลงร้อยละ 0.34 (นมสด นมถั่วเหลือง นมผง) เครื่องดื่มไม่มีแอลกอฮอล์ ลดลงร้อยละ 0.30 (น้ำดื่ม กาแฟผงสำเร็จรูป น้ำอัดลม) ขณะที่กลุ่มเนื้อสัตว์ เป็ด ไก่และสัตว์น้ำ สูงขึ้นร้อยละ 1.02 (เนื้อสุกร ปลาหมึกกล้วย ปลาทับทิม) ผลไม้สด สูงขึ้นร้อยละ 0.78 (กล้วยน้ำว้า องุ่น ฝรั่ง) เครื่องประกอบอาหาร สูงขึ้นร้อยละ 3.35 (น้ำมันพืช ซอสหอยนางรม ซีอิ๊ว) อาหารบริโภคในบ้าน และนอกบ้าน สูงขึ้นร้อยละ 0.32 และ 0.54 ตามลำดับ (กับข้าวสำเร็จรูป อาหารโทรสั่ง ก๋วยเตี๋ยว ข้าวราดแกง อาหารเช้า ไก่ทอด พิซซ่า)
ดัชนีราคาผู้บริโภค เมื่อเทียบกับเดือนมกราคม 2564 ลดลงร้อยละ 0.91 (MoM) และเฉลี่ย  2 เดือน (ม.ค.-ก.พ.) ปี 2564  เทียบกับช่วงเดียวกันของปีก่อน ลดลงร้อยละ 0.75 (AoA)
ดัชนีราคาผู้ผลิต เดือนกุมภาพันธ์ 2564 เมื่อเทียบกับเดือนเดียวกันปีก่อน สูงขึ้นร้อยละ 0.1 (YoY) กลับมาขยายตัวอีกครั้งในรอบ 12 เดือน สอดคล้องกับอัตราการใช้กำลังการผลิตที่ขยายตัวสูงขึ้นใกล้เคียงกับระดับก่อนสถานการณ์โควิด-19 ระลอกแรก โดยหมวดผลิตภัณฑ์เกษตรกรรมและการประมง ยังคงขยายตัวได้ดี ที่ร้อยละ 3.9 ตามความต้องการของตลาดทั้งในและต่างประเทศที่เพิ่มขึ้นอย่างต่อเนื่อง รวมถึงมาตรการของภาครัฐในรูปแบบต่างๆ ส่งผลให้ราคาสินค้าหลายรายการปรับสูงขึ้น ได้แก่ ผลิตภัณฑ์ทางการเกษตร กลุ่มพืช (ข้าวเปลือกเจ้า มะนาว พริกสด ลำไย ผลปาล์มสด ยางพารา) กลุ่มสัตว์ (สุกรมีชีวิต ไข่ไก่ และไข่เป็ด) ผลิตภัณฑ์จากการประมง (ปลาทูสด ปลาทรายแดง ปลาสีกุน) หมวดผลิตภัณฑ์อุตสาหกรรม สูงขึ้นร้อยละ 0.3 ตามราคาวัตถุดิบที่สูงขึ้น และปริมาณผลผลิต สินค้าบางรายการลดลง ได้แก่ กลุ่มผลิตภัณฑ์อาหาร (เนื้อสุกร กุ้งแช่แข็ง น้ำมันปาล์มดิบ/บริสุทธิ์ ข้าวสารเจ้า) กลุ่มผลิตภัณฑ์ยางและพลาสติก (ยางแผ่นรมควัน ยางแท่ง และถุงมือยาง) กลุ่มเครื่องดื่ม (สุรากลั่น) กลุ่มโลหะขั้นมูลฐาน (เหล็กแผ่น เหล็กเส้น เหล็กฉาก) กลุ่มผลิตภัณฑ์โลหะประดิษฐ์ (ตะแกรงเหล็กสำเร็จรูป และตะปู/สกรู/น็อต) กลุ่มกระดาษและผลิตภัณฑ์กระดาษ (เยื่อกระดาษ และกระดาษแข็ง) สำหรับกลุ่มเคมีภัณฑ์และผลิตภัณฑ์เคมี (เม็ดพลาสติก) เนื่องจากอุปทานลดลงจากการปิดซ่อมบำรุงเครื่องจักรโรงงาน ประกอบกับราคาวัตถุดิบปรับตัวสูงขึ้น กลุ่มยานยนต์ ชิ้นส่วนและอุปกรณ์ (รถยนต์นั่ง รถบรรทุกขนาดเล็ก) เนื่องจากมีการปรับเปลี่ยนอุปกรณ์ใหม่บางชิ้นส่วน กลุ่มผลิตภัณฑ์อุตสาหกรรมอื่นๆ (ทองคำ) ตามราคาตลาดโลก ขณะที่หมวดผลิตภัณฑ์จากเหมือง ลดลงร้อยละ 15.1 (น้ำมันปิโตรเลียมดิบ ก๊าซธรรมชาติ) ตามภาวะราคาในตลาดโลก
ดัชนีราคาผู้ผลิต เมื่อเทียบกับเดือนมกราคม 2564 สูงขึ้นร้อยละ 0.5 (MoM) และเฉลี่ย 2 เดือน (ม.ค.-ก.พ.) ปี 2564 เทียบกับช่วงเดียวกันของปีก่อน ลดลงร้อยละ 0.2 (AoA)
ดัชนีราคาวัสดุก่อสร้าง เดือนกุมภาพันธ์ 2564 เมื่อเทียบกับเดือนเดียวกันปีก่อน สูงขึ้นร้อยละ 4.3 (YoY) สูงขึ้นอย่างต่อเนื่องเป็นเดือนที่ 5 ตามการสูงขึ้นของสินค้าในหมวดเหล็กและผลิตภัณฑ์เหล็ก ที่ปรับตัวสูงขึ้นตั้งแต่ไตรมาสที่ 4 ของปีที่ผ่านมา โดยเดือนนี้สูงขึ้นร้อยละ 21.0 (เหล็กเส้นกลมผิวเรียบ-ผิวข้ออ้อย เหล็กโครงสร้างรูปพรรณ ลวดเหล็ก) ตามความต้องการและราคาในตลาดโลกเป็นสำคัญ สอดคล้องกับดัชนีการจำหน่ายวัสดุก่อสร้างในประเทศที่ปรับตัวสูงขึ้น นอกจากนี้ สินค้าที่ปรับสูงขึ้นตามต้นทุน ได้แก่ หมวดไม้และผลิตภัณฑ์ไม้ สูงขึ้นร้อยละ 2.0 (บานประตู-หน้าต่าง ไม้คาน ไม้โครงคร่าว) หมวดอุปกรณ์ไฟฟ้าและประปา สูงขึ้นร้อยละ 1.6 (ท่อร้อยสายไฟและสายโทรศัพท์ PVC สายไฟฟ้า VCT) หมวดวัสดุก่อสร้างอื่น ๆ สูงขึ้นร้อยละ 0.6 (ยางมะตอย) หมวดกระเบื้อง สูงขึ้นร้อยละ 0.3 (กระเบื้องยาง PVC ปูพื้น) ขณะที่บางหมวดสินค้าราคาปรับลดลงเนื่องจากภาคการก่อสร้างที่ยังคงซบเซา และการแข่งขันสูง ได้แก่ หมวดซีเมนต์ ลดลงร้อยละ 2.7 (ปูนซีเมนต์ผสม ปูนซีเมนต์ปอร์ตแลนด์ ปูนฉาบสำเร็จรูป) หมวดสุขภัณฑ์ ลดลงร้อยละ 0.7 (กระจกเงา ฉากกั้นห้องอาบน้ำสำเร็จรูป ฝักบัวอาบน้ำ) หมวดผลิตภัณฑ์คอนกรีต ลดลงร้อยละ 0.5 (ชีทไพล์คอนกรีต เสาเข็มคอนกรีตอัดแรง) และหมวดวัสดุฉาบผิว ลดลงร้อยละ 0.1 (สีทาถนนชนิดสะท้อนแสง ซิลิโคน)
ดัชนีราคาวัสดุก่อสร้าง เมื่อเทียบกับเดือนมกราคม 2564 สูงขึ้นร้อยละ 0.4 (MoM) และเฉลี่ย 2 เดือน (ม.ค.-ก.พ.) ปี 2564 เทียบกับช่วงเดียวกันของปีก่อน สูงขึ้นร้อยละ 4.0 (AoA)
2. สรุปสถานการณ์เงินเฟ้อและแนวโน้ม
อัตราเงินเฟ้อทั่วไป เดือนมีนาคม 2564 มีแนวโน้มหดตัวเล็กน้อย โดยมีปัจจัยสำคัญจากผลของมาตรการดูแลค่าครองชีพของประชาชนด้านสาธารณูปโภค (ไฟฟ้า ประปา) ที่ยังมีผลต่อเนื่องจากเดือนนี้ รวมทั้งราคาข้าวสารที่ยังต่ำกว่าปีก่อน และสินค้าเกษตรอื่น ๆ ยังเคลื่อนไหวในทิศทางปกติตามปริมาณผลผลิต ในขณะที่ราคาน้ำมันในปีนี้อาจผันผวนบ้าง ตามสถานการณ์ราคาโลก แต่มีแนวโน้มขยายตัวต่อเนื่องทั้งปี ทั้งนี้ คาดว่าเงินเฟ้อในปี 2564 จะเคลื่อนไหวระหว่างร้อยละ 0.7 – 1.7 (ค่ากลางอยู่ที่ +1.2) ซึ่งเป็นอัตราที่น่าจะช่วยสนับสนุนให้เศรษฐกิจไทยขยายตัวได้อย่างเหมาะสมและต่อเนื่อง
20. เรื่อง ผลการประชุมคณะกรรมการทรัพยากรน้ำแห่งชาติ (นัดพิเศษ)
คณะรัฐมนตรีมีมติรับทราบ ดังนี้
1. รับทราบผลการประชุมคณะกรรมการทรัพยากรน้ำแห่งชาติ (นัดพิเศษ) เมื่อวันที่ 21 มกราคม 2564 ตามที่คณะกรรมการทรัพยากรน้ำแห่งชาติ (กนช.) เสนอ
2. มอบหมายให้หน่วยงานที่เกี่ยวข้องดำเนินการตามมติคณะกรรมการทรัพยากรน้ำแห่งชาติ และข้อสั่งการของประธานกรรมการทรัพยากรน้ำแห่งชาติในการประชุมคณะกรรมการทรัพยากรน้ำแห่งชาติ (นัดพิเศษ) เมื่อวันที่ 21 มกราคม 2564 และให้หน่วยงานที่เกี่ยวข้องรับความเห็นของกระทรวงเกษตรและสหกรณ์ สำนักงบประมาณและสำนักงานสภาพัฒนาการเศรษฐกิจและสังคมแห่งชาติไปพิจารณาดำเนินการในส่วนที่เกี่ยวข้องต่อไปด้วย
3. ในส่วนของการดำเนินแผนงาน/โครงการที่มีวงเงินงบประมาณตั้งแต่ 1,000 ล้านบาทขึ้นไป ให้หน่วยงานเจ้าของแผนงาน/โครงการดำเนินการให้เป็นไปตามกฎหมาย ระเบียบ และมติคณะรัฐมนตรีที่เกี่ยวข้องกับการจัดทำงบประมาณรายจ่ายประจำปีอย่างครบถ้วนด้วย
สาระสำคัญของเรื่อง
กนช. รายงานว่า ในการประชุม กนช. (นัดพิเศษ) เมื่อวันที่ 21 มกราคม 2564 โดยมี รองนายกรัฐมนตรี (พลเอก ประวิตร วงษ์สุวรรณ) เป็นประธานการประชุมฯ มีผลการประชุมสรุปสาระสำคัญได้ ดังนี้
เรื่อง
ความเห็น/ข้อสั่งการของประธาน/มติที่ประชุม
1. เรื่องเพื่อทราบ (3 เรื่อง)
1.1 รายงานสถานการณ์น้ำปัจจุบัน เช่น สถานการณ์น้ำจากแหล่งน้ำทั่วประเทศ มีปริมาณน้ำ 48,558 ล้านลูกบาศก์เมตร คิดเป็นร้อยละ 59 โดยมีปริมาณน้ำใช้การได้ 24,456 ล้านลูกบาศก์เมตร คิดเป็นร้อยละ 42 และแผนและผลการจัดสรรน้ำในฤดูแล้งปี 2563/64 มีอ่างเก็บน้ำขนาดใหญ่ 35 แห่ง และมีแผนการจัดสรรน้ำทั้งฤดูแล้งปี 2563/64 รวมทั้งประเทศ 11,749 ล้านลูกบาศก์เมตร
ความเห็นของฝ่ายเลขานุการ กนช. : เนื่องจากสถานการณ์ปริมาณน้ำในพื้นที่ภาคเหนือ และปริมาณน้ำใน 4 เขื่อนหลัก ในพื้นที่ลุ่มน้ำเจ้าพระยา มีปริมาณน้อยกว่าร้อยละ 10 ของปริมาณน้ำใช้การได้จนถึงต้นเดือนมิถุนายน 2564 จึงควรคำนึงถึงการใช้น้ำอย่างประหยัด และพิจารณาการนำน้ำมาใช้ผลักดันน้ำเค็ม รวมทั้งกำหนดมาตรการที่ชัดเจนและดำเนินการลงทะเบียนสำหรับผู้ที่เพาะปลูกพืชในฤดูแล้งอย่างเป็นทางการ
มติที่ประชุม : รับทราบรายงานสถานการณ์น้ำปัจจุบัน
1.2 การจัดทำงบประมาณรายจ่ายบูรณาการแผนงานบูรณาการบริหารจัดการทรัพยากรน้ำประจำปีงบประมาณ พ.ศ. 2565 (11,524 รายการ วงเงิน 172,795.92 ล้านบาท) และความก้าวหน้าการเบิกจ่ายงบประมาณ แผนงานบูรณาการบริหารจัดการทรัพยากรน้ำ ประจำปีงบประมาณ พ.ศ. 2564 (3,310 โครงการ วงเงิน 65,548.68 ล้านบาท)
มติที่ประชุม : รับทราบการจัดทำงบประมาณรายจ่ายบูรณาการฯ และความก้าวหน้าการเบิกจ่ายงบประมาณฯ
1.3 ผลการดำเนินงานคณะอนุกรรมการขับเคลื่อนโครงการขนาดใหญ่และโครงการสำคัญ ครั้งที่ 1/2564
1) เรื่องที่คณะอนุกรรมการฯ รับทราบ 2 เรื่อง ได้แก่ 1.1) แผนงานและโครงการด้านบริหารจัดการทรัพยากรน้ำ ที่มีวงเงินงบประมาณ 1,000 ล้านบาทขึ้นไป รวม 12 โครงการ และ 1.2) การจัดทำงบประมาณรายจ่ายบูรณาการ แผนงานบูรณาการบริหารจัดการทรัพยากรน้ำ ประจำปีงบประมาณ พ.ศ. 2565 (ในส่วนของโครงการขนาดใหญ่)
2) เรื่องที่คณะอนุกรรมการฯ เห็นชอบ 3 เรื่อง ได้แก่ 2.1) หลักเกณฑ์และแนวทางการพิจารณาโครงการขนาดใหญ่ (กรณีที่เสนอคณะรัฐมนตรีขอตั้งงบประมาณแต่ยังไม่ผ่าน กนช.) 2.2) โครงการขนาดใหญ่ที่มีความพร้อมและเป็นไปตามหลักเกณฑ์ 5 โครงการ และ 2.3) ความเห็นและข้อเสนอแนะจากการประชุมกองอำนวยการน้ำแห่งชาติ
ความเห็นของคณะอนุกรรมการฯ :
1) โครงการใดมีความเหมาะสมตามหลักเกณฑ์ให้ดำเนินการตามขั้นตอนและกฎหมายที่เกี่ยวข้องต่อไป
2) โครงการใดที่คณะอนุกรรมการฯ และ กนช. ยังไม่ได้มีการพิจารณา หรือให้ความเห็น ข้อเสนอแนะในการจัดทำรายละเอียดเพิ่มเติม ต้องชะลอการขอตั้งงบประมาณ จนกว่าจะมีความชัดเจน และขอให้สำนักงบประมาณ (สงป.) รับความเห็นของคณะอนุกรรมการฯ และ กนช. ไปประกอบการพิจารณาการจัดสรรงบประมาณให้กับส่วนราชการต่อไป
3) ให้กรมชลประทานดำเนินการตามแผนดำเนินงาน (Road Map) ที่เสนอ
4) สำหรับโครงการระบายน้ำของกรุงเทพมหานคร (กทม.) ให้แสดงรายละเอียดความเชื่อมโยงระบบการระบายน้ำทั้งในและนอกพื้นที่ และโครงการที่ส่งผลกระทบในภาพรวม โดยจัดทำแผนหลักการบรรเทาอุทกภัยและการจัดการน้ำท่วมในพื้นที่ กทม. พร้อมทั้งจัดลำดับความสำคัญ
ข้อสั่งการของประธาน : ให้หน่วยงานที่เกี่ยวข้องดำเนินการตามข้อเสนอของคณะอนุกรรมการฯ ให้ครบถ้วน
มติที่ประชุม : รับทราบผลการดำเนินงานฯ และให้ สงป. นำมติของคณะอนุกรรมการฯ ไปประกอบการพิจารณาจัดสรรงบประมาณต่อไป
2. เรื่องเพื่อพิจารณา (4 เรื่อง)
2.1 โครงการขนาดใหญ่ที่มีความพร้อมเสนอขอตั้งงบประมาณปี พ.ศ. 2565 จำนวน 5 โครงการ
1) โครงการของ กทม. 4 โครงการ ได้แก่
1.1) โครงการก่อสร้างเขื่อน ค.ส.ล. (สมอยึดด้านหลัง) คลองบางไผ่ จากบริเวณคลองพระยาราชมนตรีถึงบริเวณสุดเขต กทม. ครอบคลุมพื้นที่ประมาณ 20 ตารางกิโลเมตร และสามารถรองรับปริมาณน้ำหลากจากพื้นที่ตอนบนของ กทม. ให้ระบายผ่านคลองบางไผ่ไปยังคลองทวีวัฒนาหรือไปทางคลองพระยาราชมนตรี เพิ่มปริมาตรเป็นแก้มลิงสามารถกักเก็บน้ำเพิ่มได้อีก 186,300 ลูกบาศก์เมตร แล้วระบายน้ำลงสู่โครงการแก้มลิง คลองมหาชัย-คลองสนามชัยได้สองทาง ระยะเวลาดำเนินงาน 4 ปี (พ.ศ. 2565-2568) วงเงิน 1,028.30 ล้านบาท
1.2) โครงการก่อสร้างเขื่อน ค.ส.ล. พร้อมระบบรวบรวมน้ำเสียคลองแสนแสบ จากบริเวณประตูระบายน้ำมีนบุรีถึงบริเวณประตูระบายน้ำหนองจอก มีความยาว 47.50 กิโลเมตร ดำเนินการก่อสร้างเขื่อนแล้ว 9.72 กิโลเมตร และอยู่ระหว่างดำเนินการก่อสร้าง 24.08 กิโลเมตร สามารถรองรับปริมาณน้ำหลากจากพื้นที่ฝั่งตะวันออกของ กทม. ระบายน้ำไปยังแม่น้ำบางปะกง ได้ปริมาณน้ำเพิ่มขึ้น 479,500 ลูกบาศก์เมตร มีระยะเวลาดำเนินงาน 5 ปี (พ.ศ. 2565-2569) วงเงิน 1,799.90 ล้านบาท
1.3) โครงการก่อสร้างเขื่อน ค.ส.ล. คลองบางนา จากคลองเคล็ดถึงบริเวณแม่น้ำเจ้าพระยา รวม 14.50 กิโลเมตร เพื่อเพิ่มประสิทธิภาพการระบายน้ำในพื้นที่เขตบางนาและเขตประเวศครอบคลุมพื้นที่รับประโยชน์ประมาณ 25 ตารางกิโลเมตร มีระยะเวลาดำเนินงาน 4 ปี (พ.ศ. 2565-2568) วงเงิน 1,981.50 ล้านบาท
1.4) โครงการก่อสร้างส่วนต่อขยายอุโมงค์ระบายน้ำใต้คลองบางซื่อจากถนนรัชดาภิเษกถึงคลองลาดพร้าว ความยาวประมาณ 1,700 เมตร พร้อมทั้งสร้างอาคารรับน้ำแห่งใหม่ที่คลองลาดพร้าวจะสามารถรับน้ำจากคลองลาดพร้าวได้สูงสุด 38 ลูกบาศก์เมตรต่อวินาที มีระยะเวลาดำเนินงาน 3 ปี (พ.ศ. 2565-2567) วงเงิน 1,759.40 ล้านบาท
ความเห็นของฝ่ายเลขานุการ กนช. : มีความเห็นเหมือนกันกับคณะอนุกรรมการฯ ในข้อ 1)-3) และมีความเห็นต่อรายโครงการที่ กทม. เสนอ ดังนี้
1) โครงการก่อสร้างเขื่อน ค.ส.ล. (สมอยึดด้านหลัง)ฯ ให้ กทม. จัดทำแผนการบริหารจัดการน้ำที่สอดคล้องกับโครงการอุโมงค์ระบายน้ำใต้คลองทวีวัฒนาและอุโมงค์ระบายน้ำใต้คลองพระยาราชมนตรีและคลองอื่น ๆ ที่เกี่ยวข้อง เพื่อให้เกิดผลสัมฤทธิ์ที่ชัดเจน
2) โครงการก่อสร้างเขื่อน ค.ส.ล. พร้อมระบบรวบรวมน้ำเสียคลองแสนแสบฯ เห็นควรให้ กทม. นำโครงการเขื่อน ค.ส.ล. พร้อมระบบรวบรวมน้ำเสียคลองแสนแสบเข้าสู่แผนปฏิบัติการในคณะอนุกรรมการบริหาร พัฒนา อนุรักษ์ และฟื้นฟูคลองแสนแสบ ซึ่งจะแต่งตั้งต่อไป
3) โครงการก่อสร้างเขื่อน ค.ส.ล. คลองบางนาฯ ให้ กทม. จัดทำแผนการบริหารจัดการน้ำที่สอดคล้องกับการระบายน้ำของพื้นที่ จ.สมุทรปราการ เพื่อให้เกิดผลสัมฤทธิ์ที่ชัดเจน
4) โครงการก่อสร้างส่วนต่อขยายอุโมงค์ฯ ให้ กทม. ร่วมกับหน่วยงานที่เกี่ยวข้องบริหารจัดการการระบายน้ำให้สอดคล้องกันทั้งระบบ เพื่อประสิทธิภาพในการระบายน้ำในภาพรวม
ข้อสั่งการของประธาน : ให้ กทม. วางแผนการใช้งบประมาณรายได้ของ กทม. เพื่อนำไปแก้ไขปัญหาน้ำท่วมในพื้นที่ กทม. และดำเนินการตามความเห็นของคณะอนุกรรมการฯ และฝ่ายเลขานุการ กนช. ต่อไป
มติที่ประชุม : เห็นชอบโครงการของ กทม. 4 โครงการ และให้ กทม. ดำเนินการตามความเห็นของคณะอนุกรรมการฯ ฝ่ายเลขานุการ กนช. และข้อสั่งการประธาน กนช. และดำเนินการตามระเบียบ กฎหมายที่เกี่ยวข้องต่อไป
ความเห็นของคณะอนุกรรมการฯ :
1) ให้ กทม. จัดทำแผนหลักการบรรเทาอุทกภัยและการจัดการน้ำท่วมพื้นที่ กทม. เสนอต่อคณะอนุกรรมการขับเคลื่อนแผนแม่บทการบริหารจัดการทรัพยากรน้ำ เพื่อพิจารณาความสอดคล้องเชื่อมโยงและลดการซ้ำซ้อนโครงการของหน่วยงานที่เกี่ยวข้อง
2) เห็นควรสนับสนุนงบประมาณสำหรับโครงการของ กทม. ที่มีความเชื่อมโยงหรือสนับสนุนแผนหลักการบรรเทาอุทกภัยในลุ่มน้ำเจ้าพระยาหรืองานนโยบายของรัฐบาล หากเป็นโครงการที่เป็นคลองซอยเพื่อการระบายน้ำในพื้นที่เขต กทม. ให้ กทม. ใช้งบประมาณรายได้ของ กทม. ในการดำเนินโครงการ
3) ให้ สงป. ร่วมกับ กทม. กำหนดสัดส่วนเงินงบประมาณ เนื่องจาก กทม. เป็นหน่วยงานที่มีรายได้ของตนเอง
4) ให้ทุกหน่วยงานที่เสนอโครงการขนาดใหญ่ต้องแสดงรายละเอียดสมมุติฐาน การคำนวณผลตอบแทนทางเศรษฐศาสตร์ให้ชัดเจน เพื่อประกอบการพิจารณาของคณะอนุกรรมการฯ
5) ให้กรมชลประทานเร่งปรับปรุงคลองสนามชัย-คลองมหาชัย รวมถึงคันป้องกันตลิ่งที่ได้มีการศึกษาไว้แล้ว เพื่อเชื่อมโยงระบบระบายน้ำที่ กทม. ได้วางแผนไว้
2) สถานีสูบน้ำดิบพร้อมระบบท่อส่งน้ำเพื่อรองรับการพัฒนาเมืองต้นแบบสามเหลี่ยม มั่นคง มั่งคั่ง ยั่งยืน จังหวัดปัตตานี โดยดำเนินการก่อสร้างในพื้นที่ของกรมชลประทานโดยใช้น้ำจากเขื่อนปัตตานีและได้นำเสนอต่อคณะอนุกรรมการฯ ในการประชุม ครั้งที่ 3/2563 เมื่อวันที่ 18 กันยายน 2563 ซึ่งจังหวัดปัตตานี ได้นำความเห็นและข้อสั่งการของที่ประชุมมาดำเนินการทบทวนและปรับปรุงรายละเอียดโครงการ ได้แก่ 1) ปรับผู้รับผิดชอบการดำเนินโครงการจากจังหวัดปัตตานี เป็นองค์การบริหารส่วนจังหวัดปัตตานี (อบจ. ปัตตานี) 2) ปรับลดวงเงินงบประมาณจากเดิม 1,230.9654 ล้านบาท เป็น 1,030.9653 ล้านบาท และ 3) ที่ตั้งโครงการใช้ที่ดินในบริเวณโครงการส่งน้ำและบำรุงรักษาปัตตานี (ไม่มีค่าจัดหาที่ดิน 200 ล้านบาท) มีระยะเวลาดำเนินงาน 2 ปี (พ.ศ. 2565-2566)
ความเห็นของคณะอนุกรรมการฯ : ให้กรมชลประทาน และ อบจ. ปัตตานี จัดทำแผนการจัดสรรน้ำให้ชัดเจน และในการเชื่อมต่อระบบประปาและการดูแลบำรุงรักษาเห็นควรให้องค์กรปกครองส่วนท้องถิ่นใช้เงินรายได้ตนเองในการดำเนินการต่อไป
ความเห็นของฝ่ายเลขานุการ กนช.
1) ให้ อบจ. ปัตตานี ขอรับการจัดสรรงบประมาณในแผนงานบูรณาการขับเคลื่อนการแก้ไขปัญหาจังหวัดชายแดนภาคใต้โดยเร็ว
2) สำหรับการเชื่อมต่อกับระบบประปาหมู่บ้านให้ท้องถิ่นเตรียมความพร้อมและเป็นผู้ดำเนินการเพื่อให้โครงการเกิดประสิทธิภาพสูงสุด
3) ให้เร่งรัดการขออนุญาตใช้น้ำ การจัดสรรน้ำ และการใช้พื้นที่ก่อสร้างจากกรมชลประทานก่อนเริ่มดำเนินโครงการ
ผู้แทน สงป. แจ้งว่าแต่โครงการนี้ยังไม่ได้นำเสนอคณะรัฐมนตรี และการจัดทำคำขอตั้งงบประมาณประจำปีงบประมาณ พ.ศ. 2565 ได้ครบกำหนดไปแล้ว เมื่อวันที่ 15 มกราคม 2564
[สทนช. ชี้แจงข้อมูลเพิ่มเติมว่า ในส่วนของโครงการสูบน้ำดิบฯ ที่มีวงเงินเกินกว่า 1,000 ล้านบาท ยังไม่ได้นำเสนอ ครม. ตามมติการประชุม กนช. โดยมีกระทรวงมหาดไทย (มท.) เป็นเจ้าของเรื่องข้อมูล ณ วันที่ 5 มีนาคม 2564]
ข้อสั่งการของประธาน : ให้ อบจ. ปัตตานี รับความเห็นของ สงป. ไปพิจารณา และดำเนินการตามความเห็นของคณะอนุกรรมการฯ และฝ่ายเลขานุการ กนช. ต่อไป
มติที่ประชุม : เห็นชอบสถานีสูบน้ำดิบฯ และให้ อบจ. ปัตตานี ดำเนินการตามความเห็นของคณะอนุกรรมการฯ สงป. ฝ่ายเลขานุการ กนช. และข้อสั่งการของประธาน กนช. และดำเนินการตามระเบียบ กฎหมายที่เกี่ยวข้องต่อไป
2.2 การกำหนดให้ประธานกรรมการ กรรมการและอนุกรรมการได้รับเบี้ยประชุม ค่าพาหนะ ค่าเบี้ยเลี้ยง ค่าเช่าที่พัก และค่าใช้จ่ายอย่างอื่นตามที่คณะรัฐมนตรีกำหนด ที่ออกตามความในพระราชบัญญัติทรัพยากรน้ำ พ.ศ. 2561 มาตรา 22 และมาตรา 36 โดย สทนช. เห็นควรกำหนดหลักเกณฑ์ ดังนี้
1) อัตราค่าเบี้ยประชุมคณะกรรมการและคณะอนุกรรมการ ได้แก่
1.1) กนช. ให้ได้รับเบี้ยประชุมเป็นรายเดือนเฉพาะเดือนที่เข้าร่วมประชุม โดยประธานกรรมการให้ได้รับเบี้ยประชุม ในอัตรา 10,000 บาทต่อเดือน รองประธานกรรมการ ให้ได้รับเบี้ยประชุมในอัตรา 9,000 บาทต่อเดือน และกรรมการ ที่ปรึกษาเลขานุการ และผู้ช่วยเลขานุการ ให้ได้รับเบี้ยประชุมในอัตรา 8,000 บาทต่อเดือน
1.2) คณะอนุกรรมการที่ได้รับการแต่งตั้งจาก กนช. โดยมีรองนายกรัฐมนตรี รัฐมนตรี ปลัดกระทรวงหรือเทียบเท่า เป็นประธาน ให้ได้รับเบี้ยประชุมเป็นรายเดือน เฉพาะเดือนที่เข้าร่วมประชุม โดยประธานอนุกรรมการ ให้ได้รับเบี้ยประชุมในอัตรา 5,000 บาทต่อเดือน รองประธานอนุกรรมการให้ได้รับเบี้ยประชุม ในอัตรา 4,500 บาทต่อเดือน และอนุกรรมการ ที่ปรึกษา เลขานุการ และผู้ช่วยเลขานุการให้ได้รับเบี้ยประชุม ในอัตรา 4,000 บาทต่อเดือน
1.3) คณะอนุกรรมการที่ได้รับการแต่งตั้งจาก กนช. โดยที่ประธานอนุกรรมการ มิใช่รองนายกรัฐมนตรี รัฐมนตรี ปลัดกระทรวงหรือเทียบเท่า ให้ได้รับเบี้ยประชุมเป็นรายครั้ง เฉพาะผู้ที่มาประชุม ตามที่กระทรวงการคลัง (กค.) กำหนด
1.4) คณะกรรมการลุ่มน้ำ ให้ได้รับเบี้ยประชุมเป็นรายเดือนเฉพาะเดือนที่เข้าร่วมประชุม โดยประธานกรรมการ ให้ได้รับเบี้ยประชุม ในอัตรา 6,250 บาทต่อเดือน รองประธานกรรมการ ให้ได้รับเบี้ยประชุม ในอัตรา 5,625 บาทต่อเดือน และกรรมการ ที่ปรึกษา เลขานุการ และผู้ช่วยเลขานุการ ให้ได้รับเบี้ยประชุม ในอัตรา 5,000 บาทต่อเดือน
1.5) คณะอนุกรรมการที่แต่งตั้งจากคณะกรรมการลุ่มน้ำ ให้ได้รับเบี้ยประชุมเป็นรายครั้ง เฉพาะผู้ที่มาประชุม ตามที่ กค. กำหนด
2) ค่าพาหนะ ค่าเบี้ยเลี้ยง ค่าเช่าที่พักและค่าใช้จ่ายอย่างอื่น ให้เป็นไปตามที่ กค. กำหนด
มติที่ประชุม : เห็นชอบการกำหนดให้ประธานกรรมการ กรรมการ และอนุกรรมการได้รับเบี้ยประชุม ค่าพาหนะ ค่าเบี้ยเลี้ยง ค่าเช่าที่พัก และค่าใช้จ่ายอย่างอื่นตามที่คณะรัฐมนตรีกำหนด ที่ออกตามความในพระราชบัญญัติทรัพยากรน้ำ พ.ศ. 2561 มาตรา 22 และมาตรา 36 และให้นำเสนอคณะรัฐมนตรีให้ความเห็นชอบต่อไป
2.3 การแต่งตั้งคณะอนุกรรมการบริหาร พัฒนา อนุรักษ์ และฟื้นฟูคลองแสนแสบ เพื่อปรับปรุงแนวทางเสริมสร้างความปลอดภัยการสัญจรทางน้ำของประชาชน รวมทั้งปรับปรุงสภาพภูมิทัศน์ แก้ไขปัญหามลภาวะและคุณภาพน้ำ ให้สามารถดำเนินการได้อย่างครอบคลุม และบูรณาการร่วมกับหน่วยงานที่เกี่ยวข้องให้เกิดประสิทธิภาพสูงสุด โดยมีองค์ประกอบ 38 คน มีรองนายกรัฐมนตรีที่ได้รับมอบหมาย เป็นประธานอนุกรรมการ และมีรองเลขาธิการสำนักงานทรัพยากรน้ำแห่งชาติ และรองปลัด กทม. ที่ได้รับมอบหมายเป็นอนุกรรมการและเลขานุการร่วม
มติที่ประชุม : เห็นชอบการแต่งตั้งคณะอนุกรรมการฯ
2.4 การมอบหมายคณะอนุกรรมการภายใต้ กนช. และหน่วยงานดำเนินการตามความเห็นและข้อเสนอแนะจากการประชุมกองอำนวยการน้ำแห่งชาติ ครั้งที่ 1/2564 ได้แก่ ประเด็นที่ 1 โครงการขนาดใหญ่ที่ไม่สามารถดำเนินการได้ทั้งที่ได้รับงบประมาณไปแล้ว เนื่องจากติดปัญหาการจ่ายค่าชดเชยและการเวนคืนที่ดินที่ไม่สอดคล้องกับสถานการณ์ปัจจุบัน ขอให้ สทนช. เป็นเจ้าภาพในการดำเนินการแก้ไขปัญหา ประเด็นที่ 2 ควรมอบหมายหน่วยงานที่เกี่ยวข้องร่วมดำเนินการในการแก้ไขปัญหาด้านสิ่งแวดล้อมร่วมกับกรมชลประทานด้วย ประเด็นที่ 3 ให้กรมชลประทานเน้นการเพิ่มประสิทธิภาพระบบชลประทานเพื่อให้มีการใช้น้ำในระบบลดลงมีปริมาณน้ำในแหล่งน้ำเพิ่มขึ้น และ ประเด็นที่ 4 ให้กระทรวงเกษตรและสหกรณ์ (กษ.) ปรับมาตรการการลดพื้นที่การปลูกข้าวเป็นการเปลี่ยนพันธุ์ข้าวให้มีความเหมาะสมกับการใช้ปริมาณน้ำน้อยและตรงตามความต้องการของตลาด
มติที่ประชุม : เห็นชอบการมอบหมายคณะอนุกรรมการภายใต้ กนช. และหน่วยงานดำเนินการตามความเห็นและข้อเสนอแนะจากการประชุมกองอำนวยการน้ำแห่งชาติครั้งที่ 1/2564 ดังนี้
- ประเด็นที่ 1 ให้คณะอนุกรรมการพิจารณากลั่นกรองกฎหมายด้านการบริหารจัดการทรัพยากรน้ำเป็นหน่วยพิจารณา
- ประเด็นที่ 2 มีคณะทำงานภายใต้คณะอนุกรรมการฯ ดำเนินการอยู่แล้ว
- ประเด็นที่ 3 ให้กรมชลประทานรับความเห็นและพิจารณาจัดทำแผนหลักเสนอต่อคณะอนุกรรมการขับเคลื่อนแผนแม่บทการบริหารจัดการทรัพยากรน้ำต่อไป
- ประเด็นที่ 4 ให้ กษ. รับความเห็น และพิจารณาจัดทำแผนหลักเสนอต่อคณะอนุกรรมการฯ ต่อไป
21. เรื่อง ผลการพิจารณารายงานการพิจารณาศึกษา เรื่อง การถอดบทเรียนการเลือกสมาชิกวุฒิสภาตามบทเฉพาะกาลของรัฐธรรมนูญแห่งราชอาณาจักรไทย พุทธศักราช 2560 และพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 ของคณะกรรมาธิการกิจการองค์กรอิสระตามรัฐธรรมนูญ วุฒิสภา
คณะรัฐมนตรีรับทราบผลการพิจารณารายงานการพิจารณาศึกษา เรื่อง การถอดบทเรียนการเลือกสมาชิกวุฒิสภาตามบทเฉพาะกาลของรัฐธรรมนูญแห่งราชอาณาจักรไทย พุทธศักราช 2560 และพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 ของคณะกรรมาธิการกิจการองค์กรอิสระตามรัฐธรรมนูญ วุฒิสภา ตามที่สำนักงานคณะกรรมการกฤษฎีกา (สคก.) เสนอ และแจ้งให้สำนักงานเลขาธิการวุฒิสภาทราบต่อไป
เรื่องเดิม
1. สำนักงานเลขาธิการวุฒิสภาได้เสนอรายงานการพิจารณาศึกษา เรื่อง การถอดบทเรียนการเลือกสมาชิกวุฒิสภาตามบทเฉพาะกาลของรัฐธรรมนูญแห่งราชอาณาจักรไทย พุทธศักราช 2560 และพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 ของคณะกรรมาธิการกิจการองค์กรอิสระตามรัฐธรรมนูญ วุฒิสภา มาเพื่อดำเนินการโดยคณะกรรมาธิการฯ มีข้อสังเกตและข้อเสนอแนะต่อประเด็นปัญหาในการดำเนินการเลือกสมาชิกวุฒิสภา จำนวน 4 ประเด็นสำคัญ ดังนี้ 1) ประเด็นการได้มาซึ่งสมาชิกวุฒิสภา ควรแก้ไขเพิ่มเติมรัฐธรรมนูญแห่งราชอาณาจักรไทย พุทธศักราช 2560 มาตรา 108 และพระราชบัญญัติประกอบรัฐรรมนูญว่าด้วยการได้มาซึ่งสมาชิกวุฒิสภา พ.ศ. 2561 มาตรา 13 โดยเพิ่มเติมคุณสมบัติของผู้สมัครสมาชิกวุฒิสภา 2) ประเด็นกระบวนการได้มาซึ่งสมาชิกวุฒิสภา ควรแก้ไขเพิ่มเติมพระราชบัญญัติประกอบรัฐรรรมนูญว่าด้วยการได้มาซึ่งสมาชิกวุฒิสภา พ.ศ. 2561 มาตรา 15 เพิ่มเติมวิธีการสมัครสมาชิกวุฒิสภาให้มีความหลากหลาย รวมทั้งผ่านองค์กรวิชาชีพ 3) ประเด็นปัญหาและอุปสรรคที่เกี่ยวข้องกับการสมัคร ควรแก้ไขเพิ่มเติมพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 มาตรา 77 และมาตรา 36 เพิ่มช่องทางอื่น เพื่อแนะนำตัวผู้สมัครสมาชิกวุฒิสภา 4) ประเด็นการบริหารจัดการ ควรแก้ไขเพิ่มเติมพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 มาตรา 18 ให้คณะกรรมการการเลือกตั้งสามารถเปิดเผยข้อมูลข่าวสารและประชาสัมพันธ์การดำเนินการเลือกสมาชิกวุฒิสภาได้
2. รองนายกรัฐมนตรี (นายวิษณุ เครืองาม) สั่งและปฏิบัติราชการแทนนายกรัฐมนตรี พิจารณาแล้วมีคำสั่งให้ สคก. เป็นหน่วยงานหลักรับรายงานพร้อมทั้งข้อสังเกตและข้อเสนอแนะของคณะกรรมาธิการฯ ไปพิจารณาร่วมกับกระทรวงมหาดไทย และหน่วยงานที่เกี่ยวข้องเพื่อพิจารณาศึกษาแนวทางและความเหมาะสมของรายงานพร้อมทั้งข้อสังเกตและข้อเสนอแนะดังกล่าวและสรุปผลการพิจารณาหรือผลการดำเนินการเกี่ยวกับเรื่องดังกล่าวในภาพรวม แล้วส่งให้สำนักเลขาธิการคณะรัฐมนตรีภายใน 30 วัน นับแต่วันที่ได้รับแจ้งคำสั่ง เพื่อนำเสนอคณะรัฐมนตรีต่อไป
ข้อเท็จจริง
สคก. ได้ประชุมหารือร่วมกับหน่วยงานที่เกี่ยวข้องตามคำสั่งรองนายกรัฐมนตรี (นายวิษณุ เครืองาม) แล้ว ได้รวบรวมผลการพิจารณาและผลการดำเนินการจากหน่วยงานต่างๆเกี่ยวกับรายงานพร้อมทั้งข้อสังเกตและข้อเสนอแนะ เรื่อง การถอดบทเรียนการเลือกสมาชิกวุฒิสภาตามบทเฉพาะกาลของรัฐธรรมนูญแห่งราชอาณาจักรไทย พุทธศักราช 2560 และพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 ของคณะกรรมาธิการกิจการองค์กรอิสระตามรัฐธรรมนูญ วุฒิสภา โดยได้สรุปความเห็นในภาพรวม ดังนี้
ข้อสังเกตและข้อเสนอแนะของคณะกรรมาธิการฯ
ผลการพิจารณา
1. การได้มาซึ่งสมาชิกวุฒิสภา
- คุณสมบัติของผู้สมัครสมาชิกวุฒิสภา (ม.108) ควรเป็นบุคคลที่มีพื้นฐานการศึกษาและความรู้ในทางปฏิบัติและเชิงวิชาการเป็นอย่างดี
- สคก. เห็นว่า การกำหนดคุณสมบัติของผู้สมัครรับเลือกเป็นสมาชิกวุฒิสภาใน รธน. ควรเป็นไปตามความมุ่งหมายของ รธน. ที่ให้สมาชิกวุฒิสภาเป็นผู้แทนที่มาจากประชาชนอย่างแท้จริง จึงมิได้กำหนดคุณวุฒิด้านการศึกษาโดยกำหนดคุณสมบัติเพียงแค่มี “ความรู้” ซึ่งมิได้หมายความถึงความรู้ที่จะวัดกันด้วยประกาศนียบัตรหรือปริญญาทั้งปวง แต่หมายถึงความรู้ที่บุคคลมีอยู่จริงในด้านต่าง ๆ
2. กระบวนการได้มาซึ่งสมาชิกวุฒิสภา
- วิธีการสมัคร (ม. 15) ควรแก้ไขเพิ่มเติมวิธีการสมัครสมาชิกวุฒิสภาให้มีความหลากหลายเพื่อให้ได้สมาชิกวุฒิสภาที่มีความรู้ ความเชี่ยวชาญ
- การแบ่งกลุ่มตามความเชี่ยวชาญของผู้สมัครสมาชิกวุฒิสภา ควรมีการพิจารณาถึงสัดส่วนในการ
สมัครสมาชิกวุฒิสภาของแต่ละกลุ่มด้วย
- การเลือกสมาชิกวุฒิสภาระดับอำเภอ มีความสิ้นเปลืองงบประมาณ จึงอาจแก้ไข ม. 107 ของรัฐธรรมนูญฯ โดยยกเลิกการเลือกระดับอำเภอ
- การกำหนดให้ผู้สมัครสมาชิกวุฒิสภาแต่ละกลุ่ม
ลงคะแนนเลือกบุคคลในกลุ่มเดียวกันได้ไม่เกิน 2 คน
ทำให้ไม่เปิดโอกาสในการเลือกผู้สมัครที่มีคุณวุฒิที่เหมาะสม จึงควรแก้ไขเพิ่มเติม ม. 41 และ ม. 42แห่ง พ.ร.ป. ว่าด้วยการได้มาซึ่งสมาชิกวุฒิสภา พ.ศ. 2561
- สำนักงาน กกต. เห็นด้วยกับความเห็นของคณะกรรมาธิการฯ โดย มท. เห็นว่า ควรเพิ่มวิธีการสมัครให้มีความหลากหลายรวมทั้งผ่านองค์กรวิชาชีพเพื่อให้ได้ผู้สมัครที่มีอาชีพต่างๆ หลากหลายทางสังคม
- สคก. เห็นว่า การกำหนดแบ่งกลุ่มควรกำหนดให้มีความหลากหลายกระจายไปในทุกกลุ่มของสังคม และ มท. เห็นว่า ควรกำหนดให้ผู้สมัครสามารถเลือกกลุ่มได้มากขึ้นโดยอาจกำหนดให้ตามกลุ่มอาชีพ
- มท. และสำนักงาน กกต. เห็นด้วยกับความเห็นของคณะกรรมาธิการฯ โดย สคก. เห็นว่า กระบวนการได้มาของสมาชิกวุฒิสภามีหลายขั้นตอน จึงอาจไม่คุ้มค่าในการได้มาซึ่งสมาชิกวุฒิสภาในระดับอำเภอ
- สำนักงาน กกต.เห็นด้วยกับความเห็นของคณะกรรมาธิการฯ โดย มท. เห็นว่า กระบวนการในการคัดเลือกมีขั้นตอนมาก มีผู้สมัครจำนวนน้อย โอกาสที่จะได้รับการเลือกเป็นไปได้ยาก
3. ปัญหาและอุปสรรคที่เกี่ยวข้องกับการสมัคร
- ควรแก้ไขเพิ่มเติมระเบียบคณะกรรมการการเลือกตั้งว่าด้วยการเลือกสมาชิกวุฒิสภา พ.ศ. 2561 ข้อ 57 โดยเพิ่มเติมรายละเอียดในข้อมูลแนะนำตัวของผู้สมัคร (ส.ว. 18) ให้มากยิ่งขึ้น เช่น ผลงานซึ่งเกี่ยวข้องกับกลุ่มที่สมัคร และวิสัยทัศน์ เป็นต้น
- สำนักงาน กกต. เห็นควรแก้ไขตามแนวทางของผลการศึกษาวิจัยและการถอดบทเรียน
- มท. เห็นว่า ควรเพิ่มเติมรายละเอียดในข้อมูลแนะนำตัว เช่น ผลงานที่ผ่านมา ประสบการณ์การทำงาน ผลการดำเนินงานที่ดำเนินการร่วมกับกลุ่มที่สมัครหรือผลงานที่ประสบความสำเร็จเป็นรูปธรรมและเป็นข้อมูลที่สามารถเข้าใจง่าย
4. การบริหารจัดการ
- ควรปรับปรุงแนวทางการปฏิบัติงานและกำหนดหน้าที่ความรับผิดชอบของผู้ตรวจการเลือกตั้งให้ชัดเจน รวมทั้งแนวทางการประสานงานกับสำนักงานคณะกรรมการการเลือกตั้งประจำจังหวัด
- มท. เห็นว่า ผู้ตรวจการเลือกตั้งควรกำหนดกรอบแนวทางการตรวจอย่างเข้มข้น ชัดเจนและหลากหลายวิธีตามบริบทของพื้นที่ ควรแต่งตั้งบุคคลในพื้นที่เนื่องจากทราบข้อมูลของผู้สมัครและคุ้นเคยกับพื้นที่ และเกิดความคล่องตัวในการประสานกับหน่วยงานในพื้นที่
- สำนักงาน กกต. เห็นว่า ความเห็นคณะกรรมาธิการฯ และผลการศึกษาวิจัยและการถอดบทเรียนมีความสอดคล้องกัน เห็นควรแก้ไขตามแนวทางของผลการศึกษาวิจัยและการถอดบทเรียน
ทั้งนี้ สคก. เห็นว่า ตามผลการพิจารณารายงานการพิจารณาศึกษาฯ ดังกล่าว เป็นการเสนอให้มีการปรับปรุงประเด็นคุณสมบัติด้านการศึกษาและกระบวนการได้มาซึ่งสมาชิกวุฒิสภาในระดับอำเภอ อย่างไรก็ดีเนื่องจากขณะนี้อยู่ระหว่างการดำเนินการที่จะให้มีการแก้ไขเพิ่มเติมรัฐธรรมนูญฯ จึงสามารถนำข้อเสนอดังกล่าวประกอบการพิจารณาแก้ไขเพิ่มเติมรัฐธรรมนูญฯ ทั้งฉบับได้ สำหรับข้อเสนอแก้ไขพระราชบัญญัติประกอบรัฐธรรมนูญว่าด้วยการได้มาซึ่งสมาชิกวุฒิสภา พ.ศ. 2561 และระเบียบคณะกรรมการการเลือกตั้งว่าด้วยการเลือกสมาชิกวุฒิสภา พ.ศ. 2561สำนักงาน กกต. สามารถดำเนินการให้สอดคล้องกับบทบัญญัติของรัฐธรรมนูญฯ เมื่อมีการแก้ไขแล้วได้
จึงได้เสนอผลการพิจารณาฯ มาเพื่อดำเนินการ
22. เรื่อง ข้อเสนอแนะเพื่อป้องกันการทุจริต กรณีศึกษา โครงการพัฒนาท่าอากาศยานสุวรรณภูมิ ระยะที่ 2 กรณีการก่อสร้างส่วนต่อขยายอาคารผู้โดยสารด้านทิศเหนือ (North Expansion)
คณะรัฐมนตรีมีมติรับทราบข้อเสนอแนะเพื่อป้องกันการทุจริต กรณีศึกษา โครงการพัฒนาท่าอากาศยานสุวรรณภูมิ ระยะที่ 2 กรณีการก่อสร้างส่วนต่อขยายอาคารผู้โดยสารด้านทิศเหนือ (North Expansion) ตามที่คณะกรรมการป้องกันและปราบปรามการทุจริตแห่งชาติ (คณะกรรมการ ป.ป.ช.) เสนอ โดยสรุปดังนี้
1. บริษัท ท่าอากาศยานไทย จำกัด (มหาชน) (ทอท.) ควรเร่งดำเนินการก่อสร้างส่วนต่อขยายอาคารผู้โดยสารด้านทิศตะวันออก (East Expansion) ตามมติคณะรัฐมนตรีเมื่อวันที่ 24 สิงหาคม 2553 ซึ่งอยู่ในแผนงานเดิมโดยเร็ว ให้สอดคล้องกับอาคารเทียบเครื่องบินรองหลังที่ 1 ที่กำลังจะเปิดให้บริการในปี พ.ศ. 2565 และควรดำเนินโครงการก่อสร้างส่วนต่อขยายอาคารผู้โดยสารด้านทิศตะวันตก (West Expansion) ในคราวเดียวกัน เพื่อให้ท่าอากาศยานสุวรรณภูมิ (ทสภ.) สามารถรองรับผู้โดยสารสูงสุด 75 ล้านคนต่อปี เพื่อลดความแออัดของอาคารผู้โดยสารปัจจุบัน
2. ทอท. ควรดำเนินการพัฒนา ทสภ. ตามคำแนะนำของสำนักงานสภาพัฒนาการเศรษฐกิจและสังคมแห่งชาติ (สศช.) ที่เห็นควรให้ดำเนินการขยายอาคารผู้โดยสารด้านทิศตะวันออกและทิศตะวันตก และก่อสร้างอาคารผู้โดยสารด้านทิศใต้ เพื่อรองรับอาคารผู้โดยสารได้สูงสุด 120 ล้านคนต่อปี เป็นลำดับแรกก่อน แล้วจึงนำโครงการก่อสร้างส่วนต่อขยายอาคารผู้โดยสารด้านทิศเหนือมาพิจารณาทบทวนอีกครั้งหนึ่ง
ทั้งนี้ ให้กระทรวงคมนาคม [บริษัท ท่าอากาศยานไทย จำกัด (มหาชน)] รับข้อเสนอแนะดังกล่าวไปประกอบการพิจารณาดำเนินการในส่วนที่เกี่ยวข้องต่อไป และให้กระทรวงคมนาคม [บริษัท ท่าอากาศยานไทย จำกัด (มหาชน)] รับความเห็นของสำนักงบประมาณและสำนักงานสภาพัฒนาการเศรษฐกิจและสังคมแห่งชาติไปประกอบการพิจารณาดำเนินการด้วย
สาระสำคัญ
เดิม บริษัท ท่าอากาศยานไทย จำกัด (มหาชน) ใช้แผนแม่บทการพัฒนาท่าอากาศยานสุวรรณภูมิ (ฉบับปี 2546) ในการดำเนินโครงการพัฒนาท่าอากาศยานสุวรรณภูมิ ซึ่งที่ผ่านมา คณะรัฐมนตรีได้มีมติ (24 สิงหาคม 2553 และ 17 เมษายน 2562) เห็นชอบโครงการตามแผนแม่บทฯ เช่น การก่อสร้างส่วนขยายอาคารผู้โดยสารหลักด้านทิศตะวันออก อาคารเทียบเครื่องบินรองหลังที่ 1 และโครงการก่อสร้างทางวิ่งเส้นที่ 3 แต่ภายหลังปรากฏข้อเท็จจริงว่า บริษัท ท่าอากาศยานไทย จำกัด (มหาชน) ได้ปรับแผนแม่บทฯ โดยเปลี่ยนแผนการก่อสร้างส่วนต่อขยายอาคารผู้โดยสารด้านทิศตะวันออกเป็นงานก่อสร้างส่วนต่อขยายอาคารผู้โดยสารด้านทิศตะวันตกและด้านทิศเหนือ คณะกรรมการป้องกันและปราบปรามการทุจริตแห่งชาติจึงได้มีข้อเสนอแนะเกี่ยวกับโครงการพัฒนาท่าอากาศยานสุวรรณภูมิระยะที่ 2 กรณีการก่อสร้างส่วนต่อขยายอาคารผู้โดยสารด้านทิศเหนือ (North Expansion) เพื่อเสนอคณะรัฐมนตรีพิจารณา เนื่องจากมีข้อสังเกต เช่น การก่อสร้างส่วนต่อขยายอาคารผู้โดยสารด้านทิศเหนือยังไม่ได้เริ่มออกแบบและจัดทำรายงานการประเมินผลกระทบสิ่งแวดล้อม และจะต้องใช้งบประมาณสูงถึง 42,000 ล้านบาท ในขณะที่การก่อสร้างส่วนขยายอาคารผู้โดยสารด้านทิศตะวันออกและทิศตะวันตกใช้งบประมาณเพียง 12,000 ล้านบาท แต่สามารถรองรับผู้โดยสารได้ 30 ล้านคนต่อปีเท่ากัน อีกทั้งความสามารถในการรองรับผู้โดยสารของส่วนต่อขยายอาคารผู้โดยสารด้านทิศเหนือจำนวน 30 ล้านคนต่อปีนั้น อาจไม่สอดคล้องกับจำนวนหลุมจอดอากาศยาน นอกจากนี้ การก่อสร้างส่วนต่อขยายอาคารผู้โดยสารด้านทิศเหนือเป็นการเพิ่มภาระให้ผู้โดยสารโดยไม่จำเป็นและทำให้ผู้โดยสารเกิดความสับสนเนื่องจากจะต้องนั่งรถไฟเพื่อเดินทางระหว่างอาคารถึง 3 – 4 ต่อ และทำให้ปริมาณการสัญจรบนทางหลวงพิเศษหมายเลข 7 กรุงเทพ – ชลบุรี (มอเตอร์เวย์) เกิดความติดขัด เพราะอาคารผู้โดยสารขนาดใหญ่ตั้งอยู่รวมกันเพียงด้านเดียว ทำให้ผู้โดยสารต้องเผื่อเวลาในการมาสนามบินมากขึ้น
23. เรื่อง รายงานเสนอต่อคณะรัฐมนตรีที่หน่วยงานของรัฐยังมิได้ปฏิบัติให้ถูกต้องครบถ้วนตามหมวด 5 หน้าที่ของรัฐ ของรัฐธรรมนูญแห่งราชอาณาจักรไทย พุทธศักราช 2560 (เรื่อง ขยะพลาสติกในทะเลไทย)
คณะรัฐมนตรีรับทราบรายงานกรณีที่หน่วยงานของรัฐยังมิได้ปฏิบัติให้ถูกต้องครบถ้วนตามหมวด 5 หน้าที่ของรัฐ ของรัฐธรรมนูญแห่งราชอาณาจักรไทย พุทธศักราช 2560 พร้อมข้อเสนอแนะ เรื่อง ขยะพลาสติกในทะเลไทย ตามที่ผู้ตรวจการแผ่นดิน (ผผ.) เสนอ และให้หน่วยงานที่เกี่ยวข้องรับข้อเสนอแนะของผู้ตรวจการแผ่นดิน รวมทั้งความเห็น ข้อสังเกต และข้อเสนอแนะเพิ่มเติมของกระทรวงการอุดมศึกษา วิทยาศาสตร์ วิจัยและนวัตกรรม และสำนักงบประมาณไปประกอบการพิจารณาดำเนินการในส่วนที่เกี่ยวข้องต่อไป
สาระสำคัญของเรื่อง
ผผ. รายงานว่า
1. ปัญหาขยะพลาสติกในทะเลไทยได้ส่งผลกระทบต่อมนุษย์ สิ่งมีชีวิตในทะเลและสิ่งแวดล้อม ซึ่งจำเป็นต้องได้รับความร่วมมือจากทุกภาคส่วนในการแก้ไขปัญหาดังกล่าวอย่างเร่งด่วนและจริงจัง ซึ่งจากการพิจารณาข้อเท็จจริงและข้อกฎหมาย รวมทั้งการหารือกับหน่วยงานที่เกี่ยวข้อง พบว่า มีหน่วยงานของรัฐในฐานะผู้รับผิดชอบหลัก ได้แก่ กรมควบคุมมลพิษและกรมทรัพยากรทางทะเลและชายฝั่ง ได้มีการดำเนินการที่สำคัญ เช่น 1) จัดทำแผนแม่บทการบริหารจัดการขยะมูลฝอยของประเทศ พ.ศ. 2559 - 2564 2) จัดทำ Roadmap การจัดการขยะพลาสติก พ.ศ. 2561 - 2573 โดยตั้งเป้าหมายในการเลิกใช้พลาสติกหุ้มฝาขวดน้ำดื่ม พลาสติกผสมสารอ๊อกโซ่ และไมโครบีดส์ ภายในปี 2562 3) ยกเลิกการใช้ถุงพลาสติกหูหิ้วที่มีความหนาน้อยกว่า 36 ไมครอน กล่องโฟมบรรจุอาหาร หลอดและแก้วพลาสติกแบบบางประเภทใช้ครั้งเดียว ภายในปี 2565 ตลอดจนนำขยะพลาสติกเป้าหมายกลับมาใช้ประโยชน์ร้อยละ 100 ภายในปี 2570 และ 4) จัดทำข้อตกลงร่วมกับภาคเอกชน ห้างสรรพสินค้าและร้านค้าสะดวกซื้อทั่วประเทศกว่า 75 บริษัท ในการงดแจกถุงพลาสติกหูหิ้วที่มีความหนาน้อยกว่า 36 ไมครอน ให้แก่ลูกค้าตั้งแต่วันที่ 1มกราคม 2563 ซึ่งจากการดำเนินการข้างต้นส่งผลให้ประเทศไทยสามารถปรับอันดับจากประเทศที่มีขยะพลาสติกในทะเลสูงสุดในโลกจากอันดับที่ 6 เป็นอันดับที่ 10 ได้สำเร็จ และลดปริมาณการใช้ถุงพลาสติกได้กว่า 25,284 ล้านใบ คิดเป็น 228,820 ตัน
2. แม้ว่าการดำเนินการแก้ไขปัญหาขยะพลาสติก โดยเฉพาะอย่างยิ่งขยะพลาสติกในทะเลไทยมีผลเป็นที่น่าพอใจในระดับหนึ่ง แต่การจัดการขยะพลาสติกยังจำเป็นต้องมีการบูรณาการของทุกภาคส่วนอย่างจริงจังและต่อเนื่องเพื่อป้องกันและแก้ไขปัญหาตั้งแต่ต้นทาง ทั้งนี้ ผลจากการแสวงหาข้อเท็จจริงพบว่า สาเหตุของปัญหาขยะพลาสติกในทะเลไทยที่สำคัญมีดังนี้
สาเหตุ
ปัญหา
2.1 การจัดการขยะพลาสติก
ประเทศไทยยังขาดการจัดการขยะพลาสติกอย่างเป็นระบบที่ครอบคลุมตั้งแต่ขั้นตอนการผลิต การบริโภค และการจัดการปลายทางเนื่องจากคุณสมบัติของพลาสติกที่มีความยืดหยุ่นสามารถขึ้นรูปเป็นผลิตภัณฑ์ได้หลากหลายรูปแบบ โดยเฉพาะพลาสติกแบบใช้ครั้งเดียวทิ้ง จึงถูกนำมาใช้เป็นผลิตภัณฑ์และบรรจุภัณฑ์เพื่อทดแทนวัสดุอื่นมากขึ้น ไม่มีมาตรการส่งเสริมและสนับสนุนให้มีการออกแบบผลิตภัณฑ์และบรรจุภัณฑ์ที่เป็นมิตรต่อสิ่งแวดล้อมอย่างเป็นรูปธรรม และพลาสติกจึงยังเป็นที่ต้องการของตลาดในปริมาณมากในขั้นตอนการบริโภค เช่น ถุงพลาสติกหูหิ้ว ถุงร้อน แก้วพลาสติก และหลอดพลาสติก อีกทั้งในปัจจุบันผู้บริโภคมีการปรับเปลี่ยนพฤติกรรม เน้นความสะดวกสบายมากขึ้น ส่งผลให้ธุรกิจบริการส่งอาหาร และการสั่งซื้อด้วยระบบออนไลน์ ได้รับความนิยมเป็นอย่างมาก ทำให้เกิดขยะพลาสติกจากบรรจุภัณฑ์จากกิจกรรมเหล่านี้เพิ่มขึ้น ตลอดจนการใช้วัสดุทดแทนที่เป็นมิตรต่อสิ่งแวดล้อมยังไม่แพร่หลายและมีราคาแพงในขั้นตอนการจัดการปลายทางหลังจากบริโภค
2.2 การขาดจิตสำนึกของประชาชน
การบริหารจัดการขยะของประเทศไทยไม่ประสบผลสำเร็จเท่าที่ควร คือ ประชาชนขาดจิตสำนึกในการดูแลใส่ใจสิ่งแวดล้อม ยังพบปัญหาการไม่ทิ้งขยะตามจุดที่หน่วยงานจัดไว้ให้ และการขาดจิตสำนึกในการคัดแยกขยะ โดยประชาชนยังขาดความตระหนักถึงผลเสียของการไม่คัดแยกขยะที่จะทำให้ขยะที่สามารถนำกลับมาใช้ประโยชน์ได้เกิดการปนเปื้อน และยังมีความเข้าใจว่า แม้ตนเองจะคัดแยกขยะในครัวเรือน แต่สุดท้ายขยะจะถูกนำไปรวมปะปนกันในขั้นตอนการเก็บขน จึงไม่ให้ความร่วมมือเท่าที่ควร
3. ผู้ตรวจการแผ่นดินจึงอาศัยอำนาจตามมาตรา 230 (3) ของรัฐธรรมนูญแห่งราชอาณาจักรไทย พุทธศักราช 2560 ประกอบมาตรา 22 (3) และมาตรา 35 แห่งพระราชบัญญัติประกอบรัฐธรรมนูญว่าด้วยผู้ตรวจการแผ่นดิน พ.ศ. 2560 เสนอรายงานการแสวงหาข้อเท็จจริงกรณีที่หน่วยงานของรัฐยังมิได้ปฏิบัติให้ถูกต้องครบถ้วนตามหมวด 5 หน้าที่ของรัฐ ของรัฐธรรมนูญแห่งราชอาณาจักรไทย พุทธศักราช 2560 พร้อมข้อเสนอแนะ เรื่อง ขยะพลาสติกในทะเลไทย ดังนี้
ข้อเสนอแนะ
สาระสำคัญ
1) ให้มีการนำระบบมัดจำค่าขวดพลาสติกมาใช้
การมัดจำค่าขวดพลาสติกเป็นมาตรการหนึ่งที่ต่างประเทศนำมาใช้ในการกระตุ้นให้ผู้บริโภคนำขวดพลาสติกมาคืนเพื่อนำไปรีไซเคิล โดยค่ามัดจำขวดจะกำหนดรวมอยู่ในราคาสินค้า ดังนั้น ไทยควรศึกษาถึงกระบวนการและนวัตกรรมเครื่องรับคืนขวดเพื่อนำมาปรับใช้ต่อไป
2) ให้มีการส่งเสริม สนับสนุนการออกแบบผลิตภัณฑ์และบรรจุภัณฑ์ที่เป็นมิตรต่อสิ่งแวดล้อม
รัฐควรสนับสนุนการใช้วัสดุทดแทนที่เป็นมิตรต่อสิ่งแวดล้อม โดยเฉพาะมุ่งเน้นธุรกิจบริการส่งอาหาร และการสั่งซื้อสินค้าด้วยระบบออนไลน์อาจทำให้การลดขยะพลาสติกจากบรรจุภัณฑ์ทำได้ค่อนข้างยาก โดยอาจใช้เครื่องมือทางเศรษฐศาสตร์ เช่น การลดหย่อนภาษี การยกเว้นภาษี การให้สินเชื่อดอกเบี้ยต่ำ การให้สินเชื่อที่มีเงื่อนไขพิเศษสำหรับผู้ประกอบการที่มีการออกแบบผลิตภัณฑ์และบรรจุภัณฑ์ที่เป็นมิตรต่อสิ่งแวดล้อม
3) ให้มีการส่งเสริม สนับสนุนการดำเนินธุรกิจและการพัฒนาเทคโนโลยี นวัตกรรม ในรูปแบบเศรษฐกิจหมุนเวียน
(Circular Economy)
ส่งเสริมให้ผู้ประกอบการดำเนินธุรกิจในรูปแบบเศรษฐกิจหมุนเวียน มีการผลิตและการบริโภคที่ยั่งยืน โดยภาครัฐควรมีมาตรการส่งเสริมและสนับสนุนผู้ประกอบการที่ดำเนินธุรกิจในรูปแบบดังกล่าว เช่น การลดหย่อนภาษี และการสนับสนุนทุนวิจัยเพื่อพัฒนาเทคโนโลยี
4) ให้มีการออกกฎหมายกำหนดให้ผู้ผลิตต้องรับผิดชอบในการรีไซเคิลบรรจุภัณฑ์ที่ตนผลิต
ประเทศญี่ปุ่นและสหพันธ์สาธารณรัฐเยอรมนีมีการบังคับใช้กฎหมายโดยกำหนดให้ผู้ผลิตต้องรับผิดชอบการรีไซเคิลบรรจุภัณฑ์ที่ตนผลิต หรือจ่ายค่าธรรมเนียมให้กับองค์กรที่ดำเนินการแทน กฎหมายดังกล่าวตั้งอยู่บนพื้นฐานของหลักการความรับผิดชอบของผู้ผลิต เพื่อส่งเสริมการนำบรรจุภัณฑ์กลับมาใช้ใหม่และเป็นแรงจูงใจให้ผู้ผลิตลดการใช้วัสดุบรรจุภัณฑ์ให้น้อยชิ้นที่สุด ดังนั้น หากไทยมีการออกกฎหมายดังกล่าวอาจมีส่วนช่วยแก้ปัญหาการเก็บ ขน และกำจัดขยะของ อปท. ที่มีการจัดเก็บค่าธรรมเนียมการจัดการขยะได้ไม่คุ้มต้นทุน ซึ่งอาจส่งผลต่อประสิทธิภาพการดำเนินงาน
5) ให้มีการออกกฎหมายกำหนดให้ประชาชนในฐานะผู้ทำให้เกิดขยะมีหน้าที่ในการคัดแยกขยะ
การขาดจิตสำนึกของประชาชนเป็นปัญหาประการหนึ่งที่ทำให้การบริหารจัดการขยะของไทยไม่ประสบความสำเร็จเท่าที่ควร ดังนั้น การออกกฎหมายกำหนดให้ประชาชนในฐานะผู้ทำให้เกิดขยะมีหน้าที่ในการคัดแยกขยะควบคู่กับการรณรงค์สร้างจิตสำนึกอาจมีส่วนช่วยในการแก้ปัญหาดังกล่าวได้
6) ให้ อปท. พัฒนาการดำเนินงานในการเก็บ ขน และกำจัดขยะ ให้เป็นระบบ มีประสิทธิภาพ และครอบคลุมทั่วถึงเขตพื้นที่รับผิดชอบของตน โดยเฉพาะ “ทางน้ำ” ในเขตพื้นที่
อปท. ซึ่งมีหน้าที่ในการเก็บ ขน และกำจัดสิ่งปฏิกูลและมูลฝอยในเขตพื้นที่ตามพระราชบัญญัติรักษาความสะอาดและความเป็นระเบียบเรียบร้อยของบ้านเมือง พ.ศ. 2535 ควรมีการพัฒนาการเก็บ ขน และกำจัดขยะให้เป็นระบบและมีประสิทธิภาพยิ่งขึ้น และควรดำเนินการให้ครอบคลุมทั่วถึงเขตพื้นที่รับผิดชอบของตน โดยเฉพาะ “ทางน้ำ” เนื่องจากหากมีการจัดเก็บ และกำจัดขยะในแม่น้ำ ลำคลอง ตลอดจนท่อระบายน้ำที่มีประสิทธิภาพแล้ว จะส่งผลให้ปริมาณขยะ โดยเฉพาะขยะพลาสติกที่จะไหลลงสู่ทะเลลดน้อยลงด้วย
7) ให้มีการส่งเสริม สนับสนุน
การพัฒนาเทคโนโลยีการผลิตไฟฟ้าจากขยะที่เป็นมิตรต่อสิ่งแวดล้อม และปลอดภัยต่อชุมชนรอบข้าง
อปท. ในหลายพื้นที่ประสบปัญหาพื้นที่ในการทำหลุมฝังกลบขยะไม่เพียงพอ การเผาขยะเพื่อเปลี่ยนเป็นพลังงานจึงเป็นทางเลือกหนึ่งในการกำจัดขยะ โดยการนำแนวคิดเศรษฐกิจหมุนเวียนมาใช้ ดังนั้น รัฐควรส่งเสริมและสนับสนุนการพัฒนาเทคโนโลยีการผลิตไฟฟ้าจากขยะที่เป็นมิตรต่อสิ่งแวดล้อม และปลอดภัยต่อชุมชนรอบข้างโรงไฟฟ้ามากที่สุด
8) ให้มีการจัดสรรงบประมาณเพื่อจัดให้มีเรือเก็บขยะเพียงพอสำหรับการปฏิบัติงานในจังหวัดชายฝั่งทะเล และส่งเสริม สนับสนุนการพัฒนาเทคโนโลยีในการจัดเก็บขยะในน้ำเพื่อให้เรือเก็บขยะสามารถปฏิบัติงานได้ ทั้งในแม่น้ำ ลำคลอง และทะเล อย่างมีประสิทธิภาพ
รัฐควรจัดสรรงบประมาณเพื่อจัดให้มีเรือเก็บขยะเพียงพอสำหรับการปฏิบัติงานในพื้นที่ 24 จังหวัดชายฝั่งทะเล (ปัจจุบันกรมทรัพยากรทางทะเลและชายฝั่งมีเรือเก็บขยะ 2 ลำ ประจำการอยู่ในพื้นที่จังหวัดระยองและพังงา ที่ผ่านมาประสบปัญหาการขนขยะจากเรือขึ้นบนฝั่ง เนื่องจากเรือดังกล่าวไม่มีเครนที่ใช้ยกขยะขึ้นฝั่ง) ตลอดจนส่งเสริมและสนับสนุนการพัฒนากำลังเครื่องยนต์ของเรือ รูปแบบของเรือ การเพิ่มเครนยก หรือเทคโนโลยีอื่น ๆ ที่จำเป็นเพื่อให้เรือเก็บขยะสามารถปฏิบัติงานได้ ทั้งในแม่น้ำ ลำคลอง และทะเล ได้อย่างมีประสิทธิภาพยิ่งขึ้น
9) ให้หน่วยงานของรัฐบูรณาการการจัดการขยะพลาสติกกับองค์กรภาคเอกชนและประชาชน ตลอดจนรณรงค์ประชาสัมพันธ์เพื่อสร้างจิตสำนึกในการลดการใช้พลาสติกและการคัดแยกขยะอย่างถูกวิธี
นอกจากการใช้เทคโนโลยีที่ทันสมัย และการบังคับใช้กฎหมายอย่างเคร่งครัดแล้ว ความร่วมมือของทุกภาคส่วน ไม่ว่าจะเป็นภาครัฐ ภาคเอกชน หรือประชาชน ในการจัดการขยะที่มีความเป็นเอกภาพอย่างจริงจังและต่อเนื่อง ควบคู่กับการรณรงค์ ประชาสัมพันธ์ สร้างจิตสำนึกให้ประชาชนเห็นความสำคัญของการลดการใช้พลาสติก การคัดแยกขยะอย่างถูกวิธี และการปรับเปลี่ยนพฤติกรรมที่เป็นมิตรต่อสิ่งแวดล้อม ก็เป็นปัจจัยที่สำคัญที่จะส่งผลให้การแก้ไขปัญหาขยะพลาสติกในทะเลไทยประสบความสำเร็จอย่างยั่งยืน
24. เรื่อง สรุปผลการดำเนินการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 และข้อเสนอเชิงนโยบายเพื่อขับเคลื่อนงานด้านความปลอดภัยทางถนน
คณะรัฐมนตรีรับทราบสรุปผลการดำเนินการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 และเห็นชอบข้อเสนอเชิงนโยบายเพื่อขับเคลื่อนงานด้านความปลอดภัยทางถนนของศูนย์อำนวยการความปลอดภัยทางถนน ตามที่ศูนย์อำนวยการความปลอดภัยทางถนน (ศปถ.) เสนอ และให้หน่วยงานที่เกี่ยวข้องรับความเห็นของกระทรวงสาธารณสุขและสำนักงานตำรวจแห่งชาติไปพิจารณาดำเนินการในส่วนที่เกี่ยวข้องต่อไป
สาระสำคัญของเรื่อง
ศปถ. รายงานว่า ได้ร่วมกับหน่วยงานภาคีเครือข่ายที่เกี่ยวข้องทั้งภาครัฐ ภาคเอกชน และภาคประชาสังคม ดำเนินการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 ภายใต้ชื่อ “ชีวิตวิถีใหม่ ขับขี่อย่างปลอดภัย ไร้อุบัติเหตุ” ระหว่างวันที่ 29 ธันวาคม 2563-4 มกราคม 2564 สรุปสาระสำคัญได้ ดังนี้
1. ภาพรวมการดำเนินงาน
1.1 สถิติอุบัติเหตุทางถนนช่วงเทศกาลปีใหม่ พ.ศ. 2564 (รวม 7 วัน)
(1) เกิดอุบัติเหตุทางถนน 3,333 ครั้ง มีผู้ได้รับบาดเจ็บ 3,326 ราย และผู้เสียชีวิต 392 ราย
(2) สาเหตุของการเกิดอุบัติเหตุ เกิดจากการขับรถเร็วเกินกว่ากฎหมายกำหนด 1,120 ครั้ง ดื่มแล้วขับ 1,102 ครั้ง และขับรถตัดหน้าในระยะกระชั้นชิด 541 ครั้ง
(3) ประเภทรถที่เกิดอุบัติเหตุ เป็นรถจักรยานยนต์ 2,957 คัน รถยนต์บรรทุกส่วนบุคคล (รถปิคอัพ) 213 คัน และรถยนต์นั่งส่วนบุคคล (รถเก๋ง) 105 คัน
(4) ประเภทถนนที่เกิดอุบัติเหตุ เกิดบนถนนกรมทางหลวง 1,260 ครั้ง ถนนทางหลวงชนบท 355 ครั้ง และถนนองค์กรปกครองส่วนท้องถิ่น (อปท.) 1,676 ครั้ง
(5) สภาพบริเวณจุดเกิดเหตุที่ทำให้มีผู้เสียชีวิต เป็นทางตรง 255 ครั้ง ทางโค้ง 68 ครั้ง และทางแยก 35 ครั้ง
(6) พฤติกรรมเสี่ยงของผู้เสียชีวิตที่เกิดจากการไม่ใช้อุปกรณ์ด้านความปลอดภัย ไม่สวมหมวกนิรภัย 180 ราย และไม่คาดเข็มขัดนิรภัย 32 ราย
(7) สถานะของผู้เสียชีวิต เป็นผู้ขับขี่ 308 ราย ผู้โดยสาร 55 ราย และคนเดินถนน 29 ราย
(8) ช่วงอายุของผู้เสียชีวิต ได้แก่ 1) 1-14 ปี (เด็ก) 10 ราย 2) 15-24 ปี (เยาวชน) 90 ราย 3) 25-59 ปี (วัยแรงงาน) 230 ราย และ 4) 60 ปีขึ้นไป (ผู้สูงอายุ) 62 ราย
1.2 จัดตั้งด่านชุมชน 16,925 ด่าน มีเจ้าหน้าที่ประจำด่านเฉลี่ยวันละ 116,138 คน
1.3 ผลการดำเนินการตามตัวชี้วัดตามแผนบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 เปรียบเทียบกับสถิติการเกิดอุบัติเหตุในช่วงเทศกาลปีใหม่เฉลี่ย 3 ปีย้อนหลัง ดังนี้  1) สถิติการเกิดอุบัติเหตุ ผู้เสียชีวิต และผู้บาดเจ็บ (admit) ลดลง 2) จำนวนครั้งของการเกิดอุบัติเหตุในอำเภอเสี่ยงที่เป็นสีแดงลดลง 3) การเกิดอุบัติเหตุใหญ่ลดลง 4) สถิติการเกิดอุบัติเหตุ ผู้เสียชีวิต และผู้บาดเจ็บ (admit) ที่เกิดบนถนนในความรับผิดชอบของกระทรวงคมนาคม (คค.) ลดลง 5) การเสียชีวิต ณ ที่เกิดเหตุ ลดลง 6) จำนวนผู้ถูกดำเนินคดีขับรถเร็วเกินกว่ากฎหมายกำหนด และดื่มแล้วขับลดลง เมื่อเทียบกับสถิติในช่วงเทศกาลปีใหม่เฉลี่ย 3 ปีย้อนหลัง และ 7) การเกิดอุบัติเหตุจากรถโดยสารสาธารณะเท่ากันกับค่าเฉลี่ยช่วงเทศกาลปีใหม่ย้อนหลัง 3 ปี
2. ผลการวิเคราะห์ข้อมูลผลการดำเนินงานป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 พบว่า การเดินทางของประชาชนในช่วงเทศกาลปีใหม่ฯ โดยรถโดยสารสาธารณะลดลง ร้อยละ 30 เนื่องจากประชาชนได้มีการเดินทางล่วงหน้าตั้งแต่วันที่ 26 ธันวาคม 2563 และปริมาณการเดินทางเข้า-ออกกรุงเทพมหานครลดลง ร้อยละ 13 ประกอบกับในช่วงเวลาดังกล่าวหน่วยงานทุกภาคส่วนได้มีการบูรณาการการดำเนินการป้องกันและลดอุบัติเหตุทางถนนควบคู่กับมาตรการป้องกันและเฝ้าระวังการแพร่ระบาดของโรคติดเชื้อไวรัสโคโรนา 2019 (โควิด-19) อย่างไรก็ตาม พบว่า จำนวนผู้เสียชีวิตเพิ่มขึ้นจากเทศกาลปีใหม่ พ.ศ. 2563 เนื่องจากประชาชนได้ปรับเปลี่ยนมาใช้รถส่วนบุคคลมากขึ้น และดัชนีความรุนแรงของอุบัติเหตุช่วงเทศกาลปีใหม่ พ.ศ. 2564 เพิ่มขึ้นกว่าปีที่ผ่านมา สะท้อนให้เห็นถึงพฤติกรรมเสี่ยงของผู้ขับขี่ที่ไม่ปฏิบัติตามกฎหมายและขับรถเร็วเกินกว่ากฎหมายกำหนดมากที่สุด ร้อยละ 45.91 รองลงมาคือ ดื่มแล้วขับ ร้อยละ 25.76 โดยผู้เสียชีวิตจากอุบัติเหตุส่วนใหญ่เกิดจากการขับขี่และโดยสารรถจักรยานยนต์มากที่สุด ร้อยละ 73.21 และอุบัติเหตุเกิดบนถนนกรมทางหลวงมากที่สุด ร้อยละ 37.80 และถนนองค์การบริหารส่วนตำบล ร้อยละ 35.67 โดยเฉพาะบริเวณทางตรง ทางโค้ง และทางแยก โดยผู้เสียชีวิตส่วนใหญ่อยู่ในกลุ่มวัยแรงงาน (อายุระหว่าง 25-59 ปี) ร้อยละ 58.67
3. ข้อเสนอเชิงนโยบายเพื่อขับเคลื่อนงานด้านความปลอดภัยทางถนน ดังนี้
ด้าน
การดำเนินการ/หน่วยงานที่เกี่ยวข้อง
1) ด้านการบริหารจัดการ
ให้ ศปถ. ขับเคลื่อนการดำเนินงานอย่างต่อเนื่องตลอดทั้งปี โดยให้ ศปถ. อำเภอ และ อปท. เป็นเจ้าภาพขับเคลื่อนการดำเนินงานในชุมชนและหมู่บ้าน เน้นการลดปัจจัยเสี่ยงด้านพฤติกรรมการขับขี่ ด้านมาตรฐานความปลอดภัยของถนน และด้านความปลอดภัยของยานพาหนะโดยเฉพาะรถจักรยานยนต์
2) ด้านผู้ใช้รถใช้ถนน
ให้สำนักงานตำรวจแห่งชาติ (ตช.) คค. กระทรวงมหาดไทย (มท.) และกระทรวงสาธารณสุข (สธ.) บังคับใช้กฎหมายควบคู่กับการรณรงค์ประชาสัมพันธ์อย่างต่อเนื่องตลอดทั้งปี เพื่อสร้างการรับรู้ ความเข้าใจ และความตระหนักในการใช้รถใช้ถนนอย่างปลอดภัย ตลอดจนปรับเปลี่ยนทัศนคติผู้ขับขี่ให้มีสำนึกรับผิดชอบต่อสังคม เพื่อการสร้างวัฒนธรรมความปลอดภัยทางถนนอย่างยั่งยืน
3) ด้านถนน
ให้ คค. และ อปท. ปรับปรุงแก้ไขถนนให้มีมาตรฐานความปลอดภัย โดยให้ความสำคัญในการปรับปรุงแก้ไขบริเวณที่เกิดอุบัติเหตุบ่อยครั้งให้มีมาตรฐานความปลอดภัย เช่น ทางโค้ง ทางร่วม ทางแยก และทางคับขัน เพื่อลดความเสี่ยงการเกิดอุบัติเหตุให้มากยิ่งขึ้น รวมทั้งให้กำหนดแนวทางการลดความเร็วของยานพาหนะในถนนที่มีลักษณะทางตรงระยะยาวให้สอดคล้องกับมาตรฐานความปลอดภัยของถนนแต่ละประเภท
4) ด้านยานพาหนะ
ให้ คค. กำหนดหลักเกณฑ์และเงื่อนไขในการขอใบอนุญาตขับรถจักรยานยนต์เพิ่มเติม นอกจากการทดสอบทั้งภาคทฤษฎีและภาคปฏิบัติ และเพิ่มกระบวนการการสร้างความตระหนักรู้ให้ผู้ที่จะได้รับใบอนุญาตขับรถได้เห็นผลที่จะเกิดขึ้นต่อบุคคลอื่น ๆ ถ้ามีการขับขี่โดยไม่มีความรับผิดชอบต่อส่วนรวม
25. เรื่อง แผนปฏิบัติการด้านทรัพยากรน้ำ ประจำปีงบประมาณ พ.ศ. 2565
คณะรัฐมนตรีรับทราบแผนปฏิบัติการด้านทรัพยากรน้ำ ประจำปีงบประมาณ พ.ศ. 2565 และใช้พิจารณาในการจัดทำงบประมาณรายจ่ายประจำปีงบประมาณ พ.ศ. 2565 ตามนัยมาตรา 17 (2) แห่งพระราชบัญญัติทรัพยากรน้ำ พ.ศ. 2561 ตามที่คณะกรรมการทรัพยากรน้ำแห่งชาติ (กนช.) เสนอ
โดยให้คณะกรรมการทรัพยากรน้ำแห่งชาติ กระทรวงมหาดไทย  สำนักงบประมาณ และหน่วยงานที่เกี่ยวข้องรับความเห็นของกระทรวงการคลัง กระทรวงเกษตรและสหกรณ์ สำนักงานปลัดสำนักนายกรัฐมนตรี และสำนักงานสภาพัฒนาการเศรษฐกิจและสังคมแห่งชาติ ไปพิจารณาดำเนินการในส่วนที่เกี่ยวข้องต่อไปด้วย
ทั้งนี้  คณะกรรมการทรัพยากรน้ำแห่งชาติ เสนอคณะรัฐมนตรีรับทราบแผนปฏิบัติการด้านทรัพยากรน้ำ ประจำปีงบประมาณ พ.ศ. 2565 ประกอบด้วย แผนงาน/โครงการ จำนวน 48,687 รายการ วงเงิน 366,538.8423 ล้านบาท ซึ่งสอดคล้องกับแผนแม่บทการบริหารจัดการทรัพยากรน้ำ  20 ปี (พ.ศ. 2561-2580) (คณะรัฐมนตรีมีมติเมื่อวันที่ 18 มิถุนายน 2562 เห็นชอบแล้ว) โดยแผนปฏิบัติการด้านทรัพยากรน้ำ ประจำปีงบประมาณ พ.ศ. 2565 ได้ผ่านความเห็นชอบจากคณะกรรมการทรัพยากรน้ำแห่งชาติ เมื่อวันที่ 21 มกราคม 2564 แล้ว เพื่อให้หน่วยงานที่เกี่ยวข้องนำไปใช้ในการจัดทำคำของบประมาณรายจ่ายประจำปีงบประมาณ พ.ศ. 2565 และให้สำนักงบประมาณใช้เป็นข้อมูลในการพิจารณาคำของบประมาณรายจ่ายประจำปีงบประมาณ พ.ศ. 2565 ต่อไป
26.  เรื่อง  แนวทางและมาตรการรณรงค์เพื่อสืบสานคุณค่าทางวัฒนธรรม เนื่องในประเพณีสงกรานต์
พุทธศักราช 2564 ภายใต้แนวคิด “สงกรานต์วิถีใหม่  สืบสานวัฒนธรรมไทย”
คณะรัฐมนตรีมีมติรับทราบตามที่กระทรวงวัฒนธรรม (วธ.) เสนอ  แนวทางและมาตรการรณรงค์เพื่อสืบสานคุณค่าทางวัฒนธรรม เนื่องในประเพณีสงกรานต์ พุทธศักราช 2564 ภายใต้แนวคิด “สงกรานต์วิถีใหม่  สืบสานวัฒนธรรมไทย” ดังนี้
สาระสำคัญ
1. กระทรวงวัฒนธรรม โดยกรมส่งเสริมวัฒนธรรม ได้จัดประชุมบูรณาการร่วมกับหน่วยงานภาคีเครือข่ายต่าง ๆ เมื่อวันที่ 16 มีนาคม 2564 ณ ศูนย์ประชุมกระทรวงวัฒนธรรม เพื่อกำหนดแนวทางและมาตรการรณรงค์ในการสืบสานประเพณีสงกรานต์ พุทธศักราช 2564 โดยมีรัฐมนตรีว่าการกระทรวงวัฒนธรรม (นายอิทธิพล  คุณปลื้ม) เป็นประธานฯ ทั้งนี้ หน่วยงานหลักที่เกี่ยวข้องกับการจัดงานและกิจกรรมต่าง ๆ ในช่วงประเพณีสงกรานต์ ส่งผู้แทนเข้าร่วมประชุมจำนวน 17 หน่วยงาน ประกอบด้วย กระทรวงมหาดไทย (กรมส่งเสริมการปกครองท้องถิ่น กรมป้องกันและบรรเทาสาธารณภัย การประปานครหลวง) กระทรวงสาธารณสุข (กรมควบคุมโรค) กระทรวงทรัพยากรธรรมชาติและสิ่งแวดล้อม (กรมทรัพยากรน้ำ) กระทรวงดิจิทัลเพื่อเศรษฐกิจและสังคม (กรมอุตุนิยมวิทยา) กระทรวงการท่องเที่ยวและกีฬา (กรมการท่องเที่ยว และการท่องเที่ยวแห่งประเทศไทย) สำนักงานตำรวจแห่งชาติ               กองบังคับการตำรวจจราจร สำนักนายกรัฐมนตรี (กรมประชาสัมพันธ์) กระทรวงคมนาคม (กรมการขนส่งทางบก) กระทรวงศึกษาธิการ (คณะกรรมการการอาชีวะศึกษา) กรุงเทพมหานคร (สำนักวัฒนธรรม กีฬาและการท่องเที่ยว และสภาวัฒนธรรมกรุงเทพมหานคร) สำนักงานพระพุทธศาสนาแห่งชาติ สำนักงานกองทุนสนับสนุนการสร้างเสริมสุขภาพ และมูลนิธิเมาไม่ขับ ทั้งนี้ ที่ประชุมบูรณาการเพื่อกำหนดแนวทางจัดงานสงกรานต์ พุทธศักราช 2564 มีมติเห็นชอบแนวทางและมาตรการรณรงค์เพื่อสืบสานคุณค่าทางวัฒนธรรม เนื่องในประเพณีสงกรานต์ พุทธศักราช 2564 ตามที่กระทรวงวัฒนธรรมเสนอ
2. แนวทางการดำเนินการในปีพุทธศักราช 2564 ภายใต้แนวคิด “สงกรานต์ วิถีใหม่  สืบสานวัฒนธรรมไทย” สื่อความหมายได้ ดังนี้
2.1 สงกรานต์วิถีใหม่ หมายถึง การดำเนินการจัดงานตามแนวทางมาตรการเทศกาลสงกรานต์ 2564 ของศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) และคณะกรรมการโรคติดต่อจังหวัด/กทม. ขณะเดียวกันก็คำนึงมาตรการรักษาความปลอดภัยในช่วงประเพณีสงกรานต์ และการบังคับใช้อย่างเคร่งครัด รวมถึงการรักษาความปลอดภัยในด้านอื่น ๆ ของหน่วยงานที่เกี่ยวข้อง
2.2 สืบสานวัฒนธรรมไทย หมายถึง การอนุรักษ์ สืบสานและส่งเสริมประเพณีสงกรานต์ที่ทรงคุณค่า สาระอันดีงาม และการปฏิบัติตามแบบของประเพณีวัฒนธรรมที่เหมาะสม ซึ่งสะท้อนถึงการแสดงออกที่งดงาม อ่อนโยน เอื้ออาทร มีน้ำใจไมตรีให้แก่กันและกัน และบรรยากาศแห่งการแสดงความกตัญญูที่สามารถแสดงออกได้ ต่อพระพุทธศาสนา ครอบครัว บรรพบุรุษ บิดามารดา และ ผู้มีพระคุณ เช่นการเข้าวัดฟังเทศน์ ฟังธรรม การทำบุญตักบาตร การรดน้ำขอพรผู้ใหญ่
3. แนวทางและมาตรการรณรงค์เพื่อสืบสานคุณค่าทางวัฒนธรรมเนื่องในประเพณีสงกรานต์ พุทธศักราช 2564
3.1 การรณรงค์เรื่อง “สงกรานต์วิถีใหม่” ประกอบด้วย
3.1.1 ขอความร่วมมือหน่วยงานที่เกี่ยวข้องพิจารณาจัดกิจกรรมในเทศกาลสงกรานต์แบบฐานวิถีชีวิตใหม่ (New Normal) โดยเน้นเรื่องวัฒนธรรม ประเพณี การท่องเที่ยวและสุขภาพ งดเว้นการจัดกิจกรรมที่มีการรวมกลุ่มคนจำนวนมากและมีการสัมผัสกันใกล้ชิด
3.1.2 ขอความร่วมมือประชาชนที่ขับขี่ยานพาหนะและใช้ถนนหนทางให้ปฏิบัติตามกฎหมาย กฎจราจรอย่างเคร่งครัด รวมถึงช่วยสอดส่อง หรือแจ้งเจ้าหน้าที่ในกรณีพบเห็นผู้ที่ปฏิบัติตนไม่เหมาะสม
3.1.3 ดำเนินกิจกรรมสงกรานต์ให้สอดคล้องกับแนวทางมาตรการเทศกาลสงกรานต์ 2564 ของศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) ดังนี้
(1) การจัดพิธีรดน้ำดำหัว ขอให้ยึดถือตามมาตรการ DMHT (T:Tracking) หลีกเลี่ยงการจัดในที่คับแคบ หรือในพื้นที่ห้องปรับอากาศ จำกัดจำนวนผู้เข้าร่วม ตามขนาด                   ของสถานที่ 1 คน ต่อ 1 ตารางเมตร และการรดน้ำฯ ให้มีการเรียงแถวเข้ารดน้ำแบบเว้นระยะห่างระหว่างบุคคลอย่างน้อย 1 เมตร และสวมหน้ากากอนามัยทุกคน หลีกเลี่ยงการรับประทานอาหารหรือเครื่องดื่มร่วมกันเป็นเวลานาน
(2) การจัดงานสงกรานต์ ขอให้ยึดถือตามมาตรการ DMHT (T:Tracking) ควรจัดในพื้นที่โล่งแจ้ง อากาศระบายได้ดี และในพื้นที่ที่แสงแดดส่องถึง จำกัดจำนวนผู้เข้าร่วมตามขนาดของสถานที่ 1 คน ต่อ 1 ตารางเมตร งดการจัดกิจกรรมที่มีการรวมกลุ่มคนจำนวนมาก ได้แก่ งดการจัดกิจกรรมที่มีการรวมกลุ่มคนจำนวนมาก ได้แก่ งดการจัดกิจกรรมรวมกลุ่มเล่นสาดน้ำ และงดการจัดกิจกรรมที่มีการสัมผัสกันใกล้ชิด ได้แก่ งดประแป้ง งดการเล่นปาร์ตี้โฟม หลีกเลี่ยงการจัดเลี้ยง และสังสรรค์  ในกลุ่มที่มาจากหลากหลายพื้นที่
3.1.4 การขอความร่วมมือองค์กร/หน่วยงานผู้จัดงาน ดำเนินกิจกรรมสงกรานต์ให้สอดคล้องกับแนวทางมาตรการเทศกาลสงกรานต์ 2564 ของศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) และคณะกรรมการโรคติดต่อจังหวัด/กทม. และขอความร่วมมืองดดื่มแอลกอฮอล์ในสถานที่สาธารณะตามพระราชบัญญัติควบคุมเครื่องดื่มแอลกอฮอล์ พ.ศ. 2551
3.1.5 กิจกรรมอื่น ๆ นอกจากนี้ให้อยู่ในดุลพินิจของคณะกรรมการโรคติดต่อจังหวัด หรือคณะกรรมการโรคติดต่อกรุงเทพมหานคร
3.2 การรณรงค์เรื่อง “สืบสานวัฒนธรรมไทย” ประกอบด้วย
3.2.1 ส่งเสริมให้จังหวัดต่างๆ ใช้พื้นที่จัดกิจกรรมทางศาสนาและวัฒนธรรมในเทศกาลสงกรานต์ ร่วมกันสืบสานประเพณีที่ดีงาม เหมาะสม
3.2.2 ขอความร่วมมือจากประชาชนในการสืบสานคุณค่าสาระและสิ่งที่ควรทำของประเพณีสงกรานต์ เช่น การทำความสะอาดบ้านเรือน วัด สถานที่สาธารณะ ทำบุญตักบาตร ปฏิบัติธรรม               ฟังเทศน์ สรงน้ำพระ ขอพรผู้สูงอายุ
3.2.3 รณรงค์ให้แต่งกายด้วยชุดสุภาพ ใช้ผ้าไทย ผ้าท้องถิ่น หรือชุดไทยย้อนยุค เข้าร่วมในกิจกรรมต่าง ๆ
3.2.4 การขอความร่วมมือหน่วยงานต่าง ๆ สนับสนุนศิลปินพื้นบ้านในการจัดกิจกรรม การละเล่น และการแสดงทางวัฒนธรรม ประเพณีท้องถิ่น ตามแนวทางมาตรการเทศกาลสงกรานต์ 2564 ของศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) และคณะกรรมการโรคติดต่อจังหวัด/กทม. เพื่อเป็นการถ่ายทอดมรดกภูมิปัญญาทางวัฒนธรรม และให้เด็ก เยาวชน ประชาชนทั่วไป ได้ร่วมกันสืบสานประเพณี โดยคำนึงถึงวัฒนธรรมที่ถูกต้องเหมาะสม และร่วมกัน   เฝ้าระวังทางวัฒนธรรม
ทั้งนี้ กระทรวงวัฒนธรรม และหน่วยงานต่าง ๆ ทั้ง 17 หน่วยงาน มีความเชื่อมั่นว่าการประสานความร่วมมือในการบูรณาการแนวทางและมาตรการรณรงค์ ตามแนวคิด “สงกรานต์วิถีใหม่  สืบสานวัฒนธรรมไทย” จะก่อให้เกิดการสืบสานวัฒนธรรมประเพณีอันดีงามของไทย ควบคู่ไปกับการเฝ้าระวัง ป้องกัน ตามแนวทางมาตรการเทศกาลสงกรานต์ 2564 ของศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) และคณะกรรมการโรคติดต่อจังหวัด/กทม. เพื่ออนุรักษ์สืบสานประเพณีสงกรานต์ ให้คงคุณค่า สาระ และความงดงามซึ่งเป็นเอกลักษณ์และอัตลักษณ์ อีกทั้งยังเป็นการเตรียมการเพื่อป้องกันอุบัติภัยต่าง ๆ ที่จะเกิดขึ้น รวมทั้งการดูแลทรัพย์สิน สุขอนามัยและความปลอดภัยของประชาชนซึ่งเป็นประเด็นที่รัฐบาลให้ความสำคัญต่อไป
27. เรื่อง ขอรับการสนับสนุนงบประมาณเพิ่มเติม เพื่อเป็นค่าใช้จ่ายในการแก้ไขปัญหาการแพร่ระบาดของโรคติดเชื้อไวรัสโคโรนา 2019 (COVID - 19) ระยะที่ 6
คณะรัฐมนตรีมีมติอนุมัติงบประมาณรายจ่ายประจำปีงบประมาณ พ.ศ. 2564 งบกลาง รายการค่าใช้จ่ายในการบรรเทา แก้ไขปัญหา และเยียวยาผู้ได้รับผลกระทบจากการระบาดของโรคติดเชื้อไวรัสโคโรนา 2019 วงเงิน 699,306,600 บาท ให้สำนักงานปลัดกระทรวงกลาโหม เพื่อเป็นค่าใช้จ่ายในการแก้ไขปัญหาการแพร่ระบาดของโรคติดเชื้อไวรัสโคโรนา 2019 (COVID - 19) ระยะที่ 6 (ตั้งแต่วันที่ 1 ธันวาคม 2563 ถึง วันที่ 28 กุมภาพันธ์ 2564) สำหรับเป็นค่าใช้จ่ายในการดำเนินการพื้นที่กักกันโรคแห่งรัฐ (State Quarantine) ในส่วนของสถานที่เอกชนต่อไป ตามที่กระทรวงกลาโหมเสนอ
28. เรื่อง สรุปผลการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)  (ศบค.) ครั้งที่ 4/2564
คณะรัฐมนตรีมีมติรับทราบสรุปผลการประชุมคณะกรรมการบริหารสถานการณ์การแพร่ระบาด
ของโรคติดเชื้อไวรัสโคโรนา 2019 (โควิด-19) (ศบค.) ครั้งที่ 4/2564 ตามที่สำนักงานเลขาธิการศูนย์บริหารสถานการณ์โควิด -19 เสนอ ดังนี้
สรุปสถานการณ์ ปัญหาอุปสรรค ข้อเสนอแนะ
1. รายงานสถานการณ์การแพร่ระบาดและผู้ติดเชื้อ ที่ประชุมรับทราบรายงานสถานการณ์ ดังนี้
1) สถานการณ์การแพร่ระบาดทั่วโลก ณ วันที่ 19 มีนาคม 2564 มีจำนวนผู้ติดเชื้อรวมทั้งสิ้น 122,338,800 ราย โดยประเทศที่พบผู้ติดเชื้อมาก 3 ลำดับแรกของโลก ได้แก่ สหรัฐอเมริกา บราซิล และอินเดีย ในส่วนของประเทศไทยอยู่ในลำดับที่ 115 จาก 217 ประเทศทั่วโลก
2) สถานการณ์การแพร่ระบาดและผู้ติดเชื้อระลอกใหม่ในประเทศไทย ระหว่างวันที่ 15 ธันวาคม 2563 - 19 มีนาคม 2564 มีผู้ป่วยยืนยันสะสม จำนวน 23,357 ราย หายป่วยแล้ว 22,273 ราย (คิดเป็นร้อยละ 95.36) กำลังรักษาตัว 1,054 ราย (อยู่ในโรงพยาบาล 846 ราย และโรงพยาบาลสนาม 208 ราย) ทั้งนี้ ณ วันที่ 19 มีนาคม 2564 พบผู้ป่วยรายใหม่ 100 ราย เป็นผู้ติดเชื้อในประเทศ 55 ราย การคัดกรองเชิงรุก 41 ราย และผู้ป่วยที่เดินทางมาจากต่างประเทศและอยู่ระหว่างกักตัวในสถานที่กักกันที่ทางราชการกำหนด 4 ราย
3) การควบคุมการระบาดของโรคโควิด - 19 เชื่อมโยงตลาดย่านบางแค กรุงเทพมหานคร ระหว่างวันที่ 9 - 18 มีนาคม 2564 ดำเนินการตรวจ จำนวน 12,649 ราย พบผู้ติดเชื้อ 372 ราย และพบเชื้อในน้ำเสียจากตลาดจำนวน 4 แห่ง จาก 7 แห่ง โดยได้มีการเร่งเฝ้าระวัง ค้นหาผู้ป่วยเชิงรุก ติดตามผู้สัมผัสเสี่ยงสูง ปรับปรุงสุขาภิบาลตลาด รวมทั้งสุ่มตรวจตลาด จำนวน 440 แห่ง และ 280 ชุมชน ในกรุงเทพมหานคร ตลอดจนได้ดำเนินการฉีดวัคซีนโควิด - 19 ให้กับผู้ค้ากลุ่มเสี่ยงในตลาดย่านบางแค จำนวน 961 ราย และออกบัตรรับรองผลการตรวจโควิด ก่อนอนุญาตให้เข้าขายของในตลาด
4) สรุปสถานการณ์โรคโควิด - 19 ระลอกใหม่ของประเทศไทยในภาพรวม พบว่ามีการระบาดของโรคโควิด - 19 ในกรุงเทพมหานคร และมีกระจายไปอีก 10 จังหวัด ทั้งในภาคตะวันออกเฉียงเหนือ
และภาคใต้ โดยได้ดำเนินการให้ทุกจังหวัดตรวจคัดกรองตลาดที่มีความเสี่ยงและชุมชนโดยรอบ รวมทั้งเร่งรัดการฉีดวัคซีนในกรุงเทพมหานครและจังหวัดสมุทรสาคร ทั้งนี้ ในส่วนพื้นที่ชายแดนยังพบชาวต่างชาติลักลอบเข้าประเทศผ่านช่องทางธรรมชาติอย่างต่อเนื่อง และเชื่อมโยงกับการระบาดในห้องกักตัวของสำนักงานตรวจคนเข้าเมืองบางเขนและสำนักงานตรวจคนเข้าเมือง (สวนพลู) ตลอดจนสถานการณ์ทั่วโลกยังพบผู้ป่วยเพิ่มขึ้นอย่างต่อเนื่อง โดยเฉพาะประเทศฟิลิปปินส์และมาเลเซีย จึงต้องคงระดับการเฝ้าระวังอย่างเข้มงวดในพื้นที่ชายแดนของประเทศ รวมทั้งการพบเชื้อโควิด - 19 สายพันธุ์แอฟริกันกลายพันธุ์ในหลายประเทศ
2. ที่ประชุมเห็นชอบให้เสนอคณะรัฐมนตรีพิจารณาขยายระยะเวลาการประกาศสถานการณ์ฉุกเฉิน
ในทุกเขตท้องที่ทั่วราชอาณาจักร คราวที่ 11 ทั้งนี้ ตั้งแต่วันที่ 1 เมษายน จนถึงวันที่ 31 พฤษภาคม 2564
3. ที่ประชุมเห็นชอบให้เสนอให้คณะรัฐมนตรีทราบการปรับระดับของพื้นที่สถานการณ์ในพื้นที่
ทั่วราชอาณาจักร โดยปรับระดับเฉพาะจังหวัดสมุทรสาคร จากพื้นที่ควบคุมสูงสุด เป็นพื้นที่ควบคุม
ส่วนจังหวัดอื่น ๆ ให้คงเดิม โดยสรุปการปรับระดับของพื้นที่สถานการณ์ในพื้นที่ทั่วราชอาณาจักรสำหรับการผ่อนคลายกิจการและกิจกรรม ดังนี้
1) พื้นที่ควบคุมสูงสุดและเข้มงวด จำนวน 0 จังหวัด (จากเดิม 1 จังหวัด เป็น 0 จังหวัด โดยจังหวัดสมุทรสาคร ปรับระดับจากพื้นที่ควบคุมสูงสุดและเข้มงวด เป็นพื้นที่ควบคุม)
2) พื้นที่ควบคุม จำนวน 9 จังหวัด (จากเดิม 8 จังหวัด เป็น 9 จังหวัด/พื้นที่) ได้แก่ กรุงเทพมหานคร สมุทรสาคร สมุทรปราการ สมุทรสงคราม นนทบุรี นครปฐม ปทุมธานี ตาก และราชบุรี  โดยสรุปแนวทางปฏิบัติให้เปิดสถานที่ โดยเข้มงวดมาตรการป้องกันโรคในสถานที่ ดังนี้
(1) ร้านอาหาร ให้เปิดบริการได้ไม่เกิน 23.00 น. (รับประทานอาหารและดื่มสุราในร้านได้)
(2) สถานบันเทิง ผับ บาร์ ให้เปิดบริการได้ไม่เกิน 23.00 น. (ดื่มสุราและแสดงดนตรีสด
ในร้านได้ แต่งดเต้นรำ) ยกเว้น จังหวัดสมุทรสาคร งดเปิดผับ บาร์ คาราโอเกะ
(3) ศูนย์การค้า ห้างสรรพสินค้า ให้เปิดบริการตามปกติ (จำกัดจำนวนคน งดจัดกิจกรรมส่งเสริมการขาย)
(4) สถานศึกษาทุกระดับ/สถาบันกวดวิชา ให้เรียนแบบปกติหรือแบบผสมผสาน
(5) สถานที่ออกกำลังกาย กลางแจ้ง ยิม ฟิตเนส ให้เปิดบริการปกติ (แข่งขันได้โดยจำกัดผู้ชม)
3) พื้นที่เฝ้าระวังสูง จำนวน 14 จังหวัด (คงเดิม) ได้แก่ กาญจนบุรี สุพรรณบุรี พระนครศรีอยุธยา สระบุรี นครนายก ฉะเชิงเทรา ชลบุรี ระยอง เพชรบุรี ระนอง ชุมพร สงขลา ยะลา และนราธิวาส โดยสรุปแนวทางปฏิบัติให้เปิดสถานที่ โดยเข้มงวดมาตรการป้องกันโรคในสถานที่ ดังนี้
(1) ร้านอาหาร เปิดบริการได้ไม่เกิน 24.00 น. (รับประทานอาหารและดื่มสุราในร้านได้)
(2) สถานบันเทิง ผับ บาร์ ให้เปิดบริการได้ไม่เกิน 24.00 น. (ดื่มสุราและแสดงดนตรีสดในร้านได้ แต่งดเต้นรำ)
(3) ศูนย์การค้า ห้างสรรพสินค้า เปิดบริการตามปกติ (จำกัดจำนวนคน งดจัดกิจกรรมส่งเสริมการขาย)
(4) สถานศึกษาทุกระดับ/สถาบันกวดวิชา ให้เรียนแบบปกติหรือแบบผสมผสาน
(5) สถานที่ออกกำลังกาย กลางแจ้ง ยิม ฟิตเนส ให้เปิดบริการปกติ (แข่งขันได้โดยจำกัดผู้ชม)
4) พื้นที่เฝ้าระวัง จำนวน 54 จังหวัด (คงเดิม) ได้แก่ กำแพงเพชร ชัยนาท นครราชสีมา นครสวรรค์ บุรีรัมย์ ประจวบคีรีขันธ์ พังงา เพชรบูรณ์ สุโขทัย สุราษฎร์ธานี อุทัยธานี กระบี่ กาฬสินธุ์ ขอนแก่น เชียงราย เชียงใหม่ ตรัง นครพนม ชัยภูมิ นครศรีธรรมราช น่าน บึงกาฬ ปัตตานี พะเยา พัทลุง พิจิตร พิษณุโลก แพร่ ภูเก็ต มหาสารคาม มุกดาหาร แม่ฮ่องสอน ยโสธร ร้อยเอ็ด ลำปาง ลำพูน เลย ศรีสะเกษ สกลนคร สตูล สุรินทร์ หนองคาย หนองบัวลำภู อำนาจเจริญ อุดรธานี อุตรดิตถ์ อุบลราชธานี อ่างทอง สระแก้ว จันทบุรี สิงห์บุรี ตราด ปราจีนบุรี และลพบุรี โดยสรุปแนวทางปฏิบัติให้เปิดสถานที่ โดยเข้มงวดมาตรการป้องกันโรคในสถานที่ ดังนี้
(1) ร้านอาหาร เปิดบริการได้ตามปกติ
(2) สถานบันเทิง ผับ บาร์ เปิดบริการได้ตามปกติ
(3) ศูนย์การค้า ห้างสรรพสินค้า เปิดบริการตามปกติ (จำกัดจำนวนคน งดจัดกิจกรรมส่งเสริมการขาย)
(4) สถานศึกษาทุกระดับ/สถาบันกวดวิชา ให้เรียนแบบปกติหรือแบบผสมผสาน
(5) สถานที่ออกกำลังกาย กลางแจ้ง ยิม ฟิตเนส ให้เปิดบริการปกติ (แข่งขันได้โดยจำกัดผู้ชม)
ทั้งนี้ จังหวัดสามารถกำหนดพื้นที่ย่อยให้เข้มกว่าที่ศูนย์บริหารสถานการณ์โควิด - 19 กำหนด
ได้ตามสถานการณ์ของจังหวัด โดยเริ่มปรับระดับสถานการณ์ ตั้งแต่วันที่ 1 เมษายน 2564 เป็นต้นไป
4. แผนการให้บริการวัคซีนโควิด - 19 ปลัดกระทรวงสาธารณสุขเสนอแผนการกระจายวัคซีนฯ ดังนี้
1) แผนการจัดหาวัคซีนโควิด - 19 ของประเทศไทย พ.ศ. 2564
วัคซีน
จำนวน
ระยะเวลา
Sinovac Biotech
2,000,000 โดส
กุมภาพันธ์ - เมษายน 2564
AstraZeneca
26,000,000 โดส
มิถุนายน - สิงหาคม 2564
AstraZeneca
35,000,000 โดส
กันยายน - ธันวาคม 2564
2) การให้บริการฉีดวัคซีนป้องกันโรคโควิด - 19 ให้แก่กลุ่มเป้าหมายใน 13 พื้นที่ ได้แก่ สมุทรสาคร นนทบุรี ปทุมธานี สมุทรปราการ ตาก นครปฐม สมุทรสงคราม ราชบุรี ชลบุรี เชียงใหม่ ภูเก็ต
สุราษฎร์ธานี และกรุงเทพมหานคร มีจำนวนยอดสะสมการฉีดวัคซีนป้องกันโรคโควิด - 19 ตั้งแต่วันที่ 28 กุมภาพันธ์ - 18 มีนาคม 2564 รวมทั้งสิ้น 62,941 ราย โดยแบ่งเป็น (1) บุคลากรทางการแพทย์ สาธารณสุข และอาสาสมัครสาธารณสุขประจำหมู่บ้าน 31,066 ราย (2) เจ้าหน้าที่อื่น ๆ ที่มีโอกาสสัมผัสผู้ป่วย 7,147 ราย (3) บุคคลที่มีโรคประจำตัว 4,182 ราย (4) ผู้ที่มีอายุตั้งแต่ 60 ปี ขึ้นไป 35 ราย และ (5) ประชาชนในพื้นที่เสี่ยง 20,511 ราย
3) แผนการกระจายวัคซีนโควิด – 19
(ข้อมูลในเอกสารแนบ)
4) ความเห็นและข้อเสนอแนะของที่ประชุม ดังนี้
(1) ควรพิจารณาแนวทางการให้ภาคเอกชนสามารถนำเข้าวัคซีนโควิด - 19 โดยผ่านหน่วยงานกลาง เช่น องค์การเภสัชกรรม เป็นต้น โดยมีมาตรการการฉีดวัคซีน การควบคุม การกำกับดูแล และการรับผิดชอบหลังฉีดวัคซีน
(2) ในระยะที่วัคซีนโควิด - 19 ในประเทศมีเพียงพอแล้ว ควรพิจารณาแนวทางการให้ความช่วยเหลือวัคซีนโควิด - 19 แก่ประเทศเพื่อนบ้านหรือการเข้าร่วมโครงการ COVAX ในฐานะผู้ผลิตวัคซีน
5) ที่ประชุมมีมติเห็นชอบ ดังนี้
(1) เห็นชอบแผนการกระจายวัคซีนโควิด - 19
(2) ให้รับข้อเสนอแนะของที่ประชุมไปพิจารณาในการดำเนินงานตามแผนการให้บริการวัคซีน
เพื่อให้สอดคล้องกับสถานการณ์และกลุ่มเป้าหมาย
5. ที่ประชุมเห็นชอบการกำหนดประเภทและระยะเวลากักกันตัวในสถานกักกันตัว ตามที่กระทรวงสาธารณสุขเสนอ ดังนี้
1) การปรับมาตรการผ่อนคลายกิจกรรมในสถานที่กักกัน 8 กิจกรรม 3 ระยะ ตามรายไตรมาส
2) การลดระยะเวลาในการกักตัวจาก 14 วัน เป็น 10 วัน
การปรับมาตรการ
ระยะที่ 1
1 เม.ย. - 30 มิ.ย. 2564
ระยะที่ 2
1 ก.ค. - 30 ก.ย. 2564
ระยะที่ 3
ตั้งแต่ 1 ต.ค. 2564
1. มาตรการผ่อนคลาย
1. การทำกิจกรรมในสถานที่กักกันตัว
- รูปแบบ ASQ และ ALQ ผ่อนคลาย 6 กิจกรรม ได้แก่ ฟิตเนส การออกกำลังกายกลางแจ้ง ว่ายน้ำ
ขี่จักรยาน การซื้อสินค้าจากภายนอก และการประชุม
- รูปแบบ SQ LQ และ  OQ (ประเภท ก) ผ่อนคลาย 2 กิจกรรม ได้แก่
การออกกำลังกายกลางแจ้ง และการซื้อสินค้าจากภายนอก
2. มีมาตรการควบคุมกำกับ
1. การผ่อนคลายกิจกรรมในสถานที่กักกันตัว เพิ่มเติมจากระยะที่ 1 อีกจำนวน
2 กิจกรรม ได้แก่
การรับประทานอาหารในห้องอาหาร และการนวด
2. นำร่องการจัดกิจกรรมนอกสถานที่กักกันตัว รูปแบบ OQ (ประเภท ข) โดยมีมาตรการควบคุมกำกับ
กรณียกเลิกการกักตัว
ให้สถานประกอบการบริหารจัดการแบบ New Normal สำหรับการป้องกันควบคุมโรค โดยเน้นย้ำ
D-M-H-T-T และ Bubble and Sealed
2. ระยะเวลากักตัว
ลดวันกักตัวจาก 14 วัน เหลือ 10 วัน โดยตรวจ 2 ครั้ง (วันที่ 3 – 5 และ วันที่ 9 – 10 ของการกักตัว)
1. ไม่มีการกักตัวตามเงื่อนไขการได้รับวัคซีน
2. กรณีกลุ่มที่ต้องกักตัว กำหนดระยะเวลาตามประเภทผู้เข้ากักตัว
ยกเว้นประเทศที่มีเชื้อกลายพันธุ์ ตามประกาศกรมควบคุมโรค ให้กักตัว 14 วัน และตรวจ RT-PCR 3 ครั้ง (วันที่ 0 – 1 วันที่ 6 – 7 และวันที่ 12 – 13 ของการกักตัว)
6. ที่ประชุมเห็นชอบแผนการดำเนินการผ่อนคลายมาตรการป้องกันโรคโควิด - 19 ในภาพรวม
ในปี 2564 ตามที่ศูนย์ปฏิบัติการ ศูนย์บริหารสถานการณ์โควิด – 19 เสนอ โดยแบ่งออกเป็น 3 ระยะ ตามรายไตรมาส คือ ระยะที่ 1 ระหว่างวันที่ 1 เมษายน – 30 มิถุนายน 2564 ระยะที่ 2 ระหว่างวันที่ 1 กรกฎาคม – 30 กันยายน 2564 และระยะที่ 3 ตั้งแต่วันที่ 1 ตุลาคม 2564 เป็นต้นไป ดังนี้
1) แผนการผ่อนคลายมาตรการป้องกันโรคโควิด - 19
(1) การปรับระดับพื้นที่สถานการณ์ของจังหวัดต่าง ๆ
- ระยะที่ 1 การปรับระดับของพื้นที่สถานการณ์ในพื้นที่ทั่วราชอาณาจักร
พื้นที่ควบคุม 9 จังหวัด ประกอบด้วย สมุทรสาคร กรุงเทพมหานคร สมุทรปราการ สมุทรสงคราม นนทบุรี นครปฐม ปทุมธานี ตาก และราชบุรี
พื้นที่เฝ้าระวังสูง 14 จังหวัด ประกอบด้วย กาญจนบุรี สุพรรณบุรี พระนครศรีอยุธยา สระบุรี นครนายก ฉะเชิงเทรา เพชรบุรี ระนอง ชลบุรี ระยอง ชุมพร สงขลา ยะลา และนราธิวาส
พื้นที่เฝ้าระวัง 54 จังหวัด ประกอบด้วยจังหวัดที่เหลือ
- ระยะที่ 2  ทุกจังหวัดของประเทศไทยอยู่ในระดับสถานการณ์ปกติแบบ New Normal
- ระยะที่ 3 ทุกจังหวัดของประเทศไทยยังคงอยู่ในระดับสถานการณ์ปกติแบบ New Normal ในระดับที่ผ่อนคลายมากขึ้น
(2) แผนการรับวัคซีน
- ระยะที่ 1 รับวัคซีน Sinovac จำนวน 2,000,000 โดส
- ระยะที่ 2 รับวัคซีน AstraZeneca จำนวน 26,000,000 โดส (จำนวนสะสมผู้รับ
การฉีดวัคซีนประมาณร้อยละ 20)
- ระยะที่ 3 รับวัคซีน AstraZeneca จำนวน 35,000,000 โดส (จำนวนสะสมผู้รับ
การฉีดวัคซีนประมาณร้อยละ 45)
(3) ขั้นตอนการออกแบบและจัดทำหนังสือรับรองการฉีดวัคซีนระหว่างประเทศ (International Vaccine Certificate)
- ระยะที่ 1 ในระยะเริ่มต้นที่องค์กรอนามัยโลกยังไม่มีการกำหนดรูปแบบ International Vaccine Certificate ที่เป็นสากล จึงเสนอให้กระทรวงการต่างประเทศประสานกับกระทรวงสาธารณสุข พิจารณาใช้หนังสือรับรองการฉีดวัคซีน (Vaccine Certificate) โดยระบุในหนังสือรับรองการเดินทางเข้าประเทศไทย (Certificate of Entry: CoE) ไปก่อน
- ระยะต่อไป ตั้งแต่ 1 กรกฎาคม 2564 เริ่มใช้ International Vaccine Certificate
เมื่อมีความพร้อมตามที่องค์กรอนามัยโลกกำหนด หากในกรณีที่ยังไม่มีความพร้อม ให้ยังคงใช้ Vaccine Certificate ไปก่อน
(4) การเดินทางเข้ามาในราชอาณาจักรของคนต่างชาติ
- ระยะที่ 1 ให้ยึดถือแนวปฏิบัติที่ใช้ในห้วงเวลาที่ผ่านมา โดยมีการเพิ่มการกรอกข้อมูล
การฉีดวัคซีน และการติดตั้งแอปพลิเคชัน Thailand Plus ตั้งแต่ต้นทาง
- ระยะต่อไป ตั้งแต่ 1 กรกฎาคม 2564 ให้พิจารณากลุ่มประเทศที่ผู้เดินทางจากประเทศนั้น ๆ อยู่ในมาตรการกักกันแบบผ่อนคลาย หรือปรับรูปแบบเป็นการคุมไว้สังเกต (Close Observation) และพัฒนารูปแบบไปสู่การคุมไว้สังเกต หรือการยกเว้นการกักกันสำหรับผู้เดินทางจากบางประเทศ หรือผู้ที่ฉีดวัคซีนครบตามกำหนดของแต่ละชนิดแล้ว
(5) การปรับรูปแบบของสถานที่กักกัน (Quarantine) สำหรับบุคคลผู้เดินทางเข้ามาในราชอาณาจักร
- ระยะที่ 1 ยังคง 7 รูปแบบของสถานที่กักกันเช่นเดิม ได้แก่ (1) SQ (State Quarantine)    (2) ASQ (Alternative State Quarantine) (3) LQ (Local Quarantine (4) ALQ (Alternative Quarantine) (5) HQ (Hospital Quarantine (6) AHQ (Alternative Hospital Quarantine) และ (7) OQ (Organization Quarantine)
- ระยะที่ 2 ปรับรูปแบบของสถานที่กักกันเหลือเฉพาะรูปแบบที่จำเป็นและเหมาะสม
5 ประเภท ได้แก่ (1) SQ (2) AQ (Alternative Quarantine) (3) HQ (4) AHQ และ (5) OQ
- ระยะที่ 3 ปรับรูปแบบเป็นสถานที่คุมไว้สังเกต (Close Observation) เน้นมาตรการ
D-M-H-T-T และใช้มาตรการ Bubble and Seal ในขั้นตอนต่าง ๆ ได้แก่ Bubble ในพื้นที่สนามบิน Sealed Route ตามเส้นทางการเคลื่อนย้าย และ Bubble ตามสถานที่ท่องเที่ยวและชุมชนรอบสถานที่ท่องเที่ยวนั้น ๆ
ทั้งนี้ ตั้งแต่วันที่ 1 เมษายน 2564 บุคคลต่างชาติที่เดินทางเข้ามาในราชอาณาจักร เดิมต้องแสดงเอกสารทั้ง Fit to Fly และ Covid Free ให้เปลี่ยนแปลงเป็นเอกสาร Covid Free เพียงอย่างเดียว
(6) มาตรการผ่อนคลายสำหรับผู้ที่เดินทางเข้ามาในราชอาณาจักรและเข้ารับการกักกัน
- ระยะที่ 1 ผ่อนคลายให้ทำกิจกรรมต่าง ๆ โดยสามารถออกนอกห้องพักได้ตามเวลาและเงื่อนไขที่กระทรวงสาธารณสุขกำหนด ได้แก่ การใช้ห้องฟิตเนส การออกกำลังกายกลางแจ้ง การใช้สระว่ายน้ำ การปั่นจักรยานในพื้นที่ปิดและมีการควบคุม และการซื้อสินค้าและอาหารจากภายนอก
- ระยะที่ 2 ผ่อนคลายให้ทำกิจกรรมเพิ่มเติมจากระยะที่ 1 ได้แก่ การรับประทานอาหารในห้องอาหารของโรงแรม และการใช้บริการนวดเพื่อสุขภาพได้ ทั้งนี้ ในระยะที่ 1 และ 2 มีมาตรการผ่อนคลายสำหรับนักธุรกิจที่เดินทางเข้ามาระยะสั้นให้สามารถใช้ห้องประชุมได้ตามเงื่อนไขที่กระทรวงสาธารณสุขกำหนด
- ระยะที่ 3 กำหนดให้มีการกักกันเฉพาะผู้บุคคลผู้เดินทางมาจากพื้นที่ที่คณะกรรมการโรคติดต่อแห่งชาติกำหนด และมีการปรับกิจกรรมในรูปแบบการกักกัน (Quarantine) เป็นรูปแบบ (Close Observation) โดยใช้นวัตกรรมทางเทคโนโลยีมาช่วยในการบริหารจัดการ
(7) การลดระยะเวลากักกันตัวบุคคลผู้เดินทางเข้ามาในราชอาณาจักร สำหรับผู้ที่ได้รับการฉีดวัคซีนแล้ว และผู้ที่ยังไม่ได้ฉีดวัคซีน (ลดระยะเวลากักกันผู้เดินทางโดยทั่วไปจาก 14 วัน เหลือ 10 วัน)
- ระยะที่ 1 - 2 คนไทยและคนต่างชาติ ที่ไม่มี Vaccine Certificate (VC) และ Covid – 19 Free Certificate (CFC) ต้องรับการกักกัน 10 วัน และตรวจ RT-PCR 2 ครั้ง ทั้งนี้ เมื่อมีความพร้อม คนไทยและคนต่างชาติที่มี  VC ที่ฉีดครบถ้วนมากกว่า 14 วัน ก่อนเดินทาง กรณีมี CFC ลดวันกักกันตัวเหลือ 7 วัน และตรวจ RT-PCR 1 ครั้ง และกรณีไม่มี CFC ลดวันกักกันตัวเหลือ 7 วัน แต่ต้องตรวจ RT-PCR 2 ครั้ง อย่างไรก็ดี กรณีผู้เดินทางจากประเทศที่มีเชื้อโควิด – 19 กลายพันธุ์ ตามที่กระทรวงสาธารณสุขกำหนด ยังคงต้องรับการกักกัน 14 วัน
- ระยะที่ 3 ไม่ต้องกักกันตัวในบางพื้นที่ โดยมีเงื่อนไขพื้นที่/การดำเนินการ ดังนี้
(1) บุคลากรทางการแพทย์ได้รับการฉีดวัคซีนแล้วมากกว่าร้อยละ 70 (2) ประชาชนที่มีโอกาสสัมผัสกับบุคคลเสี่ยงได้รับการฉีดวัคซีนตามเป้าหมายที่กำหนด และ (3) สามารถเปิดรับบุคคลที่เดินทางจากประเทศที่มีความเสี่ยงต่ำได้ในระยะเริ่มต้น
7. ที่ประชุมเห็นชอบแนวทางการจัดกิจกรรมในเทศกาลสงกรานต์ ตามที่ศูนย์ปฏิบัติการ ศูนย์บริหารสถานการณ์โควิด – 19 เสนอ โดยกำหนดกิจกรรมที่สามารถจัดได้ ดังนี้
1) การจัดพิธีสรงน้ำพระ รวมทั้งกิจกรรมอื่น ๆ ทางศาสนา
2) การจัดพิธีรดน้ำดำหัวขอพรผู้ใหญ่ ตามประเพณีนิยมหรือรูปแบบตามที่กระทรวงวัฒนธรรมกำหนด
3) การเดินทางข้ามจังหวัดเพื่อไปท่องเที่ยวต่างจังหวัด สามารถดำเนินการได้ทุกพื้นที่
ทั้งนี้ ให้ยึดถือมาตรการ D-M-H-T-T จัดกิจกรรมในพื้นที่โล่งแจ้ง สามารถระบายอากาศได้ดี
โดยหลีกเลี่ยงการจัดกิจกรรมในพื้นที่คับแคบหรือห้องปรับอากาศ และงดการจัดกิจกรรมที่มีการรวมกลุ่มคนจำนวนมาก ได้แก่ งดการจัดกิจกรรมรวมกลุ่มสาดน้ำ งดการจัดคอนเสิร์ต และงดการจัดกิจกรรมที่มีการสัมผัสกันใกล้ชิด เช่น งดประแป้ง งดการเล่นปาร์ตี้โฟม
8. การป้องกันการแพร่ระบาดของเชื้อโควิด - 19 ตามแนวชายแดน ที่ประชุมรับทราบรายงาน ดังนี้
1) การสกัดกั้นการลักลอบลำเลียงสิ่งเสพติด การสืบสวนสอบสวนและขยายผลการจับกุมผู้ต้องหาพร้อมของกลางยาเสพติด จำนวน 6 รายการ ดังนี้ (1) ยาบ้า จำนวน 14,773,674 เม็ด (2) กัญชา
อัดแท่ง 500.17 กิโลกรัม (3) ใบพืชกระท่อม 139 กิโลกรัม (4) เฮโรอีน 60,800 กรัม (5) ฝิ่นดิบ 448,075 กรัม และ (6) ยาไอซ์ 152,296.48 กรัม
2) การสกัดกั้นการลักลอบข้ามแดนและการเตรียมการรองรับสถานการณ์ทางการเมืองในเมียนมา สถานการณ์การชุมนุมทางการเมืองมีแนวโน้มรุนแรงมากขึ้นอย่างต่อเนื่อง ทั้งในพื้นที่ภาคกลางและพื้นที่ของชนกลุ่มน้อย ซึ่งรัฐบาลได้ใช้กำลังเข้าควบคุมความสงบเรียบร้อย ทำให้สถานการณ์ได้ขยายตัวและยังไม่มีแนวโน้มที่จะลดระดับความรุนแรงลง ในส่วนของสถานการณ์ในพื้นที่ชายแดนไม่มีความรุนแรง แต่หลังจากกลุ่มชาติพันธุ์มีมติต่อต้านรัฐบาลทหารเมียนมา จึงมีแนวโน้มที่รัฐบาลจะส่งกำลังทหารเข้าปราบปราม อาจส่งผลให้ชาวเมียนมาอพยพข้ามแดนเป็นจำนวนมาก และส่งผลกระทบต่อมาตรการควบคุมการแพร่ระบาดของโรคโควิด – 19
3) การดำเนินงานศูนย์ปฏิบัติการแก้ไขสถานการณ์ฉุกเฉิน กองทัพบก ได้ดำเนินการจัดกำลัง
5 กองร้อย ในพื้นที่ชายแดนด้านตะวันตก ตั้งแต่วันที่ 15 ธันวาคม พ.ศ. 2563 ถึงวันที่ 30 กันยายน พ.ศ. 2564 จัดกำลังเพิ่มเติม จำนวน 1 กองร้อย ให้กับกองกำลังนเรศวร ตั้งแต่วันที่ 15 มีนาคม ถึง 30 กันยายน พ.ศ. 2564 และจัดเตรียมกำลัง จำนวน 3 กองร้อย เพิ่มเติมในพื้นที่กองกำลังสุรสีห์ กองกำลังนเรศวร และกองกำลังเทพสตรี ให้พร้อมปฏิบัติภายใน 24 ชั่วโมง
4) การดำเนินงานศูนย์ปฏิบัติการแก้ไขสถานการณ์ฉุกเฉิน กองทัพเรือ ได้จัดเรือตรวจการณ์ 2 ลำ และชุดปฏิบัติการพิเศษ 1 ชุด ในพื้นที่ทัพเรือภาคที่ 3 จังหวัดระนอง ตั้งแต่วันที่ 28 ธันวาคม พ.ศ. 2563 ถึงวันที่ 30 เมษายน พ.ศ. 2564
5) การเตรียมการรองรับกรณีที่อาจมีผู้อพยพหลบหนีจากสถานการณ์ในเมียนมาข้ามแดน
มายังประเทศไทย โดยศูนย์ปฏิบัติการแก้ไขสถานการณ์ฉุกเฉิน กองทัพบก ได้จัดเตรียมแผนการปฏิบัติโดยดำเนินการภายใต้หลักมนุษยธรรม การรักษาผลประโยชน์ของชาติ ความปลอดภัยในชีวิตและทรัพย์สินของประชาชนไทย โดยได้ดำเนินการปฏิบัติเป็น 2 ขั้น คือ (1) ขั้นเตรียมการ ได้เพิ่มความเข้มงวดในการเฝ้าตรวจและป้องกันการลักลอบเข้าเมือง ซึ่งได้ร่วมกับกระทรวงมหาดไทย (อำเภอ/กอ.รมน.จว.) และส่วนราชการในพื้นที่ในการเตรียมพื้นที่แรกรับ พื้นที่พักรอ และสถานที่กักกันโรค และ (2) ขั้นปฏิบัติการ แบ่งผู้อพยพเป็น 5 กลุ่ม 1) ประชาชนคนไทย 2) ประชาชนเมียนมา 3) กองกำลังชนกลุ่มน้อย/กลุ่มติดอาวุธ 4) กลุ่มการเมือง และ 5) ชาวต่างชาติ
ข้อสั่งการนายกรัฐมนตรี
1. ให้ ศูนย์ปฏิบัติการแก้ไขสถานการณ์ฉุกเฉินด้านความมั่นคง (ศปม.) ศูนย์บริหารสถานการณ์โควิด - 19 กระทรวงมหาดไทย (ศปก.มท.) และหน่วยงานที่เกี่ยวข้อง ติดตามสถานการณ์ในประเทศเพื่อนบ้านและเฝ้าระวังและป้องกันการลักลอบเข้าเมือง การเตรียมความพร้อมพื้นที่รองรับในกรณีที่อาจมีผู้อพยพข้ามแดนมายังประเทศไทย สถานที่กักกันโรค และโรงพยาบาลสนามให้มีความพร้อม รวมทั้งให้สำนักงานตรวจคนเข้าเมืองมีการตรวจผ่านแดนเข้มงวดขึ้น
2. ให้ ศูนย์ปฏิบัติการฉุกเฉินด้านการแพทย์และสาธารณสุข กรณีโรคติดเชื้อโควิด - 19 (ศปก.สธ.) เร่งดำเนินการควบคุมการแพร่ระบาดของโรคโควิด - 19 และเร่งค้นหาผู้ป่วยเชิงรุกในพื้นที่กรุงเทพมหานคร และ 10 จังหวัดในภาคตะวันออกเฉียงเหนือและภาคใต้
3. ให้ ศูนย์ปฏิบัติการฉุกเฉินด้านการแพทย์และสาธารณสุข กรณีโรคติดเชื้อโควิด - 19 (ศปก.สธ.) เร่งดำเนินการฉีดวัคซีนและจัดทำข้อมูลกลุ่มเป้าหมายการให้บริการวัคซีนโควิด – 19 จำนวน 7 กลุ่ม ประกอบด้วย (1) กลุ่มสุขภาพ ได้แก่ เจ้าหน้าที่และข้าราชการทุกระดับ (2) กลุ่มเศรษฐกิจ
(3) กลุ่มประชาชนทั่วไป โดยเน้นกลุ่มผู้มีรายได้น้อย (4) กลุ่มแรงงานไทยและแรงงานต่างด้าว
(5) กลุ่มนักธุรกิจไทยและนักธุรกิจต่างประเทศ (6) กลุ่มนักการทูตและเจ้าหน้าที่องค์กรระหว่างประเทศ (7) กลุ่มผู้นำศาสนาและนักเรียน รวมทั้งการสร้างความรู้ความเข้าใจเชิงรุกในส่วนที่เกี่ยวข้องกับแผนการบริหารและกระจายวัคซีนในระยะที่ 1 และระยะที่ 2 ตลอดจนให้มีการตอบประเด็นปัญหาและข้อสงสัยต่าง ๆ เพื่อสร้างความเข้าใจที่ถูกต้องให้แก่ประชาชนด้วย
4. ให้ ศูนย์บริหารสถานการณ์โควิด - 19 กระทรวงมหาดไทย (ศบค.มท.) กระทรวงสาธารณสุข และหน่วยงานที่เกี่ยวข้อง กำกับดูแลผู้จัดกิจกรรมหรือประกอบกิจการให้กำหนดขอบเขตอาณาบริเวณของพื้นที่จัดกิจกรรมหรือกิจการให้ชัดเจน และให้มีช่องทางเข้าและออก ตามความเหมาะสมกับขนาดของกิจกรรม ตลอดจนให้มีมาตรการควบคุมและมาตรการป้องกันโควิด – 19 บริเวณทางเข้าและออก ให้เป็นไปด้วยความเรียบร้อย ทั้งนี้ ให้เน้นย้ำผู้เข้าร่วมกิจกรรมให้สวมหน้ากากอนามัยอยู่เสมอเว้นระยะห่างหรือหลีกเลี่ยงการสัมผัสกับบุคลอื่น ตรวจวัดอุณหภูมิและล้างมือ และติดตั้งแอปพลิเคชันไทยชนะหรือหมอชนะ รวมทั้งให้ระมัดระวังเรื่องการดื่มสุราจนขาดสติ รวมทั้ง ให้พิจารณาผ่อนคลายกิจกรรมตามข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 18) ข้อ 8 กรณีสนามชนโค  สนามชนไก่  สนามกัดปลา สนามฝึกซ้อมหรือแข่งขันหรือการจัดกิจกรรมอื่นในลักษณะทำนองเดียวกัน โดยให้สามารถจัดการฝึกซ้อม หรือจัดการแข่งขันได้แบบไม่มีผู้ชมและมีการปฏิบัติตามมาตรการ D-M-H-T-T อย่างเคร่งครัด ทั้งนี้ ให้กระทรวงมหาดไทย หรือหน่วยงานผู้มีอำนาจตามกฎหมายพิจารณาอนุญาตในส่วนที่เกี่ยวข้องต่อไป
5. ให้ กระทรวงการต่างประเทศ กระทรวงการท่องเที่ยวและกีฬา ศูนย์ปฏิบัติการ ศูนย์บริหารสถานการณ์โควิด - 19 (ศปก.ศบค.) และหน่วยงานที่เกี่ยวข้อง พิจารณากำหนดแนวทาง/มาตรการเปิดรับนักท่องเที่ยว โดยเฉพาะนักท่องเที่ยวที่มีเอกสารรับรองการฉีดวัคซีนเข้าประเทศไทย เพื่อเร่งฟื้นฟูธุรกิจภาคการท่องเที่ยวและเศรษฐกิจของประเทศ รวมทั้ง กำหนดแนวทางการดำเนินงานให้เป็นไปตามประเภทและระยะเวลากักกันตัวในสถานกักกันตัวตามที่กระทรวงสาธารณสุขได้เสนอ โดยพิจารณาจัดทำความตกลงทวิภาคี และ/หรือดำเนินการฝ่ายเดียวกับประเทศเป้าหมาย
6. ให้ กระทรวงสาธารณสุข กระทรวงการต่างประเทศ และหน่วยงานที่เกี่ยวข้อง พิจารณาแนวทางการช่วยเหลือ/ร่วมมือด้านวัคซีนกับประเทศต่าง ๆ ในระยะต่อไป ทั้งโดยตรงหรือผ่านองค์กรต่าง ๆ เช่น COVAX  โดยคำนึงว่าไทยเป็นประเทศที่มีความเข้มแข็งด้านสาธารณสุข ซึ่งมีนโยบายช่วยเหลือประเทศอื่นในหลายด้านอย่างสม่ำเสมอ เป็นฐานการผลิตวัคซีนของ บริษัท AstraZeneca จำกัด ในภูมิภาคและมีการพัฒนาวัคซีนของตนเองเช่นของคณะแพทย์ศาสตร์ จุฬาฯ คณะเภสัชศาสตร์ จุฬาฯ  และองค์การเภสัชกรรม รวมทั้ง สอดคล้องกับนโยบายของนายกรัฐมนตรีที่ส่งเสริมให้วัคซีนเป็น “สินค้าสาธารณะ” (Global Public Goods)
29. เรื่อง ผลการพิจารณาของคณะกรรมการกลั่นกรองการใช้จ่ายเงินกู้ ในคราวประชุมครั้งที่ 9/2564
คณะรัฐมนตรีมีมติเห็นชอบผลการพิจารณาของคณะกรรมการกลั่นกรองการใช้จ่ายเงินกู้ ในคราวประชุมครั้งที่ 9/2564 เมื่อวันที่ 17 มีนาคม 2564 ที่ได้พิจารณากลั่นกรองข้อเสนอแผนงานหรือโครงการเพื่อขอใช้จ่ายเงินกู้ตามพระราชกำหนดให้อำนาจกระทรวงการคลังกู้เงินเพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. 2563 (พระราชกำหนดฯ) และพิจารณากลั่นกรองความเหมาะสมของการขอเปลี่ยนแปลงรายละเอียดที่เป็นสาระสำคัญของโครงการที่ได้รับอนุมัติจากคณะรัฐมนตรีให้ใช้จ่ายจากเงินกู้ตามพระราชกำหนดฯ รวมทั้งพิจารณาจัดทำรายงานความก้าวหน้าการดำเนินงานและการใช้จ่ายเงินกู้ของแผนงานหรือโครงการภายใต้พระราชกำหนดฯ ราย 3 เดือน เสนอคณะรัฐมนตรีตามขั้นตอนของพระราชกำหนดฯ และระเบียบสำนักนายกรัฐมนตรีว่าด้วยการดำเนินการตามแผนงานหรือโครงการภายใต้พระราชกำหนดให้อำนาจกระทรวงการคลังกู้เงินเพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. 2563 พ.ศ. 2563 (ระเบียบสำนักนายกรัฐมนตรีฯ) ดังนี้
1. อนุมัติโครงการทัวร์เที่ยวไทย ของการท่องเที่ยวแห่งประเทศไทย กระทรวงการท่องเที่ยวและกีฬา กรอบวงเงิน 5,000 ล้านบาท โดยใช้จ่ายจากเงินกู้ภายใต้แผนงานที่ 3.3 ตามบัญชีท้ายพระราชกำหนดฯ เพื่อสนับสนุนการฟื้นฟูธุรกิจภาคการท่องเที่ยวในประเทศตลอดทั้งห่วงโซ่อุปทานที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 พร้อมทั้งให้การท่องเที่ยวแห่งประเทศไทย เร่งดำเนินการตามความเห็นและข้อสังเกตของคณะกรรมการฯ โดยเคร่งครัดตามขั้นตอนต่อไป
2. มอบหมายให้การท่องเที่ยวแห่งประเทศไทยเป็นหน่วยงานรับผิดชอบโครงการฯ และดำเนินการ ดังนี้
2.1 จัดทำความต้องการใช้จ่ายเป็นรายสัปดาห์ เพื่อให้สำนักงานบริหารหนี้สาธารณะสามารถจัดหาเงินกู้เพื่อใช้จ่ายโครงการตามแผนการใช้จ่ายเงินที่เกิดขึ้นจริง ซึ่งจะช่วยลดค่าใช้จ่ายทางการเงินของภาครัฐ
2.2 รายงานความก้าวหน้าในการดำเนินโครงการ และการใช้จ่ายเงินกู้ รวมถึงปัญหาอุปสรรค ในระบบ eMENSCR และจัดส่งให้สำนักงานบริหารหนี้สาธารณะตามหลักเกณฑ์และวิธีการที่กระทรวงการคลังกำหนด ภายในวันที่ 7 ของเดือนถัดไป
2.3 ประสานกับกระทรวงการคลังในการรายงานขีดความสามารถในการชำระคืนหนี้เงินกู้ประกอบการพิจารณาของคณะรัฐมนตรีตามมาตรา 6 แห่งพระราชกำหนดฯ ด้วย
3. อนุมัติให้การท่องเที่ยวแห่งประเทศไทยปรับปรุงรายละเอียดที่เป็นสาระสำคัญของโครงการกำลังใจและโครงการเราเที่ยวด้วยกัน ตามที่กระทรวงการท่องเที่ยวและกีฬาเสนอ และมอบหมายให้การท่องเที่ยวแห่งประเทศไทย ดำเนินการความเห็นและข้อสังเกตของคณะกรรมการฯ ในส่วนของโครงการเราเที่ยวด้วยกันโดยเคร่งครัด ดังนี้
3.1 เร่งประสานกับธนาคารกรุงไทยฯ เพื่อพัฒนา/ปรับปรุงระบบและแอปพลิเคชันต่างๆ เพื่อรองรับการดำเนินการตามแนวทางต่างๆ ที่ ททท. เสนอได้ทันกับระยะเวลาเริ่มต้นโครงการฯ รวมทั้งประสานขอความร่วมมือจากกระทรวงมหาดไทยในการนำส่งข้อมูลจำนวนห้องพักของโรงแรมที่ได้รับใบอนุญาตประกอบธุรกิจโรงแรมกับกรมการปกครอง กระทรวงมหาดไทย และขอสิทธิ์ในการเข้าถึงฐานข้อมูล ภาพใบหน้าของประชาชนเพื่อใช้เป็นฐานข้อมูลในการยืนยันตัวตนของผู้ใช้สิทธิในโครงการฯ ด้วยการสแกนใบหน้าเมื่อทำการเช็คอินห้องพัก โดยให้ธนาคารฯ สามารถเชื่อมโยงเข้าถึงฐานข้อมูลดังกล่าวได้ นอกจากนี้ เห็นควรเพิ่มระบบการยืนยันตัวตนของผู้ใช้สิทธิ์ โดยให้นำเทคโนโลยีการระบุตำแหน่ง (GPS) มาใช้เพื่อระบุตำแหน่งในการยืนยันตัวตน เพื่อเป็นการยกระดับการยืนยันตัวตนของผู้ใช้สิทธิในโครงการฯ ให้รัดกุมมากยิ่งขึ้น ซึ่งจะช่วยให้การดำเนินโครงการฯ มีความโปร่งใส สามารถรองรับการติดตาม ตรวจสอบและป้องกันการฉวยโอกาสจากการดำเนินโครงการของรัฐในทางมิชอบได้
3.2 เห็นควรให้กำหนดเงื่อนไขให้ประชาชนไม่สามารถใช้สิทธิ์โครงการฯ พร้อมกันกับโครงการทัวร์เที่ยวไทยในการเดินทางท่องเที่ยวในช่วงเวลาเดียวกัน เพื่อให้เกิดการกระจายสิทธิ์แก่ประชาชนอย่างทั่วถึงและเท่าเทียม นอกจากนี้การชำระค่าบริการของทั้ง 2 โครงการจะต้องดำเนินการผ่านแอปพลิเคชันเป๋าตังเพื่อป้องกันการฉวยโอกาสจากการดำเนินโครงการของรัฐในทางมิชอบได้
4. อนุมัติให้กรมหม่อนไหม กระทรวงเกษตรและสหกรณ์ปรับปรุงรายละเอียดที่เป็นสาระสำคัญของโครงการพัฒนาเพิ่มศักยภาพมัลเบอรี่วัลเลย์ จังหวัดสระบุรี ภายใต้กรอบวงเงินและระยะเวลาตามที่ได้รับอนุมัติจากคณะรัฐมนตรีเมื่อวันที่ 15 กันยายน 2563 ทั้งนี้ เห็นควรให้กรมหม่อนไหม เร่งประชาสัมพันธ์โครงการฯ ให้เกษตรกรในพื้นที่ได้รับทราบข้อมูลอย่างทั่วถึง เพื่อให้มีจำนวนเกษตรกรในพื้นที่สนใจเข้าร่วมโครงการฯ เพิ่มขึ้น ซึ่งจะทำให้การดำเนินโครงการฯ เป็นไปตามเป้าหมายที่กำหนดไว้
5. รับทราบรายงานความก้าวหน้าการดำเนินงานและการใช้จ่ายเงินกู้ของแผนงานหรือโครงการภายใต้พระราชกำหนดฯ ราย 3 เดือน ครั้งที่ 3 (1 พฤศจิกายน 2563 - 31 มกราคม 2564) ตามมาตรา 8 (2) แห่งพระราชกำหนดฯ พร้อมทั้งมอบหมายให้หัวหน้าหน่วยงานเจ้าของโครงการที่ได้รับอนุมัติให้ใช้จ่ายเงินกู้ตามพระราชกำหนดฯ กำกับติดตามการดำเนินโครงการให้เป็นไปตามข้อเสนอแนะของคณะกรรมการฯ อย่างเคร่งครัด เพื่อให้การใช้จ่ายเงินกู้ รวมถึงการบริหารเงินกู้ตามพระราชกำหนดฯ เป็นไปอย่างมีประสิทธิภาพ
ต่างประเทศ
30. เรื่อง การดำเนินการเพื่อบริจาคเงินเพิ่มทุนในกองทุนพัฒนาเอเชีย 13
คณะรัฐมนตรีมีมติเห็นชอบให้รัฐมนตรีว่าการกระทรวงการคลังลงนามในร่าง Instrument of Contribution (IOC) เพื่อยืนยันการบริจาคเงินเพิ่มทุนในกองทุนพัฒนาเอเชีย 13 (Asian Development Fund 13 : ADF) ของประเทศไทย ตามที่กระทรวงการคลัง (กค.) เสนอ
สาระสำคัญของเรื่อง
1. สภาผู้ว่าการธนาคารพัฒนาเอเชีย (Asian Development Bank: ADB) ได้ประชุมเมื่อวันที่ 27 พฤศจิกายน 2563 และได้มีมติเลขที่ 408 เรื่องการเพิ่มทุนในกองทุนพัฒนาเอเชีย ADF 13 และการเพิ่มทุนในกองทุนพิเศษการให้ความช่วยเหลือทางเทคนิค (Technical Assistance Special Fund: TASF) ครั้งที่ 7 ต่อมา ADB ได้มีหนังสือลงวันที่ 6 มกราคม 2564 นำส่งร่าง IOC สำหรับการบริจาคเงินเพิ่มทุนในกองทุน ADF 13 ของประเทศไทย จำนวน 71,219,320 บาท และขอให้ประเทศไทยลงนามใน IOC ดังกล่าว และส่งให้แก่ ADB ภายในวันที่ 1 กรกฎาคม 2564
2. ประเทศไทยในฐานะประเทศผู้บริจาคต้องดำเนินการตามขั้นตอนเพื่อบริจาคเงินเพิ่มทุนในกองทุน ADF 13 ข้างต้น โดยให้รัฐมนตรีว่าการกระทรวงการคลังลงนามในร่าง IOC เพื่อเป็นการยืนยันการบริจาคเงินของประเทศไทย จำนวน 71,219,320 บาท โดยมีรายละเอียดการแบ่งชำระเงินบริจาค 4 งวด
การชำระเงิน
วันที่เรียกชำระเงิน
จำนวนเงิน (บาท)
งวดที่ 1
1 กรกฎาคม 2564
17,804,830
งวดที่ 2
1 กรกฎาคม 2565
17,804,830
งวดที่ 3
1 กรกฎาคม 2566
17,804,830
งวดที่ 4
1 กรกฎาคม 2567
17,804,830
รวมทั้งสิ้น
71,219,320
31. เรื่อง การเสนอต้มยำกุ้งเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อยูเนสโก
คณะรัฐมนตรีมีมติให้ความเห็นชอบเอกสารนำเสนอต้มยำกุ้งขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อยูเนสโก [องค์การเพื่อการศึกษา วิทยาศาสตร์ และวัฒนธรรมแห่งสหประชาชาติ (United Nations Educational, Scientific and Cultural Organization: UNESCO)] และให้อธิบดีกรมส่งเสริมวัฒนธรรม ในฐานะเลขานุการคณะกรรมการส่งเสริมและรักษามรดกภูมิปัญญาทางวัฒนธรรม เป็นผู้ลงนามในเอกสารนำเสนอต้มยำกุ้งในฐานะตัวแทนของประเทศไทย เพื่อเสนอขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อยูเนสโก ตามที่กระทรวงวัฒนธรรมเสนอ
สาระสำคัญของเรื่อง
เมื่อวันที่ 1 กุมภาพันธ์ 2564 คณะกรรมการส่งเสริมและรักษามรดกภูมิปัญญาทางวัฒนธรรม โดยมีรัฐมนตรีว่าการกระทรวงวัฒนธรรมเป็นประธาน ได้มีมติเห็นชอบการจัดทำข้อมูลต้มยำกุ้งเพื่อเตรียมการเสนอเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อยูเนสโกแล้ว โดยมีสาระสำคัญสรุปได้ ดังนี้
ประเด็นสำคัญ
สรุปรายละเอียด
ชื่อเรื่องที่นำเสนอ
ต้มยำกุ้ง (Tomyum Kung)
ชื่อชุมชน/คณะ/กลุ่มบุคคล
หรือปัจเจกบุคคลที่เกี่ยวข้อง
ชุมชนริมน้ำในภาคกลางซึ่งการปฏิบัติและสืบทอดการทำต้มยำกุ้งในครัวเรือนมาช้านาน ผู้ปฏิบัติและผู้ประกอบวิชาชีพด้านอาหาร ทั้งในระดับท้องถิ่นและระดับประเทศ บุคคล หน่วยงาน และองค์กร ที่เป็นเจ้าขององค์ความรู้ต่าง ๆ ที่เกี่ยวกับต้มยำกุ้ง และสถาบันการศึกษาที่มีการเรียนการสอนหรือค้นคว้าวิจัยเกี่ยวกับต้มยำกุ้ง
พื้นที่และขอบเขต
อาณาบริเวณ
ของเรื่องที่นำเสนอ
ต้มยำกุ้งเป็นอาหารที่พบมากที่สุดในภาคกลางโดยเฉพาะแถบลุ่มแม่น้ำเจ้าพระยา ซึ่งเป็นศูนย์กลางการผลิตข้าว ครอบคลุม 16 จังหวัด (เช่น นครสวรรค์ อ่างทอง อยุธยา กรุงเทพมหานคร เป็นต้น) ซึ่งพื้นที่ดังกล่าวถือเป็น “อู่ข้าวอู่น้ำ” เคยมีกุ้งแม่น้ำจำนวนมาก ซึ่งเป็นวัตถุดิบท้องถิ่นที่สำคัญของอาหารในภูมิภาคนี้ และปัจจุบันต้มยำกุ้งเป็นที่รู้จักอย่างแพร่หลาย และเป็นอาหารที่ได้รับความนิยมทั้งในประเทศและต่างประเทศมีการพัฒนาและปรับปรุงสูตรให้เข้ากับความเป็นอยู่และทรัพยากรที่มีอยู่ในแต่ละท้องถิ่น จึงถือเป็นมรดกภูมิปัญญาทางวัฒนธรรมที่มีการสร้างสรรค์ให้เข้ากับวิถีชีวิตที่มีความแตกต่างหลากหลาย
หลักเกณฑ์การพิจารณารายการตัวแทนมรดกภูมิปัญญาทางวัฒนธรรมของมนุษยชาติ สรุปได้ ดังนี้
เกณฑ์ R.1 เรื่องที่นำเสนอสอดคล้องกับลักษณะของมรดกภูมิปัญญาทางวัฒนธรรม
ต้มยำกุ้งสอดคล้องกับลักษณะของมรดกภูมิปัญญาทางวัฒนธรรมใน 3 ลักษณะ คือ
1. ธรรมเนียมและการแสดงออกทางมุขปาฐะ รวมทั้งภาษาที่ใช้สื่อในมรดกภูมิปัญญาทางวัฒนธรรม
เดิมการทำต้มยำกุ้งเป็นการสืบทอดต่อกันมาแบบปากต่อปาก ไม่มีการจดบันทึกตายตัว โดยเริ่มจากการเป็นสูตรอาหารในท้องถิ่นที่ทำรับประทานและเรียนรู้สืบทอดต่อกันมาภายในครัวเรือน นอกจากนี้ชื่อเรียกอาหารชนิดนี้ยังเป็นคำโดดหรือคำมูล 3 คำ คือ ต้ม ยำ และกุ้ง มาประสมกันทำให้เกิดเป็นความหมายใหม่
2. การปฏิบัติทางสังคม พิธีกรรม งานเทศกาล
ต้มยำกุ้งเป็นภูมิปัญญาด้านการทำอาหารของชุมชนริมแม่น้ำในที่ราบภาคกลางของประเทศไทย ซึ่งส่วนใหญ่ทำเกษตรกรรมและนับถือพุทธศาสนา ซึ่งมักจะหลีกเลี่ยงการฆ่าสัตว์ใหญ่ จึงเลือกกุ้งน้ำจืดที่มีอยู่มากตามธรรมชาติมาทำเป็นอาหาร นอกจากนี้ ยังสะท้อนเรื่องวัฒนธรรมการบริโภคของคนไทยโดยมี “ข้าว” เป็นอาหารหลักรับประทานร่วมกันกับ “กับข้าว” โดยคนในครอบครัวจะล้อมวงรับประทานอาหารพร้อมหน้ากัน “กินข้าวหม้อเดียวกัน กินแกงหม้อเดียวกัน” ซึ่งแสดงถึงความผูกพันใกล้ชิดกันในครอบครัว
3. ความรู้และการปฏิบัติเกี่ยวกับธรรมชาติและจักรวาล
ต้มยำกุ้งถือเป็นอาหารเพื่อสุขภาพ เพราะมีไขมันต่ำและมีสรรพคุณจากเครื่องสมุนไพรช่วยบำรุงร่างกาย ปรับธาตุให้สมดุล โดยเฉพาะอย่างยิ่งในช่วงเปลี่ยนฤดูกาล (ปลายฝนต้นหนาว) จะช่วยป้องกันและบรรเทาอาการหวัดได้ นอกจากนี้ในช่วงเวลาดังกล่าวยังเป็นช่วงที่มีกุ้งชุกชุมในธรรมชาติ จึงสะท้อนถึงภูมิปัญญาของคนสมัยก่อนเรื่องการรับประทานอาหารตามฤดูกาล และเรื่องวงจรชีวิตของกุ้งแม่น้ำด้วย
เกณฑ์ R.2 เรื่องที่จะนำเสนอจะเป็นคุณประโยชน์ที่จะช่วยสร้างความมั่นใจว่า มรดกภูมิปัญญาทาง
วัฒนธรรมจะเป็นที่ประจักษ์และตระหนักรู้ รวมทั้งส่งเสริมให้เกิดการแลกเปลี่ยนเรียนรู้
การขึ้นทะเบียนเรื่องต้มยำกุ้งจะช่วยสร้างการตระหนักรับรู้ของคนไทยเกี่ยวกับมรดกวัฒนธรรมที่จับต้องไม่ได้ว่ามีหลากหลายสาขาและรูปแบบ ไม่จำกัดอยู่แค่เรื่องทักษะงานช่างฝีมือหรือภูมิปัญญาเก่าแก่เท่านั้น แต่ยังรวมไปถึงเรื่องอาหาร ซึ่งเกี่ยวข้องและอยู่ในวิถีชีวิตประจำวันของทุกคนด้วย นอกจากนี้ ต้มยำกุ้งยังเป็นตัวแทนของมรดกวัฒนธรรมที่จับต้องไม่ได้   ซึ่งมีความเชื่อมโยงกับประเด็นสำคัญอื่น ๆ ในระดับโลก เช่น เป้าหมายการพัฒนาที่ยั่งยืน โดยเฉพาะเป้าหมายที่เกี่ยวกับความมั่นคงทางอาหารและความปลอดภัยของอาหาร เป็นต้น
เกณฑ์ R.3 มาตรการสงวนรักษาอย่างละเอียดที่สามารถจะคุ้มครองและส่งเสริมเรื่องที่นำเสนอนั้น
มาตรการที่เสนอเพื่อการส่งเสริมและรักษาต้มยำกุ้งนั้น ครอบคลุมทุกมิติและครบวงจร ทั้งต้นน้ำ กลางน้ำ และปลายน้ำ โดยต้นน้ำจะเน้นเรื่องการดูแลรักษาและส่งเสริมคุณภาพสิ่งแวดล้อมตลอดจนระบบนิเวศ ซึ่งเป็นแหล่งที่มาของวัตถุดิบคือ กุ้งและพืชสมุนไพร รวมทั้งการวิจัยและพัฒนาเพื่อปรับปรุงคุณภาพของวัตถุดิบเหล่านั้น กลางน้ำจะเน้นที่การพัฒนาศักยภาพผู้ประกอบการ การพัฒนาหลักสูตรการเรียนการสอนด้าน              คหกรรมอาหารของไทย การวิจัยและพัฒนาต่อยอดเทคโนโลยีเกี่ยวกับผลิตภัณฑ์อาหาร และปลายน้ำจะเน้นเรื่องการส่งเสริมการตลาดและเผยแพร่ประชาสัมพันธ์อาหารไทยสู่สากล การพัฒนาธุรกิจอาหารไทย การณรงค์การบริโภคอาหารไทยโดยเน้นเรื่องประโยชน์ด้านสุขภาพและคุณค่าทางโภชนาการ
เกณฑ์ R.4 ชุมชุน กลุ่มคน หรือปัจเจกบุคคลที่เกี่ยวข้อง (หากมี) ได้เข้ามามีส่วนร่วมอย่างกว้างขวาง
ที่สุดเท่าที่เป็นไปได้ในการนำเสนอ โดยได้รับการบอกแจ้งล่วงหน้า ทั้งได้ให้ความเห็นชอบ
และยินยอมพร้อมใจ
ในปีงบประมาณ พ.ศ. 2562 กรมส่งเสริมวัฒนธรรมได้เริ่มลงพื้นที่ในเขตกรุงเทพมหานคร จังหวัดพระนครศรีอยุธยา ปทุมธานี และสมุทรปราการ เพื่อรวบรวมและจัดเก็บข้อมูลเกี่ยวกับต้มยำกุ้ง โดยการสัมภาษณ์ การอภิปรายและประชุมระดมความคิดเห็นของชุมชนและผู้เกี่ยวข้อง เช่น สภาวัฒนธรรม ผู้นำชุมชน ปราชญ์ชาวบ้าน เครือข่ายผู้ประกอบการร้านอาหาร นักวิชาการและอาจารย์จากสถาบันการศึกษาที่มีหลักสูตรการเรียนการสอนอาหารไทย สมาคมและเครือข่ายผู้ผลิตวัตถุดิบและผลิตภัณฑ์อาหาร ซึ่งได้ร่วมแลกเปลี่ยนความคิดเห็นเกี่ยวกับสาระสำคัญ คุณค่าทางสังคมและวัฒนธรรมของต้มยำกุ้ง รวมทั้งปัญหาและข้อห่วงกังวลต่าง ๆ ตลอดจนร่วมกันเสนอแนะแนวทาง/มาตรการเพื่อส่งเสริมและรักษาต้มยำกุ้งต่อไป โดยคณะทำงานได้นำข้อมูลและข้อเสนอแนะต่าง ๆ ที่ได้มาใช้ประกอบการจัดทำข้อมูลตามแบบฟอร์มเพื่อเสนอต่อยูเนสโก ต่อมาในปีงบประมาณ พ.ศ. 2563 กรมส่งเสริมวัฒนธรรมได้ร่วมกับสภาวัฒนธรรมกรุงเทพมหานครดำเนินโครงการรวมรวมและจัดทำข้อมูลมรดกภูมิปัญญาทางวัฒนธรรมต้มยำกุ้งเพื่อเสนอยูเนสโก โดยกระบวนการมีส่วนร่วมของชุมชน โดยลงพื้นที่เก็บข้อมูลเชิงลึกเพิ่มเติมในเขตกรุงเทพมหานคร อ่างทอง และฉะเชิงเทรา และจัดประชุมประชาพิจารณ์รับฟังความคิดเห็นในการเสนอมรดกภูมิปัญญาทางวัฒนธรรม “ต้มยำกุ้ง” ต่อยูเนสโก เมื่อวันที่ 15 ตุลาคม 2563 เพื่อขอความเห็นชอบครั้งสุดท้ายจากทุกภาคส่วนที่เกี่ยวข้อง ทั้งภาครัฐ เอกชน และประชาสังคมในการนำเสนอข้อมูลต่อยูเนสโก โดยได้มีการชี้แจงวัตถุประสงค์ของการเสนอขึ้นทะเบียน “ต้มยำกุ้ง” ต่อยูเนสโก ตลอดจนประโยชน์และผลกระทบที่อาจเกิดขึ้นหากยูเนสโกให้ขึ้นทะเบียนด้วย
เกณฑ์ R.5 เรื่องที่นำเสนอนั้นอยู่ในบัญชีมรดกภูมิปัญญาทางวัฒนธรรมของประเทศผู้เสนอ
ต้มยำกุ้งได้รับการประกาศขึ้นบัญชีมรดกภูมิปัญญาทางวัฒนธรรมของชาติเมื่อปี พ.ศ. 2554 ในสาขาความรู้และการปฏิบัติเกี่ยวกับธรรมชาติและจักรวาล ประเภทอาหารและโภชนาการ
ทั้งนี้ ที่ผ่านมาประเทศไทยได้เคยเสนอรายการตัวแทนมรดกวัฒนธรรมที่จับต้องไม่ได้ของมนุษยชาติของประเทศไทยแล้ว จำนวน 4 รายการ โดยได้รับการประกาศให้ขึ้นทะเบียนแล้ว 2 รายการ คือ โขนและนวดไทย ส่วนอีก 2 รายการ คือ โนราและสงกรานต์ในประเทศไทยอยู่ระหว่างกระบวนการพิจารณาของยูเนสโก
32. เรื่อง  ขอความเห็นชอบต่อขอบเขตหน้าที่ (TOR) ของคณะทำงานด้านเทคนิคเพื่อเตรียมการเสนอตัวร่วมเป็นเจ้าภาพจัดการแข่งขันฟุตบอลโลก ปี ค.ศ. 2034
คณะรัฐมนตรีมีมติให้ความเห็นชอบต่อขอบเขตหน้าที่ (TOR) ของคณะทำงานด้านเทคนิค เพื่อเตรียมการเสนอตัวร่วมเป็นเจ้าภาพจัดการแข่งขันฟุตบอลโลก ปี ค.ศ. 2034 (พ.ศ. 2577) (คณะทำงานด้านเทคนิคฯ) ทั้งนี้ หากมีความจำเป็นต้องปรับเปลี่ยนถ้อยคำในขอบเขตหน้าที่ (TOR) ของคณะทำงานด้านเทคนิคดังกล่าวในส่วนที่ไม่ใช่สาระสำคัญหรือไม่ขัดกับหลักการที่คณะรัฐมนตรีให้ความเห็นชอบไว้  ให้ กก. โดยกรมพลศึกษา ดำเนินการได้โดยให้นำเสนอคณะรัฐมนตรีทราบภายหลัง พร้อมอนุมัติให้รัฐมนตรีว่าการกระทรวงการท่องเที่ยวและกีฬาหรือผู้ที่ได้รับมอบหมายให้ความเห็นชอบต่อขอบเขตหน้าที่ (TOR) ของคณะทำงานด้านเทคนิคฯ ตามที่กระทรวงการท่องเที่ยวและกีฬา (กก.) เสนอ
สาระสำคัญของเรื่อง
1. ในการประชุมเจ้าหน้าที่อาวุโสสาขากีฬาอาเซียน ผ่านระบบการประชุมทางไกล ครั้งที่ 10 เมื่อวันที่ 6 ตุลาคม 2563  ซึ่งประเทศไทยในฐานะประธานคณะทำงานด้านเทคนิคฯ ได้ขอให้ประเทศสมาชิกอาเซียนพิจารณา TOR  ของคณะทำงานด้านเทคนิคฯ พร้อมทั้งเสนอชื่อผู้แทน 2 ราย ประกอบด้วย  ผู้แทนจากเจ้าหน้าที่อาวุโสสาขากีฬาอาเซียน 1 ราย และผู้แทนจากสมาคมฟุตบอลแห่งชาติ 1 ราย เพื่อเป็นคณะทำงานด้านเทคนิคฯ สำนักเลขาธิการอาเซียนโดยรัฐมนตรีว่าการกระทรวงวัฒนธรรม ชุมชน และเยาวชนแห่งสาธารณรัฐสิงคโปร์ จึงมีหนังสือเรียนรัฐมนตรีกีฬาของประเทศสมาชิกอาเซียนเพื่อพิจารณาให้ความเห็นชอบต่อ TOR ดังกล่าวโดยการแจ้งเวียน (Ad-referendum) เมื่อวันที่ 4 กุมภาพันธ์ 2564 โดยหากพ้นกำหนด (22 กุมภาพันธ์ 2564) จะถือว่าประเทศสมาชิกอาเซียนรับรอง TOR ดังกล่าวในหลักการ  ทั้งนี้ ประเทศสมาชิกอาเซียนสามารถส่งหนังสือยืนยันความเห็นชอบต่อ TOR ดังกล่าวในภายหลังได้
2. TOR ของคณะทำงานด้านเทคนิคฯ เป็นกรอบความร่วมมือด้านกีฬาระหว่างประเทศสมาชิกอาเซียนซึ่งไม่มีผลผูกพันทางกฎหมาย โดยมีสาระสำคัญสรุปได้ ดังนี้
2.1 วัตถุประสงค์ กำหนดประเทศสมาชิกอาเซียนที่จะร่วมเป็นเจ้าภาพฯ  โดยจัดทำและเตรียมเอกสารข้อตกลงและข้อเสนอของการเสนอตัวร่วมเป็นเจ้าภาพฯ รวมทั้งจัดส่งเอกสารและข้อเสนอดังกล่าวภายในเวลา ที่ FIFA กำหนด (ปี ค.ศ.2026 หรือ 2569)
2.2 หน้าที่และความรับผิดชอบ อาทิ ทบทวนและปรับปรุงผลการศึกษาความเป็นไปได้ที่ประเทศมาเลเซียจัดทำขึ้นในปี พ.ศ. 2559  นำเสนอเจ้าหน้าที่อาวุโสสาขากีฬาอาเซียนและเมื่อเจ้าหน้าที่อาวุโสสาขากีฬาอาเซียนเห็นพ้องให้เสนอตัวร่วมเป็นเจ้าภาพจึงดำเนินการ ดังนี้ 1) จัดทำงบประมาณ ทั้งหมดสำหรับการเสนอตัว 2) ร่วมมือกับหน่วยงานที่เกี่ยวข้องในการพัฒนาแนวทางเพื่อให้บรรลุวัตถุประสงค์ 3) กำหนดการแบ่งหน้าที่และการสนับสนุนของประเทศสมาชิกอาเซียนเป็นเจ้าภาพฯ และไม่เป็นเจ้าภาพฯ รวมทั้ง รัฐบาลและสหพันธุ์ฟุตบอลอาเซียน/สหพันธุ์ฟุตบอลแห่งชาติ 4) ยืนยันการปฏิบัติตามมาตรฐานทั้งหมดในรายงานผลการประเมินด้านเทคนิคที่ FIFA กำหนด ซึ่งประกอบด้วย โครงสร้างพื้นฐาน ร้อยละ 70 ได้แก่ สนามแข่งขัน สิ่งอำนวยความสะดวกสำหรับทีมและผู้ตัดสิน ที่พัก การคมนาคมและการเดินทางระบบเทคโนโลยีและสารสนเทศและข้อเสนอสถานที่สำหรับการจัดกิจกรรม FIFA Fan Fest   รายรับและต้นทุน ร้อยละ 30 (ประมาณการรายรับจากการขายสื่อและลิขสิทธิ์ด้านการตลาดรายได้จากการขายบัตรเข้าชมและแพคเกจ และต้นทุนการดำเนินงาน) หรือมาตรฐานการประเมินอื่น ๆ ที่ FIFA กำหนดในปัจจุบัน
2.3 องค์ประกอบ ประกอบด้วย 1.ประธานคณะทำงาน (ประเทศไทย) โดยมีอธิบดีกรมพลศึกษา (เจ้าหน้าที่อาวุโสสาขากีฬาอาเซียนของประเทศไทย) ซึ่งจะปฏิบัติหน้าที่ประธานคณะทำงานด้านเทคนิคฯ จนถึงการส่งเอกสารเสนอตัว (ค.ศ.2026) หรือตามที่ FIFA กำหนด  2. คณะทำงานหลัก 4 ประเทศ ได้แก่ ประเทศอินโดนีเซีย ประเทศมาเลเซีย  ประเทศสิงค์โปร์ และประเทศเวียดนาม 3. คณะทำงานสนับสนุน (ประเทศสมาชิกอาเซียนอื่น ๆ) 4. ผู้แทนจากสหพันธ์ฟุตบอลอาเซียน ซึ่งแต่ละประเทศมอบหมายผู้แทนอย่างน้อยระดับผู้อำนวยการ เพื่อทำหน้าที่ในการประสานงาน ดังนี้  1. เจ้าหน้าที่อาวุโสสาขากีฬาอาเซียน (ผู้ประสานงานหลัก) 2. สมาคมฟุตบอลแห่งชาติ
2.4 การประชุมของคณะทำงานด้านเทคนิคฯ
คณะทำงานด้านเทคนิคฯ จะต้องประชุมอย่างน้อยปีละ 1 ครั้ง เพื่อให้เกิดความ
คืบหน้าในการส่งเอกสารการเสนอตัวร่วมเป็นเจ้าภาพในช่วง ค.ศ. 2025-2026 (พ.ศ. 2568-2569) โดย  FIFA ได้กำหนดเวลาและการดำเนินการต่าง ๆ ของการเสนอตัวร่วมเป็นเจ้าภาพฯ ดังนี้
ปี
กำหนดการ
การดำเนินงาน
ปี ค.ศ. 2019 - 2022/2023 (พ.ศ. 2562-2566)
หารือและเตรียมการสำหรับการเสนอตัวเป็นเจ้าภาพ
- ปรับปรุงรายงานการศึกษาความเป็นไปได้
- ยืนยันการเป็นเจ้าภาพฯ ของประเทศสมาชิกอาเซียน
- แบ่งบทบาทหน้าที่ของประเทศสมาชิกอาเซียน (ที่เป็นเจ้าภาพและไม่ได้เป็นเจ้าภาพ)
- หารือเกี่ยวกับข้อตกลงและเอกสาร
- ปี ค.ศ. 2024 (พ.ศ. 2567)
ประเทศสมาชิกแสดงความประสงค์
- ยื่นหนังสือแสดงความประสงค์ของอาเซียนอย่างเป็นทางการ
- จัดทำร่างสุดท้านของข้อตกลงและเอกสาร
- ปลายปี ค.ศ. 2025 (พ.ศ. 2568) - ต้นปี ค.ศ. 2026 (พ.ศ. 2569)
จัดส่งข้อตกลงและเอกสาร
- กลั่นกรองข้อตกลงและเอกสาร
- จัดส่งข้อตกลงและเอกสารอย่างเป็นทางการ
กลางปี ค.ศ. 2026 (พ.ศ. 2569)
การประชุมใหญ่สามัญประจำปีของสหพันธ์ฟุตบอลนานาชาติ ซึ่งจัดคู่ขนานกับการแข่งขันฟุตบอลโลก ปี ค.ศ. 2026
- พิจารณาประเทศที่จะเป็นเจ้าภาพจัดการแข่งขันฟุตบอลโลก ปี ค.ศ. 2034
- ประกาศผลการพิจารณา
หากเป็นไปได้ ควรจัดคู่ขนานกับการประชุมเจ้าหน้าที่อาวุโสสาขากีฬาอาเซียนหรือการประชุมอื่นที่เกี่ยวข้องกับสหพันธ์ฟุตบอลแห่งชาติ โดยสามารถจัดการประชุมเฉพาะกิจได้ตามความจำเป็น
33. เรื่อง บันทึกความเข้าใจว่าด้วยการจัดตั้งคณะกรรมการร่วมด้านเศรษฐกิจและการค้าและกลไกสนับสนุนอื่น ๆ เพื่ออำนวยความร่วมมือหลังจากเสร็จสิ้นการทบทวนนโยบายการค้าระหว่างกระทรวงพาณิชย์แห่งราชอาณาจักรไทยและกระทรวงการค้าระหว่างประเทศแห่งสหราชอาณาจักรบริเตนใหญ่และไอร์แลนด์เหนือ
คณะรัฐมนตรีมีมติเห็นชอบร่างบันทึกความเข้าใจว่าด้วยการจัดตั้งคณะกรรมการร่วมด้านเศรษฐกิจและการค้าและกลไกสนับสนุนอื่น ๆ เพื่ออำนวยความร่วมมือหลังจากเสร็จสิ้นการทบทวนนโยบายการค้าระหว่างกระทรวงพาณิชย์แห่งราชอาณาจักรไทยและกระทรวงการค้าระหว่างประเทศแห่งสหราชอาณาจักรบริเตนใหญ่และไอร์แลนด์เหนือ (MoU on the Establishment of the Joint Economic  and Trade Committee and Other Supporting  Mechanisms to Facilitate Cooperation  Following the Completion of the UK-Thailand  Joint  Trade Review between the Ministry of Commerce  of the Kingdom of Thailand and  the Department  for International Trade  of the United Kingdom of Great Britain  and Northern Ireland) ทั้งนี้ หากมีความจำเป็นต้องแก้ไขร่าง MoU ข้างต้น ในส่วนที่มิใช่สาระสำคัญหรือไม่ขัดต่อผลประโยชน์ของประเทศไทย ให้กระทรวงพาณิชย์ดำเนินการได้ โดยไม่ต้องนำเสนอคณะรัฐมนตรีเพื่อพิจารณาอีก พร้อมอนุมัติให้รัฐมนตรีว่าการกระทรวงพาณิชย์หรือผู้แทนที่ได้รับมอบหมายเป็นผู้ลงนามในร่าง MoU ดังกล่าว ตามที่กระทรวงพาณิชย์ (พณ.) เสนอ
ร่าง MoU มีสาระสำคัญ ดังนี้
หัวข้อ
รายละเอียด
วัตถุประสงค์
เพื่อส่งเสริม อำนวยความสะดวก และพัฒนาความร่วมมือด้านการค้า การลงทุนและเศรษฐกิจระหว่างไทยและสหราชอาณาจักร และจัดตั้งคณะกรรมการร่วมฯ เพื่อทำหน้าที่ส่งเสริมและขยายความสัมพันธ์ทางเศรษฐกิจระหว่างกัน โดยเฉพาะอย่างยิ่งในสาขาที่ทั้งสองฝ่ายมีศักยภาพร่วมกัน
ขอบเขตของกิจกรรม
การแลกเปลี่ยนผู้เชี่ยวชาญทั้งภาครัฐและเอกชน การเข้าร่วมเวทีธุรกิจระหว่างประเทศ การประชุมและสัมมนาระหว่างประเทศ งานแสดงสินค้า นิทรรศการ กิจกรรมทางธุรกิจ ทั้งออนไลน์และออฟไลน์ รวมถึงความร่วมมือเพื่อการวิจัยและพัฒนาระหว่างภาคอุตสาหกรรม ภาครัฐ และสถานศึกษา
องค์ประกอบ
และอำนาจหน้าที่ของคณะกรรมการร่วมฯ
รัฐมนตรีว่าการกระทรวงพาณิชย์ของไทยและรัฐมนตรีช่วยว่าการกระทรวงการค้าระหว่างประเทศของสหราชอาณาจักรหรือผู้แทน เป็นประธานร่วม และมีผู้แทนจากภาครัฐและภาคเอกชนที่เกี่ยวข้องเข้าร่วม โดยกำหนดให้มีการประชุมร่วมกันปีละ 1 ครั้ง หรือตามที่สองฝ่ายเห็นสมควร เพื่อทบทวนการดำเนินงานภายใต้ร่าง MoU แสวงหาโอกาสพิจารณาข้อเสนอแนะและจัดทำแผนปฏิบัติการเพื่อขยายความสัมพันธ์ทางการค้าและความร่วมมือทวิภาคีระหว่างกัน และเสนอแนะแนวทางแก้ไขอุปสรรคทางการค้าและการลงทุน ทั้งนี้ อาจมีการจัดตั้งคณะอนุกรรมการเฉพาะด้าน เพื่อหารือเพิ่มเติมในประเด็นที่ทั้งสองฝ่ายมีความสนใจร่วมกันได้
ผลบังคับใช้
และระยะเวลาดำเนินการ
มีผลบังคับใช้นับแต่วันที่ลงนาม และให้มีการทบทวนหลังมีผลบังคับใช้แล้ว 3 ปี นอกจากนี้สามารถแก้ไขเปลี่ยนแปลงได้เมื่อได้รับความยินยอมร่วมกัน
สถานะทางกฎหมาย
ร่าง MoU ไม่มีสถานะเป็นสนธิสัญญาหรือก่อให้เกิดพันธกรณีระหว่างกันตามกฎหมายระหว่างประเทศ (โดยมีการระบุถ้อยคำไว้ในย่อหน้าที่ 8 ของร่าง MoU)
การจัดทำ MoU จะเป็นกรอบในการดำเนินความสัมพันธ์และความร่วมมือทางการค้า การลงทุน และเศรษฐกิจระหว่างสองประเทศ ซึ่งจะเอื้อประโยชน์ต่อการแก้ไขปัญหาอุปสรรคทางการค้า กระชับและยกระดับความสัมพันธ์ระหว่างกันให้แน่นแฟ้นยิ่งขึ้นภายหลังเบร็กซิท และสามารถตอบสนองต่อความเจริญเติบโตทางเศรษฐกิจตามเป้าหมายการพัฒนาที่ยั่งยืนที่สอดคล้องกับยุทธศาสตร์ชาติ
34. เรื่อง การต่ออายุบันทึกความเข้าใจ (Memorandum of Understanding: MoU) ว่าด้วยการซื้อขายข้าวระหว่างกระทรวงพาณิชย์แห่งราชอาณาจักรไทยและกระทรวงอาหารแห่งสาธารณรัฐประชาชนบังกลาเทศ
คณะรัฐมนตรีมีมติอนุมัติการต่ออายุบันทึกความเข้าใจว่าด้วยการซื้อขายข้าวระหว่างกระทรวงพาณิชย์แห่งราชอาณาจักรไทยและกระทรวงอาหารแห่งสาธารณรัฐประชาชนบังกลาเทศ และมอบให้รัฐมนตรีว่าการกระทรวงพาณิชย์หรือผู้ที่รัฐมนตรีว่าการกระทรวงพาณิชย์มอบหมายให้เป็นผู้ลงนามในร่างบันทึกความเข้าใจระหว่างกระทรวงพาณิชย์แห่งราชอาณาจักรไทยและกระทรวงอาหารแห่งสาธารณรัฐประชาชนบังกลาเทศ ทั้งนี้ หากมีการแก้ไขถ้อยคำที่มิได้ทำให้สาระสำคัญในร่าง MoU เปลี่ยนแปลงไปจากเดิม ให้อยู่ในดุลยพินิจของรัฐมนตรีว่าการกระทรวงพาณิชย์หรือผู้ที่รัฐมนตรีว่าการกระทรวงพาณิชย์มอบหมายที่จะดำเนินการได้ ตามที่กระทรวงพาณิชย์ (พณ.) เสนอ
สาระสำคัญของเรื่อง
1. เมื่อวันที่ 13 พฤศจิกายน 2563 กระทรวงการต่างประเทศได้มีหนังสือส่งถึงกระทรวงพาณิชย์ แจ้งว่าฝ่ายบังกลาเทศประสงค์ขอต่ออายุ MoU ซึ่งมีผลบังคับใช้ถึงวันที่ 28 กุมภาพันธ์ 2564 ออกไปอีก 5 ปี เป็นสิ้นสุดวันที่ 28 กุมภาพันธ์ 2569 ซึ่งการต่ออายุ MoU มีวัตถุประสงค์เพื่อให้รัฐบาลสาธารณรัฐประชาชนบังกลาเทศสามารถนำเข้าข้าวจากไทยได้เมื่อจำเป็น ซึ่งรัฐบาลสาธารณรัฐประชาชนบังกลาเทศวางแผนที่จะนำเข้าข้าวทั้งหมดประมาณ 5 แสนตัน ภายในเดือนกรกฎาคม 2563 – มิถุนายน 2564 เพื่อเพิ่มปริมาณข้าวเพื่อสนับสนุนความมั่นคงทางด้านอาหารและรักษาเสถียรภาพของราคาข้าวภายในประเทศ เนื่องจากเกิดความเสียหายของพืชผลทางการเกษตรจากสถานการณ์อุทกภัยครั้งใหญ่ในช่วงกลางปี 2563
2. รัฐบาลสาธารณรัฐประชาชนบังกลาเทศได้เสนอร่าง MoU ให้รัฐบาลไทยพิจารณา โดยกระทรวงพาณิชย์ (กรมการค้าต่างประเทศ) และกระทรวงการต่างประเทศ (กรมเอเชียใต้ ตะวันออกกลางและแอฟริกา) ได้ปรับแก้ถ้อยคำในร่าง MoU ให้มีความเหมาะสมแล้ว โดยมีสาระสำคัญ สรุปได้ ดังนี้
หัวข้อ
ร่าง MoU
สาระสำคัญ
ราชอาณาจักรไทยและสาธารณรัฐประชาชนบังกลาเทศตกลงที่จะซื้อขายข้าวไทยทุกชนิดแบบรัฐต่อรัฐ ปริมาณไม่เกิน 1 ล้านตันต่อปี ระหว่าง ปี พ.ศ. 2564 – 2568 ตามความต้องการของสาธารณรัฐประชาชนบังกลาเทศ ขึ้นอยู่กับสถานการณ์การผลิตของทั้งสองประเทศและระดับราคาในตลาดโลก
หน่วยงานดำเนินการ
- รัฐบาลไทยมอบหมายกรมการค้าต่างประเทศ กระทรวงพาณิชย์ เป็นผู้ดำเนินการ
- รัฐบาลสาธารณรัฐประชาชนบังกลาเทศมอบหมายกรมอาหาร กระทรวงอาหาร เป็นผู้ดำเนินการ
การแก้ไข
เมื่อร่าง MoU มีผลใช้บังคับ ภาคีฝ่ายใดฝ่ายหนึ่งอาจเสนอขอแก้ไขอย่างเป็นลายลักษณ์อักษร ซึ่งภาคีอีกฝ่ายจะตอบกลับภายในหนึ่งเดือนนับจากวันที่ได้รับการแจ้งขอแก้ไขดังกล่าว
ผลบังคับใช้
บังคับใช้ในวันที่ฝ่ายสุดท้ายลงนามและมีผลบังคับใช้จนถึงวันที่ 28 กุมภาพันธ์ 2564 เว้นแต่ภาคีฝ่ายใดฝ่ายหนึ่งได้แจ้งความประสงค์ขอยกเลิกร่าง MoU ฉบับนี้ เป็นลายลักษณ์อักษรผ่านช่องทางการทูต เป็นระยะเวลา 6 เดือนล่วงหน้าก่อนวันที่ประสงค์จะยกเลิก
35. เรื่อง ผลการลงนามความตกลงให้ความสนับสนุนด้านการเงิน (Financing Agreement) “โครงการการรวมตัวทางเศรษฐกิจระดับภูมิภาคอาเซียนจากสหภาพยุโรปเพิ่มเติมต่อประเทศไทย (ARISE Plus-Thailand) ในสาขาความช่วยเหลือด้านการค้า”
คณะรัฐมนตรีรับทราบผลการลงนามความตกลงให้ความสนับสนุนด้านการเงิน (Financing Agreement) “โครงการการรวมตัวทางเศรษฐกิจระดับภูมิภาคอาเซียนจากสหภาพยุโรปเพิ่มเติมต่อประเทศไทย (ARISE Plus-Thailand) ในสาขาความช่วยเหลือด้านการค้า” ตามที่คณะรัฐมนตรีมีมติ (12 พฤษภาคม 2563) เห็นชอบร่างความตกลงดังกล่าวแล้ว
สาระสำคัญของเรื่อง
1. ความตกลงฯ มีวัตถุประสงค์เพื่อให้ความสนับสนุนแก่ไทยในการเพิ่มขีดความสามารถและการบังคับใช้กฎหมายด้านการแข่งขันทางการค้าให้เป็นไปตามหลักปฏิบัติสากล เพิ่มศักยภาพการบริหารแนวทางการจัดซื้อจัดจ้างโดยรัฐ และพัฒนาองค์ความรู้เกี่ยวกับมาตรฐานเกษตรอินทรีย์ที่สอดคล้องกับมาตรฐานระดับสากล โดยมีระยะเวลาดำเนินการ 3 ปี (พ.ศ. 2563 – 2566) ภายใต้กรอบวงเงิน 3 ล้านยูโร (ประมาณ 100 ล้านบาท)
2. กระทรวงพาณิชย์ได้หารือร่วมกับสหภาพยุโรปเพื่อหาข้อสรุปร่วมกันเกี่ยวกับร่างความ
ตกลงฯ โดยทั้งสองฝ่ายเห็นพ้องกับการปรับเปลี่ยนถ้อยคำเพื่อให้เกิดความถูกต้องและชัดเจนใน 2 ส่วน ได้แก่
1) ความตกลงหลัก มีการระบุชื่อหน่วยงานผู้รับผิดชอบหลักของฝ่ายไทยเพื่อความชัดเจน และเพิ่มชื่อกระทรวงพาณิชย์ในส่วนของที่อยู่หน่วยงาน ตำแหน่งผู้ลงนามฝ่ายไทย รวมทั้งมีการเปลี่ยนแปลงชื่อผู้ลงนามของสหภาพยุโรป และ 2) ภาคผนวก 2 เงื่อนไขทั่วไป มีการปรับแก้ถ้อยคำเพื่อความถูกต้องและสอดคล้องกับบริบทระหว่างข้อย่อย ทั้งนี้ การปรับแก้ถ้อยคำดังกล่าวไม่ได้เปลี่ยนแปลงในสาระสำคัญและไม่ขัดกับหลักการที่คณะรัฐมนตรีได้ให้ความเห็นชอบไว้และเป็นไปตามหลักเกณฑ์ของมติคณะรัฐมนตรีเมื่อวันที่ 30 มิถุนายน 2558 (เรื่อง การจัดทำหนังสือสัญญาเกี่ยวกับความสัมพันธ์ระหว่างประเทศหรือองค์การระหว่างประเทศ)
3. กระทรวงพาณิชย์ได้รับความตกลงฯ ฉบับสมบูรณ์ที่ลงนามแล้วจากสหภาพยุโรป เมื่อวันที่ 24 พฤศจิกายน 2563 และได้ส่งต้นฉบับของความตกลงฯ ไปเก็บรักษาไว้ที่กรมสนธิสัญญาและกฎหมาย กระทรวงการต่างประเทศ ด้วยแล้ว
36. เรื่อง ร่างแถลงการณ์ร่วมการประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน ครั้งที่ 7
คณะรัฐมนตรีมีมติเห็นชอบในหลักการต่อร่างแถลงการณ์ร่วมการประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน ครั้งที่ 7 ทั้งนี้ หากมีความจำเป็นต้องปรับปรุงแก้ไขร่างแถลงการณ์ร่วมการประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน ครั้งที่ 7 ในส่วนที่มิใช่สาระสำคัญหรือไม่ขัดต่อผลประโยชน์ของประเทศไทย ให้กระทรวงการคลังดำเนินการได้โดยไม่ต้องนำเสนอคณะรัฐมนตรีเพื่อพิจารณาอีกครั้งหนึ่ง  พร้อมอนุมัติให้รัฐมนตรีว่าการกระทรวงการคลังหรือผู้ที่ได้รับมอบหมายจากรัฐมนตรีว่าการกระทรวงการคลังร่วมรับรองร่างแถลงการณ์ร่วมรัฐมนตรีว่าการกระทรวงการคลังและผู้ว่าการธนาคารกลางอาเซียน ครั้งที่ 7 ตามที่กระทรวงการคลัง (กค.) เสนอ
สาระสำคัญ
1. ร่างแกลงการณ์ร่วมฯ มีเนื้อหาแสดงถึงเจตนารมณ์ของรัฐมนตรีว่าการกระทรวงการคลังและผู้ว่าการธนาคารกลางอาเซียนในการร่วมกันขับเคลื่อนการฟื้นตัวทางเศรษฐกิจของอาเซียน ตลอดจนการเติบโตทางเศรษฐกิจในระยะยาว ซึ่งสอดคล้องกับแนวคิดหลัก (Theme) “เราห่วงใย เราเตรียมพร้อม เราเจริญรุ่งเรืองร่วมกัน” (We Care, We Prepare, We Prosper) และสอดรับกับยุทธศาสตร์ 3 ด้าน ตามที่บรูไนดารุสชาลามในฐานะประธานอาเซียน ปี 2524 กำหนดไว้ ได้แก่ (1) ด้านการฟื้นฟู (Recovery)  (2) ด้านการเป็นดิจิทัล (Digitalisation) และ          (3) ด้านความยั่งยืน (Sustainability)
2. รัฐมนตรีว่าการกระทรงการคลังและผู้ว่าการธนาคารกลางอาเซียนได้ตระหนักถึงผลกระทบเชิงลบจากการระบาดของโรคติดเชื้อไวรัสโคโรนา 2019  (โควิด-19) ต่อกิจกรรมทางเศรษฐกิจและการเคลื่อนย้ายของบุคคลธรรมดาในอาเซียนและทั่วโลก อีกทั้งยังได้รับทราบถึงการดำเนินมาตรการและนโยบายการคลังและการเงินของประเทศสมาชิกที่มีความยึดหยุ่นและหลากหลายเพื่อลดผลกระทบจากการแพร่ระบาดของโควิด-19
3. รัฐมนตรีว่าการกระทรวงการคลังและผู้ว่าการธนาคารกลางอาเซียนได้แสดงความชื่นชมต่อความสำเร็จและความคืบหน้าการดำเนินงานของคณะทำงานรายสาขาภายใต้กรอบการประชุม AFMM และกรอบการประชุม AFMGM ในด้านต่าง ๆ ประกอบด้วย 1. ด้านการรวมตัวและการเปิดเสรีด้านการเงิน 2. ด้านการอำนวยความสะดวกทางการค้าและการลงทุน 3. ด้านการพัฒนาความเชื่อมโยงระบบการชำระเงินและบริการทางการเงิน 4. ด้านการระดมทุนโครงสร้างพื้นฐาน 5. ด้านการเงินที่ยั่งยืน 6. ด้านการเข้าถึงบริการทางการเงิน 7. ด้านการระดมทุนเพื่อการบริหารจัดการภัยพิบัติ  8. ด้านการสร้างภูมิคุ้มกันทางไซเบอร์
4. ร่างแถลงการณ์ร่วมฯ ยังได้แสดงถึงความยินดียิ่งของรัฐมนตรีว่าการกระทรวงการคลังและผู้ว่าการธนาคารกลางอาเซียนที่ได้มีการแลกเปลี่ยนความคิดเห็นกับผู้แทนจากองค์การระหว่างประเทศ ได้แก่ ธนาคารพัฒนาเอเชีย ธนาคารโลก กองทุนการเงินระหว่างประเทศ ธนาคารเพื่อการลงทุนโครงสร้างพื้นฐาน แห่งเอเชีย และสำนักงานวิจัยเศรษฐกิจมหภาคของภูมิภาคอาเซียน+3 เกี่ยวกับสถานการณ์เศรษฐกิจของภูมิภาคและของโลก โอกาส และความท้าทายของการดำเนินนโยบายเศรษฐกิจ ซึ่งเป็นผลมาจากการระบาดของโควิด-19 เพื่อส่งเสริมการเติบโตที่มั่นคง ยั่งยืน และครอบคลุมในภูมิภาค นอกจากนี้ ยังได้แลกเปลี่ยนความคิดเห็นกับผู้แทนจากภาคเอกชนต่าง ๆ ได้แก่ ผู้แทนจากสภาที่ปรึกษาธุรกิจอาเซียน สภาที่ปรึกษาธุรกิจสหภาพยุโรป-อาเซียน และสภาที่ปรึกษาธุรกิจสหรัฐอเมริกา-อาเซียน ในประเด็นอุปสรรค์ในการทำธุรกิจ และการผลักดันการฟื้นตัวของเศรษฐกิจในภูมิภาคไปสู่การเติบโตที่ยั่งยืน มีภูมิคุ้มกัน และมีความครอบคลุมอีกด้วย
แต่งตั้ง
37. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ (กระทรวงสาธารณสุข)
คณะรัฐมนตรีมีมติอนุมัติตามที่รัฐมนตรีว่าการกระทรวงสาธารณสุขเสนอแต่งตั้ง นายกิตติพงศ์ แซ่เจ็ง ผู้อำนวยการสำนัก [ผู้อำนวยการเฉพาะด้าน (แพทย์) ระดับสูง] สำนักอนามัยการเจริญพันธุ์ กรมอนามัย ให้ดำรงตำแหน่งนายแพทย์ทรงคุณวุฒิ (ด้านส่งเสริมสุขภาพ) กรมอนามัย กระทรวงสาธารณสุข ตั้งแต่วันที่ 16 กันยายน 2563 ซึ่งเป็นวันที่มีคุณสมบัติครบถ้วนสมบูรณ์ ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
38. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ (สำนักนายกรัฐมนตรี)
คณะรัฐมนตรีมีมติอนุมัติตามที่สำนักงาน ก.พ.ร. เสนอแต่งตั้ง นายวิชิตร์ แสงทองล้วน ผู้ช่วยเลขาธิการ ก.พ.ร. (นักบริหารระดับต้น) สำนักงาน ก.พ.ร ให้ดำรงตำแหน่ง ที่ปรึกษาการพัฒนาระบบราชการ (นักพัฒนาระบบราชการทรงคุณวุฒิ) สำนักงาน ก.พ.ร. สำนักนายกรัฐมนตรี ตั้งแต่วันที่ 2 ธันวาคม 2563 ซึ่งเป็นวันที่มีคุณสมบัติครบถ้วนสมบูรณ์ ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
39. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (กระทรวงการต่างประเทศ)
คณะรัฐมนตรีมีมติอนุมัติตามที่รัฐมนตรีว่าการกระทรวงการต่างประเทศเสนอแต่งตั้งข้าราชการพลเรือนสามัญ สังกัดกระทรวงการต่างประเทศ ให้ดำรงตำแหน่งประเภทบริหารระดับสูง จำนวน 4 ราย เพื่อทดแทนตำแหน่งที่ว่าง ดังนี้
1. นายจักรกฤดิ กระจายวงศ์ กงสุลใหญ่ สถานกงสุลใหญ่ ณ นครซิดนีย์ เครือรัฐออสเตรเลีย ให้ดำรงตำแหน่ง เอกอัครราชทูต สถานเอกอัครราชทูต ณ กรุงอิสลามาบัด สาธารณรัฐอิสลามปากีสถาน
2. นางสาวอุรวดี ศรีภิรมย์ อัครราชทูต สถานเอกอัครราชทูต ณ เวียงจันทน์ สาธารณรัฐประชาธิปไตยประชาชนลาว ให้ดำรงตำแหน่ง เอกอัครราชทูต คณะผู้แทนถาวรไทยประจำอาเซียน ณ กรุงจาการ์ตา สาธารณรัฐอินโดนีเซีย
3. นายอสิ ม้ามณี รองอธิบดีกรมอาเซียน ให้ดำรงตำแหน่ง เอกอัครราชทูตประจำกระทรวง สำนักงานปลัดกระทรวง
4. นายประพันธ์ ดิษยทัต รองอธิบดีกรมเอเชียตะวันออก ให้ดำรงตำแหน่ง เอกอัครราชทูตประจำกระทรวง สำนักงานปลัดกระทรวง
ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป ซึ่งการแต่งตั้งข้าราชการให้ไปดำรงตำแหน่งเอกอัครราชทูตประจำต่างประเทศในข้อ 1. ได้รับความเห็นชอบจากประเทศผู้รับ
40. เรื่อง แต่งตั้งกรรมการอื่นในคณะกรรมการองค์การตลาดเพื่อเกษตรกร
คณะรัฐมนตรีมีมติอนุมัติตามที่กระทรวงเกษตรและสหกรณ์เสนอแต่งตั้งกรรมการอื่นในคณะกรรมการองค์การตลาดเพื่อเกษตรกร จำนวน 2 คน แทนผู้ที่ลาออก ดังนี้
1. นายรัตนะ สวามีชัย (ผู้แทนสถาบันเกษตรกร)
2. นางสาวชวนชม กิจพันธ์
ทั้งนี้ ตั้งแต่วันที่ 23 มีนาคม 2564 เป็นต้นไป และให้ผู้ซึ่งได้รับแต่งตั้งนั้นอยู่ในตำแหน่งเท่ากับวาระที่เหลืออยู่ของกรรมการซึ่งแต่งตั้งไว้แล้ว
41. เรื่อง การแต่งตั้งผู้แทนกระทรวงการคลังเป็นกรรมการในคณะกรรมการบริหารกิจการขององค์การขนส่งมวลชนกรุงเทพ
คณะรัฐมนตรีมีมติอนุมัติตามที่กระทรวงคมนาคมเสนอแต่งตั้ง นางสาวพิมพ์เพ็ญ ลัดพลี ผู้แทนกระทรวงการคลัง เป็นกรรมการในคณะกรรมการบริหารกิจการขององค์การขนส่งมวลชนกรุงเทพ แทน นายจำเริญ โพธิยอด ผู้แทนกระทรวงการคลังเดิมที่ลาออก ทั้งนี้ ตั้งแต่วันที่ 23 มีนาคม 2564 เป็นต้นไป โดยให้ผู้ได้รับแต่งตั้งให้ดำรงตำแหน่งแทนอยู่ในตำแหน่งเท่ากับวาระที่เหลืออยู่ของคณะกรรมการที่ได้รับแต่งตั้งไว้แล้ว
42. เรื่อง แต่งตั้งประธานกรรมการ และกรรมการอื่นในคณะกรรมการการประปาส่วนภูมิภาค
คณะรัฐมนตรีมีมติอนุมัติตามที่กระทรวงมหาดไทยเสนอแต่งตั้งประธานกรรมการและกรรมการในคณะกรรมการการประปาส่วนภูมิภาค ดังนี้
1. นายธนาคม จงจิระ                          เป็นประธานกรรมการ
2. พลเอก พงษ์สวัสดิ์ พรรณจิตต์           เป็นกรรมการ (บุคคลในบัญชีรายชื่อ)
3. นายธวัช ผลความดี                         เป็นกรรมการ (ผู้ทรงคุณวุฒิจากภาคธุรกิจ)
4. พลเอก กู้เกียรติ ศรีนาคา                  เป็นกรรมการ (ผู้ทรงคุณวุฒิจากภาคธุรกิจ)
5. พลตำรวจโท เพิ่มพูน ชิดชอบ            เป็นกรรมการ
6. นายวิษณุ ตัณฑวิรุฬห์                      เป็นกรรมการ (ผู้ทรงคุณวุฒิจากภาคธุรกิจ)
7. นางพรรณขนิตตา บุญครอง               เป็นกรรมการ (บุคคลในบัญชีรายชื่อ)
8. นายธิบดี วัฒนกุล (ผู้แทนกระทรวงการคลัง) เป็นกรรมการ (บุคคลในบัญชีรายชื่อ)
ทั้งนี้ ตั้งแต่วันที่ 23 มีนาคม 2564 เป็นต้นไป
43. เรื่อง ขอทบทวนมติคณะรัฐมนตรีเพื่อยกเลิกการแต่งตั้งข้าราชการการเมือง (จำนวน 2 ราย)
คณะรัฐมนตรีมีมติเห็นชอบตามที่สำนักเลขาธิการนายกรัฐมนตรีเสนอให้ทบทวนมติคณะรัฐมนตรีเมื่อวันที่ 16 มีนาคม 2564 เห็นชอบการแต่งตั้งข้าราชการการเมือง ตำแหน่งประจำสำนักเลขาธิการนายกรัฐมนตรี จำนวน 3 ราย (1. นายอมร มีมะโน 2. นายภูวิช ปัญญาสิทธิ์ และ 3. นายสมชาย สาโรวาท) เพื่อยกเลิกการแต่งตั้งข้าราชการการเมือง ตำแหน่งประจำสำนักเลขาธิการนายกรัฐมนตรี จำนวน 2 ราย ดังนี้ 1. นายอมร มีมะโน 2. นายภูวิช ปัญญาสิทธิ์
44. เรื่อง การแต่งตั้งประธานกรรมการและกรรมการอื่นในคณะกรรมการธนาคารอาคารสงเคราะห์
คณะรัฐมนตรีมีมติอนุมัติตามที่กระทรวงการคลังเสนอการแต่งตั้งประธานกรรมการและกรรมการอื่นในคณะกรรมการธนาคารอาคารสงเคราะห์ ดังนี้
1. นายยุทธนา หยิมการุณ                   ประธานกรรมการ
2. นางสาวกิริฎา เภาพิจิตร                  กรรมการ
3. นายกฤษณ์ เสสะเวช                      กรรมการ
4. นายรัฐสภา จิระกรานนท์                  กรรมการ
5. ผู้ช่วยศาสตราจารย์ธนวรรธน์ พลวิชัย  กรรมการ
6. นางสาวกริชผกา บุญเฟื่อง               กรรมการ
7. นายนรินทร์ โอภามุรธาวงศ์               กรรมการ
8. นายชาญวิทย์ นาคบุรี                      กรรมการ
ทั้งนี้ ตั้งแต่วันที่ 23 มีนาคม 2564 เป็นต้นไป
...........................................

ที่มา : https://www.thaigov.go.th/news/contents/details/40260