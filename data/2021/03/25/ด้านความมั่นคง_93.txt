รัฐบาลไทย-ข่าวทำเนียบรัฐบาล-แรงงานเฮ!! รับแล้ว 1,000 บาทแรก


วันจันทร์ที่ 22 มีนาคม 2564
แรงงานเฮ!! รับแล้ว 1,000 บาทแรก
นายสุชาติ ชมกลิ่น รัฐมนตรีว่าการกระทรวงแรงงาน เผย ผู้ประกันตนมาตรา 33 จะได้รับเงินงวดแรก 1,000 บาท ในวันนี้ (22 มี.ค.64) ผ่านแอพพลิเคชั่น ‘เป๋าตัง’งวดที่ 2 วันที่ 29 มี.ค.งวดที่ 3 วันที่ 5 เม.ย.และงวดที่ 4 วันที่ 12 เม.ย.64 เน้นย้ำใช้ซื้อสินค้าและบริ
เมื่อวันที่ 22 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ในวันนี้ (22 มี.ค.64) ผู้ประกันตนมาตรา 33 จะได้รับเงินงวดแรก จำนวน 1,000 บาท ตามโครงการ ม33เรารักกัน ที่รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญในการช่วยเหลือเยียวยาแบ่งเบาภาระค่าครองชีพของผู้ประกันตนมาตรา 33 ให้ได้รับสิทธิคนละ 4,000 บาท ซึ่งหลังจากที่ผู้มีสิทธิเปิดใช้งานและยืนยันตัวตนผ่านแอพพลิเคชั่น ‘เป๋าตัง’จะได้รับวงเงินเป็นรายสัปดาห์ละ 1,000 บาท โดยงวดแรก 22 มี.ค.64 งวดที่ 2 วันที่ 29 มี.ค.64 งวดที่ 3 วันที่ 5 เม.ย.64 และงวดที่ 4 วันที่ 12 เม.ย.64 ผู้มีสิทธิสามารถใช้เงินซื้อสินค้าและบริการตั้งแต่เวลา 06.00 – 23.00 น. และวงเงินคงเหลือสามารถสะสมได้ภายในวันที่ 31 พ.ค.64 เท่านั้น ส่วนกรณีการตรวจสอบสถานะผู้ได้รับสิทธิผ่านทาง www.ม33เรารักกัน.com และกดยืนยันตัวตนผ่านแอพพลิเคชั่น‘เป๋าตัง’จนถึงวันที่ 31 พ.ค.64 หากตรวจสอบแล้วไม่มีสิทธิ จะต้องรีบทบทวนสิทธิ ตั้งแต่วันที่ 15 -28 มี.ค.64 กลุ่มแรก ผู้ยังไม่ได้ลงทะเบียนมาก่อนกับชื่อ นามสกุลผิดให้ทบทวนผ่านเว็บไซต์ www.ม33เรารักกัน.com กลุ่มที่ 2 ผู้ไม่มีสมาร์ทโฟน ลงทะเบียนแล้วแต่ระบบแจ้งว่าไม่ได้อยู่ในมาตรา 33 ต้องไปทบทวนสิทธิที่ สำนักงานประกันสังคมกรุงเทพมหานครพื้นที่/จังหวัด/สาขา ทั่วประเทศตั้งแต่เวลา 08.30 – 17.00 น.ทุกวันไม่เว้นวันหยุดราชการ โดยให้นำบัตรประชาชนแบบสมาร์ทการ์ดมาด้วย
นายสุชาติ ยังกล่าวต่อว่า โครงการ ม33เรารักกัน ถือว่าได้ประโยชน์กับผู้ประกันตนหลายกลุ่ม ซึ่งพวกเขายังไม่เคยได้รับการช่วยเหลือเยียวยามาก่อน แม้ว่าเงิน 4,000 บาทจะดูเหมือนไม่มาก แต่ก็สามารถช่วยเหลือบรรเทาความเดือดร้อนของพี่น้องผู้ใช้แรงงานได้มาก เนื่องจากเขาสามารถนำเงินที่ได้รับสัปดาห์ละ 1,000 บาท จนครบ 4,000 บาทไปจ่ายใช้ในสิ่งของที่จำเป็นในการดำรงชีวิต เงินส่วนนี้สามารถนำไปใช้จ่ายผ่านแอปพลิเคชัน ‘เป๋าตัง’เพื่อซื้อสินค้าและบริการผ่านร้านค้า ผู้ประกอบการรายย่อยอย่างร้านธงฟ้าที่เข้าร่วมโครงการคนละครึ่งและโครงการเราชนะ รวมถึงช่วยพ่อค้าแม่ค้ารายย่อยอย่างหาบเร่แผงลอยได้ด้วยก็จะเกิดเงินหมุนเวียนในหลายรอบและส่งผลทำให้ระบบเศรษฐกิจฟื้นตัวตามมาอีกด้วย
ทั้งนี้ โครงการ ม33เรารักกัน จะสิ้นสุดโครงการในวันที่ 31 พฤษภาคม 2564 จึงขอให้ผู้ประกันตนกลุ่มที่ยังไม่ได้ลงทะเบียนหรือทบทวนสิทธิรีบดำเนินการภายในระยะเวลาสิ้นสุดโครงการดังกล่าว

ที่มา : https://www.thaigov.go.th/news/contents/details/40197