รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ตรวจเยี่ยมและรับฟังรายงานผลการปฏิบัติการ "ชุมชนสีขาวสร้างสุข" ณ สุเหร่าปากคลองลำรี 


วันพฤหัสบดีที่ 25 มีนาคม 2564
รมว.ยุติธรรม ลงพื้นที่ตรวจเยี่ยมและรับฟังรายงานผลการปฏิบัติการ "ชุมชนสีขาวสร้างสุข" ณ สุเหร่าปากคลองลำรี
นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่ตรวจเยี่ยมและรับฟังรายงานผลการปฏิบัติการ "ชุมชนสีขาวสร้างสุข" ครั้งที่ ๑/๒๕๖๔
ในวันพุธที่ ๒๔ มีนาคม ๒๕๖๔ เวลา ๐๗.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่ตรวจเยี่ยมและรับฟังรายงานผลการปฏิบัติการ "ชุมชนสีขาวสร้างสุข" ครั้งที่ ๑/๒๕๖๔ พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม และนายวิชัย ไชยมงคล เลขาธิการ ป.ป.ส. โดยมีนายสุจินต์ ไชยชุมศักดิ์ ผู้ว่าราชการจังหวัดนนทบุรี หัวหน้าส่วนราชการในพื้นที่จังหวัดนนทบุรี และประชาชนชุมชนสุเหร่าปากคลองลำรี เข้าร่วมต้อนรับฯ ณ มัสยิดน๊ะฮ์ฎอตุ๊ลอิสลาห์ สุเหร่าปากคลองลำรี ตำบลละหาร อำเภอบางบัวทอง จังหวัดนนทบุรี ซึ่งเป็นพื้นที่เครือข่ายตามกองทุนแม่ของแผ่นดิน และเป็นตำบลสีขาวในด้านการสร้างพื้นที่ปลอดภัยในหมู่บ้าน/ชุมชน
รมว.ยุติธรรม กล่าวว่า กระทรวงยุติธรรม มีภารกิจ ในการอำนวยความยุติธรรมให้กับประชาชนหลากหลายด้านไม่เพียงแต่เรื่องของยาเสพติดเท่านั้น ยังมีหน่วยงานต่างๆ ที่จะช่วยดูแลประชาชนในด้านการไกล่เกลี่ยระงับข้อพิพาท การช่วยเหลือเยียวยาเหยื่ออาชญากรรม การสร้างสังคมให้ปลอดภัยด้วยการใช้เครื่องมือติดตามตัวอิเล็กทรอนิกส์ (กำไล EM) เป็นต้น โดยได้บูรณาการร่วมกับหน่วยงานในพื้นที่ ทั้งฝ่ายปกครอง และตำรวจ ทั้งนี้ ปัญหายาเสพติดเป็นเรื่องที่รัฐบาล โดยพลเอก ประยุทธ์ จันทร์โอชา ให้ความสำคัญ และได้มีแนวทางในการปราบปรามยาเสพติดด้วยการยึดทรัพย์ตัดวงจรยาเครือข่ายยาเสพติด ด้วยการเพิ่มเป้าหมายการยึดทรัพย์จากเดิม ๖๐๐ ล้านบาทต่อปี เป็น ๖,๐๐๐ ล้านบาทต่อปี นอกจากนี้ ทางกฎหมายจะเปิดโอกาสให้สามารถยึดทรัพย์เครือข่ายยาเสพติดย้อนหลังได้ด้วย โดยต้องรอการผลพิจารณาประมวลกฎหมายยาเสพติดภายในต้นเดือนหน้า
จากนั้น รมว.ยุติธรรม ได้เยี่ยมชมผลการดำเนินงานด้านการป้องกันและปราบปรามยาเสพติด ในพื้นที่จากหน่วยงานต่างๆ อาทิ ตำรวจภูธรจังหวัดนนทบุรี ศูนย์ยุติธรรมชุมชนตำบลละหาร เป็นต้น

ที่มา : https://www.thaigov.go.th/news/contents/details/40374