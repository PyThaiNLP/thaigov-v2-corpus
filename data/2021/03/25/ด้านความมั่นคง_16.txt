รัฐบาลไทย-ข่าวทำเนียบรัฐบาล-รมว.สุชาติ ขานรับ เอ็มโอยู สั่งตั้งคณะทำงาน บูรณาการขับเคลื่อนพัฒนาคุณภาพชีวิตกลุ่มเปราะบางรายครัวเรือน


วันพฤหัสบดีที่ 4 มีนาคม 2564
รมว.สุชาติ ขานรับ เอ็มโอยู สั่งตั้งคณะทำงาน บูรณาการขับเคลื่อนพัฒนาคุณภาพชีวิตกลุ่มเปราะบางรายครัวเรือน
รัฐมนตรีว่าการกระทรวงแรงงาน ขานรับนโยบายรัฐบาลขับเคลื่อนโครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน สั่งตั้งคณะทำงานบูรณาการให้ความช่วยเหลือเพื่อแก้ไขปัญหาความยากจนและพัฒนาคุณภาพชีวิตกลุ่มเปราะบางด้านแรงงานให้ครอบคลุมทุกมิติ
เมื่อวันที่ 4 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญกับการแก้ไขปัญหาความยากจนโดยเฉพาะการบูรณาการเพื่อพัฒนาคุณภาพชีวิตของคนกลุ่มเปราะบางในทุกมิติอย่างยั่งยืน ผมในฐานะรัฐมนตรีว่าการกระทรวงแรงงาน ได้ขานรับนโยบายดังกล่าวของรัฐบาล ซึ่งเมื่อวันที่ 3 มีนาคมที่ผ่านมา ผมได้ร่วมเป็นสักขีพยานในพิธีลงนามบันทึกข้อตกลงความร่วมมือ“โครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน ระหว่าง 12 กระทรวง 1 หน่วยงาน” โดยมี พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเป็นประธานในพิธี ที่ตึกภักดีบดินทร์ ทำเนียบรัฐบาล สำหรับขอบเขตความร่วมมือของกระทรวงแรงงาน เป็นการบริการจัดหางานในประเทศให้แก่ประชาชนกลุ่มเปราะบาง เพื่อให้มีงานทำและมีรายได้ที่เหมาะสมเพียงพอสำหรับการดำรงชีวิต ตลอดจนแนะแนวและส่งเสริมการประกอบอาชีพ รวมถึงการพัฒนาผีมือให้แก่ครัวเรือนเปราะบาง ให้มีความรู้ความสามารถในการประกอบอาชีพที่สอดคล้องกับความต้องการของตลาดแรงงาน
นายสุชาติ ยังกล่าวถึง ในส่วนของกระทรวงแรงงาน ผมได้สั่งการให้ปลัดกระทรวงแรงงาน ตั้งคณะทำงานขึ้นมาเพื่อศึกษาแนวทางการส่งเสริมและสนับสนุนการบูรณาการช่วยเหลือประชาชนกลุ่มเปราะบางรายครัวเรือน และพัฒนาคุณภาพชีวิตกลุ่มเปราะบางรายครัวเรือนให้สามารถเข้าถึงสิทธิและสวัสดิการด้านแรงงานทุกมิติ ในส่วนของกระทรวงแรงงาน มีภารกิจหลักๆ ดังนี้ กรมการจัดหางานจะแนะแนวอาชีพและหางานให้ทำ กรมพัฒนาฝีมือแรงงานจะพัฒนาทักษะฝีมือและอบรมการประกอบอาชีพอิสระ กรมสวัสดิการและคุ้มครองแรงงานจะเข้าไปช่วยดูแลและคุ้มครองตามกฎหมายแรงงาน สำนักงานประกันสังคมจะเข้าไปดูแลสิทธิประโยชน์เพื่อเสริมสร้างหลักประกันความมั่นคงในชีวิต และสำนักงานปลัดกระทรวงแรงงานจะเป็นหน่วยงานกลางในการประสานข้อมูลกับหน่วยงานทั้งภายในและภายนอก โดยเฉพาะกระทรวงการพัฒนาสังคมและความมั่นคงของมนุษย์ที่จะสนับสนุนข้อมูลกลุ่มเปราะบาง เพื่อวางแผนการให้ความช่วยเหลือตามภารกิจของแต่ละหน่วยงานต่อไป

ที่มา : https://www.thaigov.go.th/news/contents/details/39628