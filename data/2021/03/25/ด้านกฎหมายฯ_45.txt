รัฐบาลไทย-ข่าวทำเนียบรัฐบาล-เลขา รมว.ยุติธรรม รับหนังสือจากอนุกรรมาธิการ แก้ปัญหาถุงมือยาง เร่งช่วยเหยื่อถูกบริษัทเอกชนหลอกโอนเงินมัดจำ  ความเสียหายมากกว่า ๔ หมื่นล้านบาท เตรียมใช้เครื่องมือจาก "พาลีปราบยา" ต


วันอังคารที่ 23 มีนาคม 2564
เลขา รมว.ยุติธรรม รับหนังสือจากอนุกรรมาธิการ แก้ปัญหาถุงมือยาง เร่งช่วยเหยื่อถูกบริษัทเอกชนหลอกโอนเงินมัดจำ  ความเสียหายมากกว่า ๔ หมื่นล้านบาท เตรียมใช้เครื่องมือจาก "พาลีปราบยา" ต
เลขา รมว.ยุติธรรม รับหนังสือจากอนุกรรมาธิการ แก้ปัญหาถุงมือยาง เร่งช่วยเหยื่อถูกบริษัทเอกชนหลอกโอนเงินมัดจำ  ความเสียหายมากกว่า ๔ หมื่นล้านบาท เตรียมใช้เครื่องมือจาก "พาลีปราบยา" ตามเส้นทางการเงิน
ในวันอังคารที่ ๒๓ มีนาคม ๒๕๖๔ เวลา ๑๐.๐๐ น. ณ ห้องแถลงข่าว ชั้น ๒ อาคารกระทรวงยุติธรรม ถนนแจ้งวัฒนะ กรุงเทพฯ นายพิเชษฐ สถิรชวาล ประธานคณะอนุกรรมาธิการแนวทางส่งเสริมและแก้ปัญหาอุตสาหกรรมการผลิตถุงมือยางแห่งประเทศไทย สภาผู้แทนราษฎร นายณัฐชา บุญไชยอินสวัสดิ์ ส.ส.กทม. พรรคก้าวไกลและนายมงคลกิตติ์ สุขสินธารานนท์ ส.ส.บัญชีรายชื่อ พรรคไทยศรีวิไลย์ เข้ายื่นเรื่องร้องเรียนต่อ นายสมศักดิ์ เทพสุทิน รัฐมนตรีว่าการกระทรวงยุติธรรม โดยมี ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม เป็นตัวแทนรับเรื่อง กรณีความเสียหายการโอนเงินมัดจำซื้อถุงมือยางแล้วไม่ได้รับสินค้า
ว่าที่ร้อยตรีธนกฤต กล่าวว่า จากกรณีนี้ทราบว่ามีกลุ่มบริษัทที่จดทะเบียนในประเทศไทย หลอกลวงให้สั่งซื้อถุงมือยาง และวางเงินมัดจำซึ่งมีความเสียหายมากกว่า ๔ หมื่นล้านบาท จึงเข้าเงื่อนไขให้กรมสอบสวนคดีพิเศษ (ดีเอสไอ) ช่วยสืบสวน และพบว่าบางบริษัทมีอดีตข้าราชการทหารเกี่ยวข้อง ส่วนจำนวนผู้เสียหายในขณะนี้ยังไม่แน่นอน หากประชาชนมีหลักฐานการฉ้อโกง สามารถนำหลักฐานมาติดต่อกับศูนย์ยุติธรรมสร้างสุขได้ ซึ่งจะรวบรวมความเสียหายที่เกิดขึ้น และส่งให้ ดีเอสไอ ยึดและอายัดเงินจำนวนดังกล่าวไว้ก่อนเพื่อป้องกันการยักย้ายถ่ายเท และยังตรวจพบว่าบางรายมีการโอนเงินมากกว่า ๑๐๐ ล้านบาท และบริษัทดังกล่าวอาจมีการแอบอ้างเบื้องสูงด้วย ซึ่งกระทรวงยุติธรรมได้ตั้งคณะทำงานแล้วและพร้อมที่จะดำเนินคดีกับผู้เกี่ยวข้อง ทั้งนี้ขอเตือนนักลงทุนทุกราย ให้พิจารณาอย่างรอบคอบ อย่าหลงเชื่อจากกำไรและยอดการขาย โดยขอให้ตรวจสอบผ่านกระทรวงที่เกี่ยวข้องเพื่อให้ทราบว่ามีการดำเนินการแบบนี้จริงหรือไม่
ว่าที่ร้อยตรีธนกฤต กล่าวต่ออีกว่า ขณะนี้มีเครื่องมือในการตรวจสอบเส้นทางการเงิน อย่างคณะพาลีปราบยา ที่สามารถนำมาช่วยงานตรงจุดนี้ได้ ซึ่งลักษณะของบริษัทที่หลอกลวง พยายามสร้างชื่อให้มีความน่าเชื่อถือ และมีการทำมูลนิธิ การทำบุญ และคนที่ทำเป็นอดีตนายทหาร ทำให้ความน่าเชื่อถือมีสูงขึ้น แต่เราพร้อมที่จะดำเนินคดีกับทุกคน
นายพิเชษฐ์ กล่าวว่า ต้องขอบคุณนายสมศักดิ์ ที่ช่วยเร่งดำเนินการ ซึ่งตนได้รับมอบหมายจากคณะกรรมาธิการอุตสาหกรรมฯ ให้แก้ไขปัญหาการซื้อถุงมือยาง เพราะทั่วโลกต้องการสูงมาก ทำให้กำลังผลิตไม่พอเพียง และมีบริษัทที่ได้การรับรองไม่มาก ทำให้มีคนไม่หวังดีตั้งบริษัทมาหลอกลวง ตนได้เชิญนายกสมาคมผู้ผลิตถุงมือยางมาหารือ พบว่า อีก 2 ปีก็ผลิตไม่พอความต้องการ จึงมีการพยายามหลอกลวงตรงนี้ และได้หารือกับนายสมศักดิ์ ว่ามีการร้องเรียนคณะกรรมาธิการมาเยอะ และผู้เสียหายมีการโอนเงินจากต่างประเทศ จึงประสานขอให้เราช่วยติดตาม เพื่อเป็นการป้องกันชื่อเสียงประเทศไทย และอุตสาหกรรมผลิตถุงมือยาง ซึ่งหากใครเป็นผู้เสียหาย ให้มาร้องเรียนยังกระทรวงยุติธรรมเลย
นายณัฐชา กล่าวว่า มีการร้องเรียนผ่าน ส.ส.มามากมายทั้งฝ่ายค้านและฝ่ายรัฐบาล จึงตั้งคณะอนุกรรมาธิการขึ้น เอกสารการรวบรวม คือ บริษัทต่างชาติ ที่เห็นกำลังผลิตและความสามารถของประเทศไทย จึงมีการตั้งกลุ่มบริษัทขึ้นมาเพื่อชวนเชื่อต่อต่างชาติ ซึ่งหากบริษัทต่างชาติบินมาเพื่อเซ็นสัญญาการผลิต ก็จะมีตัวอย่าง มีกล่อง มีถุงมือยางให้ดู ซึ่งการพิจาณาของคณะอนุกรรมาธิการอุตสาหกรรมฯ คิดว่าหากเราพิจารณาต่อไปจะใช้เวลานานมาก จึงมายื่นเรื่องให้กระทรวงยุติธรรม เร่งรัดการดำเนินคดี ซึ่งเราเชื่อว่าน่าจะยังมีอีกหลายบริษัท เพราะถุงมือยางเป็นที่ต้องการมาก หากใครเสียหายหรือมีเบาะแส สามารถส่งเรื่องให้ ส.ส.หรือกระทรวงยุติธรรมได้ทันที
นายมงคลกิต กล่าวว่า ตนเชื่อว่าความเสียหายจากออเดอร์ลมครั้งนี้ น่าจะหลายแสนล้าน และเงินมัดจำน่าจะหลายพันล้าน และ ดีเอสไอ น่าจะช่วยระงับความเสียหายในวงกว้างได้ การที่ประเทศไทยได้รับความไว้วางใจจากต่างชาติในการผลิตถุงมือยางเป็นเรื่องที่ดี จึงอยากให้กระทรวงยุติธรรม ประสาน กระทรวงพาณิชย์ กระทรวงอุตสาหกรรม กำกับการเซ็นสัญญา ให้เป็นไปตามกำลังผลิตที่ไม่เกิน 1-2 ปี หากผลิตและส่งเรียบร้อยแล้วค่อยสั่งออเดอร์เพิ่ม รัฐบาลควรเข้าไปช่วยควบคุมในเรื่องนี้ด้วย หากมีการส่งออกมา เราจะมีรายได้เข้าประเทศจำนวนมาก และช่วยควบคุมออเดอร์ลมในอนาคตด้วย ลดความเสียหายแบบกรณีนี้ได้มาก

ที่มา : https://www.thaigov.go.th/news/contents/details/40272