รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมการพัฒนาและการเปิดให้บริการ


วันอังคารที่ 23 มีนาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมการพัฒนาและการเปิดให้บริการ
ระบบ M-Flow บนทางหลวงพิเศษระหว่างเมืองหมายเลข 9 และโครงการทางหลวงพิเศษระหว่างเมืองสายบางใหญ่ - กาญจนบุรี (Motorway M81) ของกรมทางหลวง
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุมเรื่อง การพัฒนาและการเปิดให้บริการระบบ M-Flow บนทางหลวงพิเศษระหว่างเมืองหมายเลข 9 และโครงการทางหลวงพิเศษระหว่างเมืองสายบางใหญ่ - กาญจนบุรี (Motorway M81) ในวันที่ 22 มีนาคม 2564        ผ่านแอปพลิเคชัน Zoom โดยมี นายชยธรรม์ พรหมศร ปลัดกระทรวงคมนาคม นายพิศักดิ์ จิตวิริยะวศิน รองปลัดกระทรวงคมนาคม และหัวหน้าหน่วยงานในสังกัดที่เกี่ยวข้องเข้าร่วมประชุม
การประชุมครั้งนี้เป็นการประชุมเพื่อติดตามการดำเนินการตามนโยบายของรัฐมนตรีว่าการกระทรวงคมนาคม โดยกรมทางหลวง (ทล.) ได้ดำเนินการพัฒนาระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) เพื่อแก้ไขปัญหารถติดหน้าด่าน โดยวางระบบให้สามารถบูรณาการกับการทางพิเศษแห่งประเทศไทย (กทพ.) ในการพัฒนา M-Flow ให้เป็นรูปแบบและมาตรฐานเดียวกัน (Single Platform System) ซึ่งเป็นระบบเก็บค่าธรรมเนียมผ่านทางอัตโนมัติในรูปแบบการอ่านป้ายทะเบียนรถอัตโนมัติ ร่วมกับระบบการตรวจจับยานพาหนะอัตโนมัติ (Automatic Vehicle Identification: AVI) โดยผู้ใช้รถยนต์สามารถขับขี่ผ่านบริเวณด่านฯ ที่จะมีการติดตั้งโครงเสาแขวนสูงเหนือศีรษะ (Overhead Gantry) พร้อมอุปกรณ์ระบบตรวจจับยานพาหนะอัตโนมัติ (AVI) ระบบอ่านป้ายทะเบียนรถอัตโนมัติ (Automated License Plate Recognition: ALPR) โดยไม่ต้องหยุดหรือชะลอรถ โดยระบบ M-Flow ได้ออกแบบให้รองรับการใช้ความเร็วสูงสุด 120 กม./ชม. ซึ่งสามารถระบายรถได้เร็วกว่าระบบเดิม 5 เท่า ขณะนี้การติดตั้ง M-Flow Gantry ทั้ง 4 ด่านแล้วเสร็จ (ด่านทับช้าง 1, 2 และด่านธัญบุรี 1, 2) และอยู่ระหว่างการปรับปรุงกายภาพบริเวณช่องทางงานติดตั้งป้ายเครื่องหมายจราจร และการดำเนินการด้านวิศวกรรมและระบบ IT
สำหรับโครงการ Motorway M81 มีระยะทาง 96 กิโลเมตร ประกอบด้วย ด่านเก็บค่าผ่านทาง จำนวน 8 แห่ง วงเงินลงทุนโครงการ 55,927 ล้านบาท (ค่าก่อสร้าง 38,475 ล้านบาท และค่าเวนคืน 17,452 ล้านบาท) ระยะเวลาดำเนินโครงการ ปี 2559 - 2566 แบ่งการก่อสร้างเป็น 25 สัญญา (ก่อสร้างแล้วเสร็จ 4 สัญญา และอยู่ระหว่างการก่อสร้าง 21 สัญญา) มีความคืบหน้าการก่อสร้าง ร้อยละ 49.989 เร็วกว่าแผนงานร้อยละ 5.972 (แผนงานร้อยละ 44.017) โดยมีปัญหาอุปสรรค 1 ตอน คือ ตอนที่ 12 มีค่างานก่อสร้างเพิ่มขึ้นประมาณ 120.37 ล้านบาท เนื่องจากมีการแก้ไขรูปแบบงานสะพานให้มีความสอดคล้องกับข้อกำหนดของกรมชลประทาน และเพิ่มงานโครงสร้างชะลอการทรุดตัวบริเวณคอสะพาน (Bearing Unit) ขณะนี้ ทล. อยู่ระหว่างการตรวจสอบข้อเท็จจริงของค่างานก่อสร้างที่เพิ่มขึ้นดังกล่าว
ทั้งนี้ นายศักดิ์สยาม ชิดชอบ ได้มีข้อสั่งการให้ ทล. ดำเนินการดังนี้
1. ระบบ M-Flow
- เร่งรัดดำเนินการ M-Flow ให้เป็นไปตามแผนเพื่อนำไปสู่ภาคการปฏิบัติโดยเร็ว
2. โครงการทางหลวงพิเศษระหว่างเมืองสายบางใหญ่ - กาญจนบุรี (M81)
- ประสานงานสำนักงบประมาณ เพื่อหารือเกี่ยวกับการบริหารเงินเหลือจากการก่อสร้างมาดำเนินการในส่วนของค่างานที่เพิ่มขึ้น
- ให้บำรุงรักษาผิวทางของสัญญาที่แล้วเสร็จให้พร้อมใช้งานเมื่อเปิดให้บริการ
- ให้กำหนด Timeline ของงานระบบบริหารและบำรุงรักษา (O & M) ให้ชัดเจน เพื่อไม่ให้เกิดปัญหาเรื่องการส่งมอบพื้นที่ไม่เป็นไปตามแผน
- ให้ตรวจสอบการดำเนินงานต่าง ๆ ให้มีความชัดเจน เพื่อให้ใช้งานได้ตรงตามวัตถุประสงค์และป้องกันการทุบทิ้งสร้างใหม่ในภายหลัง

ที่มา : https://www.thaigov.go.th/news/contents/details/40254