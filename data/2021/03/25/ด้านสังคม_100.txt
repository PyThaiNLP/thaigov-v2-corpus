รัฐบาลไทย-ข่าวทำเนียบรัฐบาล-สธ.แจง 5 กิจกรรม ผ่อนคลายในสถานกักตัว เริ่ม 1 เมษายน นี้ 


วันศุกร์ที่ 19 มีนาคม 2564
สธ.แจง 5 กิจกรรม ผ่อนคลายในสถานกักตัว เริ่ม 1 เมษายน นี้
กระทรวงสาธารณสุข แจง 5 กิจกรรมผ่อนคลายในสถานที่กักตัว สามารถเข้า ฟิตเนส ว่ายน้ำ ปั่นจักรยาน ซื้อสินค้าและอาหารจากภายนอก นักธุรกิจสามารถเข้าร่วมประชุมได้ เริ่ม 1 เมษายน 2564 ส่วนระยะต่อไปให้รับประทานอาหารในห้องอาหาร และนวดสปาเพื่อสุขภาพได้
กระทรวงสาธารณสุข แจง 5 กิจกรรมผ่อนคลายในสถานที่กักตัว สามารถเข้า ฟิตเนส ว่ายน้ำ ปั่นจักรยาน ซื้อสินค้าและอาหารจากภายนอก นักธุรกิจสามารถเข้าร่วมประชุมได้ เริ่ม 1 เมษายน 2564 ส่วนระยะต่อไปให้รับประทานอาหารในห้องอาหาร และนวดสปาเพื่อสุขภาพได้ เริ่มกรกฎาคม 2564
บ่ายวันนี้ (19 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ในประเทศไทย ว่า วันนี้ประเทศไทยมีผู้ติดเชื้อรายใหม่ 100 ราย มาจากระบบเฝ้าระวังในโรงพยาบาล 55 ราย ค้นหาเชิงรุกในชุมชน 41 ราย และมาจากต่างประเทศ 4 ราย มีผู้เสียชีวิตเพิ่ม 1 ราย ส่งผลให้การติดเชื้อระลอกใหม่ตั้งแต่วันที่ 15 ธันวาคม 2563 – 19 มีนาคม 2564 มีผู้รักษาหายสะสม 22,273 ราย ยังอยู่ระหว่างการรักษา 1,054 ราย และเสียชีวิตสะสม 30 คน โดยผู้เสียชีวิตรายล่าสุด เป็นหญิงไทยอายุ 53 ปี จ.สมุทรสาคร มีโรคเบาหวาน กล้ามเนื้อหัวใจตาย และปอดอักเสบ ส่วนการฉีดวัคซีนโควิด 19 ตั้งแต่วันที่ 28 กุมภาพันธ์ - 18 มีนาคม 2564 รวม 62,941 โดส คิดเป็นร้อยละ 68 มีหลายจังหวัดฉีดครบ 100 เปอร์เซ็นต์  ส่วนสมุทรสาครฉีดแล้วร้อยละ 91.6
นายแพทย์เฉวตสรรกล่าวว่า ในวันนี้ที่ประชุม ศบค. เห็นชอบการลดระยะเวลาการกักตัว สำหรับผู้ที่เดินทางเข้าประเทศ ระยะที่ 1 ช่วงเมษายน - มิถุนายน และระยะที่ 2 ช่วงกรกฎาคม - กันยายน จะลดการกักตัวเหลือ 10 วัน สำหรับคนต่างชาติที่มีเอกสารรับรองปลอดโควิด ก่อนการเดินทาง 72 ชั่วโมง ส่วนคนไทยไม่ต้องมีเอกสารรับรองปลอดโควิด โดยจะตรวจหาเชื้อโควิด 2 ครั้ง วันที่ 3-5 และวันที่ 9-10 ของการกักตัว แต่หากมาจากประเทศที่เชื้อกลายพันธุ์ให้กักตัว 14 วันตามเดิม โดยตรวจหาเชื้อ 3 ครั้ง คือ วันที่ 0-1 วันที่ 6-7 และวันที่ 12-13 ของการกักตัว สำหรับระยะที่ 3 ตั้งแต่วันที่ 1 ตุลาคม 2564 เป็นต้นไป หากเป็นไปตามแผนการฉีดวัคซีน ไม่ต้องกักตัว โดยพิจารณาจากสถานการณ์การระบาดในประเทศ/ต่างประเทศและการได้รับวัคซีน บุคลากรการแพทย์และกลุ่มเสี่ยงป่วยรุนแรงได้รับวัคซีนอย่างน้อยร้อยละ 70 ผู้ที่ทำงานเกี่ยวกับธุรกิจท่องเที่ยวได้รับวัคซีนครบตามเป้าหมาย และจะเปิดรับนักท่องเที่ยวจากกลุ่มประเทศเสี่ยงต่ำก่อน
นอกจากนี้ ศบค.ยังเห็นชอบการผ่อนคลายกิจกรรมสำหรับสถานกักตัวทางเลือก โดยเมษายน 2564 สามารถใช้ห้องฟิตเนส ออกกำลังกายกลางแจ้ง ว่ายน้ำ ปั่นจักรยาน ซื้อสินค้าและอาหารจากภายนอก และการประชุมสำหรับนักธุรกิจเข้ามาระยะสั้น โดยมีเงื่อนไขคือ ผู้เข้ากักตัวต้องเซ็นยินยอมรับความเสี่ยงกรณีมีการติดเชื้อ โรงแรมและโรงพยาบาลคู่ปฏิบัติการ ร่วมรับผิดชอบค่าใช้จ่ายในการสอบสวนโรค การกักกันโรค การตรวจหาเชื้อ และการทำความสะอาด เป็นต้น ส่วนช่วงกรกฎาคมจะเพิ่มกิจกรรมการรับประทานอาหารในห้องอาหารโรงแรม และการนวดเพื่อสุขภาพ
โดยกำหนดจำนวนผู้เข้าร่วมกิจกรรม 20 ตารางเมตรต่อคน หากผู้กักตัวไม่ได้รับวัคซีนโควิด เริ่มทำกิจกรรมได้ตั้งแต่วันที่ 5 ของการกักตัว แต่หากได้รับวัคซีนครบเริ่มทำกิจกรรมได้ตั้งแต่วันที่ 2 ของการกักตัว ทั้งนี้ ทุกกิจกรรมให้ยึดหลักเว้นระยะห่าง สวมหน้ากาก ล้างมือ มีการทำความสะอาดอุปกรณ์ทุกชิ้น ทุกพื้นที่ มีระบบการลงทะเบียนทำกิจกรรมล่วงหน้า
*********************************  19 มีนาคม 2564

ที่มา : https://www.thaigov.go.th/news/contents/details/40157