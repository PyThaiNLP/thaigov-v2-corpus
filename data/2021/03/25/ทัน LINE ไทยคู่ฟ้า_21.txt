รัฐบาลไทย-ข่าวทำเนียบรัฐบาล-เดินหน้ารับมือภัยแล้ง ยกเคสโคราช - พิจิตร กรณีตัวอย่าง


วันอังคารที่ 9 มีนาคม 2564
เดินหน้ารับมือภัยแล้ง ยกเคสโคราช - พิจิตร กรณีตัวอย่าง
...
ก้าวเข้าสู่หน้าร้อน หน้าแล้งของไทยแล้ว รัฐบาลจะบริหารจัดการน้ำอย่างเต็มศักยภาพ รองรับสถานการณ์ขาดแคลนน้ำ เพื่อให้ประชาชนมีน้ำกินน้ำใช้อย่างเพียงพอ ทุกหน่วยจะร่วมกันสร้างความเข้าใจแก่ผู้นำชุมชนและกลุ่มผู้ใช้น้ำ เตรียมความพร้อมด้านเครื่องจักร เครื่องมือ กำลังเจ้าหน้าที่ และการกำหนดพื้นที่เสี่ยงขาดแคลนน้ำ ให้สามารถเข้าไปช่วยเหลือประชาชนได้อย่างทันท่วงที
.
สำหรับสถานการณ์ภัยแล้งที่ จ.นครราชสีมา จากการสำรวจพบว่า พื้นที่ส่วนใหญ่เป็นพื้นที่นอกเขตชลประทาน เช่น แหล่งน้ำชุมชนที่ใช้ผลิตน้ำประปาหมู่บ้านโนนกราด ต.ลำคอหงส์ อ.โนนสูง จ.นครราชสีมา ซึ่งอยู่ในความดูแลของ อบต.ลำคอหงษ์ ได้รับงบประมาณขุดสระเมื่อปี 2564 และเนื่องจากเพิ่งขุดเสร็จ จึงยังไม่มีน้ำไหลเข้าสระ
.
อบต.ลำคอหงษ์ ยืนยันว่าปัจจุบันยังมีน้ำเพียงพอไปจนถึงสิ้นเดือนเมษายนนี้ ส่วนปีที่ผ่านมากรมชลประทาน ได้ผันน้ำจากบึงพุดซา ระยะทางประมาณ 80 กม. เข้าไปช่วยเหลือ และจะจัดหาแหล่งน้ำใกล้เคียง เพื่อสูบน้ำไปเติมให้เป็นการถาวร เพื่อแก้ไขปัญหาระยะยาว
.
อีกกรณี คือ ฝายแม้วของชาวบ้านวังลูกช้าง ต.สามง่าม อ.สามง่าม จ.พิจิตร ไม่สามารถกักเก็บน้ำและแห้งลง ในระยะสั้นกรมชลประทานได้ขอการสนับสนุนการทำฝนหลวงจากกรมฝนหลวงและการบินเกษตร เพื่อเติมน้ำในพื้นที่ ส่วนระยะยาวได้เร่งก่อสร้างอาคารบังคับน้ำในแม่น้ำยม 3 แห่ง ได้แก่ ประตูระบายน้ำท่าแห คืบหน้าแล้ว 46% ประตูระบายน้ำวังจิก คืบหน้าแล้ว 44% และประตูระบายน้ำโพธิ์ประทับช้าง อยู่ระหว่างเตรียมการสร้าง หากแล้วเสร็จจะช่วยเก็บกักน้ำและบรรเทาความเดือดร้อนของประชาชนในพื้นที่ได้เป็นอย่างดี
.
อย่างไรก็ตาม หากประชาชนในพื้นที่ใดต้องการความช่วยเหลือ สามารถติดต่อได้ที่โครงการชลประทานใกล้บ้าน หรือ โทร. สายด่วนกรมชลประทาน 1460
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/39775