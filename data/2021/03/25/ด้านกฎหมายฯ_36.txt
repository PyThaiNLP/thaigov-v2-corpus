รัฐบาลไทย-ข่าวทำเนียบรัฐบาล-รมว.ยุติธรรม มอบโล่เชิดชูเกียรติอาสาสมัครคุมประพฤติ พร้อมเปิดการแข่งขันทำอาหาร "Street Food สร้างอาชีพ" เนื่องในวันอาสาสมัครคุมประพฤติ 


วันพุธที่ 17 มีนาคม 2564
รมว.ยุติธรรม มอบโล่เชิดชูเกียรติอาสาสมัครคุมประพฤติ พร้อมเปิดการแข่งขันทำอาหาร "Street Food สร้างอาชีพ" เนื่องในวันอาสาสมัครคุมประพฤติ
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเชิดชูเกียรติอาสาสมัครคุมประพฤติ
ในวันจันทร์ที่ ๑๕ มีนาคม ๒๕๖๔ เวลา ๑๐.๔๕ น. ณ ห้องประชุมวายุภักษ์ ๓-๔ ศูนย์ประชุมวายุภักษ์โรงแรมเซ็นทรา บาย เซ็นทารา คอนเวนชั่นเซ็นเตอร์ ถนนแจ้งวัฒนะ กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเชิดชูเกียรติอาสาสมัครคุมประพฤติ โดยมีนายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม นายวิทยา สุริยะวงค์ รองปลัดกระทรวงยุติธรรม นายวิตถวัลย์ สุนทรขจิต อธิบดีกรมคุมประพฤติ รวมทั้งอาสาสมัครคุมประพฤติ และผู้ที่เกี่ยวข้อง เข้าร่วมงาน
การจัดพิธีฯ ดังกล่าว จัดขึ้นเพื่อยกย่องเชิดชูเกียรติอาสาสมัครคุมประพฤติผู้ที่ได้รับพระราชทานเครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์ จำนวน ๕๒ ราย โล่อาสาสมัครคุมประพฤติ กระทรวงยุติธรรมดีเด่น จำนวน ๗๔ ราย และอาสาสมัครคุมประพฤติที่ได้รับการประกาศเกียรติคุณเป็นอาสาสมัครคุมประพฤติ ที่ปฏิบัติงานต่อเนื่องเป็นระยะเวลา ๒๕ ปี จำนวน ๑๓๘ ราย ทั่วประเทศ เนื่องในโอกาสวันอาสาสมัครคุมประพฤติ รวมทั้งมีการมอบโล่ข้าราชการพลเรือนดีเด่น ประจําปี ๒๕๖๓ และโล่ประกาศเกียรติคุณ เนื่องในโอกาสวันสถาปนากรมคุมประพฤติ ครบรอบ ๒๙ ปี ให้แก่ผู้ทำคุณประโยชน์  พร้อมเปิดตัวกิจกรรมการประกวดทำอาหาร "Street Food สร้างอาชีพ" เพื่อแสดงพลังอาสาสมัครคุมประพฤติและภาคีเครือข่ายในการคืนคนดีสู่สังคม ทั้งนี้ รมว.ยุติธรรม ได้ร่วมปรุงเมนู "ยำแซลมอน" รวมทั้งเดินเยี่ยมชมและพูดคุยให้กำลังใจกับผู้ถูกคุมประพฤติที่มาร่วมจัดแสดงบูธอาหารในวันนี้อีกด้วย
รมว.ยุติธรรม กล่าวว่า "อาสาสมัครคุมประพฤติเป็นกลไกภาคประชาชน ที่เข้ามามีบทบาทสำคัญในการแก้ไขฟื้นฟูผู้กระทำผิดให้กลับตนเป็นพลเมืองดีของสังคม และช่วยเหลือพนักงานคุมประพฤติในด้านต่าง ๆ ตลอดจน ร่วมสร้างงานสร้างอาชีพให้แก่ผู้กระทำผิด ทั้งนี้ การจัดประกวดการทำอาหารเป็นการยกระดับฝีมือของผู้ที่อยู่ในความดูแลของกระทรวงยุติธรรมให้เป็นมาตรฐาน และต่อยอดผู้ที่มีฝีมือให้ไปสู่เวทีของมืออาชีพ มีการฝึกทักษะเพิ่มเติมร่วมกับสมาคมเดอะเชฟประเทศไทย และเป็นการสร้างความเข้าใจและยอมรับของสังคมต่อผู้เคยกระทำผิดว่ามีศักยภาพ และสามารถเป็นกำลังสำคัญในการพัฒนาประเทศหากได้รับโอกาสจากสังคม"
******************************

ที่มา : https://www.thaigov.go.th/news/contents/details/40040