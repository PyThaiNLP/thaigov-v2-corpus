รัฐบาลไทย-ข่าวทำเนียบรัฐบาล-กรมท่าอากาศยานจัดอบรมบุคลากรท่าอากาศยานเบตง พร้อมฝึกซ้อมแผนฉุกเฉิน 


วันพฤหัสบดีที่ 18 มีนาคม 2564
กรมท่าอากาศยานจัดอบรมบุคลากรท่าอากาศยานเบตง พร้อมฝึกซ้อมแผนฉุกเฉิน
กรมท่าอากาศยานจัดการอบรมบุคลากรท่าอากาศยานเบตง พร้อมจัดการฝึกซ้อมแผนฉุกเฉินร่วมกับหน่วยงานในพื้นที่ เมื่อวันที่ 15 - 17 มีนาคม 2564 ณ ท่าอากาศยานเบตง อำเภอเบตง จังหวัดยะลา
ขณะนี้ ท่าอากาศยานเบตง กรมท่าอากาศยาน อยู่ระหว่างขั้นตอนการขอใบรับรองการดำเนินงานสนามบินสาธารณะ จากสำนักงานการบินพลเรือนแห่งประเทศไทย (กพท.) โดยจะต้องดำเนินการแก้ไขข้อบกพร่องด้านบุคลากร ที่มีข้อสังเกตถึงจำนวนของบุคลากรผู้ปฏิบัติงานอาจไม่เพียงพอ รวมถึงไม่มีการจัดฝึกซ้อมแผนฉุกเฉินของสนามบิน
สำหรับการลงพื้นที่ในครั้งนี้ นายณรงค์ อรุณภาคมงคล ผู้เชี่ยวชาญเฉพาะด้านความปลอดภัยภาคพื้น และเจ้าหน้าที่กองมาตรฐานสนามบิน กรมท่าอากาศยานได้จัดอบรมบุคลากรผู้ปฏิบัติงานของท่าอากาศยานเบตง ในด้านระบบการจัดการด้านความปลอดภัย (Safety Management System), Human factors และอบรมเกี่ยวกับอากาศยาน แบบ Q400,ATR-72 โดยได้รับฟังการบรรยาย แลกเปลี่ยนความรู้ และ ระดมความคิดเห็นนำเสนอในด้านต่างๆ เพื่อให้เห็นถึงการปฏิบัติงานจริงและทำให้เกิดการทำงานเป็นทีม
นอกจากนี้ ได้จัดให้มีการฝึกซ้อมดับเพลิงด้วยไฟจริงในเวลากลางวันและกลางคืน การซ้อมดับเพลิงเข้าสถานการณ์ในพื้นที่ยากลำบาก (Remote Attack) ของเจ้าหน้าที่ดับเพลิงและกู้ภัยที่รับเข้ามาบรรจุใหม่ของท่าอากาศยานเบตง รวมถึงได้มีการเชิญหน่วยงานในพื้นที่ที่เกี่ยวข้องกับแผนฉุกเฉินสนามบิน ได้แก่ โรงพยาบาลเบตง โรงพยาบาลส่งเสริมสุขภาพตำบลยะรม สถานีตำรวจเบตง สถานีตำรวจยะรม ตำรวจตะเวนชายแดน 44  บรรเทาสาธารณภัยเทศบาลเมืองเบตง ผู้แทนอำเภอเบตง อบต.ยะรม อบต.ตาเนาะแมเราะ เทศบาลเมืองเบตง สถานีอุตุนิยมวิทยาเบตง มาร่วมประชุม ทำความเข้าใจแผนฉุกเฉินสนามบิน และขั้นตอนการปฏิบัติงานร่วมกัน รวมถึงการตั้งคณะกรรมการฉุกเฉิน พร้อมสำรวจเส้นทางเข้าออกฉุกเฉิน เส้นทางโดยรอบสนามบิน จุดเตรียมการ และจุดนัดพบ เพื่อให้เกิดความเข้าใจในพื้นที่ และเตรียมการซ้อมแผนฉุกเฉินร่วมกันในขั้นตอนต่อไป

ที่มา : https://www.thaigov.go.th/news/contents/details/40082