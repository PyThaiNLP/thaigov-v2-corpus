รัฐบาลไทย-ข่าวทำเนียบรัฐบาล-‘สุชาติ’ ปลื้ม!! ยอดยืนยันตัวตน ม33เรารักกัน วันแรกเกินครึ่ง


วันอังคารที่ 16 มีนาคม 2564
‘สุชาติ’ ปลื้ม!! ยอดยืนยันตัวตน ม33เรารักกัน วันแรกเกินครึ่ง
รัฐมนตรีว่าการกระทรวงแรงงาน เผยความคืบหน้าโครงการ ม33เรารักกัน หลังเปิดให้ตรวจสอบสิทธิผู้มีสิทธิได้รับเงินทางเว็บไซต์ www.ม33เรารักกัน ตั้งแต่วันที่ 15 -21 มี.ค.64 พบว่า วันแรกมีผู้ยืนยันตัวตนโครงการ ม33เรารักกัน ซึ่งมีผู้ผ่านเกณฑ์ได้รับสิทธิแล้ว
เมื่อวันที่ 16 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าโครงการ ม33เรารักกัน ว่า จากผู้ลงทะเบียนทั้งสิ้น 8,208,286 คน ไม่ผ่านการตรวจสอบข้อมูลกับกรมการปกครอง จำนวน 622,172 คน ไม่ผ่านเงื่อนไขเงินฝากเกิน 500,000 บาท จำนวน 168,679 คน ซึ่งมีผู้ผ่านเกณฑ์ได้รับสิทธิแล้ว จำนวน 7,417,435 คน และกดเข้าร่วมโครงการแล้ว จำนวน 3,991,206 คน คิดเป็น 54 % ส่วนผลการให้บริการศูนย์ประสานงานทบทวนสิทธิโครงการ ม33เรารักกันทั้ง 2 กลุ่ม (ข้อมูล ณ วันที่ 16 มี.ค.64 เวลา 08.00 น.) กลุ่มทบทวนสิทธิยอดผู้ลงทะเบียนสำเร็จสะสม จำนวน 494,380 คน และกลุ่มไม่มีสมาร์ทโฟนผู้ลงทะเบียนสำเร็จสะสม จำนวน 3,838 คน
นายสุชาติ กล่าวต่อว่า โครงการ ม33เรารักกัน ซึ่งรัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ช่วยเหลือเยียวยาแบ่งเบาภาระค่าครองชีพของผู้ประกันตนมาตรา 33 ให้ได้รับสิทธิคนละ 4,000 บาท และขณะนี้อยู่ในขั้นตอนการตรวจสอบสิทธิผู้มีสิทธิได้รับเงินทางเว็บไซต์ www.ม33เรารักกัน และยืนยันตัวตนในแอพพลิเคชั่น ‘เป๋าตัง’ ตั้งแต่วันที่ 15 -21 มี.ค.64 หากตรวจสอบแล้วไม่มีสิทธิ์ จะต้องรีบทบทวนสิทธิตั้งแต่วันที่ 15 -28 มี.ค.64 กลุ่มแรก คือ ผู้ยังไม่ได้ลงทะเบียนมาก่อนกับผู้ที่ได้รับ SMS จากธนาคารกรุงไทยว่าชื่อ นามสกุลผิด ให้ทบทวนสิทธิผ่านทางเว็บไซต์ www.ม33เรารักกัน.com ส่วนกลุ่มที่ 2 คือ ผู้ที่ไม่มีสมาร์ทโฟน และผู้ที่ลงทะเบียนแล้วแต่ระบบแจ้งว่าไม่ได้อยู่ในมาตรา 33จะต้องไปทบทวนสิทธิที่สำนักงานประกันสังคมกรุงเทพมหานครพื้นที่/จังหวัด/สาขา ทั่วประเทศ ตั้งแต่เวลา 08.30 – 18.30 น. ทุกวันไม่เว้นวันหยุดราชการ โดยให้นำบัตรประชาชนแบบสมาร์ทการ์ดมาด้วย ณ สำนักงานประกันสังคมกรุงเทพมหานครพื้นที่/จังหวัด/สาขา ทั่วประเทศ หรือโทรสายด่วนกระทรวงแรงงาน 1506 กด 1 สำนักงานประกันสังคม และสามารถโทรศัพท์สอบถามจากเจ้าหน้าที่ได้โดยตรงที่สำนักงานประกันสังคมทุกแห่งทั่วประเทศ

ที่มา : https://www.thaigov.go.th/news/contents/details/40021