รัฐบาลไทย-ข่าวทำเนียบรัฐบาล-‘จับกัง1′ ยืนยัน ยื่นมือช่วยลูกจ้างสมุทรปราการดุจคนในครอบครัวให้ได้สิทธิว่างงานจากกองทุนประกันสังคมโดยเร็ว


วันศุกร์ที่ 12 มีนาคม 2564
‘จับกัง1′ ยืนยัน ยื่นมือช่วยลูกจ้างสมุทรปราการดุจคนในครอบครัวให้ได้สิทธิว่างงานจากกองทุนประกันสังคมโดยเร็ว
รัฐมนตรีว่าการกระทรวงแรงงาน ให้กำลังใจลูกจ้างโรงงานผลิตชุดชั้นในสตรี จ.สมุทรปราการ กำชับกรมสวัสดิการและคุ้มครองแรงงาน เร่งรัดติดตามค่าชดเชย สวัสดิการสิทธิประโยชน์ให้พนักงานโดยเร็ว และกำชับสำนักงานประกันสังคมจ่ายเงินทดแทนกรณีว่างงานให้เร็วที่สุด
เมื่อวันที่ 12 มีนาคม 2564 ที่ห้องจัตุมงคล ชั้น 6 อาคารกระทรวงแรงงาน นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับ นายมานิตย์ พรหมการีย์กุล ประธานสภาองค์การลูกจ้างแรงงานยานยนต์แห่งประเทศไทย ในโอกาสนำลูกจ้างที่ได้รับผลกระทบจาก กรณีบริษัท บริลเลียนท์ อัลไลแอนซ์ ไทย โกลบอล จำกัด ผู้ประกอบกิจการผลิตชุดชั้นในสตรี จ.สมุทรปราการ ถูกเลิกจ้างเนื่องจากปิดกิจการ เข้าพบรัฐมนตรีว่าการกระทรวงแรงงานเร่งรัดติดตามค่าชดเชย สวัสดิการสิทธิประโยชน์ให้พนักงานโดยเร็ว โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วมในครั้งนี้ด้วย โดยรัฐมนตรีว่าการกระทรวงแรงงาน กล่าวว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานเป็นอย่างยิ่ง จึงได้สั่งการให้กระทรวงแรงงานทำงานเชิงรุก เข้าไปติดตามสาเหตุการประกาศหยุดกิจการและเลิกจ้างพนักงาน รวมทั้งเร่งให้ความช่วยเหลือเยียวยาสิทธิประโยชน์ตามกฎหมายโดยด่วน
นายสุชาติ กล่าวว่า ในกรณีนี้ผมได้นำเรียนท่านนายกรัฐมนตรีแล้ว และท่านได้ฝากความห่วงใยและให้กำลังใจมายังพี่น้องแรงงานทุกคน ผมในฐานะรัฐมนตรีว่าการกระทรวงแรงงานก็ได้สั่งการให้สำนักงานประกันสังคมจ่ายเงินทดแทนกรณีว่างงานให้เร็วที่สุด ซึ่งจากการหารือในวันนี้เบื้องต้นจะให้พี่น้องผู้แรงงานได้ยื่นขอรับสิทธิประโยชน์กรณีว่างงานจากกองทุนประกันสังคมก่อน ส่วนกองทุนเงินสงเคราะห์ลูกจ้างได้มอบหมายให้อธิบดีกรมสวัสดิการและคุ้มครองแรงงานได้พิจารณาถึงขั้นตอนตามกฎหมาย ซึ่งกระทรวงแรงงานในยุคนี้เป็นที่พึ่งพิงของพี่น้องผู้ใช้แรงงานจะพยายามช่วยพี่น้องแรงงานให้ได้มากที่สุดเหมือนคนในครอบครัว

ที่มา : https://www.thaigov.go.th/news/contents/details/39925