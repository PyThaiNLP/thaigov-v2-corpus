รัฐบาลไทย-ข่าวทำเนียบรัฐบาล-กตน. ติดตามการดำเนินงานตามนโยบายของรัฐบาลและข้อสั่งการของนายกรัฐมนตรี พร้อมเตรียมมาตรการรองรับสถานการณ์ขาดแคลนน้ำฤดูแล้งปี 63 /64


วันศุกร์ที่ 19 มีนาคม 2564
พิมพ์
กตน. ติดตามการดำเนินงานตามนโยบายของรัฐบาลและข้อสั่งการของนายกรัฐมนตรี พร้อมเตรียมมาตรการรองรับสถานการณ์ขาดแคลนน้ำฤดูแล้งปี 63 /64
กตน. ติดตามการดำเนินงานตามนโยบายของรัฐบาลและข้อสั่งการของนายกรัฐมนตรี พร้อมเตรียมมาตรการรองรับสถานการณ์ขาดแคลนน้ำฤดูแล้งปี 63/64
วันนี้ (19 มี.ค.64) เวลา 12.00 น. ณ ห้องประชุม 301 ตึกบัญชาการ 1 ทำเนียบรัฐบาล นายอนุชา นาคาศัย   รัฐมนตรีประจำสำนักนายกรัฐมนตรีเป็นประธานการประชุมคณะกรรมการติดตามการดำเนินงานตามนโยบายของรัฐบาล และข้อสั่งการของนายกรัฐมนตรี (กตน.) ครั้งที่ 2/2564 โดยมีนายอนุชา บูรพชัยศรี โฆษกประจำสำนักนายกรัฐมนตรี เข้าร่วมประชุมด้วย
ที่ประชุมได้รับทราบรายงานภาวะสังคมไทยไตรมาส 4 ของภาพรวม ปี 2563 โดยในเรื่องของความเคลื่อนไหวทางสังคม ได้แก่ การจ้างงาน อัตราการว่างงาน หนี้สินครัวเรือน การเจ็บป่วยด้วยโรคเฝ้าระวัง การบริโภคเหล้าและบุหรี่  คดีอาญา การรับแจ้งอุบัติเหตุ การคุ้มครองผู้บริโภค พบว่าภาพรวมปรับตัวดีขึ้นทุกด้าน แต่ตลอดทั้งปียังได้รับผลกระทบจากสถานการณ์โควิด-19 อยู่ โดยเฉพาะเรื่องการจ้างงานและการว่างงาน สำหรับแนวทางการบริหารจัดการตลาดแรงงานในระยะต่อไป เช่น รักษาระดับการจ้างงานอย่างต่อเนื่อง จัดเตรียมมาตรการรองรับปัญหาภัยธรรมชาติที่อาจส่งผลต่อแรงงานเกษตร สนับสนุนการพัฒนาทักษะ ปรับทักษะ และสร้างทักษะใหม่ ให้กับแรงงาน รวมไปถึงการเตรียมความพร้อมของทักษะแรงงานไทยต่อการทำงานในอนาคต ได้แก่ การพัฒนาทักษะของแรงงาน อาทิ ขยายการเข้าถึงและผู้ใช้งาน ICT เพื่อให้แรงงานคุ้นชินกับ ICT นโยบายตลาดแรงงานเชิงรุก (Active labour Market Policies) เชื่อมโยงกับทักษะที่มี ความต้องการของตลาด และการเชื่อมโยงแรงงานกับผู้ประกอบการ รวมถึงการยกระดับการศึกษาด้าน ICT เช่น เชื่อมโยงการศึกษาด้าน ICT กับแผนอื่น รวมทั้งหากลไกการสนับสนุน และดึงภาคเอกชนเข้ามามีส่วนร่วม กำหนดมาตรฐานการเรียนรู้ด้าน ICT และการเรียนรู้ตลอดชีวิตผ่าน ICT ฯลฯ
รวมทั้งที่ประชุมรับทราบการดำเนินการเรื่องสวัสดิการภาครัฐที่เกษตรกรแต่ละรายได้รับ  ได้แก่ 1) โครงการช่วยเหลือเกษตรกรที่ได้รับผลกระทบจากการระบาดของโรคติดเชื้อไวรัสโคโรนา 2019 ได้ดำเนินการตามมติ ครม. เมื่อวันที่ 28 เม.ย.63  โดยจ่ายเงินช่วยเหลือ 5,000 บาท/ราย x 3 เดือน  (พ.ค. – ก.ค. 63) กรอบจำนวนเกษตรกร: ไม่เกิน 10 ล้านราย  ต่อมาจากการมติคณะรัฐมนตรีขยายเวลาโครงการไปจนถึง 30 กันยายน 2563 เพื่อให้เกษตรกรได้รับการช่วยเหลือเกษตรกรเป็นไปอย่างทั่วถึง เป็นธรรม สามารถมีรายได้เพียงพอต่อการเลี้ยงชีพของตนเองและครอบครัว โดย ธ.ก.ส. ได้จ่ายเงินให้เกษตรกร 7,564,682 ราย วงเงินรวม 113,304.40 ล้านบาท  2) โครงการประกันรายได้เกษตรกรชาวสวนยาง ระยะที่ 1 และ 2 โครงการระยะที่ 1 ตั้งแต่เดือนตุลาคม 2562 – มีนาคม 2563  มี จ่ายเงินทั้งสิ้น   1,272,883 ราย  จำนวนเงิน  24,172.437 ล้านบาท  ส่วนโครงการระยะที่ 2 ระยะเวลาประกันรายได้ยางพารา ต.ค.63 –มี.ค.64 เป้าหมายเกษตรกร จำนวน 1.83 ล้านราย พื้นที่เพาะปลูก จำนวน 18.286 ล้านไร่ ผลการดำเนินงานโครงการ เบิกจ่ายเงินทั้งสิ้น 1,361,144 ราย จำนวนเงิน 7,129.96 ล้านบาท
ที่ประชุมรับทราบการแก้ไขปัญหาการบริหารจัดการน้ำแล้ง โดยการเตรียม 9 มาตรการรองรับสถานการณ์ขาดแคลนน้ำฤดูแล้งปี 63/64 ได้แก่ 1) เร่งเก็บกักน้ำก่อนหมดฤดูฝน 2) จัดหาแหล่งน้ำสำรองน้ำดิบในพื้นที่ที่เสี่ยงขาดแคลนน้ำพร้อมแผนวางท่อน้ำประปาจาก กปภ.สาขาข้างเคียงและแผนรับน้ำดิบจากอ่างเก็บน้ำโดยตรง 4) กำหนดการจัดสรรน้ำฤดูแล้ง ติดตามกำกับให้เป็นไปตามแผนเพื่อไม่ให้เกิดผลกระทบการขาดแคลนน้ำอุปโภค-บริโภค พร้อมจัดทำทะเบียนผู้ใช้น้ำ 5) วางแผนเพาะปลูกพืชฤดูแล้ง รวมถึงมาตรการควบคุมการสูบน้ำ การแย่งน้ำ 6) เฝ้าระวังคุณภาพน้ำในแม่น้ำสายหลักและสายรอง 7) หลัก3R (Reuse Reduce Recycle)  ส่งเสริมให้ภาคอุตสาหกรรม 8) ติดตาม ประเมินผล เพื่อให้ผลการดำเนินงานเป็นไปตามแผน และ9) สร้างการรับรู้สถานการณ์น้ำและแผนจัดสรรน้ำ ให้ทุกภาคส่วน เกิดความร่วมมือในการใช้น้ำอย่างประหยัดและเป็นไปตามแผนที่กำหนดไว้
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40151