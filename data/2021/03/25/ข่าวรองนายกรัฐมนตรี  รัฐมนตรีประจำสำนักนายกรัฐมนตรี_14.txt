รัฐบาลไทย-ข่าวทำเนียบรัฐบาล-คจพ. เห็นชอบให้ตั้ง ศจพ. ทั่วประเทศ เพื่อให้ประชาชนได้อยู่ดีกินดี โดยไม่ทิ้งใครไว้ข้างหลัง  ใช้ TPMAP สำรวจบุคคล/ครัวเรือน แบบเคาะประตูบ้าน


วันศุกร์ที่ 19 มีนาคม 2564
พิมพ์
คจพ. เห็นชอบให้ตั้ง ศจพ. ทั่วประเทศ เพื่อให้ประชาชนได้อยู่ดีกินดี โดยไม่ทิ้งใครไว้ข้างหลัง  ใช้ TPMAP สำรวจบุคคล/ครัวเรือน แบบเคาะประตูบ้าน
คจพ. เห็นชอบให้ตั้ง ศจพ. ทั่วประเทศ เพื่อให้ประชาชนได้อยู่ดีกินดี โดยไม่ทิ้งใครไว้ข้างหลัง  ใช้ TPMAP สำรวจบุคคล/ครัวเรือน แบบเคาะประตูบ้าน
วันนี้ (19 มี.ค. 64) เวลา 10.00 น. ณ ห้องประชุม 301 ตึกบัญชาการ1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาเศรษฐกิจพอเพียง ครั้งที่ 1/2564 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ เข้าร่วมด้วย
ที่ประชุมได้เห็นชอบกลไกการดำเนินการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาเศรษฐกิจพอเพียง โดยมอบหมายให้กระทรวงมหาดไทยเร่งรัดผู้ว่าราชการจังหวัดทุกจังหวัดดำเนินการจัดตั้งศูนย์อำนวยการขจัดความยากจนและพัฒนาคนนทุกช่วงวัยอย่างยั่งยืนตามหลักปรัชญาเศรษฐกิจพอเพียงจังหวัด (ศจพ.จ.) ศูนย์อำนวยการปฏิบัติการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงอำเภอ (ศจพ.อ.) และทีมปฏิบัติการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาเศรษฐกิจพอเพียงในระดับพื้นที่ และมอบหมายผู้ว่าราชการกรุงเทพมหานครดำเนินการจัดตั้งศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงกรุงเทพมหานคร (ศจพ.กทม.) และศูนย์อำนวยการปฏิบัติการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงเขต (ศจพ.ข) เพื่อให้การแก้ไขปัญหาความยากจนและการพัฒนาคนทุกช่วงวัยได้เกิดผลสัมฤทธิ์ได้อย่างเป็นรูปธรรมและสามารถบรรลุเป้าหมายของการอยู่รอด พอเพียง อย่างยั่งยืน นำไปสู่การหลุดพ้นจากวงจรความยากจนอย่างยั่งยืนต่อไป
พร้อมกันนี้ ที่ประชุมยังได้เห็นชอบแนวทางการขับเคลื่อนการดำเนินการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงด้วยระบบ TPMAP ซึ่งประกอบด้วย การพัฒนาการเติมเต็มข้อมูล TPMAP ให้ครอบคลุมประเด็นการพัฒนาทุกมิติและทุกพื้นที่ในประเทศ และการลงพื้นที่ตรวจสอบ X-ray กลุ่มเป้าหมายเพื่อร่วมกันแก้ไขปัญหาในระดับบุคคล/ครัวเรือน หาเป้าหมายวิกฤตและเยี่ยมบ้าน (Knock Knock) รวมถึงการติดตาม ตรวจสอบ และประเมินผล โดยเร่งรัดให้ ศจพ. ทุกระดับและทีมปฏิบัติการฯ ดำเนินการแก้ไขปัญหาความยากจนและความเหลื่อมล้ำ และการพัฒนาคนทุกช่วงวัย ตามแนวทางการขับเคลื่อนฯ พร้อมประสานหน่วยงานที่เกี่ยวข้องนำเข้าข้อมูลที่มีการเชื่อมโยงกับเลขบัตรประชาชน 13 หลัก โดยนำส่งให้แก่สำนักงานสภาพัฒนาเศรษฐกิจและสังคมแห่งชาติและศูนย์เทคโนโลยีอิเล็กทรอนิกส์และคอมพิวเตอร์แห่งชาติ เพื่อพัฒนาระบบ TPMAP ทั้งในส่วนของข้อมูลและการใช้งานของระบบให้มีประสิทธิภาพมากยิ่งขึ้น
รองนายกรัฐมนตรีได้กล่าวว่า รัฐบาลได้ให้ความสำคัญกับการขจัดความมั่นคงและความเหลื่อมล้ำและการพัฒนาคนทุกช่วงวัย เพื่อให้ประชาชนได้อยู่ดีกินดี โดยไม่ทิ้งใครไว้ข้างหลัง ซึ่งเป็นปัจจัยแห่งความสำเร็จของพื้นฐานการพัฒนาประเทศอย่างยั่งยืน ให้หน่วยงานต่าง ๆ ที่เกี่ยวข้องร่วมมือร่วมใจพัฒนาคุณภาพชีวิตของประชาชนอย่างต่อเนื่องและจริงจังเพื่อแก้ปัญหาความยากจนให้กับประชาชนให้มีคุณภาพชีวิตที่ดีและมีความสุข ตามหลักปรัชญาของเศรษฐกิจพอเพียง เพื่อก่อให้เกิดความมั่นคงมั่งคั่งและยังยืนต่อไป
-----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40146