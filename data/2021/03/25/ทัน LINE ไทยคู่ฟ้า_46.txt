รัฐบาลไทย-ข่าวทำเนียบรัฐบาล-แก้ถึงระดับท้องถิ่น! เตรียมออกกฎหมายจบปัญหาคุณแม่วัยใส


วันพฤหัสบดีที่ 18 มีนาคม 2564
แก้ถึงระดับท้องถิ่น! เตรียมออกกฎหมายจบปัญหาคุณแม่วัยใส
...
ปัญหาคุณแม่วัยใส หรือการตั้งครรภ์ไม่พร้อมในวัยรุ่น ยังคงเป็นปัญหาสำคัญที่รัฐบาลเร่งแก้ไขมาโดยตลอด ทั้งในระดับภาพรวมและลงลึกถึงระดับท้องถิ่น ล่าสุด ได้มีการอนุมัติหลักการร่างกฎกระทรวงกำหนดสิทธิในการป้องกันและแก้ไขปัญหาการตั้งครรภ์ในวัยรุ่นของราชการส่วนท้องถิ่น พ.ศ. ... เพื่อแก้ปัญหาคุณแม่วัยใสในระดับท้องถิ่นอย่างเป็นรูปธรรม
.
โดยกำหนดให้ส่วนท้องถิ่นต้องจัดบริการให้วัยรุ่นในพื้นที่ได้รับการป้องกันและแก้ปัญหาการตั้งครรภ์อย่างรอบด้าน ถูกต้อง และไม่เลือกปฏิบัติ ดังนี้
.
1.จัดให้มีสถานบริการอนามัยการเจริญพันธุ์ มีบุคลากรให้บริการข้อมูลข่าวสารและให้คำปรึกษาในการป้องกันและแก้ไขปัญหาตั้งครรภ์ในวัยรุ่น โดยรักษาความลับและความเป็นส่วนตัว
2.จัดสวัสดิการทางสังคมให้แก่วัยรุ่น เช่น การฝึกอบรมการประกอบอาชีพหรือจัดหางาน ส่งเสริมการพัฒนาทางด้านร่างกายและจิตใจ และให้ความช่วยเหลือทางกฎหมายหรือกระบวนการยุติธรรม
3.จัดให้มีระบบประสาน ส่งต่อ และบูรณาการร่วมกับหน่วยงานที่เกี่ยวข้อง เช่น กระทรวงสาธารณสุข กระทรวงการพัฒนาสังคมฯ กระทรวงแรงงาน เพื่อดูแลและช่วยเหลือคุณแม่วัยใสอย่างครอบคลุมและมีประสิทธิภาพ
.
หลังจากนี้ ทุกหน่วยงานที่เกี่ยวข้องจะเร่งดำเนินการให้กฎหมายฉบับนี้มีผลบังคับใช้โดยเร็วที่สุด เพื่อให้มีจุดบริการเชิงรุกที่เข้าถึงวัยรุ่นทุกคน และลดจำนวนคุณแม่วัยใสทั่วประเทศให้ได้มากที่สุด
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40087