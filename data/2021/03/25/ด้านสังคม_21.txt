รัฐบาลไทย-ข่าวทำเนียบรัฐบาล-กรมเจ้าท่าจัดโครงการรณรงค์เรื่องสิ่งแวดล้อมเพื่อแก้ไขปัญหาขยะจากท้องทะเล


วันศุกร์ที่ 5 มีนาคม 2564
กรมเจ้าท่าจัดโครงการรณรงค์เรื่องสิ่งแวดล้อมเพื่อแก้ไขปัญหาขยะจากท้องทะเล
กรมเจ้าท่า (จท.) กระทรวงคมนาคม เห็นถึงความสำคัญและการแก้ไขปัญหาขยะในท้องทะเล ซึ่งส่งผลกระทบต่อสภาพแวดล้อมทางทะเลทั้งในระดับประเทศและนานาชาติ
จึงได้ดำเนินโครงการรณรงค์เรื่องสิ่งแวดล้อมเพื่อแก้ไขปัญหาขยะจากท้องทะเล ซึ่งเป็นไปตามข้อสั่งการของกระทรวงฯ ให้ทุกหน่วยงานภายใต้สังกัดกระทรวงฯ ดำเนินกิจกรรมที่ส่งเสริมสนับสนุนลดการใช้ เพื่อให้การจัดการขยะมีประสิทธิภาพยิ่งขึ้น
นายวิทยา ยาม่วง อธิบดีกรมเจ้าท่า กล่าวว่า การให้ความสำคัญด้านการควบคุมภาวะมลพิษทางทะเลจากเรือจำเป็นต้องอาศัยความร่วมมือจากหลายภาคส่วน จท. ในฐานะหน่วยงานที่กำกับดูแลการคมนาคมทางทะเล จึงได้กำหนดมาตรการลดการใช้ถุงหิ้วพลาสติก งดใช้บรรจุภัณฑ์จากโฟม รวมทั้งจัดกิจกรรมและโครงการต่าง ๆ เพื่อป้องกันการทิ้งขยะจากเรือ สร้างความตระหนักรับรู้แก่ประชาชน ชุมชน ตลอดจนผู้ที่เกี่ยวข้อง เสริมสร้างจิตสำนึกในด้านสิ่งแวดล้อมที่จะนำไปสู่การปรับพฤติกรรมของคนภายในสังคม ซึ่งเป็นการแก้ไขปัญหาจากต้นเหตุและได้ผลสัมฤทธิ์ในระยะยาว สามารถสร้างสภาพแวดล้อมให้กลับมาสะอาด และงดงามเช่นเดิม ซึ่ง จท. ได้ดำเนินโครงการรณรงค์ในเรื่องสิ่งแวดล้อมดังนี้
1. โครงการ “เจ้าท่าใส่ใจ รักไทย รักษ์โลก” มีวัตถุประสงค์เพื่อสร้างความตระหนักรู้และสร้างจิตสำนึกการรับผิดชอบต่อสิ่งแวดล้อม ลดการทิ้งขยะ งดการใช้โฟมและพลาสติก สร้างสภาพแวดล้อมในการทำงานให้สะอาดและถูกสุขลักษณะ รวมทั้งปรับเปลี่ยนพฤติกรรมของบุคลากร จท. เพื่อเป็นแบบอย่างที่ดีให้กับประชาชนและสร้างภาพลักษณ์ที่ดีให้กับ จท. โดยมีกิจกรรมย่อย 5 กิจกรรม ประกอบด้วย 1) ร่วมใจใช้ถุงผ้า ชาวเจ้าท่าลดพลาสติก 2) หิ้วปิ่นโต say no ให้พลาสติก 3) 5 ส สุขสันต์ ร่วมกัน Go-Green 4) ลด ละ คัด แยก และ 5) สร้างสุขาให้ประชาสุขี เพื่อส่งเสริมให้ลดการใช้พลาสติกจากบนบก ไม่ให้ทิ้งลงแม่น้ำออกไปสู่ทะเล
2. โครงการ “รักษ์เจ้าพระยากับเจ้าท่า” โดย จท. ร่วมกับองค์กรเอกชน และชุมชนต่าง ๆ เก็บขยะในแม่น้ำเจ้าพระยา เพื่อตระหนักถึงการรักษาสภาพสิ่งแวดล้อมทางน้ำ โดยเฉพาะปัญหาขยะในแม่น้ำเจ้าพระยาที่ส่งผลกระทบต่อระบบนิเวศทางน้ำ เนื่องจากสามารถไหลออกสู่ทะเลได้ทำให้เกิดเป็นปัญหาขยะในทะเลเพิ่มขึ้น
3. รณรงค์ให้เจ้าหน้าที่ภายในหน่วยงานร่วมกันคัดแยกขยะ โดยจัดถังรองรับขยะเพื่อคัดแยกประเภทขยะทุกจุดภายในบริเวณ จท. พร้อมทั้งกวดขันเรื่องความสะอาดของท่าเรือสาธารณะ และกำกับการดำเนินงานของท่าเรือ และเรือสินค้าให้มีการจัดการของเสียและขยะที่ถูกต้อง
นอกจากนี้ จท. ได้เข้าร่วมโครงการระหว่างประเทศทั้งระดับนานาชาติและระดับภูมิภาค ซึ่งมีวัตถุประสงค์ร่วมกันในการแก้ไขปัญหาขยะทางทะเล อาทิ โครงการ GloLitter (IMO-FAO-NORWAY GloLitter Partnership) และโครงการปกป้องสิ่งแวดล้อมทางทะเลของภูมิภาคเอเชียตะวันออกเฉียงใต้ (MEPSEAS) เป็นต้น รวมทั้งเร่งรัดผลักดันการเข้าเป็นภาคีอนุสัญญาว่าด้วยการป้องกันมลพิษจากเรือ ภาคผนวกที่ 5 ว่าด้วยการป้องกันมลพิษขยะจากเรือ (MARPOL Annex V) ที่สืบเนื่องจากประเทศไทยมีนโยบายที่จะเข้าเป็นภาคีอนุสัญญา MARPOL Annex V เพื่อร่วมมือกับนานาประเทศในการควบคุมเรือเดินทะเลและสิ่งก่อสร้างในทะเลไม่ให้มีการทิ้งขยะลงในทะเล เป็นไปตามกำหนดหรือมาตรฐานที่อนุสัญญาดังกล่าวกำหนดไว้ ให้สอดคล้องกับอนุสัญญาสหประชาชาติว่าด้วยกฎหมายทะเล ค.ศ. 1982 (อนุสัญญา UNCLOS 1982) เกี่ยวกับการป้องกันและควบคุมมลพิษของสิ่งแวดล้อมทางทะเล
ทั้งนี้ การแก้ไขปัญหาขยะในท้องทะเลต้องอาศัยความร่วมมือจากทุกภาคส่วนในการจัดการปัญหาขยะ การจัดการขยะในครัวเรือน การปรับมุมมองเกี่ยวกับขยะจากวัตถุเหลือใช้ให้กลายเป็นวัตถุดิบสำหรับกระบวนการผลิตอื่น ๆ มากกว่าถูกมองว่าเป็นขยะไร้ค่า ซึ่งจะต้องเริ่มจากบนบกเป็นอันดับแรก เพื่อป้องกันไม่ให้ขยะถูกทิ้งลงสู่แม่น้ำและไหลออกสู่ทะเล ซึ่ง จท. ได้เน้นย้ำให้เจ้าหน้าที่ช่วยรณรงค์และเผยแพร่ความรู้เกี่ยวกับการดูแลอนุรักษ์ธรรมชาติทางทะเล และสร้างจิตสำนึกให้ประชาชนทั่วไปร่วมกันใส่ใจดูแลทรัพยากรทางทะเลมากยิ่งขึ้น

ที่มา : https://www.thaigov.go.th/news/contents/details/39669