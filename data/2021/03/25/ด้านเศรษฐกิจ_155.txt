รัฐบาลไทย-ข่าวทำเนียบรัฐบาล-การรถไฟแห่งประเทศไทยเปิดจองตั๋วขบวนรถจักรไอน้ำพิเศษเส้นทางประวัติศาสตร์ กรุงเทพ - อยุธยา ในโอกาสวันคล้ายวันสถาปนากิจการรถไฟ 26 มีนาคม 256


วันพฤหัสบดีที่ 18 มีนาคม 2564
การรถไฟแห่งประเทศไทยเปิดจองตั๋วขบวนรถจักรไอน้ำพิเศษเส้นทางประวัติศาสตร์ กรุงเทพ - อยุธยา ในโอกาสวันคล้ายวันสถาปนากิจการรถไฟ 26 มีนาคม 256
การรถไฟแห่งประเทศไทย กระทรวงคมนาคม ขอเชิญชวนพี่น้องประชาชนร่วมเดินทางในขบวนรถไฟรถจักรไอน้ำพิเศษ เนื่องในโอกาสวันคล้ายวันสถาปนากิจการรถไฟครบรอบ 124 ปี วันที่ 26 มีนาคม  2564 เพื่อสัมผัสเส้นทางประวัติศาสตร์ กรุงเทพ - พระนครศรีอยุธยา
การรถไฟแห่งประเทศไทย กระทรวงคมนาคม ขอเชิญชวนพี่น้องประชาชนร่วมเดินทางในขบวนรถไฟรถจักรไอน้ำพิเศษ เนื่องในโอกาสวันคล้ายวันสถาปนากิจการรถไฟครบรอบ 124 ปี วันที่ 26 มีนาคม  2564 เพื่อสัมผัสเส้นทางประวัติศาสตร์ กรุงเทพ - พระนครศรีอยุธยา ร่วมถ่ายภาพกับหัวรถจักรไอน้ำ ตลอดจนรับชมนิทรรศการครบรอบ 124 ปีของการรถไฟฯ ที่สถานีกรุงเทพ (หัวลำโพง) เริ่มเปิดจองตั๋วโดยสารตั้งแต่วันนี้เป็นต้นไป
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า เนื่องในโอกาสวันคล้ายวันสถาปนากิจการรถไฟ ครบรอบ 124 ปี รฟท. ได้นำรถจักรไอน้ำมาเปิดให้บริการเดินรถขบวนพิเศษผ่านเส้นทางประวัติศาสตร์กรุงเทพถึงพระนครศรีอยุธยา ในวันที่ 26 มีนาคม 2564 เพื่อเป็นการน้อมรำลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัวที่พระองค์ท่านทรงพระกรุณาโปรดเกล้าฯ สถาปนากิจการการรถไฟ
รายละเอียดเส้นทางการเดินรถของรถไฟขบวนพิเศษ กรุงเทพ - อยุธยา - กรุงเทพ ขบวนที่ 901/902 ออกจากสถานีกรุงเทพ เวลา 08.10 น. ถึงสถานีอยุธยา เวลา 10.15 น. ซึ่งนักท่องเที่ยวสามารถเดินทางท่องเที่ยวภายในจังหวัดพระนครศรีอยุธยา ชมสถานที่สำคัญของจังหวัด ประมาณ 6 ชั่วโมง ส่วนเที่ยวกลับจะออกจากสถานีอยุธยา เวลา 16.40 น. ถึงกรุงเทพเวลา 18.45 น. โดยสถานีที่หยุดรับ - ส่งผู้โดยสาร ได้แก่ สถานีสามเสน บางซื่อ บางเขน หลักสี่ ดอนเมือง รังสิต นักท่องเที่ยวสามารถขึ้นหรือลงตามสถานีดังกล่าวข้างต้นได้ ขณะที่ประชาชนที่อาศัยอยู่ใกล้เส้นทางรถไฟสายกรุงเทพ - อยุธยา สามารถร่วมบันทึกภาพหัวรถจักรไอน้ำ ในเส้นทางที่ขบวนรถวิ่งผ่าน
สำหรับอัตราค่าโดยสาร ไป - กลับ ผู้ใหญ่/เด็ก คนละ 290 บาท (บริการอาหารว่าง น้ำดื่มบนขบวนรถ ทั้งเที่ยวไป - กลับ พร้อมกิจกรรมบนขบวนรถไฟ) ผู้โดยสารสามารถติดต่อซื้อตั๋วและสำรองที่นั่งด้วยระบบ D - Ticket ได้ด้วยตนเอง ผ่านเว็บไซต์ www.railway.co.th หรือสถานีรถไฟทุกแห่งทั่วประเทศ ตั้งแต่วันนี้เป็นต้นไป หรือสอบถามข้อมูลเพิ่มเติมที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์ รฟท.

ที่มา : https://www.thaigov.go.th/news/contents/details/40078