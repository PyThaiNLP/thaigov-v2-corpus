รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม เร่งรัดติดตามแก้ไขปัญหาจราจรบนทางพิเศษ 


วันพุธที่ 24 มีนาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม เร่งรัดติดตามแก้ไขปัญหาจราจรบนทางพิเศษ
เน้นย้ำการเพิ่มพื้นที่ผิวจราจรบนทางพิเศษ ปรับปรุงรูปแบบระบบการเก็บค่าผ่านทาง และขยายผิวจราจรบริเวณจุดคอขวด
นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยภายหลังการเป็นประธานการประชุมการแก้ไขปัญหาจราจรบนทางพิเศษ ผ่านระบบทางไกล VDO CONFERENCE เมื่อวันอังคารที่ 23 มีนาคม 2564 โดยมี การทางพิเศษแห่งประเทศไทย (กทพ.) และสำนักงานนโยบายและแผนการขนส่งและจราจร (สนข.) เข้าร่วมซึ่งที่ประชุมได้รับทราบและพิจารณาผลการดำเนินงานการแก้ไขปัญหาจราจรบนโครงข่ายทางพิเศษตามมติคณะกรรมการจัดระบบการจราจรทางบก (คจร.) และคณะรัฐมนตรี (ครม.) ภายใต้แผนแม่บทการแก้ไขปัญหาการจราจรในเขตกรุงเทพมหานครและปริมณฑล จำนวน 4 เส้นทาง ดังนี้
1) ทางหลวงพิเศษหมายเลข M7 ช่วงศรีนครินทร์ - สุวรรณภูมิ
2) ถนนประเสริฐมนูกิจ - งามวงศ์วาน
3) ทางด่วนขั้นที่ 1 ต่างระดับอาจณรงค์
และ 4) ทางพิเศษสายพระราม 3 - ดาวคะนอง - วงแหวนรอบนอก และทางยกระดับบางขุนเทียน - เอกชัย - บ้านแพ้ว
กทพ. ได้รายงานผลการศึกษาเพื่อแก้ไขปัญหาจราจรบนโครงข่ายทางพิเศษในภาพรวมทั้งระบบ โดยมีความคืบหน้าของการศึกษาปัญหาจราจรที่เกิดขึ้นบนโครงข่ายทางพิเศษ สามารถแบ่งกลุ่มปัญหาที่เกิดขึ้นได้ ดังนี้
1) ปัญหาปริมาณจราจรเกินความจุบนทางพิเศษ
2) ปัญหาจำนวนช่องเก็บค่าผ่านทางไม่เพียงพอ
3) ปัญหาจุดตัดกระแสจราจรบริเวณทางแยกต่างระดับ เช่น บริเวณทางร่วม ทางแยก
และ 4) ปัญหาการจราจรติดขัดบริเวณทางลงทางพิเศษที่ต่อเนื่องจากถนนพื้นราบ
ทั้งนี้ กทพ. ได้นำเสนอแนวทางและวิธีการแก้ไขปัญหาดังกล่าว เช่น การเพิ่มพื้นที่ผิวจราจรของทางพิเศษ การปรับปรุงรูปแบบระบบเก็บค่าผ่านทาง การขยายผิวจราจรบริเวณจุดคอขวด ที่เกิดจากลักษณะ ทางกายภาพของทางพิเศษ การก่อสร้างทางลงเพิ่มเติม เพื่อลดปัญหาจราจรติดขัดจากการตัดกระแสจราจร และการบริหารจัดการจราจรบริเวณทางลงทางพิเศษร่วมกันระหว่างหน่วยงานที่เกี่ยวข้อง เป็นต้น โดยงานศึกษาเพื่อแก้ไขปัญหาการจราจรบนโครงข่ายทางพิเศษในภาพรวมทั้งระบบ จะดำเนินการแล้วเสร็จในเดือนธันวาคม 2564
นอกจากนี้ นายศักดิ์สยาม ชิดชอบ ได้มีข้อสั่งการ ดังนี้
1. มอบหมายให้ กทพ. บูรณาการหน่วยงานที่เกี่ยวข้อง ได้แก่ สนข. กรมทางหลวง (ทล.) กรมทางหลวงชนบท (ทช.) กรุงเทพมหานคร (กทม.) และสำนักงานตำรวจแห่งชาติ (สตช.) เพื่อให้เกิดการแก้ไขปัญหาการจราจรอย่างเป็นระบบ
2. พิจารณาการนำเทคโนโลยี รวมถึงปัญญาประดิษฐ์ (AI) มาใช้ในการบริหารจัดการจราจรในภาพรวม
3. นำเสนอแผนและระยะเวลาในการดำเนินงานให้มีความครบถ้วนและครอบคลุม

ที่มา : https://www.thaigov.go.th/news/contents/details/40291