รัฐบาลไทย-ข่าวทำเนียบรัฐบาล-นายกฯ เป็นประธานในงานครบรอบสถาปนากระทรวงยุติธรรม 130 ปี ย้ำแก้ปัญหาให้ประชาชนผู้มีรายได้น้อยเข้าถึงความกระบวนการยุติธรรม เท่าเทียม เป็นธรรม 


วันพฤหัสบดีที่ 25 มีนาคม 2564
พิมพ์
นายกฯ เป็นประธานในงานครบรอบสถาปนากระทรวงยุติธรรม 130 ปี ย้ำแก้ปัญหาให้ประชาชนผู้มีรายได้น้อยเข้าถึงความกระบวนการยุติธรรม เท่าเทียม เป็นธรรม
นายกฯ เป็นประธานในงานครบรอบสถาปนากระทรวงยุติธรรม 130 ปี ย้ำแก้ปัญหาให้ประชาชนผู้มีรายได้น้อยเข้าถึงความกระบวนการยุติธรรม เท่าเทียม เป็นธรรม ขับเคลื่อนงานยุติธรรมสร้างสุขให้แก่ประชาชน
วันนี้ (25 มีนาคม 2564) เวลา 11.00 น. ณ อาคารที่ทำการกระทรวงยุติธรรม ถนนแจ้งวัฒนะ เขตหลักสี่ กรุงเทพฯ  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในงานสถาปนากระทรวงยุติธรรม ครบรอบ 130 ปี  โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยคณะผู้บริหาร ข้าราชการและเจ้าหน้าที่จากหน่วยงานในสังกัดกระทรวงยุติธรรม ให้การต้อนรับ
โอกาสนี้ นายกรัฐมนตรี เข้าร่วมการประชุมรับฟังผลงานสำคัญของกระทรวงยุติธรรม ซึ่งเป็นไปตามนโยบายนายกรัฐมนตรีในการบูรณาการการทำงานร่วมกันของหน่วยงานที่เกี่ยวข้องเรื่องของการปราบปรามยาเสพติด  อาทิ ชุดปฏิบัติการ “พาลีปราบยา”  เพื่อการป้องกันและปรามปรามยาเสพติด   การกระทำที่ผิดกฎหมายเรื่องของการฮั้วประมูลทั่วประเทศ  รวมถึงการปรับปรุงแก้ไขกฎหมายสอดคล้องกับสถานการณ์ปัจจุบัน
นายกรัฐมนตรีกล่าวถึง ความสำคัญของกระบวนการยุติธรรม คือ การบังคับใช้กฎหมายของเจ้าหน้าที่ควบคู่การสร้างการรับรู้และการเรียนรู้ให้ประชาชนเคารพกฎหมาย ทั้งกฎหมายพื้นฐาน กฎหมายที่เกี่ยวข้องกับตนเอง และกฎหมายอื่น ๆ เป็นต้น โดยขยายความรู้เรื่องของกฎหมายในระบบการศึกษาทุกระดับเพื่อให้เด็กและเยาวชนได้เรียนรู้เพื่อเป็นประโยชน์ต่อตนเองในการที่จะปฏิบัติตนได้อย่างถูกต้องเหมาะสมต่อไป
นายกรัฐมนตรีกล่าวว่า รัฐบาลสนับสนุนการทำงานของเจ้าหน้าที่และกระทรวงยุติธรรมอย่างเต็มที่ทั้งเรื่องการปราบปรามยาเสพติด การทุจริตคอร์รัปชั่น ค้ามนุษย์ ฮั้วประมูล ฯลฯ เพื่อให้การทำงานบรรลุผลสำเร็จตามเป้าหมายที่ตั้งไว้และเกิดประโยชน์ต่อประชาชนโดยรวม โดยสิ่งสำคัญของการแก้ปัญหายาเสพติดต้องดำเนินการคู่ขนานกันไปทั้งการป้องกัน ป้องปราม สืบสวน สอบสวน และการลด Demand ลง นอกจากนี้ต้องมีการศึกษากฎหมายต่าง ๆ ที่เกี่ยวข้องทั้งกฎหมายเก่าและใหม่ รวมถึงกฎหมายของต่างประเทศ เพื่อพัฒนาปรับปรุงกฎหมายของไทยให้สอดคล้องและทันกับสถานการณ์ที่เกิดขึ้น    พร้อมให้ดูแลประชาชนผู้มีรายได้น้อยให้สามารถเข้าถึงกระบวนการยุติธรรมอย่างเท่าเทียมและเป็นธรรม โดยเฉพาะการช่วยเหลือผ่าน “กองทุนยุติธรรม” ด้วย
จากนั้น นายกรัฐมนตรีได้เยี่ยมชมบูธนิทรรศการ “การเดินหน้าขับเคลื่อนงานยุติธรรม เพื่อสร้างสุขให้ประชาชน” ประกอบด้วย ประวัติศาสตร์การก่อตั้งกระทรวงยุติธรรม เพื่อรำลึกถึงความสำคัญของการก่อตั้งกระทรวงยุติธรรมผลงานเชิงรุกหรือผลงานเด่น ทิศทางการเดินหน้าขับเคลื่อนงานยุติธรรมเพื่อสร้างสุขให้ประชาชน และนวัตกรรมการให้บริการประชาชน (e-Service) ของกระทรวงยุติธรรม พร้อมทั้งปลูกต้นสนฉัตร ซึ่งเป็นต้นไม้ประจำกระทรวงยุติธรรม เพื่อเป็นที่ระลึก ณ บริเวณหน้าอาคารที่ทำการกระทรวงยุติธรรมด้วย
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40364