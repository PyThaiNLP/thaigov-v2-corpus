รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตร อนุมัติ (ร่าง) พ.ร.บ. การเปลี่ยนแปลงสภาพภูมิอากาศ ยกระดับการดำเนินงานด้านการเปลี่ยนแปลงสภาพภูมิอากาศของไทย 


วันจันทร์ที่ 1 มีนาคม 2564
พิมพ์
รองนายกรัฐมนตรี พลเอก ประวิตร อนุมัติ (ร่าง) พ.ร.บ. การเปลี่ยนแปลงสภาพภูมิอากาศ ยกระดับการดำเนินงานด้านการเปลี่ยนแปลงสภาพภูมิอากาศของไทย
รองนายกรัฐมนตรี พลเอก ประวิตร อนุมัติ (ร่าง) พ.ร.บ. การเปลี่ยนแปลงสภาพภูมิอากาศ ยกระดับการดำเนินงานด้านการเปลี่ยนแปลงสภาพภูมิอากาศของไทย
วันนี้ (1 มี.ค. 64) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการนโยบายการเปลี่ยนแปลงสภาพภูมิอากาศแห่งชาติ ครั้งที่ 2/2564 ผ่านสื่ออิเล็กทรอนิกส์ โดยมีนาย วราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อมเข้าร่วมด้วย
ที่ประชุมได้เห็นชอบต่อสาระสำคัญของ (ร่าง) พระราชบัญญัติการเปลี่ยนแปลงสภาพภูมิอากาศ พ.ศ. .... และ (ร่าง) กรอบหลักการกฎหมายลำดับรองตามที่เสนอ เพื่อเป็นการกำหนดเป้าหมายในการลดปริมาณการปล่อยก๊าซเรือนกระจกและดำเนินมาตรการเพื่อลดปริมาณก๊าซเรือนกระจกภายในประเทศให้ได้ตามเป้าหมายที่กำหนดไว้ ตลอดจนการกำหนดนโยบายและเเผนเพื่อยกระดับความสามารถในการปรับตัวและฟื้นตัวจากการเปลี่ยนแปลงสภาพภูมิอากาศ เพื่อนำไปสู่ประสิทธิผลในการบริหารจัดการปัญหาจากการเปลี่ยนแปลงสภาพภูมิอากาศของประเทศไทย และความร่วมมือกับนานาประเทศในการลดปริมาณการสะสมของก๊าซเรือนกระจกในชั้นบรรยากาศของโลก โดยให้เสนอคณะรัฐมนตรี เพื่อพิจารณาเห็นชอบต่อไป อีกทั้งที่ประชุมยังได้เห็นชอบให้ปรับปรุงองค์ประกอบในคณะอนุกรรมการการเปลี่ยนแปลงสภาพภูมิอากาศด้านการประสานท่าทีเจรจาและความร่วมมือระหว่างประเทศ และเห็นชอบต่อร่างข้อตกลงความร่วมมือระหว่างกระทรวงทรัพยากรธรรมชาติและสิ่งแวดล้อมกับสถานเอกอัครราชทูตราชอาณาจักรเนเธอร์แลนด์ประจำประเทศไทย ว่าด้วยความร่วมมือด้านการจัดการสิ่งแวดล้อมการเปลี่ยนแปลงสภาพภูมิอากาศ และเศรษฐกิจหมุนเวียน มีวัตถุประสงค์เพื่อเป็นกรอบการดำเนินงานร่วมกัน เพื่อสนับสนุนความตั้งใจในการจัดการสิ่งแวดล้อม การเปลี่ยนแปลงสภาพภูมิอากาศ และสนับสนุนเศรษฐกิจหมุนเวียนในสาขาต่าง ๆ โดยเฉพาะการป้องกันสภาพแวดล้อมทางทะเล การลดปริมาณขยะพลาสติกในแม่น้ำ โดยจะมีการแลกเปลี่ยนความรู้ประสบการณ์ แลกเปลี่ยนงานวิจัย ข้อมูลและผู้เชี่ยวชาญ การจัดสัมมนาประชุม การจัดหลักสูตรร่วมกัน การดำเนินโครงการร่วมกันรวมถึงการวิจัยร่วมกันด้วย โดยรองนายกรัฐมนตรีได้มอบหมายให้กระทรวงทรัพยากรธรรมชาติและสิ่งแวดล้อมนำเสนอคณะรัฐมนตรีเพื่อพิจารณาเห็นชอบต่อไป
-------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39498