รัฐบาลไทย-ข่าวทำเนียบรัฐบาล-นฤมล แจง ความคืบหน้าแก้ไขปัญหาด้านสวัสดิการแห่งรัฐ


วันพุธที่ 10 มีนาคม 2564
พิมพ์
นฤมล แจง ความคืบหน้าแก้ไขปัญหาด้านสวัสดิการแห่งรัฐ
- -
ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน ร่วมประชุมคณะอนุกรรมการประสานงานเร่งรัดติดตามการแก้ไขปัญหาของขบวนการประชาชนเพื่อสังคมที่เป็นธรรม และขับเคลื่อนโยบาย 9 ด้าน โดยมีร้อยเอก ธรรมนัส พรมหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธาน ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม
ที่ประชุมได้รายงานผลการดำเนินงานในหลายประเด็น อาทิ การแก้ไขปัญหาที่อยู่อาศัยและสินเชื่อ การแก้ไขปัญหาเกี่ยวกับสถานะและสิทธิของบุคคล การแก้ไขปัญหาเกี่ยวกับสถานะและสิทธิของบุคคลการแก้ไขปัญหาที่เกี่ยวข้องกับกระทรวงคมนาคม กรณีการแก้ไขปัญหาที่อยู่อาศัยให้แก่ชุมชนที่เช่าที่ดินของการรถไฟแห่งประเทศไทย เพื่อพิจารณาให้ประชาชนสามารถเช่าที่ดินของการรถไฟแห่งประเทศไทยได้ทั่วประเทศ นอกจากนี้ การแก้ไขปัญหาด้านคดีความ กฎหมายและกระบวนการยุติธรรม การแก้ไขปัญหาที่ดินที่อยู่ในความรับผิดชอบของกระทรวงเกษตรและสหกรณ์ โดยคณะอนุกรรมการต่างๆ พร้อมหารือเพื่อเร่งแก้ไขปัญหาโดยให้เป็นไปอย่างถูกต้องและมีประสิทธิภาพสูงสุดเพื่อประชาชน
ในส่วนที่กระทรวงแรงงานดำเนินการและอยู่ภายใต้การกำกับดูแลและขับเคลื่อนของรัฐมนตรีช่วยว่าการกระทรวงแรงงาน คือ การแก้ไขปัญหาด้านสวัสดิการแห่งรัฐ ได้รายงานความคืบหน้าให้ที่ประชุมได้รับทราบว่า คณะทำงานเร่งรัดติดตามและขับเคลื่อนการดำเนินการแก้ไขปัญหาด้านสวัสดิการแห่งรัฐ ได้ประชุมหารือแนวทางการขับเคลื่อนการดำเนินการแก้ไขปัญหาด้านสวัสดิการของรัฐ ที่ได้จัดหาให้กับประชาชนเพื่อแก้ไขปัญหาความยากจนและความเหลื่อมล้ำทางสังคม ซึ่งประเด็นปัญหาที่ทำให้ประชาชนรับสวัสดิการซ้ำซ้อนหรือไม่สามารถรับสวัสดิการได้อย่างทั่วถึง เป็นผลสืบเนื่องมาจากการไม่มีระบบเชื่อมโยงข้อมูลที่เป็นเอกภาพ ซึ่งคณะทำงานได้มีมติเห็นชอบในหลักการให้มีคณะกรรมการเฉพาะกิจระดับชาติเป็นหน่วยงานกลางให้ข้อเสนอแนะหน่วยงานภาครัฐในการเชื่อมโยงฐานข้อมูลการจัดสวัสดิการ และปรับปรุงกฎหมาย ระเบียบ หลักเกณฑ์ หรือข้อบังคับต่าง ๆ ให้เหมาะสมและเป็นธรรมกับประชาชนได้มากที่สุด โดยมีนายกรัฐมนตรี หรือรัฐมนตรีที่นายกรัฐมนตรีมอบหมาย เป็นประธานคณะกรรมการ
“คณะทำงาน จะเร่งติดตามผลการดำเนินงาน และขับเคลื่อนเพื่อให้ปัญหาได้รับการแก้ไขอย่างทันท่วงที บรรเทาความเดือดร้อนของประชาชนในทุกๆ มิติ ตามนโยบายของรัฐบาล ภายใต้การนำของพลเอกประยุทธ์ จันทร์โอชา นายกรัฐมนตรี และเราจะไม่ทิ้งใครไว้ข้างหลัง” รมช.แรงงาน กล่าว

ที่มา : https://www.thaigov.go.th/news/contents/details/39812