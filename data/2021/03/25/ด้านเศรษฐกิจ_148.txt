รัฐบาลไทย-ข่าวทำเนียบรัฐบาล-กระทรวงคมนาคมเร่งรัดการศึกษาแผนพัฒนาโครงข่ายทางพิเศษระหว่างเมืองและระบบราง (MR-MAP)


วันพุธที่ 17 มีนาคม 2564
กระทรวงคมนาคมเร่งรัดการศึกษาแผนพัฒนาโครงข่ายทางพิเศษระหว่างเมืองและระบบราง (MR-MAP)
นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยหลังการประชุมขับเคลื่อนการศึกษาแผนพัฒนาโครงข่ายทางพิเศษระหว่างเมืองและระบบราง (MR-MAP) ในวันที่ 16 มีนาคม 2564 โดยมีหน่วยงานในสังกัดกระทรวงฯ ที่เกี่ยวข้อง ประกอบด้วย
กรมทางหลวง (ทล.) กรมทางหลวงชนบท (ทช.) การรถไฟแห่งประเทศไทย (รฟท.) และสำนักงานนโยบายและแผนการขนส่งและจราจร (สนข.) เข้าร่วมการประชุมว่า ที่ประชุมได้รับทราบความก้าวหน้าผลการดำเนินงานศึกษาจัดทำแผนการพัฒนาโครงข่าย MR-MAP โดย ทล. ได้ลงนามในสัญญาจ้างที่ปรึกษาเมื่อเดือนมกราคม 2564 จะสิ้นสุดสัญญาจ้างในเดือนกันยายน 2564 ปัจจุบันอยู่ในขั้นตอนการศึกษาเพื่อจัดทำโครงข่ายและคัดเลือกโครงการนำร่องเพื่อศึกษาความเหมาะสมเบื้องต้น โดยผลการคัดเลือกเส้นทางนำร่อง จาก 10 เส้นทาง ประกอบด้วย
1. เส้นทาง MR1 ตาก (ด่านแม่สอด) - นครพนม (ด่านนครพนม) มี 5 ช่วงสายทาง ดังนี้ 1) ด่านแม่สอด - พิษณุโลก 2) พิษณุโลก - เพชรบูรณ์ (หล่มสัก) 3) เพชรบูรณ์ (หล่มสัก) - ขอนแก่น 4) ขอนแก่น - มุกดาหาร และ 5) มุกดาหาร - นครพนม
2. เส้นทาง MR2 กาญจนบุรี (ด่านเจดีย์สามองค์) - อุบลราชธานี (สะพานมิตรภาพแห่งที่ 6) มี 3 ช่วงสายทาง ดังนี้ 1) ด่านเจดีย์สามองค์ - นครสวรรค์ 2) นครสวรรค์ - นครราชสีมา และ 3) นครราชสีมา - อุบลราชธานี
3. เส้นทาง MR3 กาญจนบุรี (ด่านน้ำพุร้อน) - สระแก้ว (ด่านอรัญประเทศ) มี 3 ช่วงสายทาง ดังนี้ 1) ด่านน้ำพุร้อน - กาญจนบุรี  2) กาญจนาภิเษก - สระแก้ว  และ 3) สระแก้ว - อรัญประเทศ
4. เส้นทาง MR4 ชลบุรี  ตราด (ด่านคลองใหญ่) มี 2 ช่วงสายทาง ดังนี้ 1) ชลบุรี - ระยอง  และ 2) ระยอง - ตราด
5. เส้นทาง MR5 ชุมพร - ระนอง
6. เส้นทาง MR6 ภูเก็ต - สุราษฎร์ธานี
7. เส้นทาง MR7 เชียงราย (ด่านเชียงของ) - สงขลา (ด่านชายแดนมาเลเซีย) มี 13 ช่วงสายทาง ดังนี้ 1) ด่านเชียงของ - เชียงราย 2) เชียงราย - เชียงใหม่ 3) เชียงใหม่ - พิษณุโลก 4) พิษณุโลก - นครสวรรค์ 5) นครสวรรค์ - สระบุรี 6) นครสวรรค์ - สุพรรณบุรี 7) สระบุรี - นครปฐม 8) นครปฐม - ชะอำ 9) ชะอำ - ชุมพร 10) ชุมพร - สุราษฎร์ธานี 11) สุราษฎร์ธานี - สงขลา 12) สงขลา - ด่านสะเดา และ 13) สงขลา - นราธิวาส
8. เส้นทาง MR8 หนองคาย (ด่านหนองคาย) - แหลมฉบัง มี 3 ช่วงสายทาง ดังนี้ 1) ขอนแก่น - หนองคาย 2) นครราชสีมา - ขอนแก่น  และ 3) นครราชสีมา - แหลมฉบัง
9. เส้นทาง MR9 บึงกาฬ (ด่านบึงกาฬ) - สุรินทร์ (ด่านช่องจอม)
10. เส้นทาง MR10 สระบุรี - สมุทรปราการ - สมุทรสาคร
นอกจากนี้ที่ประชุมได้พิจารณา 3 เส้นทางที่มีศักยภาพ ประกอบด้วย
1. เส้นทาง MR5 ชุมพร - ระนอง ระยะทาง 108 กม. ซึ่งมีทางเลือกในการพัฒนาโครงข่าย
จำนวน 3 ทางเลือก โดยการศึกษาจะสอดคล้องกับแนวทางการศึกษาความเหมาะสมโครงการ Land bridge
ของกระทรวงฯ
2. เส้นทาง MR8 หนองคาย (ด่านหนองคาย) - แหลมฉบัง ช่วงนครราชสีมา - แหลมฉบัง ระยะทาง 288 กม. โดยเบื้องต้น ทล. คาดว่า การพัฒนาจะประกอบด้วย ด่านเข้า - ออก 10 แห่ง ทางแยกต่างระดับ 11 แห่ง อุโมงค์ 3 แห่ง และ Rest Area 8 แห่ง
3. เส้นทาง MR9 กาญจนบุรี (ด่านเจดีย์สามองค์) - อุบลราชธานี (สะพานมิตรภาพแห่งที่ 6) ช่วงนครราชสีมา - อุบลราชธานี ระยะทาง 440 กม. โดยเบื้องต้น ทล. คาดว่า การพัฒนาจะประกอบด้วย ด่านเข้า - ออก 10 แห่ง ทางแยกต่างระดับ 9 แห่ง และ Rest Area 8 แห่ง
สำหรับการดำเนินงานในระยะต่อไป ทล. จะได้เร่งรัดการดำเนินงานให้เป็นไปตามนโยบายของกระทรวงฯ โดยจะได้ขยายงานศึกษาความเหมาะสมเบื้องต้น ให้ครอบคลุมโครงข่าย MR-MAP ทั้งหมดด้วย ทั้งนี้ได้กำชับให้ ทล. เร่งจัดทำรายละเอียดผลการศึกษาให้มีความชัดเจน โดยให้นำเสนอความก้าวหน้าการดำเนินงานภายใน 1 เดือน และจะมีการเชิญประชุมเพื่อเสนอแนวคิด การออกแบบ และจัดทำร่างแผน MR–MAP ก่อนจะรับฟังความคิดเห็นภาคประชาชนในเดือนพฤษภาคม 2564 ต่อไป

ที่มา : https://www.thaigov.go.th/news/contents/details/40052