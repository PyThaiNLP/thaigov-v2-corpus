รัฐบาลไทย-ข่าวทำเนียบรัฐบาล-ปรับกฎหมาย “ข้อมูลข่าวสารราชการ” หนุนประชาชนร่วมตรวจสอบภาครัฐ


วันพฤหัสบดีที่ 25 มีนาคม 2564
ปรับกฎหมาย “ข้อมูลข่าวสารราชการ” หนุนประชาชนร่วมตรวจสอบภาครัฐ
...
ปัจจุบันสถานการณ์ต่าง ๆ ของโลกได้เปลี่ยนแปลงไป รวมทั้งวิถีการรับรู้ข้อมูลข่าวสารของประชาชนก็ไปอยู่ในโลกออนไลน์มากขึ้น ทำให้บทบัญญัติบางประการใน พ.ร.บ.ข้อมูลข่าวสารของราชการ พ.ศ.2540 ไม่สอดคล้องกับสภาพการณ์ปัจจุบัน ดังนั้น ครม. ได้เห็นชอบร่าง พ.ร.บ.ข้อมูลข่าวสารของราชการ (ฉบับที่ ..) พ.ศ. .... ซึ่งเป็นการแก้ไขเพิ่มเติม พ.ร.บ. ฉบับเดิม เพื่อให้การบังคับใช้กฎหมายมีประสิทธิภาพมากยิ่งขึ้น โดยสาระสำคัญของการปรับแก้ไขกฎหมายฉบับนี้ คือ
.
1. นำข้อมูลข่าวสารสาธารณะลงประกาศในราชกิจจานุเบกษา พร้อมเผยแพร่หรือเปิดเผยข้อมูลข่าวสารผ่านระบบดิจิทัล
.
2. หากหน่วยงานของรัฐไม่ประกาศ/ไม่จัดหาข้อมูลข่าวสารไว้ให้ประชาชนตรวจดู ปฏิบัติหน้าที่ล่าช้า หรือฝ่าฝืนไม่ปฏิบัติตาม พ.ร.บ.นี้ ประชาชนสามารถร้องเรียนต่อคณะกรรมการข้อมูลข่าวสารของราชการได้
.
3. ข้อมูลข่าวสารที่ห้ามเปิดเผย เช่น ข้อมูลที่อาจเกิดความเสียหายต่อสถาบันพระมหากษัตริย์และข้อมูลการถวายความปลอดภัย ข้อมูลความมั่นคงของรัฐ เช่น ด้านการทหารและการป้องกันประเทศ ด้านข่าวกรอง ก่อการร้าย เป็นต้น
.
4. ข้อมูลที่อาจก่อให้เกิดความเสียหายต่อความสัมพันธ์ระหว่างประเทศ ความมั่นคงทางเศรษฐกิจหรือการเงินการคลังของประเทศ เจ้าหน้าที่รัฐอาจมีคำสั่งไม่ให้เปิดเผยข้อมูลก็ได้
.
5. กรณีที่เจ้าหน้าที่รัฐมีคำสั่งไม่ให้เปิดเผยข้อมูลข่าวสารใด หรือมีคำสั่งไม่รับฟังคำคัดค้าน ผู้ร้องสามารถอุทธรณ์ต่อคณะกรรมการวินิจฉัยเปิดข้อมูลข่าวสารได้ ภายใน 15 วัน
.
6. กำหนดให้มีคณะกรรมการ 2 ชุดคือ 1) คณะกรรมการข้อมูลข่าวสารของราชการ และ 2) คณะกรรมการวินิจฉัยการเปิดเผยข้อมูลข่าวสารสาขาต่าง ๆ ทั้งนี้ หากผู้อุทธรณ์ไม่เห็นด้วยกับคำวินิจฉัยของคณะกรรมการวินิจฉัยฯ สามารถยื่นฟ้องต่อศาลปกครองได้ ภายใน 30 วัน
.
กฎหมายฉบับนี้ นอกจากจะเปิดโอกาสให้ประชาชนเข้าถึงข้อมูลข่าวสารสาธารณะได้อย่างทั่วถึงแล้ว ประชาชนยังสามารถตรวจสอบการทำงานของหน่วยงานของรัฐได้ด้วย ซึ่งจะส่งผลให้ขั้นตอนการทำงานเป็นไปอย่างโปร่งใส เกิดความคุ้มค่าในการใช้จ่ายงบประมาณ และการพัฒนาประเทศ
.
สำหรับขั้นตอนต่อไป จะนำส่งคณะกรรมการประสานงานสภาผู้แทนราษฎรพิจารณาก่อนเสนอรัฐสภา พร้อมแผนการจัดทำกฎหมายลำดับรอง กรอบระยะเวลา และกรอบสาระสำคัญของกฎหมายลำดับรองที่ต้องออกตามร่างพ.ร.บ. ดังกล่าวด้วย
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40336