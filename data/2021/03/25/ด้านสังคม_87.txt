รัฐบาลไทย-ข่าวทำเนียบรัฐบาล-สธ.จับมือเครือข่าย หนุนผลิตภัณฑ์สุขภาพจากสมุนไพรไทย/กัญชาขึ้นห้าง กระตุ้นเศรษฐกิจประเทศ


วันพุธที่ 17 มีนาคม 2564
สธ.จับมือเครือข่าย หนุนผลิตภัณฑ์สุขภาพจากสมุนไพรไทย/กัญชาขึ้นห้าง กระตุ้นเศรษฐกิจประเทศ
กระทรวงสาธารณสุข จับมือเครือข่ายภูมิปัญญาการแพทย์แผนไทยทั้งรัฐและเอกชน จัดงาน “ครบเครื่องเรื่องกัญชา และเสน่ห์ยาสมุนไพร” หนุนพัฒนาผลิตภัณฑ์สุขภาพ เครื่องสำอาง อาหารจากสมุนไพรไทยและกัญชา พร้อมยกขึ้นห้าง ตอบรับความต้องการของตลาด
กระทรวงสาธารณสุข จับมือเครือข่ายภูมิปัญญาการแพทย์แผนไทยทั้งรัฐและเอกชน จัดงาน “ครบเครื่องเรื่องกัญชา และเสน่ห์ยาสมุนไพร” หนุนพัฒนาผลิตภัณฑ์สุขภาพ เครื่องสำอาง อาหารจากสมุนไพรไทยและกัญชา พร้อมยกขึ้นห้าง ตอบรับความต้องการของตลาด ขยายโอกาสอาชีพแก่ผู้ประกอบการ ช่วยกระตุ้นเศรษฐกิจชาติ
วันนี้ (17 มีนาคม 2564) ที่ ศูนย์การค้าพาราไดซ์ พาร์ค กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย พญ.อัมพร เบญจพลพิทักษ์ อธิบดีกรมการแพทย์แผนไทยและการแพทย์ทางเลือก พล.ร.อ.ชาญชัย เจริญสุวรรณ ประธานเครือข่ายพลังภูมิปัญญาการแพทย์แผนไทย นายสมพล ตรีภพนารถ กรรมการผู้จัดการธุรกิจศูนย์การค้า บริษัท เอ็ม บี เค จำกัด (มหาชน) และคณะผู้บริหารกระทรวงสาธารณสุข เปิดงาน “ครบเครื่องเรื่องกัญชา และเสน่ห์ยาสมุนไพร” เพื่อนำผลิตภัณฑ์สุขภาพ เครื่องสำอาง อาหารจากสมุนไพรไทยและกัญชา มาจัดแสดงและสาธิตวิธีการผลิต การนำไปใช้สร้างความเชื่อมั่นต่อคุณภาพ ประสิทธิภาพและความปลอดภัย ขยายโอกาสทางธุรกิจแก่ผู้ประกอบการ ช่วยกระตุ้นเศรษฐกิจชาติ
นายอนุทิน กล่าวว่า กระทรวงสาธารณสุข โดยกรมการแพทย์แผนไทยและทางแพทย์ทางเลือก ร่วมกับเครือข่ายพลังภูมิปัญญาการแพทย์แผนไทยและบริษัท เอ็ม บี เค จำกัด (มหาชน) ได้ส่งเสริมการนำพืชเศรษฐกิจ มาบูรณาการใช้กับภูมิปัญญาไทย โดยเฉพาะพืชกัญชาที่นำมาใช้ทางการแพทย์ทั้งแผนปัจจุบันและการแพทย์แผนไทย เพิ่มทางเลือกให้กับประชาชน โดยได้มีการศึกษาวิจัย พัฒนาต่อยอดกัญชาและสมุนไพรไทย เป็นผลิตภัณฑ์สุขภาพ แปรรูปเป็นอาหาร เครื่องสำอาง ได้รับความนิยมอย่างแพร่หลาย มีผู้สนใจนำไปพัฒนาเป็นผลิตภัณฑ์ใหม่ๆ สร้างมูลค่าทางเศรษฐกิจนับแสนล้านบาท
“การจัดงานครั้งนี้ จะเป็นโอกาสอันดีที่จะให้ประชาชนและผู้ประกอบเข้ามาเรียนรู้ การนำสมุนไพรและพืชกัญชา มาผลิตและพัฒนาเป็นผลิตภัณฑ์สุขภาพอย่างถูกกฎหมาย สร้างโอกาสทางธุรกิจให้กับผู้ประกอบการ สร้างนวัตกรรม เกิดการจ้างงาน พร้อมที่จะขยายตลาดทั้งในประเทศและต่างประเทศ โดยใช้ธุรกิจด้านการแพทย์แผนไทยเป็นแรงขับเคลื่อน” นายอนุทินกล่าว
ด้านแพทย์หญิงอัมพร กล่าวว่า การจัดงาน “ครบเครื่องเรื่องกัญชา และเสน่ห์ยาสมุนไพร” ในครั้งนี้ มีกิจกรรม ประกอบด้วย เวทีเสวนาวิชาการกัญชาและสมุนไพร บริการคลินิกกัญชาทางการแพทย์ แบบผสมผสาน  นิทรรศการวิชาการผลิตภัณฑ์กัญชาทางการแพทย์แผนไทย และการสาธิตทำผลิตภัณฑ์สุขภาพจากกัญชา อาทิ อาหารและเครื่องดื่มที่มีกัญชาเป็นส่วนผสม, ชาชงรูปแบบต่างๆ, น้ำมันนวด เป็นต้น และจำหน่ายผลิตภัณฑ์สมุนไพร อาหารเพื่อสุขภาพ จัดขึ้นระหว่างวันที่ 17 – 21 มีนาคม 2564 เวลา 11.00 – 20.00 น. ณ ศูนย์การค้า Paradise Park เขตประเวศ กทม. จึงขอเชิญชวนประชาชน นักธุรกิจ ที่สนใจ เข้าร่วมงาน เพื่อเป็นโอกาสการขยายธุรกิจ เกิดความคิดสร้างสรรค์นำกัญชาและสมุนไพรไทยไปพัฒนาต่อยอด เกิดการสร้างรายได้ สร้างอาชีพต่อไป
***********************17 มีนาคม 2564

ที่มา : https://www.thaigov.go.th/news/contents/details/40074