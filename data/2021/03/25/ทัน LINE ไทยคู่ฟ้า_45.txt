รัฐบาลไทย-ข่าวทำเนียบรัฐบาล-เคาะ! มาตรการ เร่งลงโทษข้าราชการ กระทำผิดชู้สาว-ละเมิดทางเพศ


วันพฤหัสบดีที่ 18 มีนาคม 2564
เคาะ! มาตรการ เร่งลงโทษข้าราชการ กระทำผิดชู้สาว-ละเมิดทางเพศ
...
จากกระแสข่าว ที่มีข้าราชการกระทำไม่เหมาะสมในเรื่องชู้สาว การล่วงละเมิดทางเพศ การคุกคามทางเพศ รวมถึงการกระทำล่วงละเมิดหรือคุกคามทางเพศผ่านสื่อออนไลน์ ซึ่งเข้าข่ายเป็นความผิดวินัยและจริยธรรมอย่างร้ายแรง กรณีเหล่านี้ ควรมีการสอบสวนความผิดและดำเนินการลงโทษอย่างรวดเร็ว
.
เพื่อแก้ปัญหาความล่าช้า ลักลั่น และการใช้ดุลยพินิจของบุคคลในการพิจารณาความผิด และกำหนดโทษ ที่ประชุม ครม. จึงมีมติเห็นชอบ “มาตรการทางการบริหารเพื่อประสิทธิภาพในการดำเนินการทางวินัยและจริยธรรม” ซึ่ง กำหนดให้ องค์กรกลางบริหารงานบุคคลประเภทต่างๆ ของข้าราชการฝ่ายพลเรือน นำมาตรการที่เกี่ยวกับวินัยและจริยธรรมร้ายแรงมาใช้
.
เช่น การสั่งให้พักราชการ การสั่งให้ออกจากราชการไว้ก่อน การสั่งให้ประจำส่วนราชการ การสั่งสำรองราชการ เมื่อมีข้าราชการถูกกล่าวหา เพื่อให้การสอบสวนเป็นไปอย่างมีประสิทธิภาพ โดยกำชับผู้บังคับบัญชาให้เร่งรัดดำเนินการให้เสร็จโดยเร็ว หากละเลย หรือปฏิบัติหน้าที่โดยไม่สุจริต ให้ถือว่ากระทำผิดวินัย
.
และให้องค์กรกลางบริหารงานบุคคล ของข้าราชการพลเรือนประเภทต่างๆ ประชุมหารือ ศึกษาวิเคราะห์กฎหมายร่วมกัน เพื่อกำหนดมาตรฐาน หรือ หลักเกณฑ์กลาง ในการดำเนินการทางวินัย วินัยที่เกี่ยวเนื่องกับจริยธรรม และการกำหนดมาตรการลงโทษ ให้เป็นไปอย่างรวดเร็วและมีประสิทธิภาพ
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40086