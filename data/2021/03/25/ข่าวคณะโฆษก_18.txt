รัฐบาลไทย-ข่าวทำเนียบรัฐบาล-รมว.ท่องเที่ยว รับข้อสั่งการนายกรัฐมนตรีลงพื้นที่ศรีสะเกษติดตามการพัฒนาแหล่งท่องเที่ยวเชื่อมโยงวิถีชีวิตและวัฒนธรรมท้องถิ่น สนับสนุนยกระดับรายได้ประชาชนฐานราก  


วันพฤหัสบดีที่ 18 มีนาคม 2564
พิมพ์
รมว.ท่องเที่ยว รับข้อสั่งการนายกรัฐมนตรีลงพื้นที่ศรีสะเกษติดตามการพัฒนาแหล่งท่องเที่ยวเชื่อมโยงวิถีชีวิตและวัฒนธรรมท้องถิ่น สนับสนุนยกระดับรายได้ประชาชนฐานราก
รมว.ท่องเที่ยว รับข้อสั่งการนายกรัฐมนตรีลงพื้นที่ศรีสะเกษติดตามการพัฒนาแหล่งท่องเที่ยวเชื่อมโยงวิถีชีวิตและวัฒนธรรมท้องถิ่น สนับสนุนยกระดับรายได้ประชาชนฐานราก
วันที่ 18 มี.ค. 2564 น.ส.ไตรศุลี ไตรสรณกุล  รองโฆษกประจำสำนักนายกรัฐมนตรี กล่าวว่า  นายพิพัฒน์ รัชกิจประการ  รมว.การท่องเที่ยวและกีฬา พร้อมคณะ ได้ลงพื้นที่จังหวัดศรีสะเกษ เพื่อติดตามการพัฒนาและสร้างเสริมศักยภาพด้านการท่องเที่ยวและกีฬา ตามข้อสั่งการของพล.อ.ประยุทธ์ จันทร์โอชา นายกรัฐมนตรีและรมว.กลาโหม ที่ให้กระทรวงการท่องเที่ยวและกีฬาเร่งรัดการพัฒนาการท่องเที่ยวในพื้นที่ต่างๆ ทั่วประเทศ ที่เชื่อมโยงกับวิถีชีวิตความเป็นอยู่ วัฒนธรรมแต่ละท้องถิ่น ให้มีส่วนสามารถยกระดับรายได้ของประชาชนระดับฐานรากได้
รมว.การท่องเที่ยวและกีฬา ได้เดินทางไปยังอุทยานแห่งชาติเขาพระวิหาร ตำบลเสาธง อำเภอกันทรลักษ์ เพื่อรับฟังข้อมูลเกี่ยวกับการพัฒนาแหล่งท่องเที่ยวผามออีแดง พร้อมประชุมหารือเกี่ยวกับการพัฒนาและเพิ่มศักยภาพการท่องเที่ยวร่วมกับส่วนราชการ ภาคเอกชน และประชาชนในพื้นที่ และเยี่ยมชมสถานที่ท่องเที่ยวสำคัญภายในอุทยานแห่งชาติเขาพระวิหารที่เป็นเป้าหมายการพัฒนาในระยะต่อไป ได้แก่ เนินนับดาว ผามออีแดง ภาพแกะสลักนูนต่ำ หอพระ สถูปคู่ และ แหล่งหินตัด
ทั้งนี้ ระหว่างการหารือว่ากับส่วนราชการ เอกชน และประชาชนในพื้นที่รมว.การท่องเที่ยวและกีฬา ได้กล่าวชื่นชมในความร่วมมือเพื่อขับเคลื่อนภาคการท่องเที่ยวของทุกภาคส่วนในจังหวัดด้วยความสามัคคี ซึ่งจากการรับฟังข้อมูลได้เห็นว่าศรีสะเกษสามารถพัฒนาเป็นแหล่งท่องเที่ยวทั้งทางธรรมชาติและวัฒนธรรมที่สำคัญของเขตภาคตะวันออกเฉียงเหนือตอนล่าง หรือ อีสานใต้ได้ ซึ่งเมื่อมีแผนงานชัดเจนรัฐบาลก็พร้อมให้การสนับสนุนเต็มที่
น.ส.ไตรศุลี กล่าวว่า  นายพิพัฒน์ ได้เยี่ยมชมการจัดงานเทศกาลดอกลำดวนบาน ณ สวนสมเด็จพระศรีนครินทร์ศรีสะเกษ วิทยาลัยเกษตรและเทคโนโลยีศรีสะเกษ อำเภอเมือง ซึ่งเป็นงานประจำปีของจังหวัดศรีสะเกษ โดยปี 2564 กำหนดการจัดงานระหว่างวันที่ 17-21 มี.ค. 2564
ในการนี้ รมว.การท่องเที่ยวและกีฬา ได้ชมนิทรรศการเฉลิมพระเกียรติ สมเด็จพระศรีนครินทราบรมราชชนนีแล้ว ได้ชมการจัดแสดงศิลปวัฒนธรรมและวิถีของ 4 ชนเผ่า ประกอบด้วย ส่วย เขมร ลาว เยอ ซึ่งเป็นอัตลักษณ์ของชาวศรีสะเกษ ส่งเสริมการท่องเที่ยวของจังหวัดให้เป็นที่รู้จักแพร่หลาย รวมถึงชมการจำหน่ายสินค้าโอทอป เช่น ผ้าทอเบญจศรี ของใช้ เครื่องประดับ อาหาร เครื่องดื่ม และสมุนไพร
-------------------------------

ที่มา : https://www.thaigov.go.th/news/contents/details/40112