รัฐบาลไทย-ข่าวทำเนียบรัฐบาล-รมว.พม. นำทีม ลงพื้นที่ จ.ยะลา เร่งบูรณาการแก้ปัญหาความยากจนให้กลุ่มเปราะบาง  หลังลงนามความร่วมมือระหว่างหน่วยงาน 1 สัปดาห์


วันพฤหัสบดีที่ 11 มีนาคม 2564
รมว.พม. นำทีม ลงพื้นที่ จ.ยะลา เร่งบูรณาการแก้ปัญหาความยากจนให้กลุ่มเปราะบาง  หลังลงนามความร่วมมือระหว่างหน่วยงาน 1 สัปดาห์
รมว.พม. นำทีม ลงพื้นที่ จ.ยะลา เร่งบูรณาการแก้ปัญหาความยากจนให้กลุ่มเปราะบาง หลังลงนามความร่วมมือระหว่างหน่วยงาน 1 สัปดาห์
วันนี้ (11 มี.ค. 64) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมทีม พม. One Home 5 จังหวัด (ยะลา ปัตตานี นราธิวาส สงขลา และสตูล) และหน่วยงานภายใต้บันทึกข้อตกลงความร่วมมือ (MOU) โครงการบูรณาการเพื่อพัฒนาคุณภาพชีวิตกลุ่มเปราะบางรายครัวเรือน ระหว่าง 12 กระทรวง 1 หน่วยงาน โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารและหัวหน้าหน่วยงานสังกัดกระทรวง พม. ในพื้นที่ พล.ร.ต.สมเกียรติ ผลประยูร เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) นายชัยสิทธิ์ พานิชพงศ์ ผู้ว่าราชการจังหวัดยะลา และผู้แทนหน่วยงานที่เกี่ยวข้อง เข้าร่วมประชุม ณ ศูนย์อำนวยการบริหารจังหวัดชายแดนภาคใต้ (ศอ.บต.) อำเภอเมือง จังหวัดยะลา
นายจุติ กล่าวว่า ตนในฐานะตัวแทนรัฐบาลได้เป็นประธานการประชุมในครั้งนี้ เนื่องจากสัปดาห์ที่ผ่านมา พลเอกประยุทธ์ จันทร์โอชา นายกรัฐมนตรี ได้มอบหมายให้ 12 กระทรวง และ กรุงเทพมหานคร ร่วมกันแก้ไขปัญหากลุ่มเปราะบางในพื้นที่ ซึ่งจังหวัดยะลามีกลุ่มเปราะบางทั้งพ่อแม่เลี้ยงเดี่ยว เด็กกำพร้า และคนพิการ จำนวนมาก ที่เราจะต้องเข้าไปดูแลช่วยเหลือ และวันนี้ เรามาอธิบายถึงเรื่องสมุดพกครอบครัวที่ตั้งใจจะแก้ไขปัญหาให้พ้นจากวงจรความยากจนและความเหลื่อมล้ำ ฉะนั้น ต้องทำความเข้าใจกันพร้อมตั้งเป้าหมายด้วยกันและทำงานกันเป็นทีม ซึ่งเป็นทีมประเทศไทย โดยเราจะมีเป้าหมายทุกปีว่า จะทำให้ความเปราะบางความยากจน และปัญหาต่างๆ ลดลงไป เป็นการปฏิรูปการทำงานของรัฐบาลที่ต้องการเข้าถึงพี่น้องประชาชนและไม่ทิ้งใครไว้ข้างหลัง โดยเชื่อว่าสมุดพกครอบครัวจะเป็นปัจจัยชี้วัดความสำเร็จหรือความล้มเหลว และต้องอาศัยทีมงานที่มีความพร้อมขับเคลื่อนงานไปด้วยกัน และเชื่อมั่นอีกว่าในระยะยาวปัญหานี้จะหมดไป ซึ่ง 3 จังหวัดชายแดนภาคใต้และอีก 2 จังหวัดใกล้เคียง จะเป็นโอกาสทองของประเทศไทยในการพลิกวิกฤติขึ้นมาและขับเคลื่อนการพัฒนาพลังของทรัพยากรมนุษย์ที่มีอยู่ ซึ่งจะเป็นระเบียงเศรษฐกิจที่สำคัญของประเทศไทยในระยะยาวต่อไป
นายจุติ กล่าวต่อไปว่า สำหรับ ศอ.บต. ที่ดูแลประชาชนในพื้นที่ชายแดนภาคใต้ ซึ่งมีทักษะความสามารถด้านกีฬานับว่าเป็นจุดแข็งที่สามารถนำไปต่อยอดขยายผลในการพัฒนาทักษะความสามารถของเด็กเยาวชนในพื้นที่ได้ เช่นเดียวกับจังหวัดสมุทรปราการที่มีจุดแข็งด้านดนตรี ซึ่งเป็นสองจังหวัดแรกที่ได้ลงพื้นที่บูรณาการการทำงานแบบองค์รวม ภายหลังกระทรวง พม. ได้ลงนามความร่วมมือฯ ระหว่างหน่วยงาน เมื่อวันที่ 3 มีนาคม 2564 ที่ผ่านมา ทั้งนี้ เราควรช่วยกันหาจุดแข็งของแต่ละจังหวัด เพื่อนำไป Coaching ในการพัฒนาทักษะความสามารถด้านต่างๆ ให้กับเด็ก เยาวชน เพื่อสร้างอาชีพที่มั่นคงในอนาคตได้ต่อไป
นายจุติ กล่าวเพิ่มเติมว่า หลังจากการประชุมฯ ตนพร้อมด้วยคณะผู้บริหาร และหน่วยงานที่เกี่ยวข้อง ได้เดินทางลงพื้นที่เยี่ยมครอบครัวกลุ่มเปราะบางที่ประสบปัญหาทางสังคมในพื้นที่ตำบลท่าสาป และตำบลสะเตง อำเภอเมือง จังหวัดยะลา จำนวน 3 ครอบครัว ที่มีเด็ก เยาวชน ผู้สูงอายุ และคนพิการ โดยได้มอบความช่วยเหลือต่างๆ ได้แก่ เงินซ่อมแซมปรับปรุงที่อยู่อาศัยตามโครงการบ้านพอเพียงชนบท เงินสงเคราะห์ อุปกรณ์เครื่องใช้ไฟฟ้า ชุดเครื่องครัว ชุดเครื่องนอน และเครื่องอุปโภคบริโภคที่จำเป็น เป็นต้น นอกจากนี้ ตนยังได้ร่วมปรับปรุงบ้านด้วยการก่ออิฐผนังบ้านให้กับครอบครัวที่มีสมาชิกอาศัยอยู่รวมกันถึง 21 คน และมอบประกาศเกียรติคุณให้ห้างหุ้นส่วนจำกัดบำรุงโยธากิจ ที่สนับสนุนวัสดุก่อสร้างสำหรับการปรับปรุงสภาพแวดล้อมและสิ่งอำนวยความสะดวกของผู้สูงอายุ นอกจากนี้ ยังได้ร่วมพูดคุยกับครอบครัวกลุ่มเปราะบางเพื่อช่วยกันแก้ปัญหาและพัฒนาคุณภาพชีวิตที่ดีในระยะยาวต่อไป

ที่มา : https://www.thaigov.go.th/news/contents/details/39890