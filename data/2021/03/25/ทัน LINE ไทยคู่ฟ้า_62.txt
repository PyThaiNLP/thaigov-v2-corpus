รัฐบาลไทย-ข่าวทำเนียบรัฐบาล-เสนอต้มยำกุ้ง ขึ้นทะเบียนมรดกวัฒนธรรมที่จับต้องไม่ได้ของมนุษยชาติ


วันพุธที่ 24 มีนาคม 2564
เสนอต้มยำกุ้ง ขึ้นทะเบียนมรดกวัฒนธรรมที่จับต้องไม่ได้ของมนุษยชาติ
...
อาหารไทยไม่แพ้ชาติใดในโลก...ล่าสุด รัฐบาลเตรียมเสนอต้มยำกุ้ง (Tomyum Kung) ขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อองค์การยูเนสโก เนื่องจากมีคุณสมบัติตามหลักเกณฑ์การพิจารณาขึ้นทะเบียนเป็นมรดกวัฒนธรรมฯ ตามอนุสัญญาว่าด้วยการสงวนรักษามรดกวัฒธรรมที่จับต้องไม่ได้ ปี ค.ศ. 2003 หลายประการ
.
เริ่มต้นที่ 1) ด้านธรรมเนียมและการแสดงออกทางมุขปาฐะ วิธีทำต้มยำกุ้งเป็นการสืบทอดจากรุ่นสู่รุ่นแบบปากเปล่า และเป็นชื่ออาหารที่เกิดจากการประสมคำโดดหรือคำมูล 3 คำ คือ ต้ม ยำ และกุ้ง ให้เกิดเป็นความหมายใหม่
.
ตามมาด้วย 2) ด้านการปฏิบัติทางสังคมและพิธีกรรม ต้มยำกุ้งเป็นอาหารที่สะท้อนถึงวิถีชีวิตของคนไทยในลุ่มแม่น้ำภาคกลางที่มีความอุดมสมบูรณ์ โดยการนำกุ้งแม่น้ำมาประกอบอาหาร และสะท้อนถึงวัฒนธรรมการบริโภคของคนไทยที่ต้องมีข้าวเป็นอาหารหลักเพื่อรับประทานร่วมกับกับข้าว โดยล้อมวงรับประทานอาหารพร้อมหน้ากัน
.
และ 3) ด้านความรู้และการปฏิบัติเกี่ยวกับธรรมชาติและจักรวาล ต้มยำกุ้งถือเป็นอาหารเพื่อสุขภาพ ด้วยสรรพคุณจากสมุนไพรที่ช่วยบำรุงร่างกาย ปรับธาตุให้สมดุล โดยเฉพาะช่วงปลายฝนต้นหนาว ซึ่งเป็นฤดูที่มีกุ้งชุกชุม สะท้อนให้เห็นถึงภูมิปัญญาของคนไทยเรื่องการรับประทานอาหารตามฤดูกาล และวงจรชีวิตของกุ้งแม่น้ำ
.
นับเป็นการสร้างชื่อเสียงให้กับประเทศไทยสู่สายตาชาวโลก และให้คนไทยทุกคนภาคภูมิใจในมรดกทางภูมิปัญญาและวัฒนธรรมของไทยที่มีมาอย่างยาวนาน เช่นเดียวกับ “โขน” และ “นวดไทย” ที่ได้รับการขึ้นทะเบียนเป็นมรดกวัฒนธรรมแล้วในปี 2561 และ 2562 ที่ผ่านมา
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40318