รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม ชี้แก้ปัญหาแชร์ลูกโซ่ ต้องยึดทรัพย์ฉับไว -ช่วยเหยื่อรวดเร็ว 


วันพฤหัสบดีที่ 4 มีนาคม 2564
ผู้ช่วยรัฐมนตรีประจำกระทรวงยุติธรรม ชี้แก้ปัญหาแชร์ลูกโซ่ ต้องยึดทรัพย์ฉับไว -ช่วยเหยื่อรวดเร็ว
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ชี้แก้ปัญหาแชร์ลูกโซ่ ต้องยึดทรัพย์ฉับไว -ช่วยเหยื่อรวดเร็ว
ในวันอังคารที่ ๒ มีนาคม ๒๕๖๔ เวลา ๑๑.๓๐ น นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ได้ให้สัมภาษณ์แก่นิสิตจากภาควิชารัฐศาสตร์และรัฐประศาสนศาสตร์ คณะสังคมศาสตร์ มหาวิทยาลัยเกษตรศาสตร์ ในประเด็นกระบวนการและลักษณะของแชร์ลูกโซ่ผ่านสื่อโซเชียลมีเดียในรูปแบบการออมเงินกินดอก /สาเหตุการตกเป็นเหยื่อแชร์ลูกโซ่ในรูปแบบการออมเงินกินดอกและแนวทางป้องกันการตกเป็นเหยื่อใช้ลูกโซ่ในรูปแบบดังกล่าว ซึ่งเป็นส่วนหนึ่งของการศึกษาวิชาปัญหาพิเศษ  หลักสูตรปริญญาตรี ภาคปลาย ปีการศึกษา ๒๕๖๓ ณ ห้องทำงานผู้ช่วยรัฐมนตรีประจำกระทรวงยุติธรรม ชั้น ๑๑ อาคารกระทรวงยุติธรรม ถนนแจ้งวัฒนะ กรุงเทพมหานคร
ผู้ช่วยรัฐมนตรีประจำกระทรวงยุติธรรมกล่าวว่า ปัญหาโครงสร้างของแชร์ลูกโซ่เกิดจากความต้องการผลตอบแทนของผู้ลงทุนโดยยอมรับความเสี่ยงจากการลงทุน  แต่ไม่คาดคิดว่า ตนจะถูกโกง ซึ่งปัจจัยสำคัญที่ส่งผลให้แชร์ลูกโซ่มีการแพร่ระบาดอย่างรวดเร็วคือ สภาพเศรษฐกิจที่ตกต่ำทั่วโลก จึงทำให้ผู้เสียหาย ต้องการลงทุนในธุรกิจใด ๆก็ตามที่ให้ผลตอบแทนสูงภายในระยะเวลาอันรวดเร็ว โดยคิดว่า ตนจะไม่ตกเป็นเหยื่อถูกหลอกลวง เพราะหากลงทุนก่อนก็จะได้รับผลตอบแทนก่อน แต่สุดท้ายก็ตกหลุมพรางต้องสูญเสียทรัพย์สินเงินทองเป็นจำนวนมาก และเมื่อหาทางออกให้กับตนเองไม่ได้ก็จะหันมาหลอกลวงผู้อื่นให้มาลงทุนเป็นวัฏจักรเพื่อให้ได้ทรัพย์สินกลับคืนมา
ปัจจุบันรูปแบบการหลอกลวง ของแชร์ลูกโซ่ ไม่ว่าจะมีสินค้า/บริการ หรือ ไม่มีสินค้า/บริการ ก็ตาม มักใช้ช่องทางสื่อสังคมออนไลน์ในการชักชวนผู้เสียหายให้มาร่วมลงทุน เพราะเป็นช่องทางที่มีความสะดวกและสามารถแพร่กระจายข่าวสารอย่างรวดเร็วแม้ว่าผู้เสียหายกับอาชญากรอาจจะไม่เคยรู้จักหรือพบหน้ากันมาก่อนก็ตาม เช่นเดียวกับการออมเงินเพื่อกินดอกเบี้ย ซึ่งอาชญากรจะใช้วิธีสร้างตัวละครขึ้นมาให้มีความน่าเชื่อถือว่าได้รับผลตอบแทนสูง ซึ่งจะทำให้ผู้เสียหายตกหลุมพรางที่วางกับดักเอาไว้
"กระผมมีข้อสังเกตว่า อาชญากรรมแชร์ลูกโซ่ซึ่งสร้างความเสียหายให้กับระบบเศรษฐกิจโดยรวมเป็นพันล้านเป็นหมื่นล้านบาท กลับไม่มีหน่วยงานใดเป็นเจ้าภาพหลักในการแก้ปัญหาอย่างเป็นระบบ เมื่อผู้เสียหายถูกหลอกลวงแล้วไม่ได้รับความช่วยเหลือเขาก็จะรู้สึกว่าตนเองไม่ได้รับความเป็นธรรม โดยเฉพาะอย่างยิ่ง การรวบรวมพยานหลักฐานและการดำเนินคดีที่เป็นไปอย่างล่าช้า ทำให้ความเดือดร้อนของประชาชนลุกลามเป็นวงกว้าง ทั้งที่จริงแล้ว ปัญหาการแพร่ระบาดของแชร์ลูกโซ่ เปรียบเสมือนการติดเชื้อแพร่ระบาด covid 19 ที่ขณะนี้ยังไม่มียารักษา แต่สามารถควบคุมได้ โดยอาศัยกลไกของชุมชนในการเฝ้าระวัง เพราะหากปล่อยให้แชร์ลูกโซ่ มีการแพร่ระบาด ก็จะมีเหยื่อเพิ่มขึ้นอย่างต่อเนื่องและในที่สุดก็จะส่งผลกระทบต่อประเทศชาติ "
แนวทางการแก้ปัญหาแชร์ลูกโซ่ของประเทศไทย ซึ่งพลเอกประยุทธ์ จันทร์โอชา นายกรัฐมนตรีได้กำหนดให้เป็นวาระแห่งชาติ โดยระดมสรรพกำลังของหน่วยงานที่เกี่ยวข้อง มาร่วมแก้ปัญหา โดยเฉพาะอย่างยิ่งการแก้ไขกฎหมายให้มีความทันสมัย สอดคล้องกับการกระทำความผิดและความเสียหายที่เกิดขึ้น ซึ่งมี พลเอก ประวิตร วงษ์สุวรรณ รองนายกรัฐมนตรี เป็นผู้ผลักดัน นอกจากนี้ นโยบายของกระทรวงยุติธรรม โดยนายสมศักดิ์ เทพสุทิน รัฐมนตรีว่าการกระทรวงยุติธรรม ได้สั่งการให้หน่วยงานในสังกัดกระทรวงยุติธรรม บูรณาการการทำงาน และเร่งรัดการอำนวยความยุติธรรมให้กับผู้เสียหายโดยเร็ว ควบคู่ไปกับดำเนินคดีกับอาชญากร และการติดตามยึดอายัดทรัพย์สิน เพื่อนำกลับไปคืนให้กับผู้เสียหายในเวลาอันรวดเร็ว

ที่มา : https://www.thaigov.go.th/news/contents/details/39630