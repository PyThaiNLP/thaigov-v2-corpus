รัฐบาลไทย-ข่าวทำเนียบรัฐบาล-รองนายกฯ อนุทิน หารือเอกอัครราชทูตแคนาดา ผลักดันความร่วมมือด้านสาธารณสุข


วันจันทร์ที่ 22 มีนาคม 2564
รองนายกฯ อนุทิน หารือเอกอัครราชทูตแคนาดา ผลักดันความร่วมมือด้านสาธารณสุข
รองนายกฯ อนุทิน หารือเอกอัครราชทูตแคนาดา ผลักดันความร่วมมือด้านสาธารณสุข
วันนี้ (22 มีนาคม 2564)  เวลา 8.30 น. ณ ห้องนารี 2 ตึกนารีสโมสร ทำเนียบรัฐบาล นางซาราห์ เทย์เลอร์ (H.E. Mrs. Sarah Taylor) เอกอัครราชทูตแคนาดาประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรีฯ กล่าวแสดงความยินดีในโอกาสได้พบปะหารือกันในวันนี้ และหวังว่าเอกอัครราชทูตแคนาดาฯ จะกระชับความสัมพันธ์และส่งเสริมความร่วมมือระหว่างไทยกับแคนาดาในด้านสาธารณสุขให้แน่นแฟ้นต่อไป ด้านเอกอัครราชทูตแคนาดาฯ กล่าวขอบคุณต่อการต้อนรับอันอบอุ่น โดยการหารือในวันนี้เป็นโอกาสอันดีที่ไทยและแคนาดาจะได้ร่วมแลกเปลี่ยนความคิดเห็นและประสบการณ์ในเรื่องต่าง ๆ ที่อยู่ในความสนใจร่วมกัน ทั้งด้านการเมือง สังคม และความร่วมมือด้านสาธารณสุข
ทั้งสองฝ่ายได้หารือถึงสถานการณ์การแพร่ระบาดของโรคโควิด-19 โดยต่างเห็นพ้องกันว่า การแพร่ระบาดของโรคโควิด-19 เป็นเรื่องท้าทายสำหรับทั้งไทยและแคนาดา สำหรับสถานการณ์ในประเทศไทย รองนายกรัฐมนตรีกล่าวว่า รัฐบาลได้ดำเนินการติดตามและควบคุมการแพร่ระบาดของโรคโควิด-19 ระลอกใหม่ จนมีจำนวนผู้ติดเชื้อลดลง และขณะนี้ได้เริ่มต้นฉีดวัคซีนให้กับบุคลากรทางด้านสาธารณสุข และประชาชนที่อยู่ในกลุ่มเสี่ยงไปแล้ว คาดว่าการฉีดวัคซีนจะครอบคลุมประชากรส่วนใหญ่ของประเทศได้ภายในปลายปีนี้ ด้านเอกอัครราชทูตแคนาดาฯ กล่าวชื่นชมรัฐบาลในการรับมือกับการแพร่ระบาดโรคโควิด-19 ได้อย่างมีประสิทธิภาพ และขอบคุณรัฐบาลที่มีการวางแผนการให้วัคซีนแก่คณะทูตานุทูตและครอบครัวที่พำนักอยู่ในประเทศไทยด้วย นอกจากนี้ ทั้งสองฝ่ายยังยืนยันที่จะสานต่อการแลกเปลี่ยนบุคลากรทางการแพทย์ และการอบรมร่วมกันทางด้านสาธารณสุขต่อไป
โอกาสนี้ ทั้งสองฝ่ายได้หารือถึงสถานการณ์ทางการเมืองในประเทศไทยและการแก้ไขรัฐธรรมนูญ โดยรองนายกรัฐมนตรีฯ เน้นย้ำถึงการแสดงสิทธิและเสรีภาพทางการเมืองที่อยู่บนพื้นฐานของกฎหมาย ส่วนการแก้ไขรัฐธรรมนูญนั้น จะดำเนินการตามคำสั่งของศาลรัฐธรรมนูญและดำเนินการตามกระบวนการของกฎหมาย สำหรับประเด็นที่สมาชิกวุฒิสภามีสิทธิออกเสียงเลือกนายกรัฐมนตรีนั้น รองนายกรัฐมนตรียืนยันว่า นายกรัฐมนตรีจำเป็นต้องมาจากเสียงข้างมากจากสมาชิกสภาผู้แทนราษฎร และพลเอก ประยุทธ์ จันทร์โอชา นายกรัฐมนตรี ก็มาจากเสียงข้างมาก อย่างไรก็ตาม บทเฉพาะการที่ให้สิทธิสมาชิกวุฒิสภาเลือกนายกรัฐมนตรีจะจบในระยะเวลา 5 ปีแรก รองนายกรัฐมนตรีฯ จึงมองว่าประเด็นดังกล่าวจะเป็นไปตามกรอบระยะเวลา

ที่มา : https://www.thaigov.go.th/news/contents/details/40204