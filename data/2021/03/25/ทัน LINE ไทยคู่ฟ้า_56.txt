รัฐบาลไทย-ข่าวทำเนียบรัฐบาล-ปลดล็อก! ทุน พสวท. ขยายอีก 10 สาขาวิชา ใช้ทุนในภาคเอกชนได้


วันจันทร์ที่ 22 มีนาคม 2564
ปลดล็อก! ทุน พสวท. ขยายอีก 10 สาขาวิชา ใช้ทุนในภาคเอกชนได้
...
ทุน พสวท. หรือ ทุนพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี จะเน้นให้ผู้รับทุนเรียนในสาขาวิทยาศาสตร์ทั้งวิทยาศาสตร์บริสุทธิ์และวิทยาศาสตร์ประยุกต์ แต่ล่าสุดได้ขยายให้ครอบคลุมไปถึง 10 อุตสาหกรรมเป้าหมาย (S-Curve) ที่สอดคล้องกับการพัฒนาประเทศ ตามมติคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี
.
อุตสาหกรรมเป้าหมาย ประกอบด้วย อุตสาหกรรมยานยนต์สมัยใหม่ อิเล็กทรอนิกส์อัจฉริยะ การท่องเที่ยวกลุ่มรายได้ดีและการท่องเที่ยวเชิงสุขภาพ การเกษตรและเทคโนโลยีชีวภาพ การแปรรูปอาหาร หุ่นยนต์เพื่ออุตสาหกรรม การบินและโลจิสติกส์ ดิจิทัล เชื้อเพลิงชีวภาพและเคมีชีวภาพ และการแพทย์ครบวงจร
.
ที่สำคัญ แต่เดิมผู้รับทุนต้องทำงานชดใช้ทุนในหน่วยงานภาครัฐ แต่จากนี้ไปสามารถทำงานในหน่วยงานภาคเอกชนที่มีหน่วยปฏิบัติงานวิจัยและพัฒนาที่สอดคล้องกับนโยบายรัฐบาลได้ ซึ่งขณะนี้มี 47 แห่งแล้ว เช่น บริษัท เอสบีซี อบาคัส จำกัด สถาบันวิทยสิริเมธี บริษัท สยามไบโอไซเอนซ์ จำกัด และ บริษัท ฮอทิเจนเนติคส์ รีเสิร์ช (เอส.อี.เอเชีย) เป็นต้น
.
ทุนดังกล่าวนี้ เป็นทุนการศึกษาระดับมัธยมศึกษาตอนปลาย - สูงกว่าปริญญาตรี แบ่งเป็นสาขาวิทยาศาสตร์บริสุทธิ์ 6 สาขา คือ คณิตศาสตร์ ฟิสิกส์ เคมี ชีววิทยา ธรณีวิทยา และพฤกษศาสตร์ และวิทยาศาสตร์ประยุกต์ อีก 42 สาขา เช่น จุลชีววิทยา เคมีบูรณาการ วัสดุศาสตร์และนาโนเทคโนโลยี ปัจจุบันมีผู้สำเร็จการศึกษาจากทุน พสวท. 1,732 คน เข้าทำงานแล้ว 1,692 คน อยู่ระหว่างรอบรรจุ 40 คน
.
การขยายสาขาวิชาและหน่วยงานชดใช้ทุนในครั้งนี้ จะทำให้นักวิจัยได้ใช้ศักยภาพของตนเองอย่างเต็มที่เพื่อสร้างงานวิจัยที่ตอบโจทย์ต่อการพัฒนาประเทศได้มากยิ่งขึ้น
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/40218