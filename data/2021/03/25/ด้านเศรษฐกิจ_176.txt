รัฐบาลไทย-ข่าวทำเนียบรัฐบาล-กรมบัญชีกลางจัดอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 8 มุ่งสร้างเครือข่ายนักบริหารระดับสูงด้านการเงินการคลังภาครัฐ ภายใต้หลักธรรมาภิบาล


วันศุกร์ที่ 19 มีนาคม 2564
พิมพ์
กรมบัญชีกลางจัดอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 8 มุ่งสร้างเครือข่ายนักบริหารระดับสูงด้านการเงินการคลังภาครัฐ ภายใต้หลักธรรมาภิบาล
กรมบัญชีกลางจัดอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 8 ระหว่างวันที่ 18 มีนาคม ถึงวันที่ 21 สิงหาคม 2564 โดยได้รับเกียรติจากนายสันติ พร้อมพัฒน์ รัฐมนตรีช่วยว่าการกระทรวงการคลัง เป็นประธานในพิธีเปิด
นายประภาศ คงเอียด อธิบดีกรมบัญชีกลาง เปิดเผยภายหลังพิธีเปิดโครงการฝึกอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 8 โดยได้รับเกียรติจากนายสันติ พร้อมพัฒน์ รัฐมนตรีช่วยว่าการกระทรวงการคลัง เป็นประธานในพิธีเปิดว่า กรมบัญชีกลางในฐานะหน่วยงานกลางที่มีภารกิจในการกำกับดูแลและบริหารการใช้จ่ายเงินภาครัฐ ตระหนักถึงการพัฒนาเพื่อเติมเต็มศักยภาพความสามารถของบุคลากรด้านการเงินการคลังภาครัฐ โดยเฉพาะผู้บริหารระดับสูงของหน่วยงานที่จำเป็นต้องมีความรู้ ความเข้าใจในองค์ความรู้ที่เกี่ยวข้องกับการกำกับดูแล และการบริหารจัดการด้านการเงินการคลัง เพื่อสามารถบริหารงานในฐานะผู้บริหารงานได้อย่างมีประสิทธิภาพ ส่งผลให้การบริหารเงินงบประมาณของแผ่นดินเกิดประโยชน์สูงสุด กรมบัญชีกลางจึงได้จัดให้มีโครงการฝึกอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 8 ซึ่งในครั้งนี้มีผู้ที่ผ่านการพิจารณาคัดเลือกตามคุณสมบัติและเข้ารับการฝึกอบรมฯ ซึ่งเป็นผู้บริหารระดับสูง ระดับรองหัวหน้าส่วนราชการระดับกรมหรือเทียบเท่าหน่วยงานของรัฐและภาคเอกชน จำนวนทั้งสิ้น 92 ราย
“สำหรับการฝึกอบรมฯ จะจัดขึ้นระหว่างวันที่ 18 มีนาคม ถึงวันที่ 21 สิงหาคม 2564 รวมทั้งสิ้น 235 ชั่วโมง แบ่งเนื้อหาออกเป็น 4 หมวด ได้แก่ 1) ความรู้ด้านเศรษฐกิจเพื่อการพัฒนาประเทศ 2) ความรู้ด้านการเงินการคลังภาครัฐ 3) การบริหารองค์กรยุคใหม่และการสร้างนวัตกรรม 4) การเสริมสร้างประสบการณ์การบริหาร ซึ่งรูปแบบการฝึกอบรม จะเน้นวิธีการเรียนรู้ที่เหมาะสมสำหรับนักบริหารระดับสูง โดยใช้หลักการเรียนรู้ที่เน้นการมีส่วนร่วมและการเรียนรู้จากประสบการณ์ตรง ซึ่งได้รับเกียรติจากวิทยากรผู้ทรงคุณวุฒิจากภาครัฐและภาคเอกชน มาถ่ายทอดองค์ความรู้และแลกเปลี่ยนความคิดเห็น โดยมีความมุ่งหวังให้ผู้บริหารระดับสูงของหน่วยงานของรัฐ เป็นผู้นำทางด้านการเงินการคลังภาครัฐที่มีวิสัยทัศน์ มีขีดความสามารถสูงในการขับเคลื่อนนโยบายการเงินการคลังภาครัฐให้เกิดประสิทธิภาพและประสิทธิผล ภายใต้หลักธรรมาภิบาลหรือ Good Governance สามารถบริหารงานบรรลุผลสำเร็จตามนโยบายและแผนยุทธศาสตร์ของหน่วยงานได้อย่างถูกต้องตามระเบียบของทางราชการ รวมทั้งสร้างเครือข่ายในการบริหารงานของผู้บริหารระดับสูง อันจะเป็นกลไกสำคัญที่จะทำให้การผลักเม็ดเงินลงสู่ท่อไหลไปสู่ระบบเศรษฐกิจอย่างมีประสิทธิภาพมากขึ้น ส่งผลให้การใช้จ่ายเงินงบประมาณของแผ่นดินเกิดประโยชน์และพัฒนาเศรษฐกิจของประเทศต่อไป” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/40126