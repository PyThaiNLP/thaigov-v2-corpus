รัฐบาลไทย-ข่าวทำเนียบรัฐบาล-บริษัท รถไฟฟ้า ร.ฟ.ท. จำกัด ให้ความสำคัญ มุ่งมั่นเดินหน้าทำกิจกรรมเพื่อสังคมอย่างต่อเนื่องตลอดกว่า 1 ทศวรรษ


วันพฤหัสบดีที่ 18 มีนาคม 2564
บริษัท รถไฟฟ้า ร.ฟ.ท. จำกัด ให้ความสำคัญ มุ่งมั่นเดินหน้าทำกิจกรรมเพื่อสังคมอย่างต่อเนื่องตลอดกว่า 1 ทศวรรษ
คุณสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด หรือผู้ให้บริการรถไฟฟ้าแอร์พอร์ต เรล  ลิงก์ เปิดเผยว่า 1 ทศวรรษของการให้บริการของ รถไฟฟ้าแอร์พอร์ต เรล ลิงก์ ยังคงมุ่งมั่นให้ความสำคัญในการทำกิจกรรมเพื่อสังคมอย่างต่อเนื่อง
คุณสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม หรือผู้ให้บริการรถไฟฟ้าแอร์พอร์ต เรล ลิงก์ เปิดเผยว่า 1 ทศวรรษของการให้บริการของ รถไฟฟ้าแอร์พอร์ต เรล ลิงก์ ยังคงมุ่งมั่นให้ความสำคัญในการทำกิจกรรมเพื่อสังคมอย่างต่อเนื่อง รวมทั้งยกระดับการให้บริการแก่ผู้โดยสารให้ได้รับความสะดวก และปลอดภัยเสมอมา ตามหลักมาตรฐานระดับสากล คุณภาพ ISO 9001 : 2015 รวมทั้งมีนโยบายให้คนพิการทุกคนสามารถใช้ระบบขนส่งมวลชนได้อย่างเท่าเทียม โดยออกแบบสิ่งอำนวยความสะดวก และบริการในรูปแบบ Universal Design ที่ทุกคนสามารถใช้บริการได้อย่างมีความสุข
แม้ในช่วงการแพร่ระบาดของเชื้อไวรัส COVID-19 รฟฟท. ได้ดำเนินการมาตรการพึงปฏิบัติการจัดการระบบขนส่งทางรางภายใต้ประกาศสถานการณ์ฉุกเฉินในทุกเขตท้องที่ทั่วราชอาณาจักรเพื่อควบคุมการแพร่ระบาดของเชื้อไวรัส COVID-19 ของกรมการขนส่งทางรางอย่างเข้มงวด ได้แก่ จัดจุดคัดกรองตรวจวัดอุณหภูมิผู้โดยสารก่อนเข้าใช้บริการ, ฉีดพ่นยาฆ่าเชื้อภายในขบวนก่อนให้บริการ, จัดเจ้าหน้าที่ทำความสะอาดภายในบริเวณสถานีทุก ๆ 1 ชั่วโมง, จำกัดปริมาณผู้โดยสาร และSocial distancing เว้นระยะห่างภายในขบวนรถและบริเวณช่องจำหน่ายตั๋ว
ในปัจจุบันที่ก้าวเข้าสู่ปีที่ 10 ในการให้บริการระบบขนส่งสาธารณะมาตรฐานสากล รฟฟท. ได้ให้บริการอย่างเต็มความสามารถ โดยมีขบวนรถไฟฟ้าให้บริการครบ 9 ขบวน มีจำนวนผู้โดยสารรวมมากกว่า 190 ล้านคน และรายได้มีการเติบโตขึ้นรวมกว่า 6,000 ล้านบาท โดยเนื่องในวาระพิเศษ แอร์พอร์ต เรล ลิงก์ ครบรอบ 10 ปี รฟฟท. ได้ดำเนินการจัดกิจกรรมเพื่อสังคมแบบทุกมิติ ได้แก่การมอบเครื่องอุปโภค และบริโภคที่จำเป็นให้แก่กรมราชทัณฑ์ เพื่อให้กำลังใจให้แก่กลุ่มนักโทษได้กลับตนมาเป็นพลเมืองดี, มอบรถวีลแชร์ให้แก่มูลนิธิโรงพยาบาลสงฆ์ จำนวน 10 คัน เพื่อนำไปใช้ประโยชน์ทางการแพทย์, มอบทุนการศึกษาให้แก่นักเรียนที่เรียนดีแต่ขาดทุนทรัพย์ผ่านทางมูลนิธิสงเคราะห์ชาวไทย เพื่อสนับสนุนการศึกษาของชาติ และมอบข้าวสาร อาหารแห้ง ของใช้ที่จำเป็นให้แก่ชุมชนทับแก้วที่ตั้งอยู่ใกล้เคียงบริเวณศูนย์ควบคุมการเดินรถ และโรงซ่อมบำรุง บริษัท รถไฟฟ้า ร.ฟ.ท. จำกัด ซึ่งได้รับผลกระทบจากสถานการณ์การแพร่ระบาดของเชื้อไวรัส COVID-19 โดยทุกโครงการได้ดำเนินการเรียบร้อยแล้วในเดือนมีนาคมที่ผ่านมา
นอกจากนั้นยังได้จัดกิจกรรมพิเศษมากมายอย่างต่อเนื่องเพื่อเฉลิมฉลองความสำเร็จ ทั้งกิจกรรมการตลาดแบบออฟไลน์ และกิจกรรมออนไลน์ เพื่อส่งมอบความสุขให้แก่ผู้โดยสาร โดยคำนึงที่ถึงสุขอนามัยเป็นสำคัญ ซึ่งได้รับการตอบรับจากผู้โดยสารเป็นอย่างดี ไม่ว่าจะเป็น กิจกรรมวันเด็กออนไลน์ กิจกรรมวันตรุษจีนออนไลน์ กิจกรรมวันวาเลนไทน์ออนไลน์ และกิจกรรมการตลาดออฟไลน์ที่สถานีรถไฟฟ้าส่งคาราวานคนดังแจกเจลแอลกอฮอล์ที่ผ่านมาเมื่อไม่นานนี้  และในโอกาสวันสงกรานต์ที่กำลังจะมาถึง บริษัทเตรียมเฉลิมฉลองวันขึ้นปีใหม่แบบไทย ๆ ด้วยกิจกรรมการตลาดครบวงจรทั้งออฟไลน์ และออนไลน์ ซึ่งผู้ที่สนใจสามารถติดตามได้ทาง Official Page • Airport Rail Link

ที่มา : https://www.thaigov.go.th/news/contents/details/40114