รัฐบาลไทย-ข่าวทำเนียบรัฐบาล-ไทยคว้าอันดับ 42 ของโลกในการจัดอันดับ B2C e-Commerce Index 2020   ครองอันดับ 3 อาเซียน นายกฯ เชื่อมั่นไทยเดินหน้าถูกทาง มีทิศทางพัฒนา e-Commerce ที่ดีขึ้นชัดเจน 


วันเสาร์ที่ 20 มีนาคม 2564
พิมพ์
ไทยคว้าอันดับ 42 ของโลกในการจัดอันดับ B2C e-Commerce Index 2020   ครองอันดับ 3 อาเซียน นายกฯ เชื่อมั่นไทยเดินหน้าถูกทาง มีทิศทางพัฒนา e-Commerce ที่ดีขึ้นชัดเจน
ไทยคว้าอันดับ 42 ของโลกในการจัดอันดับ B2C e-Commerce Index 2020   ครองอันดับ 3 อาเซียน นายกฯ เชื่อมั่นไทยเดินหน้าถูกทาง มีทิศทางพัฒนา e-Commerce ที่ดีขึ้นชัดเจน พร้อมนำประเทศเปลี่ยนผ่านเป็นสังคมเศรษฐกิจดิจิทัล
วันที่ 20 มี.ค.64 นายอนุชา บูรพชัยศรี โฆษกประจำสำนักนายกรัฐมนตรี เผยว่า ในการประชุมสหประชาชาติว่าด้วยการค้าและการพัฒนา หรือ อังค์ถัด (UNCTAD) เมื่อวันที่ 17 กุมภาพันธ์ ที่ผ่านมา ได้ประกาศผลการจัดอันดับ B2C หรือ Business-to-Customer e-Commerce ประจำปี 2563 ซึ่งเป็นการวัดความพร้อมทางเศรษฐกิจเพื่อตอบโจทย์การค้าพาณิชย์อิเล็กทรอนิกส์ หรือ e-Commerce จาก 152 ประเทศทั่วโลก โดยประเทศที่ได้รับการจัดอันดับเป็นประเทศที่มีความพร้อมทาง e-Commerce สูงสุดเป็นอันดับหนึ่ง คือ สวิตเซอร์แลนด์ ขณะที่ประเทศไทยได้รับการจัดอันดับให้อยู่ในอันดับที่ 42 ของโลก ติด Top 10 ของกลุ่มประเทศกำลังพัฒนา และเป็นอันดับ 3 ของอาเซียน รองจากสิงคโปร์ และ มาเลเซีย
ความสำเร็จในครั้งนี้ เป็นความร่วมมือของกรมพัฒนาธุรกิจการค้า กระทรวงพาณิชย์ และสำนักงานพัฒนาธุรกรรมทางอิเล็กทรอนิกส์ กระทรวงดิจิทัลเพื่อเศรษฐกิจและสังคม รวมถึงทุกภาคส่วนที่เกี่ยวข้อง ซึ่งก้าวต่อไปนับจากนี้ รัฐบาลจะนำผลการจัดอันดับดังกล่าวไปออกแบบนโยบาย เพื่อรองรับประเทศไปสู่การเปลี่ยนผ่านเป็นสังคมเศรษฐกิจดิจิทัลที่สร้างประโยชน์ให้กับทุกภาคส่วน รวมถึงพัฒนากฎระเบียบ แพลตฟอร์ม ให้รองรับ e-Commerce และระบบต่าง ๆ รองรับธุรกรรม e-Commerce ผลักดันสินค้าชุมชนเข้าสู่ตลาดออนไลน์ ตลอดจนสร้างการเข้าถึงเทคโนโลยีดิจิทัลและอินเทอร์เน็ต ซึ่งจะช่วยเพิ่มความเชื่อมั่นและความไว้วางใจให้กับผู้ประกอบการและประชาชน ในการก้าวเข้าสู่ e-Commerce อย่างสมบูรณ์
“นายกรัฐมนตรีเชื่อมั่นว่าประเทศไทยเดินหน้ามาถูกทางแล้ว และมีทิศทางการพัฒนา e-Commerce ที่ดีขึ้นอย่างชัดเจน พร้อมแสดงความมั่นใจเป็นอย่างยิ่งว่าในปีหน้าประเทศไทยจะได้รับคะแนนที่ดีขึ้นทั้งในเชิงมูลค่าและประสิทธิภาพของ e-Commerce ซึ่งจะทำให้การจัดอันดับของประเทศไทยก้าวขึ้นเป็นอันดับสองของอาเซียนได้ไม่ไกลเกินฝัน” โฆษกประจำสำนักนายกรัฐมนตรี กล่าว
โฆษกประจำสำนักนายกรัฐมนตรียังกล่าวด้วยว่า จากการจัดอันดับของประเทศไทย พบว่า ประเทศไทยโดดเด่นในด้านความเชื่อมั่นการขนส่งไปรษณีย์ (Postal Reliability Index) โดยได้คะแนนสูงถึง 97 คะแนน เท่ากับคะแนนของสวิตเซอร์แลนด์ที่ได้รับการจัดอันดับว่าเป็นประเทศที่มีความพร้อมทาง e-Commerce สูงสุดเป็นอันดับหนึ่ง นอกจากนี้ ประเทศไทยยังโดดเด่นในด้านจำนวนการเปิดบัญชีธนาคาร หรือมีบัญชีธุรกรรมทางการเงินผ่านโทรศัพท์มือถือ  ซึ่งเป็นปัจจัยสำคัญพื้นฐานของการเติบโตของ e-Commerce ด้วย

ที่มา : https://www.thaigov.go.th/news/contents/details/40166