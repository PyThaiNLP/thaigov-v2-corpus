รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานในพิธีเปิดใช้ระบบงานใบอนุญาตประกอบการขนส่งอิเล็กทรอนิกส์ (DLT E-Transport License)


วันจันทร์ที่ 22 มีนาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานในพิธีเปิดใช้ระบบงานใบอนุญาตประกอบการขนส่งอิเล็กทรอนิกส์ (DLT E-Transport License)
พร้อมด้วย นางสุขสมรวย วันทนียกุล เลขานุการรัฐมนตรีว่าการกระทรวงคมนาคม โดยมี นายจิรุตม์ วิศาลจิตร อธิบดีกรมการขนส่งทางบก ผู้แทนจากสำนักงานคณะกรรมการพัฒนาระบบข้าราชการ (ก.พ.ร.) กรมบัญชีกลาง สำนักงานพัฒนารัฐบาลดิจิทัล (สพร.) ร่วมในพิธี
นายศักดิ์สยาม ชิดชอบ กล่าวว่า กรมการขนส่งทางบก (ขบ.) ได้เปิดใช้ระบบงานใบอนุญาตประกอบการขนส่งอิเล็กทรอนิกส์ (DLT E-Transport License) ซึ่งเป็นระบบการให้บริการด้านประกอบการขนส่งด้วยรถบรรทุกในรูปแบบออนไลน์ สอดคล้องกับนโยบายของรัฐบาล พลเอก ประยุทธ์ จันทร์โอชา นายกรัฐมนตรี ที่มุ่งพัฒนาภาครัฐไปสู่รัฐบาลดิจิทัลเพื่อตอบสนองความต้องการของประชาชน โดยกระทรวงคมนาคมได้มอบนโยบายให้หน่วยงานในสังกัดยกระดับการให้บริการประชาชน ด้วยการสร้างนวัตกรรมการให้บริการรูปแบบใหม่ที่สอดคล้องและสนับสนุนการพัฒนาประเทศไปสู่ Thailand 4.0 โดยยึดหลักการบริหารงานภาครัฐแบบสมัยใหม่นำเทคโนโลยีดิจิทัลมาช่วยขับเคลื่อนการดำเนินงาน ทั้งนี้ ขบ. ถือเป็นหน่วยงานที่มีระบบการให้บริการประชาชนจำนวนมาก และได้พัฒนาระบบงานมาอย่างต่อเนื่องเพื่อให้ประชาชนได้รับการให้บริการที่สะดวกรวดเร็วมากยิ่งขึ้น ในส่วนของการพัฒนาระบบงานใบอนุญาตประกอบการขนส่งอิเล็กทรอนิกส์ (DLT E-Transport License) นับเป็นมิติใหม่ของการให้บริการด้านประกอบการขนส่งซึ่งจะก่อให้เกิดประโยชน์กับผู้ประกอบการขนส่งด้วยรถบรรทุกโดยตรง ระบบงานดังกล่าวรองรับทุกกระบวนการในการดำเนินงานด้านประกอบการขนส่ง มีระบบรักษาความปลอดภัยของข้อมูลขั้นสูง เพื่อให้ผู้ประกอบการขนส่งได้รับความสะดวก รวดเร็ว ลดขั้นตอนการยื่นคำขอ ลดการใช้กระดาษด้วยการยื่นคำขอและส่งเอกสารหลักฐานแบบออนไลน์ ลดระยะเวลาการติดต่อกับเจ้าหน้าที่ เพิ่มความสะดวกให้ผู้ประกอบการสามารถขอหรือต่อใบอนุญาตประกอบการขนส่งได้ทุกที่ ทุกเวลา โดยผู้ประกอบการขนส่งไม่ต้องเดินทางมาติดต่อที่ ขบ. พร้อมทั้งมีระบบนัดหมายเจ้าหน้าที่ตรวจสอบสถานที่เก็บ ซ่อม และบำรุงรักษารถ ตามเงื่อนไขใบอนุญาตประกอบการขนส่ง อีกทั้งยังพัฒนาการออกใบอนุญาตประกอบการขนส่งรูปแบบไฟล์อิเล็กทรอนิกส์ ตามมาตรา 26 แห่งพระราชบัญญัติธุรกรรมทางอิเล็กทรอนิกส์และสอดคล้องตามกฎหมายองค์การสหประชาชาติ (UN) และสหภาพยุโรป (EU) เพื่ออำนวยความสะดวกแก่ผู้ประกอบการขนส่งสามารถนำเอกสารดังกล่าวไปดำเนินการหรือติดต่อกับหน่วยงานอื่นได้อย่างรวดเร็ว อันเป็นการสนับสนุนและเอื้อต่อการประกอบธุรกิจ พร้อมผลักดัน
ให้ภาคธุรกิจเข้าสู่การใช้เทคโนโลยีหรือทำธุรกรรมผ่านทางอิเล็กทรอนิกส์มากขึ้น เสริมสร้างศักยภาพของผู้ประกอบการขนส่งให้สามารถประกอบการขนส่งได้อย่างมีประสิทธิภาพ และเกิดประโยชน์ทางเศรษฐกิจต่อทุกภาคส่วน พร้อมกันนี้ได้เน้นย้ำให้ผู้ประกอบการขนส่งใช้ประโยชน์จากระบบดังกล่าวในการยกระดับคุณภาพในการให้บริการและความปลอดภัยในขณะทำการขนส่ง เพื่อร่วมเป็นส่วนหนึ่งกับภาครัฐในการลดการเกิดอุบัติเหตุทางถนน
ระบบงานใบอนุญาตประกอบการขนส่งอิเล็กทรอนิกส์ (DLT E-Transport License) ได้รับความร่วมมือจากสำนักงานคณะกรรมการพัฒนาระบบราชการ (ก.พ.ร.) สนับสนุนระบบรองรับการยื่นเอกสารแบบออนไลน์ สำนักงานพัฒนารัฐบาลดิจิทัล (องค์การมหาชน) (สพร.) สนับสนุนระบบการให้บริการภาครัฐแบบเบ็ดเสร็จทางอิเล็กทรอนิกส์ สำนักงานพัฒนาธุรกรรมทางอิเล็กทรอนิกส์ (องค์การมหาชน) (สพธอ.) รองรับมาตรฐาน วิธีการ กระบวนงานต่าง ๆ และการออกเอกสารรูปแบบ e-license กรมบัญชีกลางสนับสนุนการให้บริการชำระค่าธรรมเนียมผ่านระบบ e-payment ทั้งนี้ ระบบงานดังกล่าวครอบคลุมการดำเนินงานด้านใบอนุญาตประกอบการขนส่งไม่ประจำทาง ได้แก่ การยื่นคำขอแบบออนไลน์ การออกใบอนุญาต การต่ออายุใบอนุญาต การเพิ่มรถในใบอนุญาต การบรรจุรถในใบอนุญาต การถอนรถในใบอนุญาต และการแก้ไขรายละเอียดในใบอนุญาต โดยมีขั้นตอนดังนี้ 1) ผู้ประกอบการลงทะเบียนเพื่อยืนยันตัวตนผ่าน Open ID Identity Assurance Level 1.3 ที่เว็บไซต์ http://etl.dlt.go.th 2) ยื่นคำขอผ่านระบบ DLT E-Transport License 3) เจ้าหน้าที่รับเรื่องพิจารณาและตรวจสอบข้อมูลคำขอ 4) นัดหมาย - ยืนยันการตรวจสถานที่เก็บรถ 5) ตรวจสถานที่เก็บรถ จัดส่งข้อมูลผ่าน Mobile Application 6) ผู้ประกอบการชำระค่าธรรมเนียมพร้อมรับใบเสร็จได้ทันที และ 7) รับใบอนุญาตแบบอิเล็กทรอนิกส์ (E-License) สำหรับระยะแรกจะนำร่องให้บริการสำหรับผู้ประกอบการขนส่งที่มีสถานประกอบการตั้งอยู่ในพื้นที่กรุงเทพฯ และในระยะถัดไปจะขยายผลครอบคลุมทุกพื้นที่ รวมถึงกระบวนงานด้านประกอบการขนส่งด้วยรถโดยสารสาธารณะต่อไป

ที่มา : https://www.thaigov.go.th/news/contents/details/40234