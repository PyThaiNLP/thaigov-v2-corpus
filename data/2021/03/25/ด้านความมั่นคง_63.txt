รัฐบาลไทย-ข่าวทำเนียบรัฐบาล-รมว.สุชาติ มอบ ที่ปรึกษาฯ ลงพื้นที่เพชรบุรี มอบใบรับรองมาตรฐานป้องกันยาเสพติดในสถานประกอบการ


วันอังคารที่ 16 มีนาคม 2564
รมว.สุชาติ มอบ ที่ปรึกษาฯ ลงพื้นที่เพชรบุรี มอบใบรับรองมาตรฐานป้องกันยาเสพติดในสถานประกอบการ
นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ ที่ปรึกษารัฐมนตรีว่าการกระทรวงแรงงาน ลงพื้นที่จังหวัดเพชรบุรี เปิดอบรมการจัดทำระบบมาตรฐานการป้องกันและแก้ไขปัญหายาเสพติดในสถานประกอบกิจการ พร้อมมอบใบรับรอง “มยส.” และเกียรติบัตรโรงงานสีขาว
เมื่อวันที่ 16 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานเปิดการอบรมโครงการจัดทำระบบมาตรฐานการป้องกันและแก้ไขปัญหายาเสพติดในสถานประกอบกิจการ พร้อมมอบเกียรติบัตรสถานศึกษาปลอดภัย และ สถานประกอบกิจการที่ได้รับรางวัลสถานประกอบกิจการต้นแบบดีเด่นด้านความปลอดภัยฯ เกียรติบัตรโครงการโรงงานสีขาว และใบรับรองมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) จำนวน 57 แห่ง เพื่อเป็นการสร้างความตระหนักรู้ ให้นายจ้าง ลูกจ้าง ปฏิบัติตามกฎหมายความปลอดภัยในการทำงาน และสร้างภูมิคุ้มกันด้านยาเสพติดแก่แรงงานในสถานประกอบกิจการ ณ โรงแรมรอยัลไดมอน เพชรบุรี
นางธิวัลรัตน์ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญกับการป้องกันและแก้ไขปัญหายาเสพติดมาอย่างต่อเนื่อง ในวันนี้ ท่านสุชาติ ชมกลิ่น รัฐมนตรีว่าการกระทรวงแรงงาน จึงมอบหมายให้ดิฉันมาเป็นประธานในพิธีเปิดอบรมการจัดทำระบบมาตรฐานการป้องกันและแก้ไขปัญหายาเสพติดในสถานประกอบกิจการ พร้อมมอบใบรับรอง “มยส.” และเกียรติบัตรโรงงานสีขาวในวันนี้ ซึ่งดิฉันต้องขอแสดงความยินดีและชื่นชมสถานศึกษาที่ได้รับเกียรติบัตรติสถานศึกษาปลอดภัย และ สถานประกอบกิจการที่ได้รับรางวัลสถานประกอบกิจการต้นแบบดีเด่นด้านความปลอดภัยฯ เกียรติบัตรโครงการโรงงานสีขาว และใบรับรองมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) ทั้ง 57 แห่ง ซึ่งแสดงให้เห็นว่าท่านให้ความสำคัญกับปัญหาความปลอดภัยในการทำงาน ร่วมกันปลูกฝังวัฒนธรรมความปลอดภัยในการทำงานให้กับเยาวชนที่จะเป็นกำลังแรงงานสำคัญของชาติ สร้างความตระหนักรู้ ให้นายจ้าง ลูกจ้าง ปฏิบัติตามกฎหมายความปลอดภัยในการทำงาน เพื่อลดการประสบอันตรายจากการทำงานของลูกจ้าง รวมทั้งการดำเนินการด้านการป้องกันและแก้ไขปัญหายาเสพติดในสถานประกอบกิจการ แสดงให้เห็นว่าสถานประกอบกิจการของท่านได้เป็นส่วนหนึ่งของการขับเคลื่อนนโยบายรัฐบาลในการป้องกันและแก้ไขปัญหายาเสพติด ซึ่งเป็นปัญหาระดับประเทศ ที่ทุกภาคส่วนต้องร่วมมือกันทำให้ปัญหายาเสพติดหมดไปจากประเทศไทย เพื่อเป้าหมายความสงบสุขของประชาชนทุกคน
ทั้งนี้ การจัดอบรมฯ ในครั้งนี้ มีวัตถุประสงค์เพื่อเสริมสร้างแนวคิดให้นายจ้าง ลูกจ้าง สถานประกอบกิจการ และหน่วยงานรัฐวิสาหกิจ ได้ตระหนักถึงความสำคัญของโทษ พิษภัยยาเสพติด และมีส่วนร่วมป้องกัน เฝ้าระวังไม่ให้ยาเสพติดแพร่ขยายเข้าสู่หน่วยงานของตนเอง โดยนำเอาโครงการโรงงานสีขาวและระบบมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) ไปดำเนินการและพัฒนา จนกระทั่งผ่านเกณฑ์ประเมินตามข้อกำหนด ซึ่งเป็นการสร้างภูมิคุ้มกันด้านยาเสพติดแก่ผู้ใช้แรงงาน รวมทั้งส่งเสริมให้ผู้ติดยาเสพติด เข้าสู่กระบวนการบำบัดและฟื้นฟู ให้หายจากการติดยาเสพติด และสามารถกลับเข้ามาทำงานได้ตามปกติ

ที่มา : https://www.thaigov.go.th/news/contents/details/40019