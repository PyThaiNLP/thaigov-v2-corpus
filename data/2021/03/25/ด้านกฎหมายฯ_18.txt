รัฐบาลไทย-ข่าวทำเนียบรัฐบาล-คณะผู้แทนไทยเข้าร่วมการประชุม Council on General Affairs and Policy (CGAP) ประจำปี ค.ศ. ๒๐๒๑


วันพฤหัสบดีที่ 4 มีนาคม 2564
คณะผู้แทนไทยเข้าร่วมการประชุม Council on General Affairs and Policy (CGAP) ประจำปี ค.ศ. ๒๐๒๑
คณะผู้แทนไทยเข้าร่วมการประชุม Council on General Affairs and Policy (CGAP) ประจำปี ค.ศ. ๒๐๒๑
เมื่อวันที่ ๓ มีนาคม ๒๕๖๔ เวลา ๑๘.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นหัวหน้าคณะผู้แทนไทยเข้าร่วมการประชุม Council on General Affairs and Policy (CGAP) ประจำปี ค.ศ. ๒๐๒๑ ของที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private International Law – HCCH) ในรูปแบบทางไกล โดยมีผู้แทนจากกองการต่างประเทศ กองกฎหมาย กรมคุ้มครองสิทธิและเสรีภาพ และกระทรวงการต่างประเทศ เข้าร่วมการประชุมดังกล่าวด้วย
ระหว่างการประชุม กระทรวงยุติธรรมได้ขอความอนุเคราะห์สถานเอกอัครราชทูต ณ กรุงเฮก เป็นผู้แทนในการยื่นตราสารยอมรับธรรมนูญของ HCCH (Instrument of Acceptance) ณ สำนักเลขาธิการ (Permanent Bureau) ของ HCCH กรุงเฮก ราชอาณาจักรเนเธอร์แลนด์ เมื่อคำนึงถึงผลกระทบจากสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (COVID-19) รวมถึงโอกาสในการแสดงภาพลักษณ์เชิงบวกของไทยในเวทีระหว่างประเทศ
โอกาสนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ได้กล่าวถ้อยแถลงในนามประเทศไทย โดยเน้นย้ำถึงการพัฒนาและสนับสนุนให้กฎหมายระหว่างประเทศ แผนกคดีบุคคล มีความสอดคล้องกันทั้งในระดับภูมิภาคและระดับสากล
ปัจจุบันไทยเป็นสมาชิกลำดับที่ ๘๘ ของ HCCH โดยเป็นประเทศสมาชิกอาเซียนประเทศที่ ๕ ที่เป็นสมาชิกที่ประชุมดังกล่าว ทั้งนี้ ไทยได้รับการทาบทามให้เข้าเป็นสมาชิก HCCH ตั้งแต่ปี พ.ศ. ๒๕๕๗ ซึ่งมติคณะรัฐมนตรีได้เห็นชอบและมอบหมายให้กระทรวงยุติธรรมเป็นหน่วยงานหลักในการดำเนินการส่วนที่เกี่ยวข้อง และได้ยื่นสมัครเข้าเป็นสมาชิกอย่างเป็นทางการ เมื่อวันที่ ๔ มีนาคม ๒๕๖๓ ณ กรุงเฮก ราชอาณาจักรเนเธอร์แลนด์
นอกจากนี้ นับเป็นความสำเร็จและข้อริเริ่มของกระทรวงยุติธรรมในการพัฒนาประสิทธิภาพของระบบกฎหมายในเชิงระหว่างประเทศ เนื่องจากการเข้าเป็นสมาชิก HCCH ทำให้ประเทศไทยมีสิทธิในการเข้าร่วมกระบวนการเจรจาร่างสนธิสัญญาต่าง ๆ ของ HCCH และมีโอกาสในการผลักดันวัตถุประสงค์หรือความต้องการของไทยบนเวทีระหว่างประเทศได้ และยังเป็นประโยชน์ต่อการติดตามพัฒนาการของกฎหมายระหว่างประเทศแผนกคดีบุคคล ที่เกี่ยวกับการคุ้มครองดูแลสิทธิประโยชน์ของประชาชนในการดำเนินกิจกรรมข้ามรัฐ รวมถึงเป็นประโยชน์ต่อการปรับปรุงกฎหมายภายในของไทยให้เป็นไปตามมาตรฐานสากลอีกด้วย

ที่มา : https://www.thaigov.go.th/news/contents/details/39635