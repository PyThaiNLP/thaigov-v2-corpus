รัฐบาลไทย-ข่าวทำเนียบรัฐบาล-ประชาชนแจ้งเบาะแสการกระทำผิดกฎหมาย ถึงนายกรัฐมนตรีอย่างต่อเนื่อง นำไปสู่การตรวจสอบพยานหลักฐานในการดำเนินการตามกฎหมาย


วันพุธที่ 3 มีนาคม 2564
พิมพ์
ประชาชนแจ้งเบาะแสการกระทำผิดกฎหมาย ถึงนายกรัฐมนตรีอย่างต่อเนื่อง นำไปสู่การตรวจสอบพยานหลักฐานในการดำเนินการตามกฎหมาย
ประชาชนแจ้งเบาะแสการกระทำผิดกฎหมาย ถึงนายกรัฐมนตรีอย่างต่อเนื่อง นำไปสู่การตรวจสอบพยานหลักฐานในการดำเนินการตามกฎหมาย
วันที่ 3 มีนาคม 2564 นายอนุชา บูรพชัยศรี โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานการดำเนินงานตามที่ได้รับการแจ้งข้อมูลเบาะแสการกระทำผิดกฎหมายและการร้องเรียนที่เป็นเหตุที่ทำให้เกิดการแพร่ระบาดของโรคติดเชื้อไวรัสโรนา 2019 (โควิด-19) ทั้งนี้ สำนักงานเลขาธิการศูนย์บริหารสถานการณ์โควิด -19 และสำนักงานปลัดสำนักนายกรัฐมนตรี รายงานผลการดำเนินงานถึง 28 กุมภาพันธ์ 2564 สรุปสาระสำคัญ ดังนี้
1. กรณีแรงงานเข้าเมืองผิดกฎหมายเป็นเหตุให้เกิดการแพร่ระบาดของโรคติดเชื้อไวรัสโคโรนา 2019 ได้รับแจ้งข้อมูล จำนวน 44 เรื่อง ซึ่งได้ดำเนินการตรวจสอบพื้นที่เป้าหมายแล้วเสร็จ จำนวน 30 รายการ จับกุมดำเนินคดี จำนวน 5 คดี ผู้กระทำความผิด 6 ราย ตรวจสอบและไม่พบการกระทำความผิด จำนวน 25 รายการ และอยู่ระหว่างดำเนินการ 14 เรื่อง
2. กรณีสถานที่เล่นการพนันเป็นเหตุให้เกิดการแพร่ระบาดของโรคติดเชื้อไวรัสโคโรนา 2019 ได้รับแจ้งข้อมูล จำนวน 314 เรื่อง โดยได้ดำเนินการตรวจสอบพื้นที่เป้าหมายแล้วเสร็จ จำนวน 187 รายการ จับกุมผู้กระทำความผิด 21 คดี ตรวจสอบและไม่พบการกระทำความผิดจำนวน 166 รายการ และอยู่ระหว่างดำเนินการ 127 เรื่อง
3. การไม่ปฏิบัติตามข้อกำหนด พ.ร.ก.ฉุกเฉินฯ ที่นอกเหนือจากการเข้าเมืองผิดกฎหมายและการเปิดสถานที่เล่นการพนัน ซึ่งได้รับแจ้งข้อมูล จำนวน 231 เรื่อง โดยได้ดำเนินการตรวจสอบพื้นที่เป้าหมายตามที่ได้แจ้งข้อมูลแล้วเสร็จ จำนวน 89 รายการ  จับกุมดำเนินคดี จำนวน 12 คดี ผู้กระทำความผิด 25 ราย และตรวจสอบและไม่พบการกระทำความผิด จำนวน 77 รายการ และอยู่ระหว่างดำเนินการ 142 เรื่อง
4. ดำเนินการแก้ไขปัญหาตามที่ได้รับการร้องทุกข์ขอความช่วยเหลือ และสอบถามข้อมูลที่เกี่ยวข้องกับโควิด -19 ซึ่งได้รับแจ้งข้อมูล จำนวน 109,097 เรื่อง ดำเนินการแล้วเสร็จ จำนวน  108,874 เรื่อง และอยู่ระหว่างดำเนินการ 223 เรื่อง
นายกรัฐมนตรีได้สั่งการให้หน่วยงานที่เกี่ยวข้อง แก้ไขทุกปัญหาที่ได้รับการร้องทุกข์และการแจ้งข่าวอย่างต่อเนื่อง พร้อมทั้งให้ประชาสัมพันธ์ผลการปฏิบัติการทั้งการจับกุมดำเนินคดีด้วย และขอขอบคุณประชาชนที่ให้ความร่วมมือในการแจ้งข้อมูล เพื่อนำไปสู่การตรวจสอบพยานหลักฐานในการดำเนินการตามกฎหมายต่อไป
ทั้งนี้ รัฐบาลสนับสนุนการมีส่วนร่วมตรวจสอบภาคประชาชน หากใครพบเห็นการกระทำหรือการปล่อยปละละเว้นการกระทำซึ่งเป็นความผิดตามกฎหมายและส่งผลกระทบเป็นเหตุที่ทำให้เกิดการแพร่ระบาดของโรคอย่างรุนแรง  สามารถแจ้งเบาะแสมายังศูนย์บริหารสถานการณ์โควิด-19 ทำเนียบรัฐบาลได้ทุกวัน

ที่มา : https://www.thaigov.go.th/news/contents/details/39578