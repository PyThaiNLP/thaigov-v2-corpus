รัฐบาลไทย-ข่าวทำเนียบรัฐบาล-ปลัด สธ.ให้หลักคิด นักบริหารยุคใหม่ คนรุ่นใหม่ ต้องเป็นคนดี คนเก่ง มีความสุข


วันจันทร์ที่ 22 มีนาคม 2564
ปลัด สธ.ให้หลักคิด นักบริหารยุคใหม่ คนรุ่นใหม่ ต้องเป็นคนดี คนเก่ง มีความสุข
ปลัดกระทรวงสาธารณสุข ให้หลักคิดนักบริหารระดับสูงยุคใหม่ ยึดหลักต้องเป็นคนดี คนเก่ง ทำงานมีความสุข คิดให้รอบด้าน เรียนรู้ตลอดเวลาและนำไปใช้ให้เกิดประโยชน์กับประชาชน
ปลัดกระทรวงสาธารณสุข ให้หลักคิดนักบริหารระดับสูงยุคใหม่ ยึดหลักต้องเป็นคนดี คนเก่ง ทำงานมีความสุข คิดให้รอบด้าน เรียนรู้ตลอดเวลาและนำไปใช้ให้เกิดประโยชน์กับประชาชน
วันนี้ (22 มีนาคม 2564) ที่สำนักงานปลัดกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานเปิดการอบรมหลักสูตรนักบริหารระดับสูง กระทรวงสาธารณสุข รุ่นที่ 2 ปีงบประมาณ 2564 พร้อมบรรยายพิเศษ โดยนายแพทย์เกียรติภูมิ ได้ให้หลักคิดว่า นักบริหารยุคใหม่ คนรุ่นใหม่ต้องเป็น “คนดี คนเก่ง มีความสุข” ก่อให้เกิดความสมดุลในการทำงาน การเป็น “คนดี” จะต้อง คิดดี มุ่งประโยชน์ให้เกิดกับผู้อื่นมากกว่าตนเอง มีการปฏิบัติตัวที่ดี ตั้งใจดี มีทัศนคติที่ดี “คนเก่ง” จะต้องคิดเก่ง มีความคิดริเริ่มสร้างสรรค์ มีการวางแผนที่ดีเหมาะสมและสอดคล้องกับนโยบาย รวมถึงฝึกฝนและสร้างแนวทางการทำงานใหม่ๆ  หาทางออกให้กับปัญหาได้ มีมุมมองหลายมิติสามารถตัดสินใจได้ดีเกิดประโยชน์กับคนหมู่มากและคนหมู่น้อย มีความพึงพอใจ และ “มีความสุข” จะเกิดขึ้นได้จะต้องมีความสุขจากภายใน 80% สร้างขึ้นเองได้ด้วยการคิดบวก มีความรู้สึกดีกับตัวเอง ความภาคภูมิใจ และจากความสุขภายนอกอีก 20% รับฟังผู้อื่นเพื่อพัฒนาตนเอง ปรับตัวและองค์กรให้ทันต่อการเปลี่ยนแปลง ศึกษาหาความรู้เพิ่มเติมตลอดเวลา เพื่อนำองค์กรก้าวสู่ความสำเร็จต่อไป
“ทุกวันนี้โลกหมุนเร็ว เมื่อสถานการณ์มีการเปลี่ยนแปลง การบริหารจัดการงานจึงต้องมีการเปลี่ยนแปลงตาม คำตอบที่ถูกต้องของเมื่อวาน อาจไม่ใช่คำตอบที่ถูกต้องของวันนี้ ขอให้คิดให้รอบด้าน บนพื้นฐานของศีลธรรม ความถูกต้อง และผลประโยชน์ของประชาชน” นายแพทย์เกียรติภูมิกล่าว
*********************** 22 มีนาคม 2564

ที่มา : https://www.thaigov.go.th/news/contents/details/40242