รัฐบาลไทย-ข่าวทำเนียบรัฐบาล-กรมท่าอากาศยาน กระทรวงคมนาคม เผยถึงความคืบหน้าการเปิดให้บริการท่าอากาศยานเบตง จากการประชุมติดตามความคืบหน้าการดำเนินโครงการก่อสร้างท่าอากาศยานเบตง จังหวัดยะลา 


วันอังคารที่ 9 มีนาคม 2564
กรมท่าอากาศยาน กระทรวงคมนาคม เผยถึงความคืบหน้าการเปิดให้บริการท่าอากาศยานเบตง จากการประชุมติดตามความคืบหน้าการดำเนินโครงการก่อสร้างท่าอากาศยานเบตง จังหวัดยะลา
โดยมีนายฉัตรชัย บางชวด รองเลขาธิการสภาความมั่นคงแห่งชาติ เป็นประธาน ซึ่งมีผู้แทนกรมท่าอากาศยานและหน่วยงานราชการที่เกี่ยวข้องเข้าประชุม เมื่อวันที่ 8 มีนาคม 2564 ณ ห้องประชุมจิร วิชิตสงคราม สำนักงานสภาความมั่นคงแห่งชาติ กรุงเทพฯ
โดยกรมท่าอากาศยานได้รายงานข้อมูลในส่วนที่เกี่ยวข้องว่า ขณะนี้อยู่ระหว่างขั้นตอนการขอใบรับรองการดำเนินงานสนามบินสาธารณะ ซึ่งสำนักงานการบินพลเรือนแห่งประเทศไทย (กพท.) จะต้องลงพื้นที่เพื่อประเมินความพร้อมอีกครั้ง หลังจากท่าอากาศยานเบตงมีเจ้าหน้าที่ปฏิบัติงานได้ครบทุกด้านแล้วตามที่ กพท. กำหนด
ทั้งนี้ ภารกิจของท่าอากาศยานเบตงในปัจจุบัน คือให้บริการเที่ยวบินทางทหารและเที่ยวบินส่วนบุคคลได้  สำหรับการเปิดบริการเที่ยวบินเชิงพาณิชย์ มีสายการบินนกแอร์ที่มีความสนใจในการเปิดเส้นทางบินจากท่าอากาศยานดอนเมือง ไปยังท่าอากาศยานเบตง แต่ยังมีเงื่อนไขในการเปิดให้บริการ เช่น การเสนอขอให้หน่วยงานภาครัฐและเอกชนของจังหวัดรับประกันที่นั่งขั้นต่ำ  ซึ่งที่ประชุมได้ให้ศูนย์อำนวยการบริหารจังหวัดชายแดนภาคใต้ (ศอ.บต.) เป็นหน่วยงานหลักที่จะประสานกับสายการบิน และหารือกับหน่วยงานที่เกี่ยวข้องให้เกิดความชัดเจน
จากเดิมที่ได้วางให้ท่าอากาศยานเบตง สามารถรองรับการเดินทางทั้งในประเทศและระหว่างประเทศ เพื่อเสริมศักยภาพด้านการท่องเที่ยวและเศรษฐกิจชายแดนใต้นั้น เมื่อเกิดสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ทำให้แผนทุกอย่างที่วางไว้ได้รับผลกระทบ และภาคเอกชนต้องมีการทบทวนแผนธุรกิจใหม่ ให้สอดคล้องกับสถานการณ์ปัจจุบัน โดยต้องเน้นไปในส่วนของการเดินทางภายในประเทศก่อน  และปัจจุบันตารางบินฤดูร้อนของกรมท่าอากาศยาน ตั้งแต่วันที่ 28 มีนาคม ถึง 30 ตุลาคม 2564 ไม่มีคำขอจากสายการบินในการเปิดเที่ยวบินใหม่เส้นทางเบตงเข้ามา จึงไม่สามารถแจ้งได้ว่า จะเปิดบินได้เมื่อใด แต่ถ้าหากมีคำขอเปิดบินเข้ามา กรมท่าอากาศยานก็จะเร่งพิจารณาดำเนินการโดยเร็วต่อไป

ที่มา : https://www.thaigov.go.th/news/contents/details/39773