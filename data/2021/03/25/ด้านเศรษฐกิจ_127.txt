รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ร่วมกล่าวเปิดงานนิทรรศการในหัวข้อพลังงานสะอาด ขับเคลื่อนอนาคต (Energy in Transition - Powering Tomorrow)


วันจันทร์ที่ 15 มีนาคม 2564
นายสรพงศ์ ไพฑูรย์พงษ์ รองปลัดกระทรวงคมนาคม ร่วมกล่าวเปิดงานนิทรรศการในหัวข้อพลังงานสะอาด ขับเคลื่อนอนาคต (Energy in Transition - Powering Tomorrow)
ซึ่งจัดขึ้นโดยความร่วมมือระหว่างสถานเอกอัครราชทูตเยอรมนีประจำประเทศไทย กระทรวงคมนาคม กระทรวงพลังงาน สำนักงานนโยบายและแผนทรัพยากรธรรมชาติและสิ่งแวดล้อม และองค์กรความร่วมมือระหว่างประเทศของเยอรมัน (GIZ)
ในวันที่ 12 มีนาคม 2564 ณ ศูนย์การค้าสามย่าน มิตรทาวน์ กรุงเทพฯ
นายสรพงศ์ ไพฑูรย์พงษ์ กล่าวว่า กระทรวงคมนาคมตระหนักถึงความสำคัญของนวัตกรรมสมัยใหม่ที่จะนำไปสู่การเปลี่ยนแปลงในภาคการขนส่ง รวมทั้งสนับสนุนการใช้พลังงานสะอาดและการพัฒนาเทคโนโลยีการขนส่งที่ยั่งยืน เป็นมิตรต่อสิ่งแวดล้อม เนื่องจากภาคการขนส่งปล่อยก๊าซเรือนกระจกมากเป็นอันดับ 2 ของประเทศ ซึ่งส่วนใหญ่มาจากการขนส่งทางถนน ประเทศไทยจึงได้จัดทำแผนปฏิบัติการเพื่อสนับสนุนยานยนต์ไฟฟ้าในประเทศ โดยมีมาตรการต่าง ๆ เพื่อการพัฒนาและส่งเสริมการใช้ยานยนต์ไฟฟ้าอย่างต่อเนื่อง โดยเฉพาะในระบบขนส่งสาธารณะ และยังสอดคล้องกับแนวทางการแก้ไขปัญหามลพิษทางอากาศที่มีสาเหตุมากจากการจราจรติดขัดในเขตเมือง ปัจจุบันองค์การขนส่งมวลชนกรุงเทพอยู่ระหว่างทำแผนจัดหารถเมล์ไฟฟ้า จำนวน 2,511 คัน หลังจากแผนฟื้นฟูกิจการได้รับการอนุมัติจากคณะรัฐมนตรี นอกจากนี้ กรมการขนส่งทางบกได้ร่วมรณรงค์การลดมลภาวะทางอากาศโดยการลดภาษีรถยนต์ประจำปีสำหรับรถยนต์ไฟฟ้า เพื่อให้การใช้งานยานยนต์ไฟฟ้าในประเทศไทยแพร่หลายดังเช่นประเทศต่าง ๆ ในยุโรป และอีกหนึ่งโครงการที่เกี่ยวข้องกับการพัฒนาการขนส่งในเมือง คือ การเปิดใช้งานสถานีกลางบางซื่อในเดือนพฤศจิกายน 2564 ซึ่งเป็นการพัฒนาโครงการภายใต้แนวคิดเมืองอัจฉริยะ เพื่อบรรลุเป้าหมายการพัฒนาอย่างยั่งยืนภายใต้นโยบาย Thailand 4.0 โดยสถานีกลางบางซื่อมีขนาดใหญ่ที่สุดในภูมิภาคอาเซียน สามารถรองรับผู้โดยสารได้ถึง 600,000 คนต่อวัน มากกว่าสถานีหัวลำโพงถึง 10 เท่า และยังเป็นจุดศูนย์กลางการเชื่อมต่อระบบการขนส่งทางรางที่มีอยู่ในปัจจุบัน รวมถึงรถไฟความเร็วสูงเชื่อมสามสนามบิน (สุวรรณภูมิ - ดอนเมือง - อู่ตะเภา) ซึ่งเป็นจุดตั้งต้นของรถไฟความเร็วสูงสายแรกของไทย เส้นทางกรุงเทพฯ - หนองคาย ระยะทางประมาณ 600 กิโลเมตร ซึ่งอยู่ระหว่างการก่อสร้าง สำหรับในอนาคตสถานีกลางบางซื่อจะกลายเป็นศูนย์กลางทางธุรกิจแห่งใหม่ และเป็นจุดเชื่อมต่อหลักของระบบการขนส่งมวลชนทางรางของกรุงเทพฯ และขณะนี้กระทรวงคมนาคมอยู่ระหว่างการศึกษาโครงการรถไฟทางไกลซึ่งจะเปลี่ยนจากการใช้พลังงานเชื้อเพลิงฟอสซิลไปเป็นพลังงานไฮโดรเจน และการใช้แบตเตอรี่ไฟฟ้า โครงการทั้งหมดนี้เป็นการดำเนินการภายใต้แผนยุทธศาสตร์ของกระทรวงคมนาคม คือ 1) การขนส่งที่ปลอดภัยและเป็นมิตรต่อสิ่งแวดล้อม 2) การขนส่งที่มี่ประสิทธิภาพ 3) การเข้าถึงระบบขนส่งอย่างเสมอภาคและเท่าเทียม และ 4) การใช้นวัตกรรมและการจัดการ
สำหรับการจัดงานนิทรรศการพลังงานสะอาดขับเคลื่อนอนาคตครั้งนี้ มีวัตถุประสงค์เพื่อนำเสนอการเปลี่ยนผ่านด้านพลังงานและการคมนาคมขนส่งของโลกและประเทศไทยจากปัจจุบันไปสู่อนาคตโดยนำเทคโนโลยี นวัตกรรมใหม่มาปรับใช้เพื่อให้เกิดการใช้พลังงานที่มีประสิทธิภาพมากขึ้น ต้นทุนลดลง และเป็นมิตรต่อสิ่งแวดล้อม รวมทั้งสร้างความตระหนักรู้เกี่ยวกับพลังงานสีเขียวและการคมนาคมขนส่งที่ยั่งยืน นอกจากนี้ ภายในงานยังมีการแสดงแนวทางปฏิบัติที่ดีที่สุดของประเทศไทยและเยอรมนีผ่านนิทรรศการและกิจกรรม เปิดให้เข้าชมตั้งแต่วันที่ 12 - 18 มีนาคม 2564 เวลา 10.00 - 22.00 น. ณ ชั้น 3 ศูนย์การค้าสามย่าน มิตรทาวน์ กรุงเทพฯ เป็นนิทรรศการสัญจรที่จัดขึ้นโดยสำนักงานต่างประเทศของรัฐบาลเยอรมนีร่วมกับองค์กรความร่วมมือระหว่างประเทศของเยอรมัน (GIZ) ซึ่งสถานที่ต่อไปจะจัดที่มหาวิทยาลัยเทคโนโลยีราชมงคลอีสาน วิทยาเขตขอนแก่น โดยจะนำเสนอการดำเนินงานด้านพลังงานและการคมนาคมสีเขียวของจังหวัด ระหว่างวันที่ 23 - 27 มีนาคม 2564

ที่มา : https://www.thaigov.go.th/news/contents/details/39979