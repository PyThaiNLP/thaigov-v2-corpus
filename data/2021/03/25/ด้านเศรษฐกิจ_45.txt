รัฐบาลไทย-ข่าวทำเนียบรัฐบาล-กรมเจ้าท่าจัดโครงการอบรมหลักสูตรประกาศนียบัตรผู้ควบคุมเรือลำเลียง ครั้งที่ 1 


วันศุกร์ที่ 5 มีนาคม 2564
กรมเจ้าท่าจัดโครงการอบรมหลักสูตรประกาศนียบัตรผู้ควบคุมเรือลำเลียง ครั้งที่ 1
กรมเจ้าท่า (จท.) กระทรวงคมนาคม โดยศูนย์ฝึกพาณิชย์นาวีและกองคนประจำเรือ จัดโครงการอบรมหลักสูตรประกาศนียบัตรผู้ควบคุมเรือลำเลียง ครั้งที่ 1 ณ จังหวัดพระนครศรีอยุธยา เพื่อเพิ่มทักษะการปฏิบัติงานให้มีประสิทธิภาพมากยิ่งขึ้น
นายสมชาย สุมนัสขจรกุล รองอธิบดีกรมเจ้าท่า เป็นประธานเปิดโครงการอบรมหลักสูตรประกาศนียบัตรผู้ควบคุมเรือลำเลียง ครั้งที่ 1 โดยมี นายสุขิน รัตนเสถียร ผู้อำนวยการศูนย์ฝึกพาณิชย์นาวี กล่าวรายงาน และมีผู้เข้าร่วมอบรม จำนวน 40 คน เมื่อวันที่ 2 มีนาคม 2563 ณ ห้องประชุม บริษัท นิมฟ์สุวรรณคลังปุ๋ย จำกัด อำเภอนครหลวง จังหวัดพระนครศรีอยุธยา
นายสมชาย สุมนัสขจรกุล กล่าวว่า การขนส่งสินค้าทางเรือเป็นที่นิยมอย่างแพร่หลาย เนื่องจากมีค่าขนส่งต่ำและสามารถบรรทุกสินค้าได้เป็นจำนวนมาก เรือลำเลียงจึงเป็นส่วนหนึ่งในการขนส่งสินค้าทางน้ำที่มีบทบาทสำคัญต่อการขนส่งสินค้าในด้านเศรษฐกิจ โดยใช้เส้นทางการขนส่งสินค้าทางน้ำระหว่างจังหวัดอ่างทอง พระนครศรีอยุธยา สมุทรปราการ ชลบุรี ไปยังภาคใต้ เนื่องด้วยปัจจุบันคนประจำเรือมีจำนวนลดน้อยลง ประกอบกับไม่มีหลักสูตรที่กำหนดให้เป็นมาตรฐาน ส่งผลให้คนประจำเรือไม่เพียงพอต่อความต้องการของตลาด จท. ซึ่งเป็นหน่วยงานที่กำกับดูแลความปลอดภัยการขนส่งทางน้ำ ได้เห็นความสำคัญต่อบทบาทการขนส่งสินค้าทางน้ำ จึงมีนโยบายจัดหาโรงเรียนสำหรับฝึกอบรมคนประจำเรือลำเลียง และริเริ่มการจัดหลักสูตรฝึกอบรมผู้ควบคุมเรือลำเลียงโดยศูนย์ฝึกพาณิชย์นาวีและกองคนประจำเรือ เพื่อสร้างคนประจำเรือให้มีความรู้และทักษะในการปฏิบัติงานเพิ่มมากขึ้น และให้สามารถนำไปใช้ปฏิบัติงานได้จริง ตลอดจนสร้างความปลอดภัยในเรือและการอนุรักษ์สิ่งแวดล้อมทางน้ำให้คงสภาพที่ดีต่อไป

ที่มา : https://www.thaigov.go.th/news/contents/details/39670