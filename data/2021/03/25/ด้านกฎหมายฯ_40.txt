รัฐบาลไทย-ข่าวทำเนียบรัฐบาล- โฆษกกระทรวงยุติธรรม แจงราชทัณฑ์ ปฏิบัติตามกฎควบคุมโควิด คัดกรอง - แยกกักโรคแดนแรกรับ - เลขา รมว.ยุติธรรม เผยมีคลิปการปฏิบัติงานของเจ้าหน้าที่ ยันไม่มีทำร้าย ทำตามมาตรการปกติ ชี้หา


วันพุธที่ 17 มีนาคม 2564
โฆษกกระทรวงยุติธรรม แจงราชทัณฑ์ ปฏิบัติตามกฎควบคุมโควิด คัดกรอง - แยกกักโรคแดนแรกรับ - เลขา รมว.ยุติธรรม เผยมีคลิปการปฏิบัติงานของเจ้าหน้าที่ ยันไม่มีทำร้าย ทำตามมาตรการปกติ ชี้หา
โฆษกกระทรวงยุติธรรม แจงราชทัณฑ์ ปฏิบัติตามกฎควบคุมโควิด คัดกรอง - แยกกักโรคแดนแรกรับ - เลขา รมว.ยุติธรรม เผยมีคลิปการปฏิบัติงานของเจ้าหน้าที่ ยันไม่มีทำร้าย ทำตามมาตรการปกติ ชี้หากไม่สบายใจถูกข่มขู่มาร้องเรียนได้เลย พร้อมให้ความเป็นธรรม
ในวันอังคารที่ ๑๖ มีนาคม ๒๕๖๔ เวลา ๑๕.๐๐ น. ณ อาคารที่ทำการกระทรวงยุติธรรม นายวัลลภ นาคบัว รองปลัดกระทรวงยุติธรรม และโฆษกกระทรวงยุติธรรม กล่าวถึงการเผยแพร่จดหมายของนายอานนท์ นำภา แกนนำราษฎร เพื่อขอความช่วยเหลือเนื่องจากเกรงว่าจะได้รับอันตรายถึงชีวิต หลังถูกเจ้าหน้าที่คุมตัวออกนอกเเดนในยามวิกาล ว่า ตนได้ให้กรมราชทัณฑ์ตรวจสอบและได้รับรายงานว่าภายหลังจากที่เรือนจำพิเศษกรุงเทพมหานคร ได้รับย้ายตัวนายภาณุพงศ์ จาดนอก หรือ "ไมค์" นายจตุภัทร์ บุญภัทรรักษา หรือ "ไผ่ ดาวดิน" แกนนำราษฎร และนายบียรัฐ จงเทพ หรือ "โตโต้" แกนนำกลุ่ม Wevo มาจากเรือนจำพิเศษธนบุรี เมื่อเวลาประมาณ ๑๘.๔๐ น. เจ้าหน้าที่ได้ตรวจร่างกาย ก่อนนำตัวมาคุมขังพร้อมกับผู้ต้องขังคนอื่นอีก ๙ ราย ในห้องควบคุมผู้ต้องขังภายในแดนแรกรับ เพื่อแยกกักโรคตามมาตรการป้องกันการแพร่ระบาดของโรคติดเชื้อไวรัสโควิด-19 ของกรมราชทัณฑ์ ต่อมาเวลา ๒๓.๐๐ น. นายวีระกิตติ์ หาญปริพรรณ์ รองอธิบดีกรมราชทัณฑ์ ฝ่ายปฏิบัติการ พร้อมด้วยคณะแพทย์และพยาบาลจากทัณฑสถานโรงพยาบาลราชทัณฑ์ ได้เข้ามาดำเนินการตรวจหาเชื้อไวรัสโควิด-19 ในกลุ่มผู้ต้องขังภายในห้องดังกล่าว ซึ่งมีทั้งสิ้น ๑๖ ราย แต่มีผู้ต้องขังที่ให้ความร่วมมือเพียง ๙ ราย และไม่ประสงค์ให้ความร่วมมือในการตรวจหาเชื้อ ๗ ราย คือ นายอานนท์ พร้อมพวก จึงต้องแยกกลุ่มผู้ต้องขังดังกล่าวออกจากผู้ต้องขังที่ยินยอมรับการตรวจเชื้อ เพื่อเป็นการแยกกักกันโรคและสังเกตอาการเพิ่มเติมที่สถานพยาบาล ตามระเบียบของกรมราชทัณฑ์และกระทรวงสาธารณสุข เพื่อป้องกันการแพร่ระบาดของเชื้อไวรัสโควิด
ด้าน ว่าที่ร้อยตรี ธนกฤต จิตรอารีย์รัตน์ เลขานุการ รมว.ยุติธรรม กล่าวว่า เรามีคลิปวีดีโอบันทึกภาพไว้อยู่แล้ว ว่าเจ้าหน้าที่ปฏิบัติตัวกับผู้ต้องขังอย่างไร ซึ่งจากที่ดูคลิป มีการปฏิบัติตัวปกติ ในภาพมีการพูดคุยว่าทำไมไม่ตรวจตอนเช้า มาตรวจอะไรตอนดึก ซึ่งผู้ต้องขังเข้ามาดึกแล้ว ก็ต้องตรวจตามขั้นตอน เพราะในฝั่งธนบุรี เขตบางแค มีการระบาดหนัก เป็นความปรารถนาดีของเจ้าหน้าที่เรือนจำฯ ตรวจสุขภาพให้ แต่หากไม่อยากตรวจก็เป็นไปตามสิทธิ เราก็แยกห้องให้ คือสภาพความเป็นจริง ส่วนการทำร้ายร่างกาย ตนยืนยันว่าไม่มีแน่นอน แต่ตามสิทธิของผู้ต้องขัง หากมีการข่มขู่ทำร้ายร่างกาย สามารถแจ้งดำเนินคดีได้ ซึ่งหากยังมีความไม่สบายใจ ตนอาจจะเข้าไปดูเพื่อให้ทุกฝ่ายเกิดความสบายใจ ถ้าคิดว่าไม่ได้รับความเป็นธรรม สามารถร้องเรียนมายังกระทรวงยุติธรรมได้ เราจะดำเนินคดีให้ ตนยืนยันว่า เจ้าหน้าที่กรมราชทัณฑ์ทุกคนได้ปฏิบัติหน้าที่โดยยึดตามกฎ ระเบียบ และ พ.ร.บ.ราชทัณฑ์ อย่างเคร่งครัด ไม่สามารถกระทำการใดโดยพลการได้ การทำร้ายร่างกายผู้อื่นเป็นการกระทำความผิดทางอาญาเจ้าหน้าที่ไม่สามารถกระทำได้อยู่แล้ว

ที่มา : https://www.thaigov.go.th/news/contents/details/40044