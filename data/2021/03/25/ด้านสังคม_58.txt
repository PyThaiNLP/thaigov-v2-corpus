รัฐบาลไทย-ข่าวทำเนียบรัฐบาล-สธ.ห่วงการชุมนุมชาวเมียนมาในไทย หวั่นเกิดการแพร่ระบาดโรคโควิด 19 กลุ่มก้อนใหม่


วันพฤหัสบดีที่ 11 มีนาคม 2564
สธ.ห่วงการชุมนุมชาวเมียนมาในไทย หวั่นเกิดการแพร่ระบาดโรคโควิด 19 กลุ่มก้อนใหม่
กระทรวงสาธารณสุข ห่วงเหตุชุมนุมทางการเมืองของชาวเมียนมาในไทย หวั่นเป็นต้นเหตุเกิดการแพร่ระบาดโรคโควิด 19 กลุ่มก้อนใหม่ เนื่องจากมีแรงงานจากพื้นที่ที่ยังมีการระบาดของโรคร่วมชุมนุม ขอความร่วมมือนายจ้างทำความเข้าใจ และควบคุม
กระทรวงสาธารณสุข ห่วงเหตุชุมนุมทางการเมืองของชาวเมียนมาในไทย หวั่นเป็นต้นเหตุเกิดการแพร่ระบาดโรคโควิด 19 กลุ่มก้อนใหม่ เนื่องจากมีแรงงานจากพื้นที่ที่ยังมีการระบาดของโรคร่วมชุมนุม ขอความร่วมมือนายจ้างทำความเข้าใจ และควบคุมไม่ให้มีแรงงานเคลื่อนย้ายออกนอกพื้นที่ทำงาน
นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า จากเหตุการณ์การชุมนุมของชาวเมียนมาในประเทศไทยเพื่อเรียกร้องให้คืนความเป็นประชาธิปไตย ที่บริเวณหน้าองค์การสหประชาชาติประจำประเทศไทย (UN) ซึ่งมีการนัดรวมตัวกันเป็นประจำทุกสัปดาห์สร้างความกังวลใจให้กับคนไทยเป็นอย่างมาก  เกรงว่าจะก่อให้เกิดการติดเชื้อโควิด19และการระบาดตามมาได้ เนื่องจากพบว่าผู้ร่วมชุมนุมเป็นชาวเมียนมาที่เดินทางมาจากหลายพื้นที่ที่ยังมีการแพร่ระบาดของโควิด 19 รวมถึงจังหวัดสมุทรสาคร ซึ่งยังพบผู้ติดเชื้อรายใหม่อย่างต่อเนื่อง อยู่ระหว่างการดำเนินการควบคุมป้องกันโรคอย่างเคร่งครัด  ซึ่งมาตรการสำคัญหนึ่งที่ช่วยให้การควบคุมโรคได้ผลดี คือ การห้ามเคลื่อนย้ายแรงงานออกนอกพื้นที่ทำงานโดยไม่ได้รับอนุญาต เพื่อป้องกันการแพร่ระบาดโรคเป็นวงกว้าง
“จากการติดตามสถานการณ์การชุมนุม พบว่า มีการรวมตัวของผู้คนเป็นจำนวนมาก มีการตะโกน พูดคุยกันใกล้ชิด โดยไม่ได้ป้องกันตัวเองที่เพียงพอ  ทั้งการเว้นระยะห่าง การสวมหน้าอนามัย/หน้ากากผ้า  อีกทั้งการที่แรงงานชาวเมียนมา ออกนอกพื้นที่ ที่ยังมีการระบาดของโรคร่วมชุมนุม อาจทำให้เกิดการแพร่ระบาดของโรคโควิด 19 ระลอกใหม่ได้  ต้องขอความร่วมมือนายจ้าง ผู้ประกอบการ ทำความเข้าใจกับแรงงานของตน ว่าการชุมนุมและการออกนอกพื้นที่ผิดกฎหมาย ที่สำคัญคือความเสี่ยงเกิดโรคระบาดในประเทศ” นายแพทย์เกียรติภูมิ กล่าว
นายแพทย์เกียรติภูมิ กล่าวต่อว่า แม้ว่ากระทรวงสาธารณสุขได้เร่งรัดดำเนินการควบคุมป้องกันโรคอย่างต่อเนื่อง จนสถานการณ์มีแนวโน้มดีขึ้น แต่ก็ยังวางใจไม่ได้ เนื่องจากประเทศไทยยังพบผู้ติดเชื้อโควิด 19 ในหลายพื้นที่ ล่าสุดยังพบผู้ติดเชื้อรายใหม่เป็นกลุ่มก้อนที่ จ.ปราจีนบุรี-นครนายก สาเหตุจากการไม่ปฏิบัติตามคำแนะนำ ทั้งการสวมหน้าอนามัย/หน้ากากผ้า การเว้นระยะห่าง และการหมั่นล้างมือ  ดังนั้น กระทรวงสาธารณสุข ขอประชาสัมพันธ์แจ้งเตือนให้ทุกคนร่วมมือกันเคร่งครัดมาตรการป้องกันตนเอง การ์ดอย่าตก แม้จะเริ่มมีการทยอยฉีดวัคซีนในประเทศไทยแล้ว
******************************** 11 มีนาคม 2564

ที่มา : https://www.thaigov.go.th/news/contents/details/39871