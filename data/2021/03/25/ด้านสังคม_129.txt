รัฐบาลไทย-ข่าวทำเนียบรัฐบาล-คกก.Medical Hub เห็นชอบมาตรการผ่อนคลายกิจกรรมในสถานกักตัว รองรับเปิดประเทศ 


วันพฤหัสบดีที่ 25 มีนาคม 2564
คกก.Medical Hub เห็นชอบมาตรการผ่อนคลายกิจกรรมในสถานกักตัว รองรับเปิดประเทศ
คณะกรรมการ Medical Hub เห็นชอบมาตรการผ่อนคลายกิจกรรมในสถานกักตัวผู้เดินทางจากต่างประเทศ เตรียมจัดทำหลักเกณฑ์มาตรฐานกลาง เพื่อรองรับการเปิดประเทศในอนาคต พร้อมเห็นชอบรูปแบบการท่องเที่ยว 3 พื้นที่ ภูเก็ต สมุย เชียงคาน
คณะกรรมการ Medical Hub เห็นชอบมาตรการผ่อนคลายกิจกรรมในสถานกักตัวผู้เดินทางจากต่างประเทศ เตรียมจัดทำหลักเกณฑ์มาตรฐานกลาง เพื่อรองรับการเปิดประเทศในอนาคต พร้อมเห็นชอบรูปแบบการท่องเที่ยว 3 พื้นที่ ภูเก็ต สมุย เชียงคาน
วันนี้ (25 มีนาคม 2564) ที่กระทรวงสาธารณสุข จ.นนทบุรี  นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา และ ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานร่วมการประชุมคณะกรรมการอำนวยการเพื่อพัฒนาประเทศไทยให้เป็นศูนย์กลางสุขภาพนานาชาติ (นโยบาย Medical Hub) ครั้งที่ 1/2564 โดยมี นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ และคณะกรรมการจากหน่วยงานที่เกี่ยวข้อง เข้าร่วมประชุม
ดร.สาธิตกล่าวว่า ที่ประชุมมีมติเห็นชอบการปรับรูปแบบสถานกักกันผู้เดินทางมาจากต่างประเทศ และการผ่อนคลายกิจกรรมในสถานกักกันตามที่ ศบค.กำหนด เพื่อรองรับการเปิดประเทศ ทั้งสถานกักกันทางเลือก (Alternative Quarantine) ที่ให้ผู้กักตัวใช้ห้องฟิตเนส ออกกำลังกายกลางแจ้ง ใช้สระว่ายน้ำ ปั่นจักรยานในพื้นที่ปิด และสถานกักกันในกิจการเพื่อสุขภาพที่ให้มีกิจกรรมในห้องจัดกิจกรรม ใช้สิ่งอำนวยความสะดวกในที่พัก การประชุมทางธุรกิจ การจัดงานอีเวนต์ขนาดใหญ่ หรือประกวดนางงาม เป็นต้น โดยมอบหมายให้กรมสนับสนุนบริการสุขภาพจัดทำหลักเกณฑ์และข้อกำหนดกลางมาตรฐานขั้นตอนการปฏิบัติงานรองรับต่อไป รวมทั้งเห็นชอบหลักการรูปแบบการท่องเที่ยว Sand Box ในพื้นที่จังหวัดท่องเที่ยว 3 แห่ง ได้แก่ ภูเก็ต เกาะสมุย จ.สุราษฎร์ธานี และเชียงคาน จ.เลย ภายใต้เงื่อนไขการจัดกิจกรรมท่องเที่ยวภายในพื้นที่ปลอดภัย (Safe Zone) จากการทำประชาพิจารณ์ นักท่องเที่ยวและประชาชนในพื้นที่จะต้องได้รับวัคซีนโควิด 19 แล้ว มีมาตรการควบคุมการเข้าออกพื้นที่ มีระบบติดตามตัว และมีความพร้อมด้านสาธารณสุข
************************************  25 มีนาคม 2564

ที่มา : https://www.thaigov.go.th/news/contents/details/40373