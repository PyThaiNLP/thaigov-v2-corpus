รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้าแก้ไขปัญหาช่วยเหลือเกษตรกรที่ได้รับผลกระทบจากการสร้างเขื่อน


วันพฤหัสบดีที่ 18 มีนาคม 2564
กระทรวงเกษตรฯ เดินหน้าแก้ไขปัญหาช่วยเหลือเกษตรกรที่ได้รับผลกระทบจากการสร้างเขื่อน
กระทรวงเกษตรฯ เดินหน้าแก้ไขปัญหาช่วยเหลือเกษตรกรที่ได้รับผลกระทบจากการสร้างเขื่อน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการร่วมระหว่างภาคราชการและผู้แทนเกษตรกรที่ได้รับผลกระทบจากการดำเนินงานโครงการของรัฐ ครั้งที่ 3/2564 ณ ห้องประชุมกระทรวงเกษตรและสหกรณ์ โดยมีผู้แทนจากกรมชลประทาน หัวหน้าส่วนราชการที่เกี่ยวข้อง และผู้แทนเกษตรกรที่ได้รับผลกระทบ เข้าร่วมประชุมฯ เพื่อพิจารณาแก้ไขปัญหาแก่เกษตรกรผู้ได้รับผลกระทบจากการก่อสร้างโครงการต่าง ๆ และรับทราบผลการดำเนินงานแก้ไขปัญหาแก่ผู้ได้รับผลกระทบจำนวน 5 โครงการ นอกจากนี้   ที่ประชุมยังได้พิจารณาประเด็นการแก้ไขปัญหา ดังนี้
1. พิจารณาเห็นชอบหลักเกณฑ์การกำหนดราคาค่าทดแทนทรัพย์สินที่ถูกเขตโครงการชลประทานที่สืบเนื่องจากมติคณะกรรมการร่วมฯ เมื่อวันที่ 10 กุมภาพันธ์ 2564  ได้แก่ 1) โครงการฝายกุมภวาปี จังหวัดอุดรธานี     ในพื้นที่อำเภอกุมภวาปี จำนวน 59 แปลง เนื้อที่ 1,509-2-01 ไร่ อัตราไร่ละ 193,146 บาท ในพื้นที่อำเภอประจักษ์ศิลปาคม จำนวน163 แปลง เนื้อที่ 2,974-0-96 ไร่ อัตราไร่ละ 98,017 บาท 2) โครงการอ่างเก็บน้ำห้วยเชิง จังหวัดสุรินทร์ ในพื้นที่อำเภอกาบเชิง จำนวน 76 แปลง เนื้อที่ 575-3-35 ไร่ อัตราไร่ละ 182,623 บาท และ 3) โครงการอ่างเก็บน้ำบ้านทำนบ จังหวัดสุรินทร์ ในพื้นที่อำเภอบัวเชด จำนวน 64 แปลง เนื้อที่ 512-1-56 ไร่ อัตราไร่ละ 194,555 บาท
2. พิจารณาให้ความเห็นชอบการให้ความช่วยเหลือเกษตรกรที่ได้รับผลกระทบจากการก่อสร้างโครงการฝายห้วยหลวง จังหวัดอุดรธานี ตามมติที่ประชุมคณะกรรมการร่วมฯ เมื่อวันที่ 10 กุมภาพันธ์ 2564 ซึ่งเห็นชอบผลการดำเนินงานของคณะอนุกรรมการฯ ใน 2 อำเภอ ได้แก่ อำเภอบ้านดุง จำนวน 125 แปลง เนื้อที่ 973-1-48 ไร่ ในอัตราไร่ละ84,849 บาท อำเภอสร้างคอม จำนวน 91 แปลง เนื้อที่ 845-3-43 ไร่ ในอัตราไร่ละ 301,892 บาท
และ 3. พิจารณาแก้ไขปัญหาเกษตรกรที่ได้รับผลกระทบจากการก่อสร้างโครงการเขื่อนน้ำอูน จังหวัดสกลนคร กรณีขอรับเงินชดเชยพิเศษแทนการจัดสรรที่ดิน (เพิ่มเติม) เพื่อเป็นการช่วยเหลือเยียวยาแก่เกษตรกรที่ได้รับผลกระทบจากการก่อสร้างโครงการเขื่อนน้ำอูน จังหวัดสกลนคร ที่ได้รับการช่วยเหลือไปแล้ว จำนวน 2,285 ราย

ที่มา : https://www.thaigov.go.th/news/contents/details/40113