รัฐบาลไทย-ข่าวทำเนียบรัฐบาล-“วราวุธ” เปิดระบบกระจายน้ำต้นทุน แก้ภัยแล้ง เพิ่มรายได้วิสาหกิจชุมชน จ.ยโสธร 


วันเสาร์ที่ 20 มีนาคม 2564
“วราวุธ” เปิดระบบกระจายน้ำต้นทุน แก้ภัยแล้ง เพิ่มรายได้วิสาหกิจชุมชน จ.ยโสธร
“วราวุธ” เปิดระบบกระจายน้ำต้นทุน แก้ภัยแล้ง เพิ่มรายได้วิสาหกิจชุมชน จ.ยโสธร
“วราวุธ” เปิดระบบกระจายน้ำต้นทุน แก้ภัยแล้ง เพิ่มรายได้วิสาหกิจชุมชน จ.ยโสธร
วันนี้ (20 มี.ค. 64) เวลา 8.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหาร ทส. ลงพื้นที่เปิดโครงการอนุรักษ์ฟื้นฟูแหล่งน้ำพร้อมระบบกระจายน้ำด้วยพลังงานแสงอาทิตย์ (หนองบ่อ-หนองแข้) บ้านนาเวียง ตำบลกู่จาน อำเภอคำเขื่อนแก้ว จังหวัดยโสธร และเยี่ยมชมนิทรรศการ การสาธิตการจัดทำผลิตภัณฑ์ถั่วลิสงของวิสาหกิจชุมชน มอบน้ำดื่มแก่ตัวแทนผู้นำชุมชน และปลูกต้นรวงผึ้ง บริเวณโครงการฯ โดยมีนายชลธี ยังตรง ผู้ว่าราชการจังหวัดยโสธร และประชาชนในพื้นที่ ให้การต้อนรับ
นายวราวุธ ศิลปอาชา กล่าวว่า ดีใจกับประชาชนบ้านนาเวียง ที่ได้รับการสนับสนุนโครงการด้านทรัพยากรน้ำจากรัฐบาล ภายใต้การกำกับดูแลของพลเอก ประวิตร วงษ์สุวรรณ รองนายกรัฐมนตรี ซึ่งมีความห่วงใยต่อคุณภาพชีวิตของประชาชน โดยโครงการอนุรักษ์ฟื้นฟูแหล่งน้ำ และพัฒนาระบบกระจายน้ำ จะเป็นการเพิ่มการใช้ประโยชน์จากแหล่งน้ำ สร้างความมั่นคงด้านทรัพยากรน้ำ สนับสนุนน้ำเพื่อการอุปโภคบริโภคและการเกษตร โดยเฉพาะในพื้นที่เสี่ยงภัยแล้ง พร้อมกล่าวทิ้งท้ายให้ประชาชนในพื้นที่ ใช้น้ำอย่างประหยัดและคุ้มค่า และช่วยกันดูแลรักษาระบบให้สามารถใช้ประโยชน์ได้ต่อไป
โดยแหล่งน้ำหนองบ่อ-หนองแข้ เป็นแหล่งน้ำธรรมชาติ มีเนื้อที่ประมาณ 80 ไร่ เดิมมีสภาพตื่นเขิน เก็บกักน้ำได้น้อย ไม่พอเพียงต่อความต้องการของประชาชนในพื้นที่ โดยเฉพาะในฤดูร้อนน้ำจะแห้งขอดในปีงบประมาณ 2562 จึงได้มีการเพิ่มประสิทธิภาพการใช้ประโยชน์ของแหล่งน้ำที่ดำเนินการอนุรักษ์ฟื้นฟูไว้แล้ว ให้เกิดประโยชน์สูงสุดแก่เกษตรกรของหมู่บ้าน ด้วยการเพิ่มระบบกระจายน้ำด้วยพลังงานแสงอาทิตย์ขึ้น เพื่อให้กลุ่มเกษตรกรได้นำน้ำไปใช้ในการเพาะปลูกพืชไร่ พืชสวน พืชผักสวนครัว สร้างรายได้เสริมหลังฤดูเก็บเกี่ยว โดยเน้นการปลูกพืชอายุสั้นใช้น้ำน้อย สร้างมูลค่าเพิ่ม สร้างงาน ลดการละทิ้งถิ่นฐานไปทำงานนอกพื้นที่ โดยมีคณะกรรมบริหารกลุ่มผู้ใช้น้ำและสมาชิกกลุ่มผู้ใช้น้ำร่วมกันดูแลบำรุงรักษา ครอบคลุมพื้นที่เพาะปลูกประมาณ 470 ไร่ ครัวเรือนที่ได้รับประโยชน์ 227 ครัวเรือน (900 คน) ซึ่งระบบกระจายน้ำด้วยพลังงานแสงอาทิตย์จะช่วยลดต้นทุนการผลิตให้กับวิสาหกิจชุมชน
ในปีงบประมาณ 2563 ได้ดำเนินโครงการระบบกระจายน้ำ สนับสนุนเกษตรแปลงใหญ่ถั่วลิสงเพิ่มเติม เพื่อให้มีแหล่งน้ำเพียงพอต่อการสร้างผลผลิตทางการเกษตร โดยการติดตั้งหอถังสูงทรงแคปซูล ขนาด 100 ลูกบาศก์เมตร จำนวน 3 ถัง พร้อมปั๊มสูบน้ำผิวดินด้วยพลังงานแสงอาทิตย์ ขนาด 310 วัตต์ จำนวน 96 แผง และต่อท่อความยาว 800 เมตร งบประมาณ 9.85 ล้านบาท ขณะนี้อยู่ระหว่างการดำเนินการ หากแล้วเสร็จจะสามารถกระจายน้ำครอบคลุมพื้นที่เพาะปลูกเพิ่มอีกประมาณ 520 ไร่ ครัวเรือนที่ได้รับประโยชน์กว่า 110 ครัวเรือน  (480 คน) ทั้งนี้ เมื่อโครงการระบบกระจายน้ำด้วยพลังงานแสงอาทิตย์แล้วเสร็จทั้งหมด พื้นที่เกษตรจะได้รับประโยชน์ รวมกว่า 1,200 ไร่ เกิดการจ้างงานในพื้นที่  คาดว่ารายได้ครัวเรือนจะเพิ่มขึ้นจากเดิม โดยครัวเรือนจะได้ประโยชน์ประมาณ 387 ครัวเรือน (1500 คน)

ที่มา : https://www.thaigov.go.th/news/contents/details/40180