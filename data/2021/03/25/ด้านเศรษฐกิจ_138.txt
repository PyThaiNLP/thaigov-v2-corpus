รัฐบาลไทย-ข่าวทำเนียบรัฐบาล-แนวทางการช่วยเหลือเกษตรกรชาวไร่ยาสูบ


วันอังคารที่ 16 มีนาคม 2564
แนวทางการช่วยเหลือเกษตรกรชาวไร่ยาสูบ
กระทรวงเกษตรและสหกรณ์หารือร่วมกระทรวงสาธารณสุข เพื่อหาแนวทางการช่วยเหลือเกษตรกรชาวไร่ยาสูบ
วันจันทร์ที่ 15 มีนาคม 2564 นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการหารือร่วมกันระหว่างกระทรวงเกษตรและสหกรณ์ และกรมควบคุมโรค กระทรวงสาธารณสุข โดยมีผู้แทนกรมส่งเสริมการเกษตร และกรมวิชาการเกษตร เข้าร่วมการหารือดังกล่าว ณ ห้องประชุมกระทรวงเกษตรและสหกรณ์
ซึ่งที่ประชุมได้หารือแนวทางในการจัดทำยุทธศาสตร์ในการช่วยเหลือเกษตรกรชาวไร่ยาสูบที่อาจได้รับผลกระทบจากการมาตรการที่เกี่ยวข้องของภาครัฐ ปัจจุบันมีพื้นที่การปลูกยาสูบ 1 แสนกว่าไร่ที่ต้องมีแนวทางการพัฒนาและปรับเปลี่ยนให้เหมาะสมต่อมาตรการต่าง ๆ ของภาครัฐในอนาคต โดยประธานได้ขอให้กรมควบคุมโรคขอเป้าหมายการปรับลดพื้นที่ปลูกยาสูบที่ชัดเจนจากการยาสูบแห่งประเทศไทย เพื่อจะได้กำหนดยุทธศาสตร์การพัฒนาและปรับเปลี่ยนอาชีพแก่เกษตรกรไร่ยาสูบได้อย่างเหมาะสม ซึ่งกระทรวงเกษตรและสหกรณ์พร้อมที่จะให้ความร่วมมือบูรณาการการทำงานร่วมกันต่อไป

ที่มา : https://www.thaigov.go.th/news/contents/details/40009