รัฐบาลไทย-ข่าวทำเนียบรัฐบาล-ประชุมคณะกรรมการขับเคลื่อนยุทธศาสตร์ตลาดนำการผลิต 


วันศุกร์ที่ 19 มีนาคม 2564
ประชุมคณะกรรมการขับเคลื่อนยุทธศาสตร์ตลาดนำการผลิต
ปลัดเกษตรฯ เป็นประธานร่วม ปลัดพาณิชย์ ประชุมคณะกรรมการขับเคลื่อนยุทธศาสตร์ตลาดนำการผลิต เดินหน้า Quick Win เกษตรผลิตพาณิชย์ตลาด ตอบโจทย์เทรนด์โลก
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการร่วมเพื่อขับเคลื่อนยุทธศาสตร์ตลาดนำการผลิต ครั้งที่ 1/2564 ร่วมกับ นายบุณยฤทธิ์ กัลยาณมิตร ปลัดกระทรวงพาณิชย์ ถึงผลการดำเนินงานของคณะอนุกรรมการขับเคลื่อนยุทธศาสตร์ตลาดนำการผลิต ณ ห้องประชุมธารทิพย์ อาคาร 99 ปี หม่อมหลวงชูชาติ กำภู กรมชลประทาน สามเสน กรุงเทพมหานคร โดยที่ประชุมได้มีการแต่งตั้งคณะอนุกรรมการ 4 คณะ ได้แก่ คณะอนุกรรมการขับเคลื่อนการสร้างและใช้ข้อมูลจากฐานเดียวกัน (Single Big Data) คณะอนุกรรมการขับเคลื่อนการสร้างแพลตฟอร์มกลาง "เกษตรผลิต พาณิชย์ตลาด" คณะอนุกรรมการขับเคลื่อนการสร้างความเชื่อมั่นด้านคุณภาพ มาตรฐาน ความปลอดภัยและการตรวจสอบย้อนกลับ และคณะอนุกรรมการขับเคลื่อนการพัฒนาคนและผลิตภัณฑ์ให้ตรงตามความต้องการของตลาด โดยมีความคืบหน้าดังนี้
คณะอนุกรรมการขับเคลื่อนการสร้างและใช้ข้อมูลจากฐานเดียวกัน (Single Big Data) โดยกระทรวงเกษตรฯ และกระทรวงพาณิชย์ได้ประชุมหารือเพื่อพัฒนาระบบฐานข้อมูลร่วมกันทั้ง 2 กระทรวง ให้มีความเชื่อมโยงกัน พัฒนาระบบฐานข้อมูลสินค้าเกษตร ด้านฐานข้อมูลและการวิเคราะห์ข้อมูลให้สามารถตอบโจทย์ความต้องการของผู้ใช้งาน เข้าถึงข้อมูลได้ง่าย สะดวก รวดเร็ว และเป็นมิตรต่อผู้ใช้งาน  เพื่อใช้ในการวางแผนการผลิตสินค้าเกษตรของเกษตรกรให้มีคุณภาพ มาตรฐานปลอดภัย และมีมูลค่าเพิ่ม ตรงกับความต้องการของตลาดในประเทศและต่างประเทศ เพื่อให้เกษตรกรสามารถขายสินค้าเกษตรได้ในราคาสูง มีรายได้เพิ่มขึ้น และสามารถแข่งขันได้ในตลาดโลก  โดยจะดำเนินการจัดทำ Dashboard ในสินค้านำร่องคือมันสำปะหลัง และพิจารณาการจัดทำ dashboard ในสินค้าชนิดอื่นๆ ต่อไป
คณะอนุกรรมการขับเคลื่อนการสร้างแพลตฟอร์มกลาง "เกษตรผลิต พาณิชย์ตลาด" โดยมีการตั้งเป้าหมายหลักเพื่อทำให้มีการซื้อขายสินค้าเกษตรมากขึ้นทั้งในประเทศและต่างประเทศ ผ่านการใช้แพลตฟอร์มกลาง "เกษตรผลิต พาณิชย์ตลาด" ซึ่งทางคณะอนุกรรมการฯ ได้มีการลงพื้นที่และทำการศึกษาเพื่อให้ทราบถึงความต้องการของเกษตรกร โดยมีแนวทางการจัดทำแพลตฟอร์มกลางการค้าแบบ B2B (Business-to-Business) มีแนวทางนำร่องโดยคัดเลือกกลุ่มสินค้าเกษตรที่มีความพร้อม มีศักยภาพ ได้แก่ กลุ่มสหกรณ์ กลุ่มเกษตรแปลงใหญ่ และวิสาหกิจชุมชน โดยจะนำผลการศึกษาและมติที่ประชุมไปดำเนินการออกแบบจัดทำแพลตฟอร์มกลาง "เกษตรผลิต พาณิชย์ตลาด" ต่อไป
คณะอนุกรรมการขับเคลื่อนการสร้างความเชื่อมั่นด้านคุณภาพ มาตรฐาน ความปลอดภัยและการตรวจสอบย้อนกลับ โดยมีแนวทางการดำเนินการยกระดับสินค้าเกษตรและอาหารไทยไปสู่ระดับมาตรฐานพื้นฐานตามที่ตลาดต้องการ เช่น Food Safety GAP GMP เป็นต้น พัฒนาต่อยอดสินค้าเกษตรและอาหารที่ผ่านการรับรองมาตรฐานพื้นฐานแล้วนำไปสู่มาตรฐานระดับสูงสอดคล้องกับความต้องการของตลาด เช่น Organic, GI, Sustainable, Fair Trade เป็นต้น สร้างและพัฒนาสินค้าเกษตรและอาหารไทยเป็นสินค้านำเทรนด์ตลาด โดยเฉพาะสินค้าประเภท Functional Foods อาหารเฉพาะกลุ่มผู้บริโภคเพื่อตอบโจทย์ในตลาด Niche Market และสร้างความเชื่อมโยงด้านคุณภาพมาตรฐาน ตั้งแต่ต้นน้ำการผลิต ไปถึงปลายน้ำผู้บริโภค โดยยกระดับสินค้าเกษตรและอาหารไทยที่ได้มาตรฐานพื้นฐานให้เข้าสู่ระบบการตรวจสอบย้อนกลับ เพื่อสร้างความเชื่อมั่นในคุณภาพมาตรฐานสินค้าให้แก่ผู้บริโภค ซึ่งมีแนวทางดำเนินงานต่อไปคืออยู่หว่างเลือกสินค้านำร่องที่ได้มาตรฐานมีคุณภาพ สามารถตรวจสอบย้อนกลับได้
คณะอนุกรรมการขับเคลื่อนการพัฒนาคนและผลิตภัณฑ์ให้ตรงตามความต้องการของตลาด โดยมีแนวทางการขับเคลื่อนพัฒนาคุณภาพสินค้าเกษตร รวมถึงพัฒนาหลักสูตรต่างๆ ให้แก่บุคลากร ให้ตอบโจทย์และตรงตามความต้องการของตลาด โดยได้ดำเนินการกำหนดกลุ่มสินค้า แบ่งออกเป็น 3 กลุ่ม ได้แก่ เกษตรพื้นฐาน (สินค้าข้าว พืชไร่และพืชสวน ผักผลไม้ ปศุสัตว์ และประมง) เกษตรแปรรูป (สินค้าเกษตรแปรรูป เกษตรอัตลักษณ์) เกษตรบริการ (การท่องเที่ยวเชิงเกษตร เกษตรบริการอื่น) และได้มีการแต่งตั้งคณะทำงานจัดทำแผนปฏิบัติการขับเคลื่อนการพัฒนาคนและผลิตภัณฑ์ จำนวน 4 คณะ ใน 4 กลุ่มสินค้า ได้แก่ สินค้าข้าวพืชไร่และพืชสวน สินค้าผลไม้ สินค้าปศุสัตว์ และสินค้าประมง โดยมีกำหนดรายงานความคืบหน้าให้คณะอนุกรรมการฯ ทราบเพื่อพิจารณาแผนปฏิบัติการขับเคลื่อนการพัฒนาคนและผลิตภัณฑ์ทั้ง 4 กลุ่มสินค้า ก่อนนำเสนอคณะกรรมการร่วมเพื่อขับเคลื่อนยุทธศาสตร์ตลาดนำการผลิต พิจารณาให้ความเห็นชอบ และมอบหน่วยงานที่เกี่ยวข้องใช้เป็นแนวทางขยายผลการขับเคลื่อนการพัฒนาคนและผลิตภัณฑ์ให้ตรงตามความต้องการของตลาดลงสู่การปฏิบัติจริงต่อไป
ทั้งนี้ ปลัดกระทรวงเกษตรและสหกรณ์ ได้มอบแนวทางในการปฏิบัติให้แก่คณะอนุกรรมการทั้ง 4 คณะ เพื่อขับเคลื่อนยุทธศาสตร์ตลาดนำการผลิต ขับเคลื่อนการทำงานแบบบูรณาการร่วมกัน ให้เกิดผลอย่างเป็นรูปธรรม

ที่มา : https://www.thaigov.go.th/news/contents/details/40158