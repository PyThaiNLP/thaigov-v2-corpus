รัฐบาลไทย-ข่าวทำเนียบรัฐบาล-รมว.พม. มอบแนวการขับเคลื่อนงานแบบบูรณาทุกหน่วยงานในพื้นที่ เพื่อช่วยเหลือกลุ่มเปราะบางอย่างครบวงจร


วันพุธที่ 24 มีนาคม 2564
รมว.พม. มอบแนวการขับเคลื่อนงานแบบบูรณาทุกหน่วยงานในพื้นที่ เพื่อช่วยเหลือกลุ่มเปราะบางอย่างครบวงจร
รมว.พม. มอบแนวการขับเคลื่อนงานแบบบูรณาทุกหน่วยงานในพื้นที่ เพื่อช่วยเหลือกลุ่มเปราะบางอย่างครบวงจร
วันนี้ (24 มี.ค. 64) เวลา 16.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบแนวทางและข้อคิดในการดำเนินงานตามนโยบายของรัฐบาลให้กับพัฒนาสังคมและความมั่นคงของมนุษย์จังหวัด (พมจ.) ทุกจังหวัด ในการอบรมเชิงปฏิบัติการเพื่อเพิ่มศักยภาพผู้นำในยุค 4.0 โดยมีคณะผู้บริหารกระทรวง พม. เข้าร่วม ณ โรงแรมใบหยกสกาย กรุงเทพฯ
นายจุติ กล่าวว่า วันนี้รัฐบาลเตรียมเข้าสู่โหมดฟื้นฟูประเทศ ปี 2564  สิ่งที่พลเอก ประยุทธ์ จันทร์โอชา นายกรัฐมนตรี ได้สั่งการคือการช่วยเหลือกลุ่มเปราะบางและด้านที่อยู่อาศัย โดยภายหลังจากที่ได้มีการลงนามบันทึกข้อตกลงความร่วมมือระหว่างกระทรวง 12 กระทรวง 1 หน่วยงาน ฉะนั้น การบูรณาการการทำงานทุกหน่วยงานจะต้องประสานเชื่อมโยงกันอย่างไร้รอยต่อ โดยมีกระทรวงมหาดไทย นำโดยผู้ว่าราชการจังหวัดเป็นแม่งานหรือแพทย์ใหญ่ และมีกระทรวงต่างๆ เป็นแพทย์เฉพาะทาง ซึ่งจะต้องพัฒนาคนทุกช่วงวัยของมนุษย์ โดยใช้สมุดพกครอบครัวเป็นเครื่องมือในการเก็บข้อมูลและนำมาวิเคราะห์ และจำเป็นต้องมีอาสาสมัครพัฒนาสังคมและความมั่นคงของมนุษย์  (อพม.) เพิ่ม 5 แสนคน เพื่อช่วยขับเคลื่อนงานในพื้นที่
นายจุติ กล่าวต่อว่า ทั้งนี้ ตนอยากฝากให้ พมจ. ทุกจังหวัด บูรณาการกับหน่วยงานในสังกัดกระทรวงต่างๆ ระดับพื้นที่ ร่วมลงไปสำรวจและช่วยเหลือในภารกิจงานที่เกี่ยวข้อง อาทิ การให้แรงงานจังหวัดลงไปพัฒนาทักษะด้านอาชีพ หรือการจัดหางานแก่กลุ่มเปราะบาง หรือ อสม. ช่วยลงไปดูแลในเรื่องสุขภาพแก่ผู้สูงอายุหรือคนพิการ เป็นต้น ซึ่งสิ่งที่สำคัญที่สุดในการขับเคลื่อนงาน คือการสื่อสารให้เข้าใจกันในทุกกระทรวง  เพื่อให้ พมจ. ไปถ่ายทอดสู่พื้นที่ได้ถูกต้อง ชัดเจน และวิเคราะห์ว่าปัญหาไหนที่สามารถแก้ไขได้ให้รีบทำก่อน เช่น แม่เลี้ยงเดี่ยวที่ลูกไม่มีที่เรียนหนังสือ และสิ่งที่ต้องทำคือ การคาดการณ์สิ่งที่จะตามมาหลังโควิด-19 คือ คนไม่มีงานทำ คนตกงาน ปัญหารายได้ การหาอาชีพใหม่ๆ ภายหลังโควิด-19 จะต้องสามารถฝึกง่าย มีรายได้เร็ว สอดคล้องความต้องการของตลาด รวมทั้งอยากฝากให้ พมจ. และผู้ปฏิบัติงานในพื้นที่ช่วยเหลือคนทุกช่วงวัยให้ได้รู้สิทธิสวัสดิการจากรัฐที่พึงได้ โดยมีศูนย์ช่วยเหลือสังคม สายด่วน 1300 เป็นตัวแทนรับเรื่องเพื่อประสานต่อไปยังหน่วยงานที่เกี่ยวข้องในการช่วยเหลือต่อไป และสุดท้ายนี้ อยากให้ทุกคนคำนึงว่า กระทรวง พม. เป็นกระทรวงที่ให้ความช่วยเหลือกลุ่มเปราะบาง จำเป็นต้องเสียสละ อดทน และต้องทำให้ทุกคนมีความสุขและมีความมั่นคงในการดำรงชีวิตที่ดีขึ้นต่อไป

ที่มา : https://www.thaigov.go.th/news/contents/details/40323