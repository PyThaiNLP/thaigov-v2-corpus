รัฐบาลไทย-ข่าวทำเนียบรัฐบาล-สธ. เร่งสร้างความรู้ความเข้าใจกัญชาทางการแพทย์ ให้ครอบคลุมทุกสหวิชาชีพ


วันจันทร์ที่ 15 มีนาคม 2564
สธ. เร่งสร้างความรู้ความเข้าใจกัญชาทางการแพทย์ ให้ครอบคลุมทุกสหวิชาชีพ
กระทรวงสาธารณสุข โดยกรมการแพทย์แผนไทยและการแพทย์ทางเลือก จัดอบรม “หลักสูตรกัญชาทางการแพทย์แบบบูรณาการ” ให้กับบุคลากรทางการแพทย์และสาธารณสุข ทั้งภาครัฐและเอกชน ครอบคลุมทุกสหวิชาชีพ สร้างความรู้ความเข้าใจ และทำงานแบบบูรณาร่วมกัน
กระทรวงสาธารณสุข โดยกรมการแพทย์แผนไทยและการแพทย์ทางเลือก จัดอบรม “หลักสูตรกัญชาทางการแพทย์แบบบูรณาการ” ให้กับบุคลากรทางการแพทย์และสาธารณสุข ทั้งภาครัฐและเอกชน ครอบคลุมทุกสหวิชาชีพ สร้างความรู้ความเข้าใจ และทำงานแบบบูรณาร่วมกัน เพื่อประชาชนได้มีโอกาสเข้าถึงกัญชาทางการแพทย์อย่างปลอดภัย
วันนี้ (15 มีนาคม 2564) ที่โรงแรมริชมอนด์ กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดการอบรมหลักสูตรกัญชาทางการแพทย์แบบบูรณาการ โดยมีแพทย์หญิงอัมพร เบญจพลพิทักษ์ อธิบดีกรมการแพทย์แผนไทยและการแพทย์ทางเลือก ศ.เกียรติคุณ แพทย์หญิงสมศรี เผ่าสวัสดิ์ นายกแพทยสภา คณะผู้บริหารกระทรวงสาธารณสุข พร้อมด้วยบุคลากรทางการแพทย์และสาธารณสุข ทั้งภาครัฐและเอกชน เข้าร่วมการอบรม 233 คน
นายอนุทินกล่าวว่า กระทรวงสาธารณสุขได้มีนโยบายขับเคลื่อนการใช้กัญชา กัญชง ทางการแพทย์ เพิ่มทางเลือกให้กับประชาชนในการรักษาโรคและการดูแลสุขภาพ โดยในปี 2564 ได้มีนโยบายการจัดบริการคลินิกกัญชาทางการแพทย์แบบบูรณาการ เป็นการร่วมให้บริการระหว่างการแพทย์แผนไทยร่วมกับการแพทย์แผนปัจจุบัน เพื่อการเข้าถึงบริการและได้รับยากัญชาอย่างมีคุณภาพและปลอดภัยตามมาตรฐานวิชาชีพ ครอบคลุมทั้ง 76 จังหวัด มีเป้าหมายจะให้บริการในโรงพยาบาลทุกระดับจำนวน 660 แห่ง ซึ่งปัจจุบันมีแพทย์แผนปัจจุบันผ่านการฝึกอบรม จำนวน 3,230 คน และแพทย์แผนไทย ด้านเวชกรรมไทย จำนวน 3,835 คน แพทย์แผนไทยประยุกต์ จำนวน 1,664 คน กระทรวงสาธารณสุขพร้อมสนับสนุนการจัดอบรมเรื่องกัญชาทางการแพทย์ ให้กับผู้ประกอบวิชาชีพทุกประเภท ครอบคลุมทั้งภาครัฐและภาคเอกชน เพื่อสร้างความรู้ ความเข้าใจให้กับบุคคลากรทางการแพทย์ นำกัญชาทางการแพทย์มาเป็นตัวเชื่อมให้เกิดการบูรณาการในการรักษาพยาบาล ทำงานร่วมกันในรูปแบบสหสาขาวิชาชีพ โดยมุ่งประโยชน์ของผู้ป่วยเป็นสำคัญ เพื่อให้ประชาชนได้มีโอกาสเข้าถึงกัญชาทางการแพทย์แบบบูรณาการได้อย่างถูกต้อง ปลอดภัย และมีประสิทธิภาพ
“วันนี้เป็นการอบรมให้กับบุคลากรทางการแพทย์ทั้งแพทย์ปัจจุบันและแพทย์แผนไทย เพื่อสร้างความเข้าใจการนำผลผลิตจากพืชกัญชามาใช้ในทางการแพทย์ให้มากที่สุด ตลอดจนทำความเข้าใจให้กับภาคเอกชนที่สนใจนำส่วนต่างๆ ของต้นกัญชา กัญชงไปเป็นวัตถุดิบในการผลิตสินค้าต่างๆ ให้เกิดประโยชน์กับวงการแพทย์ที่จะนำมาใช้ในการรักษาผู้ป่วย และเป็นส่งเสริมสร้างรายได้ให้กับเกษตรกรและผู้ประกอบการ” นายอนุทินกล่าว
ด้านแพทย์หญิงอัมพรกล่าวว่า กรมการแพทย์แผนไทยและการแพทย์ทางเลือก จึงได้จัดอบรมหลักสูตรกัญชาทางการแพทย์ ระหว่างวันที่ 15-16 มีนาคม 2564 เพื่อให้แพทย์ ทันตแพทย์ สัตวแพทย์ แพทย์แผนไทย แพทย์แผนไทยประยุกต์ หรือหมอพื้นบ้านตามกฎหมายว่าด้วยวิชาชีพการแพทย์แผนไทย ความรู้ความเข้าใจในการสั่งใช้ยาเสพติดให้โทษประเภท 5 เฉพาะกัญชาให้กับผู้ป่วยหรือสัตว์ป่วย นำไปใช้ได้ถูกต้องตามหลักวิชาการและเป็นไปตามกฎหมาย แลกเปลี่ยนเรียนรู้ บูรณาการบำบัดรักษาร่วมกันระหว่างแต่ละวิชาชีพ สร้างความเข้าใจและเตรียมพร้อมในการรับและส่งต่อผู้ป่วย โดยมีกิจกรรม อาทิ การอภิปรายหมู่ในหัวข้อ Cannabis Medicine และประสบการณ์ในการบำบัดรักษาในประเทศไทย การบรรยาย เรื่อง Pharmacology of Cannabis Medicine, Dosing and Essential lab testing และการใช้กัญชาทางการแพทย์แผนไทยและตำรับหมอพื้นบ้าน และแลกเปลี่ยนเรียนรู้ระหว่างวิชาชีพ เกี่ยวกับประสบการณ์บำบัดรักษาจริง
******************************15 มีนาคม 2564

ที่มา : https://www.thaigov.go.th/news/contents/details/39983