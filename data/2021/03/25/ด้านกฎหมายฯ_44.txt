รัฐบาลไทย-ข่าวทำเนียบรัฐบาล-รมว.ยุติธรรม พา กสม. ตรววจเยี่ยมเรือนจำพิเศษกรุงเทพ คุย "โตโต้-สมคิด-แบงค์" ถามสภาพความเป็นอยู่ "สุวัฒน์" ยันไม่มีถูกทำร้ายร่างกายในคุก ภาพรวมความเป็นอยู่ปกติไร้ปัญหา แค่กังวลเรื่อ


วันอังคารที่ 23 มีนาคม 2564
รมว.ยุติธรรม พา กสม. ตรววจเยี่ยมเรือนจำพิเศษกรุงเทพ คุย "โตโต้-สมคิด-แบงค์" ถามสภาพความเป็นอยู่ "สุวัฒน์" ยันไม่มีถูกทำร้ายร่างกายในคุก ภาพรวมความเป็นอยู่ปกติไร้ปัญหา แค่กังวลเรื่อ
รมว.ยุติธรรม พา กสม. ตรววจเยี่ยมเรือนจำพิเศษกรุงเทพ คุย "โตโต้-สมคิด-แบงค์" ถามสภาพความเป็นอยู่ "สุวัฒน์" ยันไม่มีถูกทำร้ายร่างกายในคุก ภาพรวมความเป็นอยู่ปกติไร้ปัญหา แค่กังวลเรื่องประกันตัว เล็งประสานขอเยี่ยมอีก ๔ แกนนำต่อ
ในวันจันทร์ที่ ๒๒ มีนาคม ๒๕๖๔ เวลา ๑๔.๓๐ น. ณ เรือนจำพิเศษกรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายสุวัฒน์ เทพอารักษ์ กรรมการสิทธิมนุษยชนแห่งชาติ ได้เดินทางมาดูความเป็นอยู่ของผู้ถูกควบคุมตัว โดยได้มีการพูดคุยกับ นายปิยรัฐ จงเทพ หรือโตโต้ แกนนำกลุ่ม wevo นายปฏิวัติ สาหร่ายแย้ม หรือ หมอลำแบงค์ และนายสมยศ พฤกษาเกษมสุข แกนนำกลุ่มราษฎร ผ่านการโทรศัพท์และกล้องวงจรปิด เพื่อสอบถามถึงสภาพความเป็นอยู่ภายในเรือนจำ ส่วนที่เหลืออีก ๔ ราย คือ นายอานนท์ นำภา นายพริษฐ์ ชิวารักษ์ นายภาณุพงศ์ จาดนอก หรือไมค์ ระยอง และนายจตุภัทร บุญภัทรรักษา หรือ ไผ่ ดาวดิน ได้ออกไปขึ้นศาล
นายสมศักดิ์ กล่าวว่า วันนี้ตนและคณะได้เดินทางมายังเรือนจำพิเศษกรุงเทพมหานคร เนื่องจากคณะกรรมการสิทธิมนุษยชนแห่งชาติ ได้ประสานขอพบกับกลุ่มผู้ถูกควบคุมตัวในคดีการเมือง เราจึงได้ให้เข้ามาดูขั้นตอนการดำเนินการและการบริหารจัดการ โดยช่วงนี้เป็นช่วงของสถานการณ์ไวรัสโควิด-19 เราจึงมีการกักตัวผู้ถูกควบคุมเป็นเวลา ๑๔ วัน จึงต้องพูดคุยผ่านโทรศัพท์และกล้องวงจรปิดจากห้องกักกันโรค โดยช่วงนี้กรรมการสิทธิฯ และทนายความสามารถเข้าเยี่ยมได้ ส่วนญาติของผู้ถูกคุมตัวจะต้องพิจารณาเป็นรายไป หากมีกรณีข่าวการทำร้ายร่างกายเกิดขึ้น เราจะพิจารณาให้เยี่ยมเพื่อให้เกิดความสบายใจ ซึ่งจากการพูดคุย พวกเขาอยากจะอยู่รวมกันกับเพื่อนๆ แต่ติดที่ว่าเมื่อมีการนำตัวไปศาลแล้ว กลับเข้ามาก็ต้องเริ่มนับหนึ่งการกักโรคใหม่ ซึ่งตรงนี้อาจจะทำได้ยาก
ด้านนายสุวัฒน์ กล่าวว่า วันนี้ตนเป็นตัวแทนของกรรมการสิทธิมนุษยชน มารับฟังความคิดเห็นต่างๆของผู้ถูกควบคุมตัว และมาดูความเป็นอยู่ว่าปกติดีหรือไม่ ซึ่งภาพรวมจากการพูดคุยรับฟังและสำรวจ พบว่า ปกติดีไม่มีปัญหาอะไร แต่พวกเขาอยากจะพบกับเราโดยตรงมากกว่า ซึ่งจากการสอบถามทางเรือนจำทราบว่าช่วงนี้เป็นช่วงโควิดต้องมีการกักโรค คงต้องให้ผ่านการกักตัว ๑๔ วัน ไปก่อน นอกจากนั้นเป็นเรื่องรายละเอียดเล็กๆ น้อย เช่น การขอหนังสือพิมพ์อ่านเพื่อทราบข่าวสาร สิทธิความเป็นอยู่ต่างๆ โดยเฉพาะเรื่องการประกันตัว
ผู้สื่อข่าวถามว่า มีการพูดคุยและร้องเรียนเรื่องการถูกทำร้ายร่างกายในเรือนจำหรือไม่ นายสุวัฒน์ กล่าวว่า จากการพูดคุยไม่มีการร้องเรียนถึงเรื่องนี้ ทุกคนยังมีสภาพร่างกายและจิตใจปกติ ไม่ได้มีความหวาดระแวงกลัวที่จะถูกทำร้ายหรือมีอันตรายแต่อย่างใด เมื่อถามว่าจะมีการเข้ามาพบกับอีก ๔ รายที่เหลือหรือไม่ นายสุวัฒน์ กล่าวว่า คงต้องนัดหมายกับทางเรือนจำอีกครั้งว่าจะเข้าเยี่ยมได้เมื่อไรหรือไม่ ซึ่งกรรมการสิทธิพยายามติดตามในเรื่องนี้อยู่ตลอด

ที่มา : https://www.thaigov.go.th/news/contents/details/40250