รัฐบาลไทย-ข่าวทำเนียบรัฐบาล-สธ.ปลดล็อกปลูกกัญชาบ้านละ 6 ต้นได้จริง ห้ามใช้เสพ ผิด กม. จัดมหกรรมติวเข้มสร้างอาชีพ


วันศุกร์ที่ 5 มีนาคม 2564
สธ.ปลดล็อกปลูกกัญชาบ้านละ 6 ต้นได้จริง ห้ามใช้เสพ ผิด กม. จัดมหกรรมติวเข้มสร้างอาชีพ
รองนายกรัฐมนตรีและรัฐมนตรีว่าการกระทรวงสาธารณสุข ชี้ประชาชนปลูกกัญชาได้จริงบ้านละ 6 ต้น รวมตัวเป็นวิสาหกิจชุมชนทำสัญญากับ รพ.สต.หรือหน่วยงานรัฐ ช่วยสร้างรายได้ทันทีไม่ต้องรอ ไม่นำไปใช้เสพ พร้อมชวนร่วมงานมหกรรมกัญชากัญชงฯ จ.บุรีรัมย์
รองนายกรัฐมนตรีและรัฐมนตรีว่าการกระทรวงสาธารณสุข ชี้ประชาชนปลูกกัญชาได้จริงบ้านละ 6 ต้น รวมตัวเป็นวิสาหกิจชุมชนทำสัญญากับ รพ.สต.หรือหน่วยงานรัฐ ช่วยสร้างรายได้ทันทีไม่ต้องรอ ไม่นำไปใช้เสพ พร้อมชวนร่วมงานมหกรรมกัญชากัญชงฯ จ.บุรีรัมย์ ติวเข้มมีความรู้ที่ถูกต้อง วางแผน ลงทุน สร้างอาชีพและรายได้อย่างถูกต้อง ไม่เป็นอันตรายต่อผู้บริโภค
วันนี้ (5 มีนาคม 2564) ที่สนามช้าง อินเตอร์เนชั่นแนล เซอร์กิต จังหวัดบุรีรัมย์ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดงานมหกรรม "กัญชากัญชง 360 องศาเพื่อประชาชน" จัดขึ้นระหว่างวันที่ 5-7 มีนาคม 2564 สร้างความรู้ความเข้าใจเรื่องกัญชากัญชงแก่ประชาชนในทุกมิติ เพื่อนำไปใช้ประโยชน์ สร้างรายได้ และเพิ่มมูลค่าทางเศรษฐกิจ พร้อมเยี่ยมชมคลินิกกัญชาทางการแพทย์ที่เปิดให้บริการประชาชนได้วันละ 1 พันคน และนิทรรศการการแปรรูปกัญชงกัญชาที่เป็นต้นแบบสร้างไอเดียให้แก่ประชาชนที่สนใจ
นายอนุทิน กล่าวว่า จากการออกประกาศกระทรวงสาธารณสุข เรื่อง ระบุชื่อยาเสพติดให้โทษในประเภท 5 พ.ศ. 2563 ที่ปลดล็อกให้ทุกส่วนของกัญชาและกัญชงไม่เป็นยาเสพติด ยกเว้น ช่อดอก ใบที่ติดกับช่อดอก และเมล็ดกัญชา ส่งผลให้ประชาชนสามารถปลูกกัญชาและกัญชงได้แล้ว โดยรวมตัวกัน 7 คนขึ้นไปเป็นวิสาหกิจชุมชนที่ทำสัญญาร่วมโรงพยาบาลส่งเสริมสุขภาพตำบล (รพ.สต.) หรือหน่วยงานภาครัฐ หรือหน่วยงานสาธารณสุข สร้างรายได้ทันทีไม่ต้องรอ ซึ่งเห็นเป็นรูปธรรมแล้วผ่าน "โนนมาลัยโมเดล" อ.คูเมือง จ.บุรีรัมย์ ที่วิสาหกิจชุมชนปลูกกัญชาครัวเรือนละ 6 ต้น นำผลผลิตส่งโรงพยาบาลทำยา และชิ้นส่วนต่างๆ นำมาทำอาหาร เครื่องสำอาง และแปรรูปเป็นสินค้าเพื่อสร้างรายได้ หรือวิสาหกิจชุมชนเพชรลานนา อ.แจ้ห่ม จ.ลำปาง ที่ตัดช่อดอกให้กรมการแพทย์แผนไทยและการแพทย์ทางเลือกทำน้ำมันกัญชารักษาผู้ป่วย และแปรรูปส่วนอื่นๆ เช่น ใบ กิ่ง ก้าน ลำต้น ราก มาเป็นผลิตภัณฑ์ นำมาปรุงอาหาร สร้างรายได้อย่างมาก ส่วนกัญชงที่ปลูกง่ายกว่า สามารถปลูกคู่กันได้ โดยขอให้สำนักงานสาธารณสุขจังหวัดทุกแห่งให้ความร่วมมือสนับสนุนอย่างเต็มที่
"ขณะนี้กัญชาและกัญชงถือเป็นพืชเศรษฐกิจแล้ว ทำให้ประชาชนได้มีทางเลือกในการสร้างรายได้ มีทางลืมตาอ้าปาก จากพืชเศรษฐกิจตัวใหม่ ซึ่งเราพยายามคลายล็อกให้ประชาชนเข้าถึงได้ง่ายยิ่งขึ้น แต่ขอความร่วมมือให้ใช้อย่างถูกต้อง" นายอนุทินกล่าว
นายอนุทินกล่าวต่อว่า ขอเชิญชวนประชาชนที่สนใจมาเที่ยวงานมหกรรมกัญชากัญชง 360 องศาเพื่อประชาชน จ.บุรีรัมย์ เพื่อเรียนรู้ทำความเข้าใจและเข้าถึงกัญชากัญชง ทั้งวิธีการปลูกอย่างถูกกฎหมายและถูกวิธี เทคนิคการนำทุกส่วนของกัญชากัญชงไปใช้ประโยชน์ในด้านต่างๆ ที่ก่อให้เกิดรายได้ทันทีไม่ต้องรอ การวางแผน การลงทุน และสร้างอาชีพ ผ่านงานเสวนา นิทรรศการ และเวิร์กชอปต่างๆ โดยอยู่ภายใต้ระเบียบกฎหมาย        ไม่สนับสนุนการนำไปใช้ในทางที่ผิดหรือนำไปใช้เสพ และต้องไม่เป็นอันตรายต่อผู้บริโภค
*************************************  5 มีนาคม 2564

ที่มา : https://www.thaigov.go.th/news/contents/details/39673