รัฐบาลไทย-ข่าวทำเนียบรัฐบาล-รมว.สุชาติ ห่วงลูกจ้างโรงงานชุดชั้นในสตรีสมุทรปราการกว่า 1,300 คน ถูกเลิกจ้าง สั่ง 5 เสือแรงงานลงพื้นที่ติดตามช่วยเหลือสิทธิประโยชน์ตามกฎหมายโดยเร็ว


วันพฤหัสบดีที่ 11 มีนาคม 2564
รมว.สุชาติ ห่วงลูกจ้างโรงงานชุดชั้นในสตรีสมุทรปราการกว่า 1,300 คน ถูกเลิกจ้าง สั่ง 5 เสือแรงงานลงพื้นที่ติดตามช่วยเหลือสิทธิประโยชน์ตามกฎหมายโดยเร็ว
รัฐมนตรีว่าการกระทรวงแรงงาน ห่วงใยลูกจ้างบริษัท บริลเลียนท์ อัลไลแอนซ์ ไทย โกลบอล จำกัด ผู้ประกอบกิจการผลิตชุดชั้นในสตรี จ.สมุทรปราการ จำนวน 1,388 คน กรณีนายจ้างมีหนังสือแจ้งเลิกจ้างลูกจ้างเนื่องจากสถานประกอบการปิดกิจการตั้งแต่ 11 มี.ค.64 เป็นต้นไป
เมื่อวันที่ 11 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีบริษัท บริลเลียนท์ อัลไลแอนซ์ ไทย โกลบอล จำกัด ผู้ประกอบกิจการผลิตชุดชั้นในสตรี จ.สมุทรปราการ กรณีนายจ้างมีหนังสือแจ้งเลิกจ้างลูกจ้างเนื่องจากปิดกิจการว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานเป็นอย่างยิ่ง จึงได้สั่งการให้กระทรวงแรงงานทำงานเชิงรุก เข้าไปติดตามสาเหตุการประกาศหยุดกิจการและเลิกจ้างพนักงาน รวมทั้งเร่งให้ความช่วยเหลือเยียวยาสิทธิประโยชน์ตามกฎหมายโดยด่วน
นายสุชาติ กล่าวต่อว่า จากรายงานของสำนักงานสวัสดิการและคุ้มครองแรงงานจังหวัดสมุทรปราการ ปรากฏว่า สถานประกอบการดังกล่าวตั้งอยู่เลขที่ 393 หมู่ที่ 17 นิคมฯ บางพลี ต.บางเสาธง อ.บางเสาธง จ.สมุทรปราการ ประกอบกิจการผลิตชุดชั้นในสตรี มีลูกจ้างรวม 1,388 คน และเมื่อวันที่ 10 มี.ค.64 นายพงศ์เทพ เพชรโสม สวัสดิการและคุ้มครองแรงงานจังหวัดสมุทรปราการ ได้รับประสานทางโทรศัพท์จากลูกจ้าง กรณีบริษัทฯ ได้มีหนังสือแจ้งเลิกจ้างลูกจ้างเนื่องจากปิดกิจการ โดยให้มีผลการเลิกจ้างตั้งแต่วันที่ 11 มี.ค.64 เป็นต้นไป เบื้องต้นในวันนี้ (11 มี.ค.64) หน่วยงานในสังกัดกระทรวงแรงงานจังหวัดสมุทรปราการ ได้แก่ สวัสดิการและคุ้มครองแรงงานจังหวัด แรงงานจังหวัด จัดหางานจังหวัด ประกันสังคมจังหวัด และผู้อำนวยการสถาบันพัฒนาฝีมือแรงงาน 1 สมุทรปราการ พร้อมเจ้าหน้าที่ที่เกี่ยวข้องร่วมชี้แจงขั้นตอนการดำเนินการ และรับคำร้องของลูกจ้าง รวมถึงกระบวนการช่วยเหลือด้านสิทธิประโยชน์จากการถูกเลิกจ้าง การขอรับประโยชน์ทดแทนกรณีว่างงานจากกองทุนประกันสังคม กองทุนสงเคราะห์ลูกจ้าง การฝึกอาชีพเพื่อพัฒนาทักษะฝีมือ และบริการรับสมัครงาน โดยมีบริษัทใกล้เคียงเข้ามารับสมัครงานโดยตรง ณ สถาบันพัฒนาฝีมือแรงงาน 1 สมุทรปราการ

ที่มา : https://www.thaigov.go.th/news/contents/details/39861