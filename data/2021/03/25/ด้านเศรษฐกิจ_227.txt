รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพเปิดรับผู้มีสิทธิ์โครงการ "ม33เรารักกัน" ซื้อบัตรโดยสารล่วงหน้าอิเล็กทรอนิกส์ทุกประเภทผ่านแอปพลิเคชันเป๋าตัง 


วันอังคารที่ 23 มีนาคม 2564
องค์การขนส่งมวลชนกรุงเทพเปิดรับผู้มีสิทธิ์โครงการ "ม33เรารักกัน" ซื้อบัตรโดยสารล่วงหน้าอิเล็กทรอนิกส์ทุกประเภทผ่านแอปพลิเคชันเป๋าตัง
องค์การขนส่งมวลชนกรุงเทพ (ขสมก.) กระทรวงคมนาคม เตรียมความพร้อมในการจำหน่ายบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษาอิเล็กทรอนิกส์ ให้กับประชาชนผู้ได้รับสิทธิ์ในโครงการ “ม 33 เรารักกัน”
องค์การขนส่งมวลชนกรุงเทพ (ขสมก.) กระทรวงคมนาคม เตรียมความพร้อมในการจำหน่ายบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษาอิเล็กทรอนิกส์ ให้กับประชาชนผู้ได้รับสิทธิ์ในโครงการ “ม33เรารักกัน” สามารถซื้อบัตรโดยสารดังกล่าว ผ่านแอปพลิเคชัน “เป๋าตัง” ณ จุดจำหน่ายบัตรโดยสาร กว่า 30 แห่ง ตั้งแต่บัดนี้ถึงวันที่ 31 พฤษภาคม 2564
นายสุระชัย  เอี่ยมวชิรสกุล ผู้อำนวยการองค์การขนส่งมวลชนกรุงเทพ เปิดเผยว่า ตามที่รัฐบาลได้ดำเนินโครงการ “ม33เรารักกัน” เพื่อช่วยเหลือประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัส COVID-19 ในกลุ่ม “ผู้ประกันตน มาตรา 33” โดยมอบเงินเยียวยา คนละ 4,000 บาท ตลอดโครงการ ผ่านแอปพลิเคชัน “เป๋าตัง” ให้กับประชาชนผู้มีสิทธิ์ในโครงการตามคุณสมบัติที่กำหนด นำไปใช้ชำระค่าสินค้า อาหาร เครื่องดื่ม และบริการต่าง ๆ ณ ร้านค้าที่ลงทะเบียนคนละครึ่ง ร้านค้าที่ลงทะเบียน “เราชนะ” และระบบขนส่งสาธารณะต่าง ๆ (ยกเว้นทางอากาศ) ในส่วนของ ขสมก. ได้มีการเตรียมความพร้อมสนับสนุนโครงการดังกล่าว โดยให้ประชาชนผู้มีสิทธิ์ในโครงการสามารถซื้อบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษาอิเล็กทรอนิกส์ ผ่านแอปพลิเคชัน “เป๋าตัง” ณ จุดจำหน่ายบัตรโดยสาร กว่า 30 แห่ง  เพื่อนำบัตรโดยสารดังกล่าว  มาใช้ชำระค่าบริการบนรถโดยสารประจำทางของ ขสมก. ตั้งแต่บัดนี้ถึงวันที่ 31 พฤษภาคม 2564
นอกจากนี้ ขสมก. ได้เปิดให้ประชาชนผู้ได้รับสิทธิ์โครงการ “เราชนะ” ทั้งผู้ที่ได้รับเงินผ่านบัตรสวัสดิการแห่งรัฐ  ผ่านแอปพลิเคชัน “เป๋าตัง” และผู้ที่ได้รับเงินผ่านบัตรประจำตัวประชาชน (กรณีไม่มีสมาร์ตโฟน) สามารถนำเงินช่วยเหลือไปซื้อบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษาอิเล็กทรอนิกส์ ได้เช่นเดียวกับโครงการ “ม33เรารักกัน” พร้อมทั้งยกเลิกค่าธรรมเนียมบัตร ถึงวันที่ 31 พฤษภาคม 2564 เพื่อส่งเสริมให้ประชาชนเปลี่ยนมาชำระค่าโดยสารผ่านบัตรโดยสารอิเล็กทรอนิกส์ เพื่อลดการสัมผัสเงินสด ลดความเสี่ยงการแพร่ระบาดของโรคติดเชื้อไวรัส COVID-19
ทั้งนี้ สามารถสอบถามรายละเอียดเพิ่มเติมเกี่ยวกับการใช้บริการเส้นทางรถเมล์ หรือแนะนำบริการได้ที่ www.bmta.co.th facebook BMTA องค์การขนส่งมวลชนกรุงเทพ หรือ Call Center 1348 ทุกวัน ตั้งแต่เวลา 05.00 - 22.00 น.

ที่มา : https://www.thaigov.go.th/news/contents/details/40261