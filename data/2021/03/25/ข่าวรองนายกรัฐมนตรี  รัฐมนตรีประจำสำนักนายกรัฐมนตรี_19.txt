รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุม คกก. พัฒนาระบบการติดตามคนหายและพิสูจน์ศพนิรนาม


วันพุธที่ 24 มีนาคม 2564
พิมพ์
รอง นรม. วิษณุฯ เป็นประธานการประชุม คกก. พัฒนาระบบการติดตามคนหายและพิสูจน์ศพนิรนาม
รอง นรม. วิษณุฯ เป็นประธานการประชุม คกก. พัฒนาระบบการติดตามคนหายและพิสูจน์ศพนิรนาม
วันนี้ (24 มีนาคม 2564) เวลา 13.30 น. นายวิษณุ เครืองาม รองนายกรัฐมนตรี เป็นประธานการประชุมคณะกรรมการพัฒนาระบบการติดตามคนหายและการพิสูจน์ศพนิรนาม ครั้งที่ 1/2564 ณ ห้องประชุม 301 ตึกบัญชาการ 1 ทำเนียบรัฐบาล สรุป ดังนี้
ที่ประชุมรับทราบความคืบหน้าผลการดำเนินงานของคณะอนุกรรมการขับเคลื่อนและจัดทำมาตรฐานการตรวจพิสูจน์ พัฒนาฐานข้อมูลและระบบติดตามคนหาย คนนิรนามและศพนิรนาม ที่ได้ดำเนินการจัดทำคู่มือการจัดเก็บข้อมูลเพื่อการพิสูจน์บุคคลซึ่งเป็นคู่มือการปฏิบัติงาน โดยให้หน่วยงานที่เกี่ยวข้อง ทั้งโรงพยาบาลในสังกัดและนอกสังกัดกระทรวงสาธารณสุข สำนักงานตำรวจแห่งชาติ สถาบันนิติวิทยาศาสตร์ กระทรวงการพัฒนาสังคมและความมั่นคงของมนุษย์ มูลนิธิต่าง ๆ ที่ดำเนินการเกี่ยวกับคนหาย คนนิรนามและศพนิรนาม มีความเข้าใจและมีแนวปฏิบัติที่ชัดเจน รวมถึงกำหนดมาตรฐานการปฏิบัติ ระบบฐานข้อมูลกลางในการจัดเก็บและสืบค้นข้อมูลบุคคลสูญหายและการพิสูจน์ศพนิรนาม และระบบ CIR Mobile Application ระบบแอปพลิเคชัน U-NAI “อยู่ไหน” ที่เป็นโครงการเชิงรุกด้านคนหาย คนนิรนามและศพนิรนาม เป็นกลไกมาตรฐานที่ประชาชนสามารถเข้าถึงข้อมูลคนหาย และเข้าถึงบริการภาครัฐได้อย่างเสมอภาค เท่าเทียม อีกทั้งช่วยเป็นหูเป็นตาในการติดตามคนหาย โดยมีระบบแจ้งเตือนในพื้นที่รัศมีการค้นหาได้ถึง 50 กม. และสามารถแจ้งเบาะแสผ่านระบบได้
นอกจากนี้ ที่ประชุมยังรับทราบรายงานผลการดำเนินงานของคณะทำงานภาคประชาสังคมคนหาย คนนิรนามและศพนิรนาม ครั้งที่ 2/2563 การบริหารจัดการศพนิรนามภายหลังการชันสูตร โดยมีวิธีการจัดการศพในปัจจุบัน 4 วิธี คือ 1. การฝังศพ 2. การเผาศพ 3. การนำศพมาย่อยสลาย เป็นกระบวนการทางชีวภาพที่ใช้จุลินทรีย์ในการย่อยสลายศพให้กลายเป็นดินปุ๋ย และ 4. การฌาปนกิจศพด้วยน้ำ เป็นกระบวนการทางเคมีแบบรีดักชัน  รวมทั้งเห็นชอบแนวทางการปฏิบัติการบริหารจัดการฐานข้อมูลสารพันธุกรรมของศพนิรนามด้วย
...................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40310