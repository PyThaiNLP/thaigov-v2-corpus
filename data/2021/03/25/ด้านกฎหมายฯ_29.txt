รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดการประชุมสหประชาชาติว่าด้วยการป้องกันอาชญากรรม และความยุติธรรมทางอาญา สมัยที่ ๑๔ (14th UN Crime Congress) โดยคณะผู้แทนไทย 


วันจันทร์ที่ 8 มีนาคม 2564
รัฐมนตรีว่าการกระทรวงยุติธรรม เปิดการประชุมสหประชาชาติว่าด้วยการป้องกันอาชญากรรม และความยุติธรรมทางอาญา สมัยที่ ๑๔ (14th UN Crime Congress) โดยคณะผู้แทนไทย
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานพิธีเปิดการประชุมสหประชาชาติว่าด้วยการป้องกันอาชญากรรมและความยุติธรรมทางอาญา สมัยที่ ๑๔ (14th UN Crime Congress) โดยคณะผู้แทนไทย ในรูปแบบการประชุมทางไกล
ในวันจันทร์ที่ ๘ มีนาคม ๒๕๖๔ เวลา ๐๙.๓๐ น. ณ ห้องสนฉัตร ชั้น ๓ อาคารกระทรวงยุติธรรมแห่งใหม่ ถนนแจ้งวัฒนะ เขตหลักสี่ กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานพิธีเปิดการประชุมสหประชาชาติว่าด้วยการป้องกันอาชญากรรม และความยุติธรรมทางอาญา สมัยที่ ๑๔ (14th UN Crime Congress) โดยคณะผู้แทนไทย
ในรูปแบบการประชุมทางไกล ซึ่งการประชุมจริง เกิดขึ้น ณ นครเกียวโต ประเทศญี่ปุ่น ระหว่างวันที่ ๗ - ๑๒ มีนาคม ๒๕๖๔ ในรูปแบบผสม โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมด้วย ผู้แทนสำนักงานว่าด้วยยาเสพติดและอาชญากรรมแห่งสหประชาชาติ (UNODC) ผู้แทนสถานเอกอัครราชทูตญี่ปุ่นประจำประเทศไทย ผู้แทนกระทรวงการต่างประเทศ ผู้แทนสำนักงานอัยการสูงสุด ผู้แทนสำนักงานตำรวจแห่งชาติ ผู้แทนสำนักงาน ป.ป.ช. ผู้แทนสถาบันเพื่อการยุติธรรมแห่งประเทศไทย ผู้แทนสำนักงานศาลยุติธรรม ผู้แทนสำนักงานสภาความมั่นคงแห่งชาติ ผู้แทนกระทรวงสาธารณสุข ผู้แทนสำนักงาน ป.ป.ท. ผู้แทนหน่วยงานต่างๆ ในกระทรวงยุติธรรม ผู้แทนกองพัฒนานวัตกรรมการยุติธรรม
สำนักงานปลัดกระทรวงยุติธรรม เข้าร่วมประชุมฯ
รัฐมนตรีว่าการกระทรวงยุติธรรม กล่าวเปิดการประชุมว่า การประชุม UN Crime Congress ถือเป็นการประชุมที่สำคัญ เนื่องจากเป็นการประชุมระหว่างประเทศ ในกรอบการป้องกันอาชญากรรมและความยุติธรรมทางอาญาที่ใหญ่ที่สุด และดำเนินการจัดทุกๆ ๕ ปี แต่ด้วยสถานการณ์การแพร่ระบาดของโรคติดเชื้อไวรัสโควิด - ๑๙ ทำให้สหประชาชาติได้มีมติให้เลื่อนกำหนดการประชุมจากปี ค.ศ. ๒๐๒๐ มาเป็นปีนี้ ในฐานะรัฐมนตรีว่าการกระทรวงยุติธรรม ตนได้เน้นย้ำถึงความท้าทายที่สำคัญ ๓ ประการ คือ ๑.การจัดการด้านสาธารณสุขในเรือนจำ เนื่องจากผู้ต้องขังถือเป็นกลุ่มคนที่มีขีดจำกัดในการเข้าถึงทรัพยากรที่จำเป็นในการต้านโควิด - ๑๙ โดยประเทศไทยเน้นย้ำแนวทางของข้อกำหนดแมนเดลา และข้อกำหนดกรุงเทพฯ  เป็นหลักประกันที่จะสามารถทำให้ผู้ต้องขังสามารถเข้าถึงทรัพยากรและการบริการได้อย่างเท่าเทียม ๒. ประเด็นอาชญากรรม ได้แก่ อาชญากรรมข้ามชาติ การก่อการร้าย อาชญากรรมทางคอมพิวเตอร์ ยาเสพติดและการค้ามนุษย์ ซึ่งโควิด - ๑๙ ถือเป็นปัจจัยและตัวเร่งให้เกิดรูปแบบอาชญากรรมแบบใหม่ คือการปลอมแปลงยาและอุปกรณ์ทางการแพทย์ โดยแต่ละประเทศจะต้องร่วมมือกันอย่างขันแข็ง เพราะอาชญากรรมสามารถมีจุดเกาะเกี่ยวเชื่อมโยงอย่างไม่มีที่สิ้นสุด ๓. การส่งเสริมและเชิดชูหลักนิติธรรม ซึ่งโครงสร้างแห่งความยุติธรรมจะต้องมีความเป็นกลาง เท่าเทียมและไม่เลือกปฏิบัติ โดยจะต้องคำนึงถึงความเสมอภาคและสิทธิมนุษยชน ซึ่งทุกคนจะต้องร่วมกันสร้างยุคสมัยแห่งความรับผิดชอบ และสังคมแห่งการเคารพกฎกติกา สุดท้ายนี้ ตนมองว่าการประชุมในครั้งนี้จะช่วยส่งเสริมการแลกเปลี่ยนความคิดเห็น และการบูรณาการความร่วมมือที่เป็นรูปธรรมระหว่างคณะผู้แทนไทย และหน่วยงานที่เกี่ยวข้องต่อไป
นอกจากนี้ รัฐมนตรีว่าการกระทรวงยุติธรรม ได้ร่วมกล่าวถ้อยแถลงในช่วงการประชุมระดับสูงผ่านการบันทึกวีดิโอ เมื่อวันที่ ๗ มีนาคม ๒๕๖๔ เพื่อสะท้อนหัวข้อหลักของการประชุมในสมัยนี้ คือ การส่งเสริมการป้องกันอาชญากรรม ความยุติธรรมทางอาญา และหลักนิติธรรมเพื่อนำไปสู่การบรรลุเป้าหมายการพัฒนาที่ยั่งยืน
ค.ศ. ๒๐๓๐

ที่มา : https://www.thaigov.go.th/news/contents/details/39753