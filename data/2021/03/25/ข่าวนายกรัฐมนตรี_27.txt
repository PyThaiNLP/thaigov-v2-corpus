รัฐบาลไทย-ข่าวทำเนียบรัฐบาล-นายกฯ หารือ เอกอัครราชทูตอียิปต์ฯ เห็นพ้องสนับสนุนความร่วมมือแลกเปลี่ยนประสบการณ์ด้านการท่องเที่ยวควบคู่ไปกับการควบคุมโรคเพื่อฟื้นฟูเศรษฐกิจภายหลังสถานการณ์โควิด-19 


วันจันทร์ที่ 15 มีนาคม 2564
พิมพ์
นายกฯ หารือ เอกอัครราชทูตอียิปต์ฯ เห็นพ้องสนับสนุนความร่วมมือแลกเปลี่ยนประสบการณ์ด้านการท่องเที่ยวควบคู่ไปกับการควบคุมโรคเพื่อฟื้นฟูเศรษฐกิจภายหลังสถานการณ์โควิด-19
นายกฯ หารือ เอกอัครราชทูตอียิปต์ฯ เห็นพ้องสนับสนุนความร่วมมือแลกเปลี่ยนประสบการณ์ด้านการท่องเที่ยวควบคู่ไปกับการควบคุมโรคเพื่อฟื้นฟูเศรษฐกิจภายหลังสถานการณ์โควิด-19
วันนี้ (15 มีนาคม 2564) เวลา 09.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายมุศเฏาะฟา มะฮ์มูด มุศเฏาะฟา เอลกูนี (H.E. Mr. Moustapha Mahmoud Moustapha Elkouny) เอกอัครราชทูตสาธารณรัฐอาหรับอียิปต์ประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับตำแหน่ง ภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรี ได้กล่าวสรุปสาระสำคัญ ดังนี้
นายกรัฐมนตรีกล่าวต้อนรับและแสดงความยินดีกับเอกอัครราชทูตสาธารณรัฐอาหรับอียิปต์ในโอกาสเข้ารับตำแหน่งอย่างเป็นทางการ ชื่นชมความสัมพันธ์อันแน่นแฟ้นระหว่างไทยกับอียิปต์ที่มีมาอย่างยาวนานกว่า 67 ปี และมีความใกล้ชิดกันในหลาย ๆ ด้าน โดยเฉพาะอย่างยิ่งด้านการศึกษา นายกรัฐมนตรีเชื่อมั่นว่า เอกอัครราชทูตอียิปต์ฯ จะมีบทบาทสำคัญในการส่งเสริมและผลักดันให้เกิดความร่วมมือในสาขาที่เป็นประโยชน์ร่วมกันอย่างเป็นรูปธรรม ยืนยันรัฐบาลไทยพร้อมให้ความร่วมมือและสนับสนุนการทำงานของเอกอัครราชทูตอียิปต์ฯ เพื่อสานต่อความร่วมมือระหว่างกันอย่างเต็มที่
เอกอัครราชทูตอียิปต์ฯ ขอบคุณนายกรัฐมนตรีที่สละเวลาให้เข้าพบ ยินดีที่ได้ดำรงตำแหน่งเอกอัครราชทูตประจำประเทศไทย พร้อมทั้งชื่นชมความสัมพันธ์อันดีระหว่างกันที่มีมาอย่างยาวนาน ยืนยันพร้อมสานต่อและส่งเสริมความสัมพันธ์ระหว่างกันให้ใกล้ชิดมากขึ้นในทุกมิติ โดยเฉพาะด้านการค้าและการลงทุน นอกจากนี้ เอกอัครราชทูตอียิปต์ฯ ชื่นชมการบริหารจัดการสถานการณ์โควิด-19 ของไทยที่มีประสิทธิภาพและเป็นที่ยอมรับ โดยทั้งสองฝ่ายเห็นพ้องเพิ่มพูนความร่วมมือในทุกด้านที่มีศักยภาพภายหลังสถานการณ์โควิด-19 คลี่คลาย
ทั้งสองฝ่ายเชื่อมั่นว่า ไทย-อียิปต์ ยังมีศักยภาพที่จะขยายความร่วมมือด้านการค้าและการลงทุนระหว่างกันได้อีกมาก โดยใช้ประโยชน์จากที่ตั้งของทั้งสองประเทศเพื่อเป็นประตูเชื่อมไปยังประเทศอื่น ๆ ในภูมิภาค โดยนายกรัฐมนตรีขอให้รัฐบาลอียิปต์ช่วยดูแลและอำนวยความสะดวกให้แก่ภาคเอกชนไทยที่เข้าไปลงทุนในอียิปต์ พร้อมทั้งเชิญชวนให้ภาคเอกชนอียิปต์เข้ามาลงทุนในไทยมากขึ้น โดยเฉพาะในพื้นที่เขตพัฒนาพิเศษภาคตะวันออก(EEC) รัฐบาลไทยพร้อมสนับสนุนให้นักลงทุนไทยเข้าไปลงทุนในอียิปต์มากขึ้น ในสาขาที่ไทยมีความเชี่ยวชาญและสอดคล้องกับความต้องการของอียิปต์เช่นกัน
นอกจากนี้ ทั้งสองฝ่ายได้หารือในประเด็นความร่วมมือสำคัญอื่น ๆ ร่วมกัน อาทิ ด้านการศึกษา นายกรัฐมนตรีขอบคุณรัฐบาลอียิปต์ที่ดูแลและอำนวยความสะดวกให้แก่นักเรียนไทยในช่วงสถานการณ์โควิด-19 ตลอดจนสนับสนุนทุนการศึกษาให้แก่นักเรียนไทยมุสลิมอย่างต่อเนื่อง ด้านการท่องเที่ยว ไทยและอียิปต์ต่างได้รับผลกระทบจากสถานการณ์โควิด-19 จึงเห็นพ้องขยายความร่วมมือด้านการท่องเที่ยวระหว่างกันมากขึ้นซึ่งจะต้องมีการป้องกันควบคุมโรคควบคู่ไปด้วย โดยไทยพร้อมให้มีการแลกเปลี่ยนความรู้และประสบการณ์ด้านการจัดการท่องเที่ยวแบบ New Normal ของไทยแก่อียิปต์

ที่มา : https://www.thaigov.go.th/news/contents/details/39982