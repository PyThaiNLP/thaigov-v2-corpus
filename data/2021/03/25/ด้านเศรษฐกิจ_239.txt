รัฐบาลไทย-ข่าวทำเนียบรัฐบาล-ขับเคลื่อนนโยบายสำคัญและแก้ไขปัญหาภาคเกษตร


วันพุธที่ 24 มีนาคม 2564
ขับเคลื่อนนโยบายสำคัญและแก้ไขปัญหาภาคเกษตร
กระทรวงเกษตรฯ ประชุมขับเคลื่อนนโยบายสำคัญและแก้ไขปัญหาภาคเกษตร ครั้งที่ 2/2564 เห็นชอบแนวทางการดำเนินงานศูนย์ AIC พร้อมปฏิรูปการสร้างเกษตรมูลค่าสูง และขับเคลื่อนกองทุนสงเคราะห์เกษตรกร
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการบริหารการขับเคลื่อนนโยบายสำคัญและแก้ไขปัญหาภาคเกษตร ครั้งที่ 2/2564 ณ ห้องประชุมกระทรวงเกษตรและสหกรณ์ โดยมีผู้บริหารในสังกัดกระทรวงเกษตรและสหกรณ์ทั้งส่วนกลางและส่วนภูมิภาคเข้าร่วมประชุม ว่า ที่ประชุมได้มีการพิจารณาวาระสำคัญ ได้แก่ การขับเคลื่อนศูนย์เทคโนโลยีเกษตรและนวัตกรรม (AIC) การขับเคลื่อนกิจกรรมปฏิรูปการสร้างเกษตรมูลค่าสูง และแนวทางการขับเคลื่อนงานกองทุนสงเคราะห์เกษตรกร เพื่อขับเคลื่อนการดำเนินงานตามนโยบายสำคัญของกระทรวงเกษตรและสหกรณ์ โดยการบูรณาการร่วมกันทุกภาคส่วนให้สัมฤทธิ์ผลอย่างเป็นรูปธรรม
สำหรับการขับเคลื่อนศูนย์เทคโนโลยีเกษตรและนวัตกรรม (AIC) ได้มีการเสนอให้ที่ประชุมพิจารณาเห็นชอบแนวทางการดำเนินงานของศูนย์ AIC ส่วนกลาง และ AIC จังหวัด ในปี 2564 และได้มอบหมายให้เกษตรและสหกรณ์จังหวัด และหน่วยงานที่เกี่ยวข้องจัดทำแผนเทคโนโลยีและนวัตกรรม ปี 2564 และ 2565 ขับคลื่อนเทคโนโลยีลงสู่เกษตรกร พร้อมให้ที่ประชุมเห็นชอบแนวทางแก้ไขปัญหาด้านการจัดสรรงบประมาณ เพื่อขับเคลื่อนการดำเนินงานของศูนย์ AIC ให้สัมฤทธิ์ผล ซึ่งปัจจุบันได้มีการจัดตั้งศูนย์ AIC แล้ว 77 ศูนย์ ครบทั้ง 77 จังหวัด โดยศูนย์ AIC จะรวบรวมงานวิจัยและเทคโนโลยีการเกษตร การประดิษฐ์นวัตกรรม รวมทั้งเครื่องจักรกลเกษตร การแปรรูป และการบริหารจัดการ ที่พัฒนาจากสถาบันการศึกษา และสถาบันวิจัยต่าง ๆ เข้าในระบบ Innovation Catalog ของกระทรวงเกษตรและสหกรณ์ โดยแนวทางการขับเคลื่อนการดำเนินงานปี 2564 อยู่ระหว่างให้ศูนย์ AIC จังหวัด อัพเดตข้อมูล Innovation Catalog ในระบบ จากนั้น ศูนย์ AIC และ ศพก. จะถ่ายทอดความรู้เทคโนโลยีและนวัตกรรมการเกษตรให้แก่เกษตรกรได้นำความรู้ไปปฏิบัติจริงในพื้นที่แปลงใหญ่ทั่วประเทศ
การขับเคลื่อนกิจกรรมปฏิรูปการสร้างเกษตรมูลค่าสูง โดยมีเป้าหมายยกระดับรายได้ภาคการเกษตร อาหารแปรรูป และผลิตภัณฑ์ชีวภาพ ได้เสนอให้ที่ประชุมพิจารณามอบหมายให้ทุกหน่วยงานสนับสนุนการขับเคลื่อนเกษตรมูลค่าสูงโดยมุ่งเน้นในแปลงใหญ่ทุกแปลง และส่งเสริมระบบแปลงใหญ่ที่เป็นนิติบุคคลให้ครอบคลุมเกษตรกรทุกกลุ่ม เพื่อให้บรรลุเป้าประสงค์ โดยมีอัตราการขยายตัวของผลิตภัณฑ์มวลรวมในประเทศสาขาเกษตรขยายตัวเฉลี่ย ร้อยละ 3.8 มูลค่าของสินค้าเกษตรแปรรูป เกษตรชีวภาพ และเกษตรที่ได้จากเทคโนโลยีสมัยใหม่ คิดเป็นสัดส่วน ร้อยละ 20 ของ GDP ภาคเกษตร ภายใน 5 ปี และมีรายได้เงินสดสุทธิทางการเกษตรเพิ่มขึ้นร้อยละ 5 ต่อปี อีกทั้งได้มอบหมายให้สำนักงานเศรษฐกิจการเกษตร ดำเนินการประเมินผลตัวชี้วัดของ Big Rock เกษตรมูลค่าสูง และเร่งจัดทำแผนพัฒนาการเกษตรในช่วงแผนพัฒนาเศรษฐกิจและสังคมแห่งชาติ ฉบับที่ 13 (พ.ศ. 2566 - 2570) เป็นแผนหลักที่กำหนดกรอบทิศทางและเป้าหมายที่ชัดเจนในการพัฒนาภาคการเกษตรสู่การสร้างเกษตรมูลค่าสูงอย่างบูรณาการร่วมกับทุกภาคส่วน
ทั้งนี้ ที่ประชุมยังได้มีการพิจารณาแนวทางการขับเคลื่อนงานกองทุนสงเคราะห์เกษตรกร ซึ่งให้บริการเงินกู้ดอกเบี้ยต่ำแก่เกษตรกร เพื่อเป็นทุนหมุนเวียนและใช้จ่ายช่วยเหลือหรือส่งเสริมเกษตรกร และที่ประชุมยังได้รายงานงบประมาณรายจ่ายประจำปีงบประมาณ พ.ศ. 2564 ของกระทรวงเกษตรและสหกรณ์ และงบประมาณรายจ่ายที่ได้รับการจัดสรร ประจำปี 2565 โดยรัฐมนตรีว่าการทระทรวงเกษตรและสหกรณ์ ได้กำชับให้ทุกหน่วยงานในสังกัดกระทรวงเกษตรและสหกรณ์ดำเนินการเบิกจ่ายงบประมาณให้เป็นไปตามเป้าหมาย ซึ่งจะช่วยกระตุ้นด้านเศรษฐกิจของประเทศ

ที่มา : https://www.thaigov.go.th/news/contents/details/40296