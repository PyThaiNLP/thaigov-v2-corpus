รัฐบาลไทย-ข่าวทำเนียบรัฐบาล-สาธารณสุขและสำนักงานเขตหลักสี่เข้าดำเนินการสอบสวนโรคที่ CAAT


วันศุกร์ที่ 19 มีนาคม 2564
สาธารณสุขและสำนักงานเขตหลักสี่เข้าดำเนินการสอบสวนโรคที่ CAAT
สำนักงานการบินพลเรือนแห่งประเทศไทย (CAAT) กระทรวงคมนาคม ชี้แจงกรณีสืบเนื่องจากที่พนักงานสำนักงานการบินพลเรือนแห่งประเทศไทย (CAAT) 1 ราย ตรวจพบการติดเชื้อไวรัส COVID-19
สำนักงานการบินพลเรือนแห่งประเทศไทย (CAAT) กระทรวงคมนาคม ชี้แจงกรณีสืบเนื่องจากที่พนักงานสำนักงานการบินพลเรือนแห่งประเทศไทย (CAAT) 1 ราย ตรวจพบการติดเชื้อไวรัส COVID-19 ทำให้เมื่อช่วงเช้าของวันนี้ ศูนย์บริการสาธารณสุข 53 ทุ่งสองห้องและสำนักงานเขตหลักสี่ได้เข้ามาสอบสวนโรคและตรวจสถานที่ ณ สำนักงาน CAAT พร้อมทั้งให้แนวทางในการป้องกันการแพร่ระบาด CAAT จึงได้ออกมาตรการต่อเนื่องจากเหตุการณ์ดังกล่าว ซึ่งเป็นไปตามมาตรฐานของกรมควบคุมโรค กระทรวงสาธารณสุข ดังนี้
1. เกณฑ์การประเมินว่าผู้ใดเป็นผู้สัมผัสความเสี่ยงสูง เจ้าหน้าที่ศูนย์บริการสาธารณสุข 53 ทุ่งสองห้องระบุว่า
1.1 ต้องเป็นผู้สัมผัสใกล้ชิดผู้ติดเชื้อคนดังกล่าว เช่น เพื่อนสนิท อาศัยอยู่บ้านเดียวกัน หรือนั่งทำงาน รับประทานอาหารอย่างใกล้ชิด
1.2 พูดคุยกับผู้ติดเชื้อโดยไม่สวมหน้ากากอนามัย ในระยะต่ำกว่า 1 เมตร นาน 5 นาทีขึ้นไป
1.3 อยู่ในสถานที่ปิดร่วมกับผู้ติดเชื้อนานกว่า 15 นาทีขึ้นไป เช่น นั่งในรถตู้หรือประชุมร่วมกับ ผู้ติดเชื้อ
ผู้ที่ถูกประเมินว่าเป็นผู้สัมผัสความเสี่ยงสูง CAAT ได้สั่งการให้กักตัว 14 วัน และต้องถูกบังคับตรวจหาเชื้อไวรัส COVID-19 ทุกกรณี แต่การตรวจหาเชื้อต้องมีระยะเวลาหลังจากสัมผัสผู้ติดเชื้อครั้งสุดท้ายเป็นระยะเวลา 5-7 วัน (ระยะฟักตัวของเชื้อ) สำหรับกรณีนี้ให้ถือว่าวันจันทร์ที่ 15 มีนาคม 2564 ซึ่งเป็นวันมาปฏิบัติงานวันสุดท้ายที่ตึก IT Square ของผู้ติดเชื้อ เป็นวันที่บุคคลแวดล้อมสัมผัสผู้ติดเชื้อ เป็นครั้งสุดท้าย หากต้องตรวจหาเชื้อและได้ผลที่ถูกต้องแน่ชัด ต้องดำเนินการตั้งแต่วันอาทิตย์ที่ 21 มีนาคม 2564
2. จากข้อ 1. บุคคลที่ไม่ได้เข้าเกณฑ์เป็นผู้สัมผัสความเสี่ยงสูง แต่อยู่ในพื้นที่ที่ผู้ติดเชื้อมาปฏิบัติงาน จะถือว่าเป็นผู้สัมผัสความเสี่ยงต่ำ ตัวอย่างเช่น ผู้ที่พูดคุยโดยไม่สวมหน้ากากกับผู้สัมผัสความเสี่ยงสูงผู้ที่ปฏิบัติหน้าที่ในชั้นเดียวกับผู้ติดเชื้อแต่ไม่ได้อยู่ในบริเวณเดียวกัน ซึ่งสำหรับผู้สัมผัสความเสี่ยงต่ำให้เฝ้าระวังอาการตนเอง 14 วัน และ CAAT มีมาตรการให้ต้องปฏิบัติงานที่บ้าน (Work From Home)
3. งดการปฏิบัติหน้าที่ออกตรวจตามสถานที่ต่าง ๆ ของเจ้าหน้าที่ CAAT ที่ปฏิบัติหน้าที่ออกตรวจ (Inspector) รวมถึงขอความร่วมมือบุคคลภายนอกไม่เข้ามาในพื้นที่สำนักงาน CAAT จนกว่าจะยืนยันได้ว่าเจ้าหน้าที่ CAAT ทุกคนไม่ติดเชื้อ คาดการณ์คือจนถึงวันที่ 5 เมษายน 2564 หากมีความจำเป็นต้องประชุม ในช่วงเวลาก่อนวันดังกล่าว ขอความร่วมมือให้ดำเนินการทางช่องทางออนไลน์แทน
4. สำนักงานเขตหลักสี่ จะส่งเจ้าหน้าที่เข้ามาฉีดฆ่าเชื้อทำความสะอาดในพื้นที่สำนักงาน CAAT อีกครั้ง ซึ่งในเบื้องต้น CAAT ได้ให้บริษัทเข้ามาฆ่าเชื้อรมควันภายในสำนักงาน และทำความสะอาดตามจุดเสี่ยงต่าง ๆ แล้วในวันที่ 17 มีนาคม 2564
5. เจ้าหน้าที่ของศูนย์บริการสาธารณสุข 53 ทุ่งสองห้อง จะเร่งสอบสวนโรคจากผู้ติดเชื้อคนดังกล่าวอย่างละเอียด ซึ่งยังไม่มี Timeline อย่างเป็นทางการ ทั้งนี้ CAAT ได้รับแจ้งว่ามีการเผยแพร่ Timeline ของผู้ติดเชื้อคนดังกล่าว จึงขอให้ทุกท่านพิจารณาข้อมูลจากแหล่งที่เชื่อถือได้
ขณะนี้ CAAT ได้เร่งดำเนินการตามมาตรการของกรมควบคุมโรค กระทรวงสาธารณสุขอย่างเคร่งครัด หากมีความคืบหน้าประการใด CAAT จะแจ้งให้ทราบต่อไป

ที่มา : https://www.thaigov.go.th/news/contents/details/40124