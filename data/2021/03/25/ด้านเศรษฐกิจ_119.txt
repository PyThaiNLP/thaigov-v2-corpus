รัฐบาลไทย-ข่าวทำเนียบรัฐบาล-บริหารจัดการกลุ่มสินค้ากล้วยไม้ ไม้ดอกไม้ประดับ


วันศุกร์ที่ 12 มีนาคม 2564
บริหารจัดการกลุ่มสินค้ากล้วยไม้ ไม้ดอกไม้ประดับ
กระทรวงเกษตรฯ ประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 2/2564  เร่งหาแนวทางช่วยเหลือเกษตรกรผู้ปลูกกล้วยไม้
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 2/2564 ผ่านการประชุม VDO Conference ณ ห้องประชุมกระทรวงเกษตรและสหกรณ์ ซึ่งที่ผ่านมาคณะอนุกรรมการบริหารจัดการกลุ่มสินค้ากล้วยไม้ ไม้ดอก ไม้ประดับ ได้ดำเนินการช่วยเหลือเกษตรกรและผู้ส่งออกกล้วยไม้ ที่ประสบปัญหาจากสถานการณ์การแพร่ระบาดของโรคติดเชื้อไวรัสโคโรน่า 2019 (COVID-19) โดยขอความร่วมมือหน่วยงานต่าง ๆ ส่งเสริมและสนับสนุนการใช้กล้วยไม้ไทยในโอกาสต่าง ๆ ซึ่งได้รับการตอบรับเป็นอย่างดี อีกทั้งยังมีการสนับสนุนการประชาสัมพันธ์สินค้ากล้วยไม้ผ่านกิจกรรมกล้วยไม้สัญจร การขอสนับสนุนด้านสินเชื่อ แรงงาน บรรจุภัณฑ์ โลจิสติกส์ และค่าขนส่งต่าง ๆ
นอกจากนี้ ที่ประชุมมีมติเห็นชอบแนวทางการช่วยเหลือของคณะทำงานศึกษาการช่วยเหลือเกษตรกรกลุ่มสินค้ากล้วยไม้ที่ได้รับผลกระทบจากการแพร่ระบาดของโรคโควิด 19 ในรูปแบบการพัฒนาเพื่อให้เกิดความยั่งยืนและเพิ่มการบูรณาการการทำงานของทุกภาคส่วน ซึ่งจะเป็นประโยชน์ต่อธุรกิจกล้วยไม้ทั้งระบบต่อไป

ที่มา : https://www.thaigov.go.th/news/contents/details/39942