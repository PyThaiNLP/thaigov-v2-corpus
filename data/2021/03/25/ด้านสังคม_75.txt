รัฐบาลไทย-ข่าวทำเนียบรัฐบาล-พม. ประชุมเห็นชอบร่างรายงานความคืบหน้าผลการดำเนินงานป้องกันและปราบปรามการค้ามนุษย์ เพื่อส่งสหรัฐอเมริกาประกอบการประเมินจัดระดับประเทศไทยใน TIP Report 2564


วันจันทร์ที่ 15 มีนาคม 2564
พม. ประชุมเห็นชอบร่างรายงานความคืบหน้าผลการดำเนินงานป้องกันและปราบปรามการค้ามนุษย์ เพื่อส่งสหรัฐอเมริกาประกอบการประเมินจัดระดับประเทศไทยใน TIP Report 2564
พม. ประชุมเห็นชอบร่างรายงานความคืบหน้าผลการดำเนินงานป้องกันและปราบปรามการค้ามนุษย์ เพื่อส่งสหรัฐอเมริกาประกอบการประเมินจัดระดับประเทศไทยใน TIP Report 2564
วันนี้ (15 มี.ค. 64) เวลา 10.00 น. ที่ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 2/2564 เพื่อพิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย หรือ Progress Report สำหรับส่งให้สหรัฐอเมริกาเพิ่มเติม ประกอบการประเมินจัดระดับประเทศไทยในรายงานการค้ามนุษย์ (Trafficking in Persons Report : TIP Report) ประจำปี 2564 โดยมี นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ผู้แทนหน่วยงานที่เกี่ยวข้อง อาทิ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และผู้ทรงคุณวุฒิ จำนวน 45 คน เข้าร่วมประชุม
นายจุติ กล่าวว่า วันนี้ คณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ได้พิจารณาความครบถ้วน ความสมบูรณ์ ของร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย หรือ Progress Report เพื่อส่งให้สหรัฐอเมริกาเพิ่มเติมจากรายงานฯ ประจำปี 2563 โดยมุ่งเน้นการรายงานความก้าวหน้าและผลการดำเนินงานสำคัญในช่วงเดือนมกราคม - มีนาคม 2564 ได้แก่  1) ด้านดำเนินคดีและบังคับใช้กฎหมาย : นำเสนอสถิติคดีค้ามนุษย์ การดำเนินคดีกับเจ้าหน้าที่รัฐที่เกี่ยวข้องกับการค้ามนุษย์ การปราบปรามการล่วงละเมิดทางเพศต่อเด็กทางอินเทอร์เน็ต และความคืบหน้าคดีสำคัญ 2) ด้านคุ้มครองช่วยเหลือ : สถิติการคุ้มครองช่วยเหลือผู้เสียหายจากการค้ามนุษย์และการบังคับใช้แรงงานหรือบริการ มาตรการคุ้มครองผู้เสียหายจากการค้ามนุษย์และผู้เสียหายจากการบังคับใช้แรงงานหรือบริการ ในช่วงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) มาตรการเยียวยาผู้เสียหายจากการค้ามนุษย์และผู้เสียหายจากการบังคับใช้แรงงานหรือบริการอย่างเท่าเทียม การขยายผลกลไกของ Mobile Application “PROTECT-U” เพื่อเข้าถึงกลุ่มเป้าหมายในพื้นที่เสี่ยง และการพัฒนามาตรการความร่วมมือ เพื่อการคุ้มครองผู้เสียหายกับประเทศต้นทางและปลายทางอย่างต่อเนื่อง และ 3) ด้านป้องกัน : การดำเนินงานด้านการป้องกันการค้ามนุษย์ภายใต้สถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ความคืบหน้าการพัฒนากฎหมายที่สำคัญ การพัฒนาศักยภาพบุคลากร และความร่วมมือในการป้องกันการค้ามนุษย์
นายจุติ กล่าวเพิ่มเติมว่า กระทรวง พม. จะนำร่าง Progress Report เสนอคณะกรรมการป้องกันและปราบปรามการค้ามนุษย์ ซึ่งมี พลเอก ประวิตร วงษ์สุวรรณ รองนายกรัฐมนตรี  เป็นประธาน เพื่อให้ความเห็นชอบในหลักการ ในวันที่ 24 มีนาคม 2564 ก่อนเสนอ พลเอก ประยุทธ์ จันทร์โอชา นายกรัฐมนตรี ในวันที่ 27 มีนาคม 2564 และจัดส่งให้สถานเอกอัครราชทูตสหรัฐอเมริกา ประจำประเทศไทย เพื่อใช้ประกอบการประเมินการจัดระดับประเทศไทยในรายงานการค้ามนุษย์ ประจำปี 2564 ซึ่งสหรัฐอเมริกาจะเผยแพร่รายงานดังกล่าวในช่วงปลายเดือนมิถุนายน 2564 ต่อไป

ที่มา : https://www.thaigov.go.th/news/contents/details/39995