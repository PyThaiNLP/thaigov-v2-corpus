รัฐบาลไทย-ข่าวทำเนียบรัฐบาล-รัฐบาลเตรียมวัคซีนอย่างน้อย 63 ล.โดส กระจายวัคซีน ระยะแรก มี.ค. – พ.ค. 64 เริ่มฉีดใน 13 จังหวัด พื้นที่ควบคุมสูงสุดและเข้มงวด พื้นที่ควบคุม และพื้นที่ขับเคลื่อนเศรษฐกิจและสังคม 


วันพุธที่ 3 มีนาคม 2564
พิมพ์
รัฐบาลเตรียมวัคซีนอย่างน้อย 63 ล.โดส กระจายวัคซีน ระยะแรก มี.ค. – พ.ค. 64 เริ่มฉีดใน 13 จังหวัด พื้นที่ควบคุมสูงสุดและเข้มงวด พื้นที่ควบคุม และพื้นที่ขับเคลื่อนเศรษฐกิจและสังคม
กระทรวงสาธารณสุขแจงรัฐบาลเตรียมวัคซีนอย่างน้อย 63 ล.โดส กระจายวัคซีน ระยะแรก มี.ค. – พ.ค. 64 เริ่มฉีดใน 13 จังหวัด พื้นที่ควบคุมสูงสุดและเข้มงวด พื้นที่ควบคุม และพื้นที่ขับเคลื่อนเศรษฐกิจและสังคม
เมื่อวันที่ 2 มีนาคม 2564 นายแพทย์โอภาส การย์กวินพงศ์ อธิบดีกรมควบคุมโรค กระทรวงสาธารณสุข ชี้แจงกรณีที่มีข้อสงสัยในแผนการนำเข้าและการกระจายวัคซีนโควิด-19 ว่า รัฐบาลเตรียมวัคซีนไว้อย่างน้อย 63 ล้านโดส โดยเป็นการจัดหาวัคซีนแบบเร่งด่วน 2 ล้านโดส จากบริษัท ซิโนแวคฯ และมีแผนการกระจายวัคซีน ระยะแรกเดือนมีนาคม – พฤษภาคม 2564 เพื่อลดการป่วยรุนแรง การเสียชีวิต และรักษาระบบสุขภาพของประเทศ โดยเริ่มฉีดใน 13 จังหวัดที่เป็นพื้นที่ควบคุมสูงสุดและเข้มงวด พื้นที่ควบคุม และพื้นที่ขับเคลื่อนเศรษฐกิจและสังคม ส่วนระยะที่ 2 จะได้รับวัคซีนจากบริษัท แอสตราเซนเนกาฯ 61 ล้านโดส จะฉีดกระจายครอบคลุมทุกจังหวัด ในเดือนมิถุนายน – ธันวาคม 2564 เพื่อรักษาเศรษฐกิจ สังคม ความมั่นคงของประเทศ และสร้างภูมิคุ้มกันระดับประชากร ฟื้นฟูประเทศให้กลับเข้าสู่ภาวะปกติ สำหรับภาคเอกชนที่ต้องการนำเข้าวัคซีน กระทรวงสาธารณสุข ไม่ปิดกั้นสามารถนำเข้าวัคซีนได้ โดยต้องเป็นผู้รับอนุญาตนำเข้าและมาขึ้นทะเบียนวัคซีน กับ อย. ซึ่งขณะนี้มีผู้มายื่นขอขึ้นทะเบียนวัคซีนโควิด 19 แล้ว 4 ราย ได้แก่ 1.บริษัท แอสตราเซนเนกา (ประเทศไทย) จำกัด นำวัคซีนของแอสตราเซนเนกา 2.องค์การเภสัชกรรม นำวัคซีนของไซโนแวค 3.บริษัท แจนเซ่น-ซีแลก จำกัด นำวัคซีนของจอห์นสันฯ 4.บริษัท ไบโอจีนีเทค จำกัด นำวัคซีนของบารัค ไบโอเทค ทั้งนี้ วัคซีนของแอสตราเซนเนกา และวัคซีนของไซโนแวค ได้รับการขึ้นทะเบียนแล้ว
------------------

ที่มา : https://www.thaigov.go.th/news/contents/details/39569