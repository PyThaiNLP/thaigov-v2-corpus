รัฐบาลไทย-ข่าวทำเนียบรัฐบาล-มท.1 ให้การต้อนรับคณะกรรมาธิการศึกษาการจัดทำและติดตามการบริหารงบประมาณ สภาผู้แทนราษฎร


วันพฤหัสบดีที่ 25 มีนาคม 2564
พิมพ์
มท.1 ให้การต้อนรับคณะกรรมาธิการศึกษาการจัดทำและติดตามการบริหารงบประมาณ สภาผู้แทนราษฎร
มท.1 ให้การต้อนรับคณะกรรมาธิการศึกษาการจัดทำและติดตามการบริหารงบประมาณ สภาผู้แทนราษฎร เน้นย้ำ "ขับเคลื่อนงานตามอำนาจหน้าที่บนความโปร่งใส ภายใต้บริบทที่เปลี่ยนแปลงไป ด้วยการพัฒนาเทคโนโลยี เพื่อตอบสนองพี่น้องประชาชน"
เมื่อวันที่ 24 มี.ค. 64 เวลา 13.30 น. ที่ห้องประชุมนริศรานุสรณ์ ชั้น 11 อาคาร 11 ชั้น กรมโยธาธิการและผังเมือง ถ.พระราม 6 กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้การต้อนรับ นายไชยา พรหมา ประธานคณะกรรมาธิการศึกษาการจัดทำและติดตามการบริหารงบประมาณ สภาผู้แทนราษฎร พร้อมด้วยคณะกรรมาธิการ และคณะ ในการประชุมร่วมกันระหว่างคณะกรรมาธิการศึกษาการจัดทำและติดตามการบริหารงบประมาณ สภาผู้แทนราษฎร และผู้บริหารระดับสูงของกระทรวงมหาดไทย โดยมี นายฉัตรชัย พรหมเลิศ ปลัดกระทรวงมหาดไทย พร้อมด้วยคณะทำงานรัฐมนตรีว่าการกระทรวงมหาดไทย ผู้บริหารระดับสูงของกระทรวงมหาดไทย ผู้แทนกรุงเทพมหานคร ผู้แทนเมืองพัทยา ร่วมให้การต้อนรับและร่วมประชุม
พลเอก อนุพงษ์ เผ่าจินดา กล่าวว่า กระทรวงมหาดไทยมีความยินดีที่ได้ให้การต้อนรับคณะกรรมาธิการศึกษาการจัดทำและติดตามการบริหารงบประมาณ สภาผู้แทนราษฎรในการมาศึกษาดูงานและให้คำแนะนำเรื่องการบริหารงบประมาณ ซึ่งถือเป็นเรื่องที่น่ายินดีเป็นอย่างยิ่ง เพราะการบริหารจัดการงบประมาณภาครัฐต้องอยู่ภายใต้การกำกับถ่วงดุลของสภาผู้แทนราษฎร เพราะสมาชิกสภาผู้แทนราษฎรใกล้ชิดประชาชน ดังนั้น การที่คณะกรรมาธิการฯ มาให้คำแนะนำฝ่ายปฏิบัติในวันนี้ เป็นการรักษาผลประโยชน์ของประชาชน และเป็นการให้ข้อเสนอแนะเพื่อให้การปฏิบัติของกระทรวงมหาดไทยเกิดประโยชน์สูงสุดกับประชาชน
นายไชยา พรหมา กล่าวว่า ขอขอบคุณกระทรวงมหาดไทยที่ให้การต้อนรับในการศึกษาดูงานและประชุมร่วมกัน ซึ่งในวันนี้ คณะกรรมาธิการฯ มีความตั้งใจมาร่วมแลกเปลี่ยนข้อคิดเห็นในด้านการบริหารงบประมาณและการทำงานของกระทรวงมหาดไทยตามอำนาจหน้าที่ของคณะกรรมาธิการฯ เพื่อตอบสนองความต้องการของประชาชน ดังนั้น คณะกรรมาธิการฯ และกระทรวงมหาดไทยจึงมีผลสัมฤทธิ์การทำงานเหมือนกันคือให้เกิดประโยชน์สูงสุดกับประชาชน และการประชุมร่วมเพื่อแลกเปลี่ยนความคิดเห็นในวันนี้ จะส่งผลให้การขับเคลื่อนงานของกรม กองต่าง ๆ ในสังกัดกระทรวงมหาดไทยดำเนินไปได้ และเกิดการแก้ไขปัญหาของประชาชน
พลเอก อนุพงษ์ เผ่าจินดา กล่าวเพิ่มเติมว่า กระทรวงมหาดไทยเป็นส่วนราชการในฝ่ายบริหาร และสภาผู้แทนราษฎรเป็นผู้ใช้อำนาจนิติบัญญัติ ซึ่งสิ่งที่มีการปฏิบัติราชการใกล้ชิดกันที่สุด คือ การจัดทำร่างพระราชบัญญัติงบประมาณรายจ่ายประจำปีงบประมาณ พ.ศ..... ด้วยการนำความทุกข์ร้อนประชาชนมาเสนอแนะ โดยเน้นย้ำว่า การบริหารงานของกระทรวงมหาดไทย มุ่งเน้นขับเคลื่อนการทำงานตามอำนาจหน้าที่บนความโปร่งใส ภายใต้บริบทที่เปลี่ยนแปลงไป ด้วยการพัฒนาเทคโนโลยี ยึดโยงแผนระดับต่าง ๆ ยุทธศาสตร์ และฐานข้อมูล เพื่อตอบสนองตามความต้องการของพี่น้องประชาชน

ที่มา : https://www.thaigov.go.th/news/contents/details/40355