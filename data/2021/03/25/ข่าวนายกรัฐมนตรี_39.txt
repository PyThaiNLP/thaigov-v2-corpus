รัฐบาลไทย-ข่าวทำเนียบรัฐบาล-นายกรัฐมนตรีสนับสนุน (ร่าง) พ.ร.บ.ประชามติ ซึ่งอยู่ระหว่างการพิจารณาของที่ประชุมสภาฯ ให้ออกมาด้วยดีและสามารถแก้ไขรัฐธรรมนูญได้ในอนาคต


วันอังคารที่ 23 มีนาคม 2564
พิมพ์
นายกรัฐมนตรีสนับสนุน (ร่าง) พ.ร.บ.ประชามติ ซึ่งอยู่ระหว่างการพิจารณาของที่ประชุมสภาฯ ให้ออกมาด้วยดีและสามารถแก้ไขรัฐธรรมนูญได้ในอนาคต
นายกรัฐมนตรีสนับสนุน (ร่าง) พ.ร.บ.ประชามติ ซึ่งอยู่ระหว่างการพิจารณาของที่ประชุมสภาฯ ให้ออกมาด้วยดีและสามารถแก้ไขรัฐธรรมนูญได้ในอนาคต
วันนี้ (23 มีนาคม 2564) เวลา 14.00 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงสื่อมวลชนภายหลังการประชุมคณะรัฐมนตรียืนยันรัฐบาลห่วงใยประชาชนที่ได้รับผลกระทบทุกภาคส่วน เร่งดำเนินการปลดล็อค Soft Loan เพื่อให้ภาคธุรกิจ SMEs ได้เข้าถึงมาตรการการเยียวยาของรัฐอย่างต่อเนื่อง  พร้อมเดินหน้าแก้ไขปัญหาค่าโดยสารรถไฟฟ้าสายสีเขียวเพื่อไม่ให้ประชาชนได้รับความเดือดร้อน ซึ่งอยู่ระหว่างรอผลการพิจารณาจากสำนักงานคณะกรรมการป้องกันและปราบปรามการทุจริตในภาครัฐและนำเข้าสู่ที่ประชุมคณะรัฐมนตรีต่อไป
นายกรัฐมนตรียังตอบคำถามสื่อมวลชนถึงกรณีการขนย้ายข้าว เป็นการซื้อ-ขายระหว่างพ่อค้าและประชาชนชาวเมียนมาร์ ตามพื้นที่สันเขาติดชายแดนประเทศไทย ซึ่งขณะนี้ยังไม่ต้องการให้มีการข้ามแดนไปมา ยืนยันไม่มีความเกี่ยวข้องด้านการทหาร สำหรับกรณีบางกลอย อ.แก่งกระจาน จ.เพชรบุรี นั้น  ได้มอบหมายให้คณะกรรมการแก้ไขปัญหาที่อยู่อาศัยและที่ทำกิน รวมทั้งการพัฒนาและฟื้นฟูคุณภาพชีวิตของชาวกะเหรี่ยงในพื้นที่บ้านบางกลอย อ.แก่งกระจาน จ.เพชรบุรี ซึ่งมีกรรมการจากหลายกระทรวงร่วมพิจารณาให้ความดูแลช่วยเหลือ ต่อไป
ทั้งนี้ นายกรัฐมนตรียืนยันว่าการขยายระยะเวลาประกาศใช้ พ.ร.ก.ฉุกเฉินฯ เป็นการใช้กฎหมายเพื่อบูรณาการการทำงานของเจ้าหน้าที่ในหลายภาคส่วนการควบคุมการแพร่ระบาดของเชื้อไวรัสโควิด-19  นายกรัฐมนตรียังมีความห่วงใยการจัดทำร่างพระราชบัญญัติว่าด้วยการออกเสียงประชามติ พ.ศ. …. ซึ่งอยู่ในวาระการพิจารณาในรัฐสภา หวังว่าจะช่วยกันพิจารณาอย่างดี เพราะมีความสำคัญ เนื่องจากต่อไปก็จะมีการพิจารณาแก้ไขรัฐธรรมนูญต่อไปได้ด้วย นายกรัฐมนตรียังวางเป้าหมายให้ไทยขยับขึ้นสู่กลุ่ม Tier 1 ของรายงานการค้ามนุษย์ของ กระทรวงการต่างประเทศสหรัฐอเมริกา (Tip Report) โดยเร็ว ยืนยันรัฐบาลเร่งดำเนินการทุกอย่างตามกฎหมาย
...............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40262