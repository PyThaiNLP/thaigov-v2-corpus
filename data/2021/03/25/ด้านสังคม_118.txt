รัฐบาลไทย-ข่าวทำเนียบรัฐบาล-รมว.พม. เปิดศูนย์บริการแม่เลี้ยงเดี่ยวและครอบครัว จังหวัดนนทบุรี พร้อมช่วยแก้ปัญหาครบวงจร


วันพุธที่ 24 มีนาคม 2564
รมว.พม. เปิดศูนย์บริการแม่เลี้ยงเดี่ยวและครอบครัว จังหวัดนนทบุรี พร้อมช่วยแก้ปัญหาครบวงจร
รมว.พม. เปิดศูนย์บริการแม่เลี้ยงเดี่ยวและครอบครัว จังหวัดนนทบุรี พร้อมช่วยแก้ปัญหาครบวงจร
วันนี้ (24 มี.ค.64) เวลา 14.30 น. ที่ศูนย์เรียนรู้การพัฒนาสตรีและครอบครัวภาคกลาง อำเภอปากเกร็ด จังหวัดนนทบุรี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดศูนย์บริการแม่เลี้ยงเดี่ยวและครอบครัว จังหวัดนนทบุรี โดยมี นางจินตนา จันทร์บำรุง อธิบดีกรมกิจการสตรีและสถาบันครอบครัว กล่าวรายงาน ทั้งนี้ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหารกระทรวงฯ องค์กรเครือข่ายภาครัฐ ภาคเอกชน และภาคประชาสังคมที่เกี่ยวข้อง เข้าร่วมงาน
นายจุติ กล่าวว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบต่อประชาชนทุกกลุ่ม ทุกอาชีพ ในวงกว้างทั่วประเทศ โดยเฉพาะกลุ่มเปราะบางที่เป็นแม่เลี้ยงเดี่ยวและพ่อเลี้ยงเดี่ยว ซึ่งเป็นกลุ่มเป้าหมายของกระทรวง พม. จากข้อมูลความจำเป็นพื้นฐาน (จปฐ.) กระทรวงมหาดไทย ปี 2562 พบว่า มีจำนวนแม่เลี้ยงเดี่ยวประมาณ 370,000 ครอบครัว และข้อมูลจากกรมกิจการเด็กและเยาวชน (ดย.) กระทรวง พม.  พบว่า มีแม่เลี้ยงเดี่ยวทั่วประเทศที่ได้รับเงินอุดหนุนเพื่อการเลี้ยงดูเด็กแรกเกิด จำนวน 52,118 ราย (ข้อมูล ณ วันที่ 4 ม.ค. 64) ซึ่งในจำนวนนี้ มีกลุ่มเป้าหมายที่เป็นแม่เลี้ยงเดี่ยวที่มีอายุต่ำกว่า 20 ปี จำนวน 6,432 ราย ดังนั้น กระทรวง พม. จึงได้ขับเคลื่อนการส่งเสริมการจัดสวัสดิการสังคมที่เหมาะสมสำหรับแม่เลี้ยงเดี่ยวและครอบครัว โดยเฉพาะกลุ่มเป้าหมายเด็กและเยาวสตรีที่ตั้งครรภ์ในวัยรุ่น รวมถึงกลุ่มพ่อเลี้ยงเดี่ยวที่ประสบปัญหาการเลี้ยงดูบุตรเพียงลำพัง ที่ตกงาน ไม่มีรายได้ นับเป็นกลุ่มเปราะบางที่จำเป็นต้องได้รับการช่วยเหลือในลำดับแรก ด้วยการบูรณาการความร่วมมือกับหน่วยงานสังกัดกระทรวง พม. ภาคีเครือข่ายทั้งภาครัฐ ภาคเอกชน และภาคประชาสังคม เพื่อแก้ปัญหาให้ตรงกับสภาพปัญหาและความต้องการ รวมถึงมีช่องทางการเข้าถึงบริการของกลุ่มเป้าหมาย และมีต้นแบบนำร่องในการส่งเสริมการจัดสวัสดิการแม่เลี้ยงเดี่ยวและครอบครัวในระดับพื้นที่
นายจุติ กล่าวต่อไปว่า ทั้งนี้ กระทรวง พม. โดยกรมกิจการสตรีและสถาบันครอบครัว (สค.) มีภารกิจสำคัญในการเสริมสร้างความเข้มแข็งและการพัฒนาศักยภาพให้กับสตรีและครอบครัวที่ประสบปัญหาทางสังคมให้มีความเข้มแข็งและสามารถพึ่งพาตนเองได้ นำไปสู่การพัฒนาคุณภาพชีวิตที่ดีอย่างยั่งยืน จึงขับเคลื่อนการจัดตั้งศูนย์บริการแม่เลี้ยงเดี่ยวและครอบครัวนำร่องทั่วประเทศ และวันนี้ มีการเปิดศูนย์บริการแม่เลี้ยงเดี่ยวและครอบครัว จังหวัดนนทบุรี ตั้งขึ้นภายในบริเวณศูนย์เรียนรู้การพัฒนาสตรีและครอบครัวภาคกลาง จังหวัดนนทบุรี ซึ่งเป็น 1 ใน 9 แห่งทั่วประเทศ ได้แก่ จังหวัดนนทบุรี เชียงราย ลำพูน ลำปาง ขอนแก่น ศรีสะเกษ ชลบุรี และสงขลา และจังหวัดพิษณุโลก โดยแต่ละศูนย์ฯ ประกอบด้วย ห้องให้คำปรึกษา ห้องสำหรับดูแลเด็ก และที่พักรับรองชั่วคราว อีกทั้งมีการเตรียมความพร้อมด้านบุคลากรที่เป็นนักสังคมสงเคราะห์ที่ผ่านการอบรมและการจัดทำคู่มือกรอบแนวทางการจัดบริการของศูนย์ฯ สำหรับศูนย์บริการแม่เลี้ยงเดี่ยวและครอบครัวนำร่อง ได้เปิดบริการอย่างเป็นทางการตั้งแต่เดือนมีนาคม 2564 ได้แก่ ศูนย์บริการแม่เลี้ยงเดี่ยวและครอบครัว จังหวัดชลบุรี จังหวัดขอนแก่น
และจังหวัดสงขลา
นายจุติ กล่าวเพิ่มเติมว่า วันนี้เป็นการติดตามงานของรัฐบาลเกี่ยวกับการช่วยเหลือกลุ่มเปาะบางในกลุ่มแม่เลี้ยงเดี่ยว ซึ่งจะไม่ทิ้งใครไว้ข้างหลัง โดยการเปิดศูนย์บริการแม่เลี้ยงเดี่ยวและครอบครัวจังหวัดนนทบุรี นับเป็นศูนย์แห่งแรกของภาคกลาง ซึ่งได้บูรณาการความร่วมมือกับกระทรวงมหาดไทย และภาคประชาชน เพื่อดูแลกลุ่มเปาะบาง โดยเน้นการฝึกทักษะด้านอาชีพ เพื่อหาอาชีพใหม่รองรับหลังจากวิกฤตโควิด-19 ผ่านพ้นไป เนื่องจากรายได้เป็นส่วนสำคัญที่จะทำให้ครอบครัวเข้มแข็ง และกระทรวง พม. พยายามหาแนวทางช่วยเหลือกลุ่มเปาะบางทุกกลุ่มเป้าหมายอย่างครบวงจร ซึ่งจะเริ่มต้นที่การฝึกทักษะพัฒนาศักยภาพของกลุ่มเปาะบางให้มีความเข้มแข็ง ให้มีทักษะ มีความสามารถ และมีเครือข่าย เพื่อให้สามารถประกอบอาชีพได้ และตนเชื่อว่าภายหลังจากเศรษฐกิจฟื้นตัวและมีการเปิดประเทศ จะมีอาชีพใหม่เกิดขึ้น ซึ่งกระทรวง พม. คิดว่าจะมีอาชีพอะไรบ้างที่จะสามารถสร้างรายได้อย่างยั่งยืน โดยต้องอาศัยความร่วมมือทุกภาคส่วนในการดำเนินงานดังกล่าว

ที่มา : https://www.thaigov.go.th/news/contents/details/40314