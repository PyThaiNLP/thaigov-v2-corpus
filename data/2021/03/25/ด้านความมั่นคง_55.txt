รัฐบาลไทย-ข่าวทำเนียบรัฐบาล-รมว.สุชาติ หารือร่วม กมธ.แรงงาน สภาผู้แทนราษฎร ติดตามมาตรการช่วยเหลือแรงงานจากโควิด -19


วันศุกร์ที่ 12 มีนาคม 2564
รมว.สุชาติ หารือร่วม กมธ.แรงงาน สภาผู้แทนราษฎร ติดตามมาตรการช่วยเหลือแรงงานจากโควิด -19
รัฐมนตรีว่าการกระทรวงแรงงาน หารือร่วมกับคณะกรรมาธิการการแรงงาน สภาผู้แทนราษฎร พร้อมติดตามความคืบหน้ามาตรการให้ความช่วยเหลือแรงงานจากผลกระทบจาก โควิด -19 เพื่อให้แรงงานมีงานทำ มีอาชีพ มีฝีมือ มีหลักประกันทางสังคม และคุณภาพชีวิตที่ดียิ่งขึ้น
เมื่อวันที่ 12 มีนาคม 2564 ที่ห้องประชุมชั้น 5 อาคารกระทรวงแรงงาน นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมเพื่อหารือติดตามความคืบหน้าเกี่ยวกับมาตรการให้ความช่วยเหลือแรงงานที่ได้รับผลกระทบจากโควิด – 19 ร่วมกับ นายสุเทพ อู่อ้น ประธานคณะกรรมาธิการการแรงงาน สภาผู้แทนราษฎร และคณะ โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นายสุทธิ สุโกศล ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย โดยคณะกรรมาธิการการแรงงาน สภาผู้แทนราษฎรมีประเด็นขอหารือและติดตามความก้าวหน้ากับกระทรวงแรงงาน จำนวน 8 ประเด็น ดังนี้ 1) ข้อมูลสถิติแรงงานช่วงสถานการณ์แพร่ระบาดของโควิด – 19 2) มาตรการและแนวทางเฝ้าระวังเพื่อลดความเสี่ยงในการติดเชื้อและป้องกันการแพร่ระบาดของโควิด – 19 3) มาตรการให้ความช่วยเหลือแรงงานที่ได้รับผลกระทบจากการแพร่ระบาดของโควิด – 19 ของกระทรวงแรงงาน 4) ปัญหาอุปสรรคที่พบจากการดำเนินงานตามมาตรการให้ความช่วยเหลือแรงงานที่ได้มีการดำเนินการไปแล้ว 5) ช่องทางรับเรื่องร้องเรียนและร้องทุกข์ 6) ความคืบหน้าการปรับปรุงกฎหมายคุ้มครองแรงงาน 7) ความคืบหน้าโครงการ “ม33เรารักกัน” และการขยายอายุการเข้าเป็นผู้ประกันตนมาตรา 40 จากเดิม 60 ปี เป็น 65 ปี และ 8) ความคืบหน้าร่าง พ.ร.บ.ส่งเสริมและพัฒนาคุณภาพชีวิตแรงงานนอกระบบ
นายสุชาติ กล่าวว่า รัฐบาลภายใต้การนำของ พล.อ. ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม กระทรวงแรงงาน ภายใต้การกำกับดูแลของ พล.อ. ประวิตร วงษ์สุวรรณ รองนายกรัฐมนตรี ได้ให้ความสำคัญกับการแก้ไขปัญหาการแพร่ระบาดของโควิด – 19 มาอย่างต่อเนื่อง ผมในฐานะรัฐมนตรีว่าการกระทรวงแรงงานมีความห่วงใยผู้ใช้แรงงานเสมือนคนในครอบครัว จึงได้มีมาตรการช่วยเหลือแรงงานที่ได้รับผลกระทบจากโควิด – 19 ในหลายๆ ด้าน เช่น การตรวจคัดกรองโควิด – 19 เชิงรุก การผ่อนผันให้แรงงานต่างด้าวอยู่ในราชอาณาจักรและทำงานต่อไปได้ ตามมติ ครม. เมื่อวันที่ 29 ธ.ค. 63 การเยียวยา ช่วยเหลือและบรรเทาความเดือดร้อนแก่แรงงาน ผู้ประกอบการ การส่งเสริมการจ้างงานโดยจัดโครงการ JOB EXPO THAILAND 2020 ตลอดจนพัฒนาศักยภาพผู้ที่อยู่ในตลาดแรงงานให้ได้รับการ Up skill, Re skill มาอย่างต่อเนื่อง ตลอดจนการดำเนินโครงการ ม33เรารักกัน
ด้าน นายสุเทพ อู่อ้น ประธานคณะกรรมาธิการการแรงงาน สภาผู้แทนราษฎร กล่าวถึงข้อเสนอต่อกระทรวงแรงงานจากการประชุมหารือร่วมในครั้งนี้ว่า การปรับปรุงกฎหมายที่จะออกมาบังคับใช้ ซึ่งหลายเรื่องอยู่ในขั้นตอนของคณะกรรมการกฤษฎีกาพิจารณา เช่น พ.ร.บ.แรงงานสัมพันธ์ พ.ร.บ.แรงงานนอกระบบ พ.ร.บ.ประกันสังคม กรณีการเลิกจ้างปิดกิจการและนายจ้างไม่จ่ายค่าชดเชย กรณีคนตกงานจากผลกระทบโควิด-19 ซึ่งกลุ่มคนเหล่านี้จะต้องได้รับการอบรมพัฒนาฝีมือเพื่อให้มีอาชีพใหม่เกิดขึ้น ตลอดจนการวางโครงสร้างของแรงงานในอนาคต ซึ่งจะต้องทำอย่างไรให้แรงงานเข้ามามีส่วนร่วมกับกระทรวงแรงงานมากขึ้น นอกจากนี้ ยังได้มีข้อเสนอเกี่ยวกับการฝึกภาษาให้แก่คนไทยที่จะเดินทางไปทำงานต่างประเทศเพื่อให้มีความพร้อมก่อนเดินทางไปทำงานต่างประเทศ การส่งเสริมการจ้างงานรายสัปดาห์ เป็นต้น

ที่มา : https://www.thaigov.go.th/news/contents/details/39933