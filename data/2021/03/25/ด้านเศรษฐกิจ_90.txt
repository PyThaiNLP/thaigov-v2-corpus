รัฐบาลไทย-ข่าวทำเนียบรัฐบาล-กระทรวงเกษตรฯ ผนึก กระทรวงสาธารณสุข ร่วมแถลงข่าว : กัญชา


วันพฤหัสบดีที่ 11 มีนาคม 2564
กระทรวงเกษตรฯ ผนึก กระทรวงสาธารณสุข ร่วมแถลงข่าว : กัญชา
กระทรวงเกษตรฯ ผนึก กระทรวงสาธารณสุข ร่วมแถลงข่าว : กัญชา พืชเศรษฐกิจสุขภาพเพื่อสร้างความเข้มแข็งเศรษฐกิจฐานราก ปลดล็อกกัญชง-กัญชา สู่พืชเศรษฐกิจใหม่
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ร่วมงานแถลงข่าว กัญชาในอุตสาหกรรมสุขภาพ เพื่อการสร้างมูลค่าทางเศรษฐกิจ โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการแถลงข่าว และร่วมแถลงโดยนายแพทย์เกียรติภูมิ วงศ์รจิต ปลัดกระทรวงสาธารณสุข และแพทย์หญิงอัมพร เบญจพลพิทักษ์ อธิบดีกรมการแพทย์แผนไทยและการแพทย์ทางเลือก โดยรัฐมนตรีช่วยว่าการกระทรวงเกษตรและสหกรณ์ ได้ร่วมแถลงข่าวในประเด็น "นโยบายกระทรวงเกษตรและสหกรณ์: กัญชา พืชเศรษฐกิจสุขภาพเพื่อสร้างความเข้มแข็งเศรษฐกิจฐานราก" ณ ห้องประชุม 1 อาคาร 1 ชั้น 1 กรมการแพทย์แผนไทยและการแพทย์ทางเลือก
รมช.มนัญญา กล่าวว่า ในส่วนความร่วมมือของกระทรวงเกษตรและสหกรณ์ ได้มอบนโยบายให้กรมวิชาการเกษตรเข้าไปดูแล สนับสนุนให้เกษตรกรสามารถปลูกกัญชาได้ทุกครัวเรือน โดยกรมวิชาการเกษตรได้รับรองสายพันธุ์กัญชาพันธุ์แรกคือ “อิสระ 001” และพันธุ์กัญชง 4 สายพันธุ์ ซึ่งเกษตรกรสามารถปลูกได้ โดยเป็นไปตามประกาศของกระทรวงสาธารณสุข นอกจากนี้ ยังมอบหมายให้มีการควบคุมการนำเข้าให้ได้เมล็ดพันธุ์ที่ตรงตามพันธุ์ เมล็ดพันธุ์ปลอดจากโรคและแมลง และเมล็ดพันธุ์มีคุณภาพสูง และได้มาตรฐานคุณภาพตามที่สากลกำหนด  รวมถึงการควบคุมและตรวจสอบการผลิตต้นกล้ากัญชาและกัญชงทุกขั้นตอน ตลอดจนเกษตรกรนำไปปลูกสามารถตรวจสอบที่มาที่ไปได้ในทุกกระบวนการ เพื่อให้ได้ผลผลิตกัญชาและกัญชงตามความต้องการ  พร้อมทั้งให้กรมวิชาการเกษตรเร่งสำรวจ รวบรวมสายพันธุ์กัญชาและกัญชงในประเทศไทย สนับสนุน ส่งเสริม และเร่งรัดการขึ้นทะเบียนพันธุ์กัญชาและกัญชงเพื่อเป็นทรัพย์สินของประเทศ
รัฐมนตรีช่วยว่าการกระทรวงเกษตรและสหกรณ์ กล่าวเพิ่มเติมว่า นอกจากนี้ ยังได้มอบหมายให้กรมส่งเสริมสหกรณ์ จัดตั้งโครงการ “ตลาดกลาง กัญชาของสหกรณ์” เมื่อแล้วเสร็จจะร่วมหารือกับ อย. เพื่อดำเนินการต่อไป โดยการจัดตั้งสหกรณ์กัญชา มีวัตถุประสงค์เพื่อกำหนดราคาตลาดกลางสำหรับผู้ซื้อและผู้ขายโดยต้องมีใบอนุญาตจาก อย. ซึ่งจะตั้งกระจายในแหล่งที่มีการปลูกกัญชา  และใช้ระบบ network เชื่อมโยงทุกตลาดเป็นระบบตลาดเดียว หรือ Single Central Market ต่อไป
นอกจากนี้ ในงานยังมีการประชุมเชิงปฏิบัติการ กัญชาในอุตสาหกรรมสุขภาพและการจับคู่เจรจาธุรกิจส่วนของกัญชาที่ไม่ใช่ยาเสพติด ระหว่างวิสาหกิจชุมชนและโรงงานผู้ผลิตยาและผลิตภัณฑ์จากสมุนไพร และจัดแสดงนิทรรศการสายพันธุ์ การปลูกและคุณภาพกัญชาไทย จากกลุ่มวิสาหกิจชุมชนผู้ปลูกกัญชาอีกด้วย

ที่มา : https://www.thaigov.go.th/news/contents/details/39862