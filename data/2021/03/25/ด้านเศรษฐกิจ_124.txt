รัฐบาลไทย-ข่าวทำเนียบรัฐบาล-ออมสิน ออกมาตรการ “พักชำระเงินต้น ส่งดอกเบี้ยตามกำลัง” ช่วยเหลือลูกหนี้เดือดร้อนผ่อนไม่ไหว ก่อนกลายเป็น NPLs


วันจันทร์ที่ 15 มีนาคม 2564
พิมพ์
ออมสิน ออกมาตรการ “พักชำระเงินต้น ส่งดอกเบี้ยตามกำลัง” ช่วยเหลือลูกหนี้เดือดร้อนผ่อนไม่ไหว ก่อนกลายเป็น NPLs
จากการติดตามตรวจสอบประวัติการชำระหนี้ของลูกหนี้สินเชื่อต่าง ๆ ของธนาคารที่ได้รับผลกระทบอย่างต่อเนื่องจากการแพร่ระบาดของเชื้อไวรัสโควิด-19 พบว่าขณะนี้มีลูกหนี้จำนวนหนึ่งที่ได้รับความเดือดร้อนและเริ่มประสบปัญหาผิดนัดชำระหนี้
นายวิทัย รัตนากร ผู้อำนวยการธนาคารออมสิน เปิดเผยว่า จากการติดตามตรวจสอบประวัติการชำระหนี้ของลูกหนี้สินเชื่อต่าง ๆ ของธนาคารที่ได้รับผลกระทบอย่างต่อเนื่องจากการแพร่ระบาดของเชื้อไวรัสโควิด-19 พบว่าขณะนี้มีลูกหนี้จำนวนหนึ่งที่ได้รับความเดือดร้อนและเริ่มประสบปัญหาผิดนัดชำระหนี้ ดังนั้น เพื่อเป็นการช่วยเหลือและประคับประคองไม่ให้ลูกหนี้ต้องเสียประวัติกลายเป็นหนี้ NPLs ซึ่งจะเป็นอุปสรรคในการขอสินเชื่อหรือทำธุรกรรมทางการเงินอื่นอีกในอนาคต ธนาคารออมสินจึงประชาสัมพันธ์แจ้งให้ลูกหนี้กลุ่มนี้ติดต่อธนาคารเพื่อหาแนวทางแก้ไขหนี้ร่วมกันตามมาตรการช่วยเหลือเป็นรายบุคคล
มาตรการช่วยเหลือลูกหนี้ในครั้งนี้ ให้สิทธิเฉพาะสินเชื่อบางประเภท ได้แก่ สินเชื่อเคหะ สินเชื่อไทรทอง สินเชื่อธุรกิจ สินเชื่อครูและบุคลากรทางการศึกษา สินเชื่อสวัสดิการ และสินเชื่อธนาคารประชาชน โดยลูกหนี้ที่ค้างชำระไม่เกิน 90 วัน และสถานะบัญชียังไม่เป็น NPLs สามารถเลือกเมนูบนแอปพลิเคชัน MyMo เพื่อเข้าร่วมมาตรการได้อัตโนมัติ ธนาคารได้พิจารณาแผนชำระหนี้ของลูกหนี้แต่ละรายตามความเหมาะสมสอดคล้องกับความสามารถในการชำระหนี้เป็นรายบุคคล ให้ลูกหนี้ได้พักชำระเงินต้น และจ่ายดอกเบี้ยเต็มจำนวนหรือจ่ายบางส่วน ภายในกำหนดระยะเวลาของแต่ละแผนชำระหนี้ที่ธนาคารอนุมัติให้ กรณีที่ลูกหนี้ไม่สะดวกกดใช้สิทธิ์อัตโนมัติผ่าน MyMo สามารถไปติดต่อดำเนินการได้ที่ธนาคารออมสินทุกสาขาทั่วประเทศ
ทั้งนี้ ลูกหนี้ที่เริ่มประสบปัญหาค้างชำระและจำเป็นต้องแก้ไขหนี้ก่อนเสียประวัติ กลายเป็น NPLs  สามารถเลือกเข้ามาตรการช่วยเหลือได้ตั้งแต่บัดนี้ – 30 มิถุนายน 2564 สอบถามข้อมูลเพิ่มเติมได้ที่ธนาคารออมสินทุกสาขา และที่ Call Center โทร. 1115

ที่มา : https://www.thaigov.go.th/news/contents/details/39968