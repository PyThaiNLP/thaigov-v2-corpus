รัฐบาลไทย-ข่าวทำเนียบรัฐบาล-รองนายกฯ สุพัฒนพงษ์ หารือเอกอัครราชทูตมาเลเซีย เห็นพ้องผลักดันความร่วมมือด้านพลังงาน สนับสนุนความร่วมมือระหว่างกันบนพื้นฐานผลประโยชน์ร่วมกันที่ยั่งยืน


วันพฤหัสบดีที่ 11 มีนาคม 2564
พิมพ์
รองนายกฯ สุพัฒนพงษ์ หารือเอกอัครราชทูตมาเลเซีย เห็นพ้องผลักดันความร่วมมือด้านพลังงาน สนับสนุนความร่วมมือระหว่างกันบนพื้นฐานผลประโยชน์ร่วมกันที่ยั่งยืน
รองนายกฯ สุพัฒนพงษ์ หารือเอกอัครราชทูตมาเลเซีย เห็นพ้องผลักดันความร่วมมือด้านพลังงาน สนับสนุนความร่วมมือระหว่างกันบนพื้นฐานผลประโยชน์ร่วมกันที่ยั่งยืน
วันนี้ (11 มีนาคม 2564) เวลา 11.00 น. ณ ห้องรับรอง 2 ชั้น 25 ตึก Energy Complex (EnCo) กระทรวงพลังงาน ดาโตะ โจจี แซมูเอล (H.E. Dato’ Jojie Samuel) เอกอัครราชทูตมาเลเซียประจำประเทศไทย เข้าเยี่ยมคารวะ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เพื่อแสดงความยินดีเนื่องในโอกาสเข้ารับตำแหน่งรองนายกรัฐมนตรีและรัฐมนตรีว่าการกระทรวงพลังงาน สรุปสาระสำคัญการหารือ ดังนี้
รองนายกรัฐมนตรีชื่นชมความสัมพันธ์อันดีระหว่างไทยกับมาเลเซีย โดยมาเลเซียเป็นประเทศเพื่อนบ้านที่ใกล้ชิดและมีความร่วมมือกันอย่างรอบด้าน ทั้งในด้านความมั่นคง เศรษฐกิจ การค้าการลงทุน และความสัมพันธ์ในระดับประชาชน รวมถึงความร่วมมือพหุภาคีภายใต้กรอบอาเซียน พร้อมหวังว่า ทั้งสองฝ่ายจะเพิ่มพูนความร่วมมือในสาขาที่มีศักยภาพและเป็นประโยชน์ร่วมกัน โดยเฉพาะความร่วมมือด้านพลังงาน ทั้งนี้ เพื่อเสริมสร้างและรักษาพลวัตความร่วมมือระหว่างกันต่อไป
เอกอัครราชทูตมาเลเซียประจำประเทศไทยขอบคุณรองนายกรัฐมนตรีที่สละเวลาให้เข้าพบ และแสดงความยินดีในโอกาสเข้ารับตำแหน่งใหม่ เชื่อมั่นว่าด้วยประสบการณ์และความเชี่ยวชาญของรองนายกรัฐมนตรีจะช่วยสร้างศักยภาพด้านพลังงานของไทยให้แข็งแกร่งยิ่งขึ้น นอกจากนี้ เอกอัครราชทูตฯ ชื่นชมความสัมพันธ์ระหว่างไทยกับมาเลเซียที่มีมาอย่างยาวนาน โดยเห็นพ้อง และยินดีสนับสนุนรองนายกรัฐมนตรีในการขยายความร่วมมือ ตลอดจนการแลกเปลี่ยนการเยือนระหว่างกันมากขึ้นภายหลังสถานการณ์โควิด-19 คลี่คลาย
โอกาสนี้ ทั้งสองฝ่ายได้หารือร่วมกันในประเด็นความร่วมมือด้านพลังงาน โดยเอกอัครราชทูตฯ ขอให้ฝ่ายไทยพิจารณาความเป็นไปได้ในการส่งออกไฟฟ้าจากมาเลเซียมายังภาคใต้ของไทย ในโครงการโรงไฟฟ้าพลังงานความร้อนและแก๊สร่วม (Combine-Cycle Gas Turbine Power Plant Project – CCGT Project) ซึ่งหน่วยงานที่เกี่ยวข้องของไทยจะพิจารณาข้อมูลที่เกี่ยวกับโครงการต่อไป

ที่มา : https://www.thaigov.go.th/news/contents/details/39865