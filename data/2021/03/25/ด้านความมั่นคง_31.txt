รัฐบาลไทย-ข่าวทำเนียบรัฐบาล-มท.1 ให้การต้อนรับคณะ กมธ.วิสามัญพิจารณาศึกษาปัญหายาเสพติดฯ สภาผู้แทนราษฎร เน้นย้ำ ให้ความสำคัญการลด Demand ผู้เสพ และ Supply ผู้ค้าผู้ผลิตอย่างเข้มข้นต่อเนื่อง


วันจันทร์ที่ 8 มีนาคม 2564
พิมพ์
มท.1 ให้การต้อนรับคณะ กมธ.วิสามัญพิจารณาศึกษาปัญหายาเสพติดฯ สภาผู้แทนราษฎร เน้นย้ำ ให้ความสำคัญการลด Demand ผู้เสพ และ Supply ผู้ค้าผู้ผลิตอย่างเข้มข้นต่อเนื่อง
มท.1 ให้การต้อนรับคณะ กมธ.วิสามัญพิจารณาศึกษาปัญหายาเสพติดฯ สภาผู้แทนราษฎร เน้นย้ำ ให้ความสำคัญการลด Demand ผู้เสพ และ Supply ผู้ค้าผู้ผลิตอย่างเข้มข้นต่อเนื่อง
วันนี้ (8 มี.ค.64) เวลา 09.00 น. ที่ห้องประชุมราชสีห์ ชั้น 2 ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้การต้อนรับ พลตำรวจเอก ยงยุทธ เทพจำนงค์ ประธานคณะกรรมาธิการวิสามัญพิจารณาศึกษาปัญหายาเสพติด แนวทางการจัดตั้งศูนย์บำบัดยาเสพติด การป้องกันและแก้ไขปัญหายาเสพติดอย่างเป็นระบบ สภาผู้แทนราษฎร และคณะ ในโอกาสเข้าศึกษาดูงานศูนย์อำนวยการป้องกันและปราบปรามยาเสพติดกระทรวงมหาดไทย โดยมี นายฉัตรชัย พรหมเลิศ ปลัดกระทรวงมหาดไทย นายชยาวุธ จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายชัยชาญ สิทธิวิรัชธรรม หัวหน้าผู้ตรวจราชการกระทรวงมหาดไทย นายธนาคม จงจิระ อธิบดีกรมการปกครอง ผู้บริหารระดับสูงของกรมในสังกัดกระทรวงมหาดไทย และเจ้าหน้าที่ที่เกี่ยวข้อง ร่วมให้การต้อนรับ
พลเอก อนุพงษ์ เผ่าจินดา กล่าวว่า กระทรวงมหาดไทยมีความยินดีเป็นอย่างยิ่งที่ได้รับเกียรติจากคณะกรรมาธิการวิสามัญพิจารณาศึกษาปัญหายาเสพติด แนวทางการจัดตั้งศูนย์บำบัดยาเสพติด การป้องกันและแก้ไขปัญหายาเสพติดอย่างเป็นระบบ สภาผู้แทนราษฎร เข้าศึกษาดูงานและติดตามแนวทางการปฏิบัติในการป้องกันและแก้ไขปัญหายาเสพติดของกระทรวงมหาดไทย ซึ่งกระทรวงมหาดไทยได้กำหนดให้ปัญหายาเสพติดเป็นภารกิจสำคัญ โดยเฉพาะอย่างยิ่งการลดผู้เสพผู้ติดยาเสพติด (Demand) และการจัดการกับผู้ค้าผู้ผลิตยาเสพติด (Supply) พร้อมกำหนดโครงสร้างการทำงาน แผนการดำเนินงาน ติดตามผลการดำเนินงาน รวมถึงเน้นย้ำการขับเคลื่อนหมู่บ้านเป้าหมายในการบำบัดฟื้นฟูผู้เสพยาเสพติดในชุมชนอย่างต่อเนื่อง โดยการเข้าศึกษาดูงานของคณะกรรมาธิการฯ ในวันนี้จะเป็นประโยชน์กับกระทรวงมหาดไทยอย่างสูงสุด ซึ่งทั้งผู้ปฏิบัติและฝ่ายวิชาการจะได้ร่วมแลกเปลี่ยน และจะได้นำแนวทางจากคณะกรรมาธิการฯ ได้ให้ข้อแนะนำ มาขับเคลื่อนบูรณาการทำงานสอดประสานกันกับหน่วยงานที่เกี่ยวข้องอย่างละเอียดและเป็นระบบ อันจะทำให้ปัญหายาเสพติดหมดไปจากสังคมไทยอย่างยั่งยืน
พลตำรวจเอก ยงยุทธ เทพจำนงค์ กล่าวว่า สืบเนื่องจากสมาชิกสภาผู้แทนราษฎรได้เสนอญัตติประเด็นปัญหาเกี่ยวกับสถานการณ์ยาเสพติดในหลายพื้นที่ จำนวน 8 ญัตติ ซึ่งสภาผู้แทนราษฎรได้มีมติจัดตั้งคณะกรรมาธิการวิสามัญพิจารณาศึกษาปัญหายาเสพติด แนวทางการจัดตั้งศูนย์บำบัดยาเสพติด การป้องกันและแก้ไขปัญหายาเสพติดอย่างเป็นระบบ สภาผู้แทนราษฎร โดยมีคณะกรรมาธิการฯ จำนวน 39 ท่าน ทำหน้าที่ศึกษา วิเคราะห์ และหารือร่วมกับหน่วยงานที่เกี่ยวข้องเกี่ยวกับแนวทางการแก้ไขปัญหายาเสพติด ซึ่งกระทรวงมหาดไทยถือเป็นหน่วยงานสำคัญที่ทำหน้าที่ในการสนับสนุนการดำเนินงานแก้ไขปัญหายาเสพติดในจังหวัดและอำเภออย่างต่อเนื่อง จึงเป็นที่มาของการมาศึกษาดูงานกระทรวงมหาดไทยในวันนี้
นายฉัตรชัย พรหมเลิศ กล่าวว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้ความสำคัญและกำหนดนโยบายการป้องกันและแก้ไขปัญหายาเสพติดเป็นภารกิจสำคัญและเน้นย้ำให้ทุกหน่วยงานทั้งในส่วนกลาง ส่วนภูมิภาค และท้องถิ่น ดำเนินมาตรการต่าง ๆ อย่างเข้มข้นในทุกพื้นที่ ซึ่งในวันนี้ นอกเหนือจากมาตรการแก้ไขปัญหายาเสพติดที่ดำเนินการแล้ว กระทรวงมหาดไทยโดยทุกส่วนราชการที่เกี่ยวข้องมีความเต็มใจและตั้งใจรับคำแนะนำของคณะกรรมาธิการ ฯ มาเติมเต็มให้การดำเนินงานสมบูรณ์ขึ้น และจะได้นำคำแนะนำและข้อสังเกตไปขยายผลสู่ทุกพื้นที่เพื่อให้ความคาดหวังและความต้องการของประชาชนในการให้สังคมไทยเป็นสังคมปลอดภัยจากยาเสพติด
สำหรับผลการดำเนินงานป้องกันและแก้ไขปัญหายาเสพติดของกระทรวงมหาดไทย ในปี 2563 ได้แก่ 1) ด้านการป้องกัน สามารถสร้างพื้นที่ปลอดภัยได้ จำนวน 5,406 ตำบล 48 เขต คิดเป็นร้อยละ 74.66 จากเป้าหมายร้อยละ 50 ของ 7,255 ตำบล 50 เขต โดยดำเนินการได้สูงกว่าเป้าหมายที่กำหนด  และหมู่บ้าน ชุมชนปลอดยาเสพติด จำนวน 59,122 แห่ง คิดเป็นร้อยละ 73.83 และ 2) ด้านการบำบัดรักษา ผู้ผ่านการบำบัดรักษาระบบสมัครใจ ศูนย์ปรับเปลี่ยนพฤติกรรม จำนวน 25,310 คน และผู้ผ่านการฟื้นฟูสมรรถภาพผู้ติดยาเสพติด จำนวน 622 คน ผู้ผ่านการบำบัดรักษาที่ได้รับการติดตาม จำนวน 102,574 คน ซึ่งกระทรวงมหาดไทยมีความมุ่งมั่นในการป้องกันและแก้ไขปัญหายาเสพติด โดยบูรณาการทุกภาคส่วน ร่วมสร้างความเข้มแข็งของหมู่บ้าน ชุมชน ลดผู้เสพรายใหม่ และพร้อมคืนคนดีสู่สังคม เพื่อให้สังคมไทยปลอดภัยจากยาเสพติดอย่างยั่งยืน

ที่มา : https://www.thaigov.go.th/news/contents/details/39742