รัฐบาลไทย-ข่าวทำเนียบรัฐบาล-รมข.ธรรมนัส ลงพื้นที่ตรวจติดตาม การสร้างโครงการประตูระบายน้ำเขาชนกัน จังหวัดนครสวรรค์ 


วันศุกร์ที่ 19 มีนาคม 2564
รมข.ธรรมนัส ลงพื้นที่ตรวจติดตาม การสร้างโครงการประตูระบายน้ำเขาชนกัน จังหวัดนครสวรรค์
รมข.ธรรมนัส ลงพื้นที่ตรวจติดตาม การสร้างโครงการประตูระบายน้ำเขาชนกัน จังหวัดนครสวรรค์ แก้ปัญหาการขาดแคลนน้ำในช่วงฤดูแล้ง และช่วยบรรเทาอุทกภัยที่เกิดขึ้นเป็นประจำทุกปี
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง ลงพื้นที่ตรวจติดตามการสร้างโครงการประตูระบายน้ำเขาชนกัน จังหวัดนครสวรรค์ ณ โครงการประตูระบายน้ำเขาชนกัน อ.แม่วงก์ จ.นครสวรรค์ ว่า โครงการประตูระบายน้ำเขาชนกัน เป็นการก่อสร้างประตูระบายน้ำ และอาคารประกอบพร้อมส่วนประกอบอื่น มีประตูระบายน้ำขนาด 7 ช่อง พื้นที่รับประโยชน์ 10,000 ไร่ เพื่อสนับสนุนด้านการเกษตร ด้านอุปโภคบริโภค และบรรเทาปัญหาอุทกภัย
จากการที่ลุ่มน้ำสะแกกรังประสบปัญหาการขาดแคลนน้ำทั้งการอุปโภคบริโภค และการเพาะปลูกในเขตอ.แม่วงก์ อ.แม่เปิ่น อ.ลาดยาว จ.นครสวรรค์ และอ.สว่างอารมณ์ อ.ทัพทัน อ.เมือง จ.อุทัยธานี รวมทั้งปัญหาน้ำท่วมตอนล่าง และพื้นที่ลุ่มริมลำน้ำในเขต อ.ลาดยาว อ.ชุมตำบง จ.นครสวรรค์ และอ.ทัพทัน อ.สว่างอารมณ์ จ.อุทัยธานี ทั้งนี้พื้นที่ประสบปัญหาส่วนใหญ่ จะอยู่ในพื้นที่ลุ่มแม่น้ำวงก์และสะแกกรังตอนล่าง เนื่องจากยังไม่มีที่เก็บกักน้ำเพียงพอในการเก็บกักน้ำหลากในฤดูฝน เพื่อนำมาใช้ในช่วงฤดูแล้ง และเหตุการณ์อุกทกภัย ที่จะสร้างความเสียหายต่อทรัพย์สินและผลผลิตทางการเกษตรของประชาชนอย่างมากเป็นประจำทุกปี และมีแนวโน้มมากขึ้นในอนาคต ก่อให้เกิดความเสียหายมากและกว้างขว้างในทุกภาคส่วน โดยเฉพาะอุทกภัยในปี 2554 และเหตุการณ์ภัยแล้ง 2558 สร้างความเสียหายให้กับพื้นที่เกษตรกรรม ชุมชนที่อยู่อาศัย พาณิชยกรรม และการท่องเที่ยว
ร้อยเอก ธรรมนัส กล่าวว่า จากโครงการประตูระบายน้ำเขาชนกันนี้ จะทำให้เกิดผลประโยชน์ ทั้งทางด้านการเกษตร เนื่องมาจากการเพิ่มขึ้นของผลผลิต ที่เกิดจากการมีน้ำใช้อย่างเพียงพอ และเปลี่ยนแปลงการปลูกพืชที่สร้างรายได้แก่ครัวเรือนในฤดูแล้ง ช่วยบรรเทาอุทกภัยในพื้นที่อำเภอลาดยาว จังหวัดนครสวรรค์ ประชาชนในพื้นที่จะมีน้ำอุปโภค – บริโภค อย่างเพียงพอ

ที่มา : https://www.thaigov.go.th/news/contents/details/40145