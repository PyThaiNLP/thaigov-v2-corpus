รัฐบาลไทย-ข่าวทำเนียบรัฐบาล-โครงการล้านละร้อย 


วันเสาร์ที่ 13 มีนาคม 2564
โครงการล้านละร้อย
รมช.ประภัตร นำทีมชี้แจงโครงการล้านละร้อย มอบกรมปศุสัตว์ผลิตอาหารเพื่อสนับสนุนการเลี้ยงโค พร้อมนำบริษัทเข้ารับซื้อโคทั้งหมดจากเกษตรกรในพื้นที่ เพื่อส่งไปยังประเทศลาวและจีนต่อไป
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการในพื้นที่ ม.12 ต.หนองปลิงอ.เลาขวัญ จ.กาญจนบุรี ซึ่ง อ.เลาขวัญ นี้ มีสภาพพื้นที่แห้งแล้ง การประกอบอาชีพด้านการเกษตรจึงไม่ค่อยได้ผล อาชีพปศุสัตว์ เช่น การเลี้ยงโค-กระบือ จึงเป็นทางเลือกของเกษตรกรในพื้นที่ ซึ่งปัจจุบันมีจำนวนประชากรโคเนื้อในพื้นที่ จำนวน72,084 ตัว มีเกษตรกรผู้เลี้ยง จำนวน 2,275 ราย โดยอำเภอได้สนับสนุนโครงการต่าง ๆ ให้กับเกษตรกรในพื้นที่ เช่นโครงการฟาร์มโคเนื้อสร้างอาชีพระยะที่ 2 โครงการปรับเปลี่ยนพื้นที่ทำนาไม่เหมาะสมเพื่อส่งเสริมการเลี้ยงโคเนื้อ กลุ่มเกษตรกรผู้ปลูกพืชอาหารสัตว์ และกลุ่มเกษตรกรผู้เลี้ยงโคขุน เป็นต้น
สำหรับการลงพื้นที่ในวันนี้ รัฐมนตรีช่วยว่าการกระทรวงเกษตรและสหกรณ์ ได้นำผู้แทนจากกรมปศุสัตว์ และธนาคารเพื่อการเกษตรและสหกรณ์การเกษตร (ธ.ก.ส.) มาชี้แจงแนวทางการรับซื้อโคเนื้อในโครงการสนับสนุนสินเชื่อส่งเสริมการเลี้ยงสัตว์และกิจการที่เกี่ยวเนื่อง ในอัตราดอกเบี้ยเพียงร้อยละ 0.01 ต่อปี หรือล้านละร้อย (สินเชื่อธุรกิจชุมชนสร้างไทย)
นายประภัตร กล่าวว่า ในวันนี้กระทรวงเกษตรและสหกรณ์ พร้อมด้วยกระทรวงทรัพยากรธรรมชาติและสิ่งแวดล้อม มาร่วมกันแก้ไขปัญหาความแห้งแล้งในเขต อ.เลาขวัญ ซึ่งเป็นที่ดอนที่น้ำไม่สามารถส่งมาได้ วันนี้จึงมาส่งเสริมตามนโยบายของนายกรัฐมนตรีที่ต้องการส่งเสริมอาชีพและรายได้ให้กับเกษตรกร ในขณะที่ฝนทิ้งช่วง หน้าแล้ง และช่วงโควิด-19 จึงได้สนับสนุนโครงการสนับสนุนสินเชื่อส่งเสริมการเลี้ยงสัตว์และกิจการที่เกี่ยวเนื่อง ในอัตราดอกเบี้ยเพียงร้อยละ 0.01 ต่อปี หรือล้านละร้อย แต่ต้องเป็นวิสาหกิจชุมชน และต้องมีตลาดรองรับ โดยไม่ต้องมีหลักทรัพย์ค้ำประกัน
และสำหรับในพื้นที่นี้ มีความเหมาะสมในการเลี้ยงปศุสัตว์ ทั้งการเลี้ยงโค แพะ แกะ เป็นต้น โดยในพื้นที่นี้มีการเลี้ยงโคถึงจำนวน 72,084 ตัว จึงมอบหมายให้กรมปศุสัตว์ผลิตอาหารโคในราคาถูก เพื่อช่วยพี่น้องเกษตรกรที่ไม่มีน้ำ ซึ่งจะไปผลิตที่จังหวัดสุพรรณบุรีและนำมาส่งให้ เนื่องจากมีระยะทางห่างกันไม่เกิน 60 กิโลเมตร ในราคาต้นทุน ไม่เกิน 5 บาท ซึ่งจะทำให้พี่น้องเกษตรกรสามารถขายได้อย่างมีกำไร และหลังจากนี้ จะมีบริษัทเข้ามารับซื้อโคทั้งหมด เพื่อจะส่งไปประเทศลาวและจีนซึ่งคาดว่าจะทำให้ราคาโคขยับสูงขึ้นต่อไป นอกจากนี้ ยังได้มาช่วยเจาะบ่อบาดาลให้กับพี่น้องเกษตรกรที่นี่ด้วย โดยส่วนหนึ่งจะใช้รถของประชาชนร่วมกับองค์การบริหารส่วนตำบล อย่างไรก็ตาม สิ่งสำคัญที่สุดคือจะทำอย่างไรให้มีน้ำ มีอาหารสัตว์ และการปล่อยอนุมัติสินเชื่อของ ธ.ก.ส. ให้เกิดขึ้นได้จริง

ที่มา : https://www.thaigov.go.th/news/contents/details/39946