รัฐบาลไทย-ข่าวทำเนียบรัฐบาล-รมว.ยุติธรรม เปิดอบรมหลักสูตรไกล่เกลี่ยข้อพิพาท รุ่นที่ ๒๖ - กรมคุ้มครองสิทธิผนึกเซ็น MOU ร่วม ๖ มหาวิทยาลัย หวังช่วยประชาชนเข้าถึงความยุติธรรม ลดความขัดแย้งเกิดความสมานฉันท์มากขึ้


วันอังคารที่ 16 มีนาคม 2564
รมว.ยุติธรรม เปิดอบรมหลักสูตรไกล่เกลี่ยข้อพิพาท รุ่นที่ ๒๖ - กรมคุ้มครองสิทธิผนึกเซ็น MOU ร่วม ๖ มหาวิทยาลัย หวังช่วยประชาชนเข้าถึงความยุติธรรม ลดความขัดแย้งเกิดความสมานฉันท์มากขึ้
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดอบรมหลักสูตรไกล่เกลี่ยข้อพิพาท รุ่นที่ ๒๖ - กรมคุ้มครองสิทธิผนึกเซ็น MOU ร่วม ๖ มหาวิทยาลัย หวังช่วยประชาชนเข้าถึงความยุติธรรม ลดความขัดแย้งเกิดความสมานฉันท์มากขึ้นในสังคม
ในวันศุกร์ที่ ๑๒ มีนาคม ๒๕๖๔ เวลา ๑๓.๐๐ น. ณ ห้องเมจิก ๓ ชั้น ๒ โรงแรมมิราเคิล แกรนด์ คอนเวนชั่น กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดการฝึกอบรมหลักสูตรอบรมการไกล่เกลี่ยข้อพิพาทตามพระราชบัญญัติการไกล่เกลี่ยข้อพิพาท พ.ศ.๒๕๖๒ รุ่นที่ ๒๖ และเป็นสักขีพยานในพิธีลงนามบันทึกข้อตกลงความร่วมมือระหว่าง กรมคุ้มครองสิทธิและเสรีภาพ กับมหาวิทยาลัยรามคำแหง มหาวิทยาลัยธุรกิจบัณฑิตย์ มหาวิทยาลัยเอเชียอาคเนย์วิทยาลัยทองสุข การเคหะแห่งชาติ และสำนักงานคณะกรรมการคุ้มครองผู้บริโภค โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ ลงนามร่วมกับ ผศ.วุฒิศักดิ์ ลาภเจริญทรัพย์ อธิการบดีมหาวิทยาลัยรามคำแหง ดร.ดาริกา ลัทธพิพัฒน์ อธิการบดีมหาวิทยาลัยธุรกิจบัณฑิตย์ ดร.ฉัททวุฒิ พีชผล อธิการบดีมหาวิทยาลัยเอเชียอาคเนย์ ดร.พรจิต อรัณยกานนท์ อธิการบดีวิทยาลัยทองสุข นายทวีพงษ์ วิชัยดิษฐ ผู้ว่าการการเคหะแห่งชาติ และ นายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค ซึ่งได้รับเกียรติจาก ดร.โฆสิต สุวินิจจิต ประธานคณะกรรมการยุทธศาสตร์พัฒนาและบูรณาการเครือข่ายภาคประชาชน กระทรวงยุติธรรม พร้อมด้วย นายวัลลภ นาคบัว รองปลัดกระทรวงยุติธรรม และคณะผู้บริหาร ร่วมเป็นสักขีพยาน
นายเรืองศักดิ์ กล่าวรายงานว่า การฝึกอบรมหลักสูตรการไกล่เกลี่ยข้อพิพาท ตาม พ.ร.บ.การไกล่เกลี่ยข้อพิพาท พ.ศ. ๒๕๖๒ รุ่นที่ ๒๖ กำหนดจัดระหว่างวันที่ ๑๒ - ๑๓ มีนาคม ๒๕๖๔ และวันที่ ๑๘ - ๒๐ มีนาคม ๒๕๖๔ มีผู้เข้ารับการอบรมจำนวน ๕๐ คน ซึ่งเมื่อสำเร็จการฝึกอบรมแล้วจะได้ขึ้นทะเบียนเป็นผู้ไกล่เกลี่ยตามกฎหมาย และในวันนี้นับเป็นโอกาสอันดีที่กรมคุ้มครองสิทธิและเสรีภาพได้จัดพิธีลงนามความร่วมมือกับหน่วยงานภาคี ๖ หน่วยงาน คือ การเคหะแห่งชาติ สำนักงานคณะกรรมการคุ้มครองผู้บริโภค มหาวิทยาลัยรามคำแหง มหาวิทยาลัยธุรกิจบัณฑิตย์ มหาวิทยาลัยเอเชียอาคเนย์ และวิทยาลัยทองสุข เพื่อบูรณาการดำเนินงานด้านการคุ้มครองสิทธิและเสรีภาพของประชาชน การขับเคลื่อนแผนสิทธิมนุษยชนแห่งชาติ และการไกล่เกลี่ยข้อพิพาท อันเป็นประโยชน์อย่างยิ่งต่อการอำนวยความยุติธรรมให้ประชาชนเข้าถึงได้อย่างสะดวก รวดเร็วและเป็นธรรม
นายสมศักดิ์ กล่าวเปิดงานว่า รัฐธรรมนูญแห่งราชอาณาจักรไทย บัญญัติให้รัฐพึงจัดระบบการบริหารงานในกระบวนการยุติธรรมทุกด้านให้มีประสิทธิภาพ เป็นธรรมและไม่เลือกปฏิบัติ และให้ประชาชนเข้าถึงกระบวนการยุติธรรมได้โดยสะดวก รวดเร็ว และไม่เสียค่าใช้จ่ายสูงเกินสมควร ซึ่งรัฐบาลปัจจุบันมีความมุ่งมั่นตั้งใจที่จะสร้างความยุติธรรมลดความเหลื่อมล้ำในสังคม โดยเฉพาะอย่างยิ่ง กระทรวงยุติธรรมให้ความสำคัญในการนำความยุติธรรมไปสู่ประชาชน อย่างสะดวก รวดเร็ว และมีความเสมอภาคทุกชนชั้น ดั้งนั้น พ.ร.บ.การไกล่เกลี่ยข้อพิพาท พ.ศ.๒๕๖๒ ถือเป็นกฎหมายที่จะช่วยให้หน่วยงานของรัฐ ทั้งส่วนกลางและส่วนภูมิภาคพนักงานสอบสวน และภาคประชาชนสามารถอำนวยความยุติธรรมให้ประชาชนได้โดยสะดวก รวดเร็ว และไม่เสียค่าใช้จ่ายสูงเกินสมควร เกิดความเท่าเทียมกันและเสมอภาคทุกชนชั้น สอดคล้องกับรัฐธรรมนูญและนโยบายรัฐบาล
นายสมศักดิ์ กล่าวอีกว่า การไกล่เกลี่ยข้อพิพาทตามกฎหมาย เป็นการดำเนินการให้คู่กรณีมีโอกาสเจรจาตกลงกัน ระงับข้อพิพาทโดยสันติวิธีและปราศจากการวินิจฉัยข้อพิพาท และให้ข้อตกลงอันเกิดจากความตกลงยินยอมของคู่กรณีมีสภาพบังคับตามกฎหมาย ซึ่งทุกท่านที่ได้ผ่านการฝึกอบรมหลักสูตรนี้ ถือว่าเป็นกลไกที่สำคัญอย่างยิ่ง ที่จะขับเคลื่อนการดำเนินงานตาม พ.ร.บ.การไกล่เกลี่ยข้อพิพาท ในวันนี้กระทรวงยุติธรรม โดยกรมคุ้มครองสิทธิและเสรีภาพ ได้จัดทำบันทึกข้อตกลงความร่วมมือกับหน่วยงานของรัฐและสถาบันการศึกษา ให้เข้ามามีส่วนร่วมดำเนินงานด้านการคุ้มครองสิทธิและเสรีภาพของประชาชน ขับเคลื่อนแผนสิทธิมนุษยชนแห่งชาติ และการไกล่เกลี่ยข้อพิพาท อันเป็นประโยชน์อย่างยิ่งต่อการอำนวยความยุติธรรมให้ประชาชนเข้าถึงได้โดยสะดวก รวดเร็วและเป็นธรรมอย่างแท้จริง ทำให้ปริมาณคดีขึ้นสู่ศาลลดน้อยลง ลดปัญหาความขัดแย้ง เกิดความสมานฉันท์ขึ้นในสังคม
-------------------------------------------------

ที่มา : https://www.thaigov.go.th/news/contents/details/40013