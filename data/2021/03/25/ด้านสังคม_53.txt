รัฐบาลไทย-ข่าวทำเนียบรัฐบาล-ปลัด สธ.เผย สมุทรสาคร เอาอยู่ วางแผนปิด รพ.สนาม 7 แห่ง


วันพฤหัสบดีที่ 11 มีนาคม 2564
ปลัด สธ.เผย สมุทรสาคร เอาอยู่ วางแผนปิด รพ.สนาม 7 แห่ง
ปลัด สธ.เผย สมุทรสาคร เอาอยู่ วางแผนปิด รพ.สนาม 7 แห่ง
ปลัดกระทรวงสาธารณสุขเผย สถานการณ์โควิด 19 จ.สมุทรสาคร อยู่ในการควบคุม พบผู้ติดเชื้อลดลงเหลือ 30-50 รายต่อวัน เตรียมปิดโรงพยาบาลสนาม 7 แห่งใน 10 แห่ง รวมกว่า 2,100 เตียง  ส่วนที่เหลือสำรองเผื่อฉุกเฉิน และจะปิดเพิ่มหากสถานการณ์ดีขึ้น
นายแพทย์เกียรติ​ภูมิ ​วงศ์​รจิต​ ปลัด​กระทรวง​สาธารณสุข​ ให้สัมภาษณ์เกี่ยวกับการติดตามการบริหารจัดการและสถานการณ์โควิด 19 ใน จ.สมุทรสาคร ว่า ขณะนี้สถานการณ์การแพร่ระบาดของโรคโควิด 19 ใน จ.สมุทรสาคร มีแนวโน้มที่ดีขึ้น สามารถควบคุมได้ มาจากมาตรการต่างๆ ที่ได้ดำเนินการไป ทั้งการค้นหาผู้ติดเชื้อเชิงรุก การเฝ้าระวังเชิงรุก มาตรการ Bubble and Seal ในโรงงานขนาดใหญ่ มีพนักงานรวม 50,474 คน พบการติดเชื้อร้อยละ 10 โดยได้นำผู้ติดเชื้อไปอยู่ในสถานที่กักกันจนปลอดเชื้อ และมีการตรวจหาภูมิคุ้มกันเพื่อให้มั่นใจว่าปลอดเชื้อและมีภูมิคุ้มกันแล้ว รวมถึงมาตรการ DMHT ได้แก่ เว้นระยะห่าง การสวมหน้ากากอนามัย ล้างมือบ่อยๆ และการคัดกรองอุณหภูมิร่างกายก่อนเข้าสถานที่ต่างๆ ทำให้สามารถจำกัดการระบาดได้ ส่งผลให้ช่วงนี้พบผู้ติดเชื้อโดยเฉลี่ย 30-50 รายต่อวัน จึงเริ่มมีการผ่อนปรนมาตรการต่างๆ  รวมถึงลดจำนวนเตียงในโรงพยาบาลสนาม จากเดิมต้องใช้ดูแลผู้ติดเชื้อที่เป็นแรงงานต่างชาติ ปัจจุบันเริ่มว่างลงมาก มีการใช้งานจริง 120 เตียง ทำให้มีเตียงที่ไม่ได้ใช้งานเกินความจำเป็น จึงได้หารือกับนายแพทย์สาธารณสุขจังหวัดในการวางแผนปิดโรงพยาบาลสนามจำนวน 7 แห่ง จำนวน 2,227 เตียง จากทั้งหมด 10 แห่ง รวม 4,127 เตียง เพื่อให้นำสถานที่ไปใช้งานให้เกิดประโยชน์ตามปกติ ส่วนอีก 3 แห่ง รวม 1,900 เตียงสำรองไว้เผื่อเกิดสถานการณ์ฉุกเฉิน หากไม่มีความจำเป็นต่อการใช้งานจะมีการปิดเพิ่มซึ่งต้องดูตามสถานการณ์ต่อไป
นายแพทย์เกียรติ​ภูมิ กล่าวต่อว่า ในส่วนวัคซีนป้องกันโรคโควิด 19 จ.สมุทรสาคร ยังเป็นเป้าหมายสำคัญของประเทศที่จะได้รับวัคซีนในล็อตต่อๆ ไป เพื่อให้การควบคุมโรคมีประสิทธิภาพมากขึ้น และให้ภาคเศรษฐกิจของจังหวัดกลับมาเป็นปกติโดยเร็ว จากการที่ จ.สมุทรสาคร​ ได้รับวัคซีนจากซิโนแวค ล็อตแรกจำนวน 70,000 โดส เพื่อฉีดให้กับประชาชนเป้าหมาย 35,000 คน (ข้อมูล ณ วันที่ ​28 กุมภาพันธ์​-9 มีนาคม​ 2564)​ ฉีดไปแล้ว
9,583 คน หรือคิดเป็นร้อยละ 27.4 ซึ่งจะติดตามกลุ่มเป้าหมายให้มารับวัคซีนตามนัดหมายให้ครบ 100%  ภายใน 3 สัปดาห์ พร้อมวางแผนการฉีดวัคซีนและกำหนดกลุ่มเป้าหมายสำหรับล็อตต่อไปทั้งจาก แอสตร้าเซนเนก้า และจากซิโนแวค เพื่อให้มีการฉีดครอบคลุมทุกกลุ่มเป้าหมายทั้งจังหวัด จึงขอให้ประชาชนที่ได้รับแจ้ง
จากโรงพยาบาลให้มารับการฉีดวัคซีนตามวันและเวลาที่นัดหมายต่อไป
********************************* 11 มีนาคม 2564

ที่มา : https://www.thaigov.go.th/news/contents/details/39844