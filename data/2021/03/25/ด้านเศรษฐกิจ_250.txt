รัฐบาลไทย-ข่าวทำเนียบรัฐบาล-ธ.ก.ส. เตือนระวังผู้แอบอ้างใช้ LINE Account ปลอม หลอกโอนเงินค่าทำสัญญาเงินกู้


วันพฤหัสบดีที่ 25 มีนาคม 2564
พิมพ์
ธ.ก.ส. เตือนระวังผู้แอบอ้างใช้ LINE Account ปลอม หลอกโอนเงินค่าทำสัญญาเงินกู้
ธ.ก.ส.เตือนเกษตรกรลูกค้าและ ปชช.ทั่วไป ระวังแอบอ้างเป็น LINE Account ของธนาคาร ลวงผู้ต้องการกู้เงิน ให้โอนเงินค่าทำสัญญาเพื่อที่จะกู้เงินได้ ย้ำ ธ.ก.ส.ไม่มีนโยบายอนุมัติสินเชื่อผ่าน LINE Account หากต้องการขอสินเชื่อสามารถติดต่อได้โดยตรงที่ ธ.ก.ส.
ธ.ก.ส. เตือน ! เกษตรกรลูกค้าและประชาชนทั่วไป ระวังการแอบอ้างเป็น LINE Account ของธนาคาร ลวงผู้ต้องการกู้เงิน ให้โอนเงินค่าทำสัญญาเพื่อที่จะกู้เงินได้ ย้ำ ! ธ.ก.ส. ไม่มีนโยบายอนุมัติสินเชื่อผ่าน LINE Account หากต้องการขอสินเชื่อสามารถติดต่อได้โดยตรงที่ ธ.ก.ส.ทุกสาขาทั่วประเทศ
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ด้วยขณะนี้มีกลุ่มผู้ไม่หวังดี ใช้ช่องทาง LINE Official Account ชื่อ “ธกส การเกษตร” แอบอ้างว่าเป็นบัญชีของธนาคาร โดยอ้างว่าจะมีการให้สินเชื่อ แต่ต้องโอนเงินชำระเงินค่าจัดทำสัญญาจำนวน 390 บาทก่อน จากนั้นจะได้รับเงินกู้ ซึ่งพบผู้เสียหายจากกรณีดังกล่าวหลายราย นั้น
ธ.ก.ส. ขอเรียนว่า ธ.ก.ส. ไม่มีนโยบายในการอนุมัติสินเชื่อหรือให้ลูกค้าชำระเงินค่าจัดทำสัญญาเงินกู้ผ่านทาง LINE Account จึงขอให้เกษตรกรลูกค้าและประชาชนทั่วไปอย่าหลงเชื่อหรือโอนเงินไปให้บุคคลดังกล่าว  ทั้งนี้ ธ.ก.ส. มี LINE Official ที่ใช้ชื่อว่า “BAAC Family”  มีวัตถุประสงค์เพื่อเป็นช่องทางในการสื่อสารข้อมูลด้านผลิตภัณฑ์ การให้บริการหรือข้อมูลข่าวสารสำคัญไปยังลูกค้า รวมถึงการแจ้งความประสงค์เบื้องต้นในการขอใช้บริการสินเชื่อบางประเภทกับ ธ.ก.ส. เท่านั้น ซึ่งสามารถสังเกตได้จากชื่อ LINE Account “BAAC Family” โดยมีโลโก้ ธ.ก.ส. และสัญลักษณ์รูปโล่สีเขียวที่บริเวณหน้าชื่อ และมียอดผู้ติดตามปัจจุบันกว่า 8 ล้านคน
หากลูกค้ามีความประสงค์ขอสินเชื่อสามารถติดต่อได้ที่ ธ.ก.ส. ทุกสาขาทั่วประเทศ หรือสอบถามข้อมูลเพิ่มเติมได้ที่ Call Center 02 555 0555 ได้ตลอด 24 ชั่วโมง นอกจากนี้ ลูกค้าสามารถติดตามข่าวสารของธนาคารหรือสอบถามข้อมูลเพิ่มเติมได้ผ่านช่องทาง เว็บไซต์ www.baac.or.th  Facebook Page “ธกส BAAC Thailand” และ “ธกส บริการด้วยใจ” ทั้งนี้ ธนาคารจะดําเนินการเอาผิดตามขั้นตอนทางกฎหมายกับผู้ที่หลอกลวงในลักษณะดังกล่าวต่อไป

ที่มา : https://www.thaigov.go.th/news/contents/details/40332