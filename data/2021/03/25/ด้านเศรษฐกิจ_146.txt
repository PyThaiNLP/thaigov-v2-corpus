รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ เตรียมการจัดทำแผนป้องกันและบรรเทาสาธารณภัยด้านเกษตร ในช่วงฤดูฝน ปี 2564 


วันอังคารที่ 16 มีนาคม 2564
กระทรวงเกษตรและสหกรณ์ เตรียมการจัดทำแผนป้องกันและบรรเทาสาธารณภัยด้านเกษตร ในช่วงฤดูฝน ปี 2564
กระทรวงเกษตรและสหกรณ์ เตรียมการจัดทำแผนป้องกันและบรรเทาสาธารณภัยด้านเกษตร ในช่วงฤดูฝน ปี 2564 เน้นย้ำการป้องกัน เตรียมพร้อมเผชิญเหตุ และดูแลฟื้นฟูหลังเกิดภัย
นายสำราญ สาราบรรณ์ รองปลัดกระทรวงเกษตรและสหกรณ์ เปิดเผยภายหลังการประชุมศูนย์ติดตามและแก้ไขปัญหาภัยพิบัติด้านเกษตร ครั้งที่ 1 / 2564 ณ ห้องประชุมกระทรวงเกษตรและสหกรณ์ ว่า จากการคาดการณ์สถานการณ์ในช่วงฤดูฝน ปี 2564 คาดว่าฝนจะเริ่มตกเร็วขึ้นกว่าปกติ ในช่วงกลางเดือนเมษายน - พฤษภาคม ก่อนจะเว้นช่วงในช่วงเดือนมิถุนายน ดังนั้นเพื่อเป็นการเตรียมความพร้อมในการป้องกันและลดผลกระทบจากสถานการณ์ภัยพิบัติในช่วงฤดูฝนจะเกิดขึ้นต่อภาคการเกษตร กระทรวงเกษตรฯ จึงได้เตรียมการจัดทำแผนป้องกันและบรรเทาสาธารณภัยด้านเกษตร ในช่วงฤดูฝน ปี 2564 โดยได้ขอความร่วมมือให้กรมชลประทาน จัดทำแผนการจัดสรรน้ำในช่วงฤดูฝน และร่วมกับกรมพัฒนาที่ดินจัดทำแผนคาดการณ์พื้นที่เสี่ยงอุทกภัย นอกจากนี้ ยังมอบหมายกรมการข้าว กรมชลประทาน และกรมส่งเสริมการเกษตร ร่วมกันวางแผนการเพาะปลูกพืชฤดูฝน ปีการผลิต 2564 ตลอดจนให้ทุกหน่วยงานในสังกัดกระทรวงเกษตรและสหกรณ์ร่วมกันร่างแผนป้องกันและเผชิญเหตุอุทกภัยด้านการเกษตร ในเรื่องของการป้องกันและลดผลกระทบ การเตรียมความพร้อมเผชิญเหตุ ตลอดจนการฟื้นฟูและดูแลหลังเกิดภัย โดยการเตรียมการจัดทำแผนดังกล่าว สำหรับใช้เป็นกรอบแนวทางการดำเนินงานของหน่วยงานราชการ ในการป้องกันและแก้ไขปัญหาภัยพิบัติด้านเกษตร และเตรียมการให้ความช่วยเหลือ เพื่อบรรเทาความเดือดร้อนของเกษตรกรที่อาจได้รับผลกระทบจากสถานการณ์ภัยในช่วงฤดูฝน ปี 2564 ให้เป็นไปอย่างรวดเร็วและมีประสิทธิภาพ
สำหรับแผนการบริหารจัดการน้ำฤดูแล้ง ปี 2563/64 เริ่มตั้งแต่วันที่ 1 พฤศจิกายน 2563 สิ้นสุดวันที่ 30 เมษายน 2564 สถานการณ์น้ำและการบริหารจัดการน้ำของประเทศในปัจจุบัน (ข้อมูล ณ วันที่ 15 มี.ค. 64) มีน้ำใช้การ 16,065 ล้านลูกบาศก์เมตร แบ่งเป็น ภาคเหนือมีปริมาณน้ำใช้การ 3,459 ล้านลูกบาศก์เมตร ภาคตะวันออกเฉียงเหนือ มีปริมาณน้ำใช้การ 3,700 ล้านลูกบาศก์เมตร ภาคตะวันตกมีปริมาณน้ำใช้การ 3,119 ล้านลูกบาศก์เมตร ภาคกลางมีปริมาณน้ำใช้การ 625 ล้านลูกบาศก์เมตร ภาคตะวันออกมีปริมาณน้ำใช้การ 1,037 ล้านลูกบาศก์เมตร และภาคใต้มีปริมาณน้ำใช้การ 4,125 ล้านลูกบาศก์เมตร โดยในภาพรวมถือว่าการบริหารจัดการเป็นไปตามแผนบริหารจัดการน้ำ
ในส่วนของสถานการณ์การเพาะปลูกข้าวรอบที่ 2 (นาปรัง) ปี 2563/64 มีพื้นที่ปลูกเกินกว่าแผนการเพาะปลูก รวม 57 จังหวัด พื้นที่ปลูกข้าวเกินกว่าแผน รวม 5.04 ล้านไร่ แบ่งเป็น ในเขตชลประทาน 50 จังหวัด ปลูกข้าวเกินกว่าแผน 3.75 ล้านไร่ นอกเขตชลประทาน 32 จังหวัด พื้นที่ปลูกข้าวเกินกว่าแผน 1.25 ล้านไร่ (ข้อมูล ณ วันที่ 10 มีนาคม 2564)
นอกจากนี้ ที่ประชุมยังได้รับฟังสถานการณ์ และแนวทางบริหารจัดการศัตรูพืช ซึ่งสถานการณ์ปัจจุบันมีแนวโน้มในการระบาดลดลง แต่อย่างไรก็ตาม กระทรวงเกษตรฯ ได้มอบหมายหน่วยงานที่เกี่ยวข้อง เฝ้าติดตามสถานการณ์อย่างใกล้ชิด เพื่อป้องกันและเตรียมการหากเกิดสถานการณ์ได้อย่างทันท่วงที

ที่มา : https://www.thaigov.go.th/news/contents/details/40032