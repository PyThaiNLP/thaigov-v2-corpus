รัฐบาลไทย-ข่าวทำเนียบรัฐบาล-ศุกร์หรรษา คนแห่ประมูลออนไลน์บ้าน ธอส. เพียบ ชั่วโมงเดียว ขายได้ถึง 138 รายการ มูลค่ารวม 145.05 ล้านบาท


วันศุกร์ที่ 12 มีนาคม 2564
พิมพ์
ศุกร์หรรษา คนแห่ประมูลออนไลน์บ้าน ธอส. เพียบ ชั่วโมงเดียว ขายได้ถึง 138 รายการ มูลค่ารวม 145.05 ล้านบาท
ธอส.เผยผลการจัดงานประมูลบ้านมือสองออนไลน์ผ่าน Application : G H Bank Smart NPA ในวันนี้ (12 มีนาคม 2564) เพียง 1 ชั่วโมง สามารถจำหน่ายทรัพย์ได้ทั้งสิ้น 138 รายการ คิดเป็นมูลค่ารวม 145.05 ล้านบาท
ธนาคารอาคารสงเคราะห์ เผยผลการจัดงานประมูลบ้านมือสองออนไลน์ผ่าน Application : G H Bank Smart NPA ในวันนี้ (12 มีนาคม 2564) เพียง 1 ชั่วโมง สามารถจำหน่ายทรัพย์ได้ทั้งสิ้น 138 รายการ คิดเป็นมูลค่ารวม 145.05 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล 64 รายการ ทรัพย์ในส่วนภูมิภาค 74 รายการ พิเศษ!! ธอส. มอบส่วนลดเพิ่มอีก 10% จากราคาที่ปิดประมูลให้แก่ ผู้ชนะการประมูล เพียงทำสัญญาและทำนิติกรรมให้แล้วเสร็จภายในวันที่ 31 พฤษภาคม 2564
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ในวันนี้(12 มีนาคม  2564) ธอส.ได้เปิดประมูลบ้านมือสองออนไลน์ ผ่าน Application : G H Bank Smart NPA โดยนำทรัพย์ NPA ในพื้นที่กรุงเทพฯ ปริมณฑล และในส่วนภูมิภาครวม 885 รายการ มาเปิดประมูลระหว่างเวลา 12.00-13.00 น. และพบว่าในช่วง 1 ชั่วโมง มีลูกค้าประชาชนที่ต้องการมีที่อยู่อาศัยเป็นของตนเองสนใจเข้าร่วมประมูลจำนวนมาก ทำให้ธนาคารสามารถจำหน่ายทรัพย์ได้ทั้งสิ้น 138 รายการ คิดเป็นมูลค่ารวม 145.05 ล้านบาท แบ่งเป็นทรัพย์ ที่ตั้งอยู่ในพื้นที่กรุงเทพฯ และปริมณฑล จำนวน 64 รายการ และทรัพย์ในส่วนภูมิภาค 74 รายการ โดยทรัพย์ที่ประมูลขายได้ในราคาสูงสุด คือ บ้านเดี่ยว 1 ชั้น เนื้อที่ 159.2 ตารางวา โครงการสุขใจ อ.เมืองบุรีรัมย์ จ.บุรีรัมย์ จำหน่ายได้ในราคาปิดประมูล 3,220,000 บาท ขณะที่ทรัพย์ที่ประมูลขายได้ในราคาถูกสุดเพียง 270,000 บาท มีด้วยกัน 2 รายการ ประกอบด้วย ห้องชุด ชั้น 5 ขนาด 25 ตารางเมตร โครงการนนทบุรี แมนชั่น อ.เมืองนนทบุรี จ.นนทบุรี และที่ดินเปล่า เนื้อที่ 129 ตารางวา โครงการสันติสุข อ.ดอยหล่อ จ.เชียงใหม่ นอกจากนี้ยังมีทรัพย์ที่ลูกค้าให้ความสนใจเข้าร่วมประมูลสูงสุดถึง 7 รายด้วยกัน คือ ที่ดินเปล่า เนื้อที่ 138 ตารางวา โครงการบ้านเปรียบทอง อ.บางน้ำเปรี้ยว จ.ฉะเชิงเทรา จำหน่ายได้ในราคาปิดประมูล 305,000 บาท จากราคาตั้งต้นประมูล 170,000 บาท
“การประมูลขายบ้านมือสองออนไลน์ของ ธอส. ครั้งนี้ มีจำนวนทรัพย์ใหม่ที่ธนาคารถือครองไม่เกิน 3 ปี ขายได้   ถึง 113 รายการ สะท้อนให้เห็นว่าลูกค้าได้บ้านสภาพดี คุ้มค่า คุ้มราคาเป็นของตนเอง ประกอบกับมีช่องทางการจำหน่ายผ่าน  Application : G H Bank Smart NPA ซึ่งสะดวก รวดเร็ว สอดคล้องกับความต้องการของประชาชนในยุค New Normal จึงทำให้ลูกค้าให้ความสนใจเข้าประมูลบ้านมือสองครั้งนี้เป็นจำนวนมาก นอกจากนี้ ธอส. ยังช่วยลดค่าใช้จ่ายให้กับลูกค้าด้วยการให้ส่วนลดพิเศษเพิ่มให้อีกถึง 10% จากราคาที่ปิดประมูลให้แก่ผู้ชนะการประมูล เพียงทำสัญญาและทำนิติกรรมให้แล้วเสร็จภายในวันที่ 31 พฤษภาคม 2564 และยังสามารถเลือกใช้โปรโมชั่นผ่อนดาวน์ดอกเบี้ย 0% ได้นานสูงสุด 24 เดือน หรือ เทดาวน์แล้วยื่นกู้เพื่อรับสินเชื่ออัตราดอกเบี้ย 0% ตามระยะเวลาที่ธนาคารกำหนดได้อีกด้วย”นายฉัตรชัย กล่าว
ทั้งนี้ ผู้ที่พลาดการประมูลบ้านมือสองออนไลน์ผ่าน Application : G H Bank Smart NPA ในประมูลบ้านมือสองออนไลน์ในครั้งนี้ สามารถดาวน์โหลด Application : G H Bank Smart NPA และลงทะเบียนเข้าร่วมประมูลทรัพย์ทั่วประเทศแบบออนไลน์ใหญ่ที่สุดของปี ครั้งที่ 1/2564 ในวันเสาร์ที่ 27 มีนาคม 2564 สอบถามรายละเอียด    และดูข้อมูลทรัพย์ NPA ของธนาคารได้ที่ www.ghbhomecenter.com กรณีทรัพย์ในเขตกรุงเทพฯและปริมณฑล โทร 0-2202-1016, 0-202-1582 ส่วนทรัพย์ในภูมิภาค โทร 0-202-1170 หรือ 0-202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/39939