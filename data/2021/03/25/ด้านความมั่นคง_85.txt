รัฐบาลไทย-ข่าวทำเนียบรัฐบาล-ก.แรงงาน ร่วมกล้วยน้ำไท ทัวร์ทั่วไทย แจกทุนฝึกอบรม


วันเสาร์ที่ 20 มีนาคม 2564
พิมพ์
ก.แรงงาน ร่วมกล้วยน้ำไท ทัวร์ทั่วไทย แจกทุนฝึกอบรม
รมช.แรงงาน เผย กรมพัฒนาฝีมือแรงงาน ร่วมโรงพยาบาลกล้วยน้ำไทย เดินสายเชิญชวนเยาวชนผู้สนใจ เข้าฝึกอบรม การดูแลผู้สูงอายุ พร้อมสนับสนุนทุนฝึกอบรมกว่า 360 ทุน
วันที่ 20 มีนาคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า กรมพัฒนาฝีมือแรงงาน (กพร.) กระทรวงแรงงาน ลงนามบันทึกข้อตกลงความร่วมมือว่าด้วยการพัฒนาฝีมือแรงงาน สาขาการดูแลผู้สูงอายุ กับกลุ่มบริษัทในเครือโรงพยาบาลกล้วยน้ำไทและกล้วยน้ำไทมูลนิธิ เมื่อกลางเดือนตุลาคม 2563 โดยโรงพยาบาลกล้วยน้ำไทและกล้วยน้ำไทมูลนิธิ มุ่งหวังที่จะช่วยเหลือเยาวชนที่ขาดโอกาสศึกษาต่อ ไม่มีทุนทรัพย์ แต่ต้องการหาความรู้เพื่อไปประกอบอาชีพ ให้มีรายได้ดูแลครอบครัว จึงร่วมกับ กพร. ซึ่งเป็นหน่วยงานที่มีภารกิจหลักในการพัฒนาทักษะให้แก่กำลังแรงงานของประเทศ เพื่อเสริมสร้างโอกาสในการจ้างงาน
รมช.แรงงาน กล่าวต่อว่า การลงพื้นที่ตรวจเยี่ยมการดำเนินงานของหน่วยงานในสังกัด กพร. การให้กำลังใจผู้เข้าฝึกอบรม ทั้งแรงงานในระบบ แรงงานนอกระบบ และกลุ่มเปราะบาง รวมถึงการลงพื้นที่จังหวัดที่รับมอบหมายจากรัฐบาลตามโครงการขับเคลื่อนไทยไปด้วยกันนั้น มีโอกาสนำคณะทีมงานของโรงพยาบาลกล้วยน้ำไท ลงพื้นที่เพื่อให้ความรู้เกี่ยวกับการดูแลสุขภาพ การปฐมพยาบาลเบื้องต้น พร้อมรับสมัครผู้สนใจเข้าอบรม ในหลักสูตรการดูแลผู้สูงอายุด้วย จังหวัดที่โรงพยาบาลกล้วยน้ำไทมีโอกาสไปพบปะกับน้องๆ เยาวชน ผู้ปกครอง และอาสาสมัครแรงงาน เพื่อเผยแพร่ต่อไปยังคนในชุมชน ได้แก่ จังหวัดสุพรรณบุรี สำนักงานพัฒนาฝีมือแรงงานน่าน และสถาบันพัฒนาฝีมือแรงาน 4 ราชบุรี ผลตอบรับจากการเผยแพร่ข้อมูลใน 3 จังหวัดนี้ มีผู้สนใจสมัครเข้าอบรมจำนวน 17 คน คาดว่าจะเริ่มฝึกอบรมประมาณเดือนพฤษภาคม 2564 นอกจากนี้ ยังมีเยาวชนที่รอปรึกษากับผู้ปกครองเพื่อตัดสินใจอีกครั้ง โดยโรงพยาบาลกล้วยน้ำไทจะมอบทุนให้แก่ผู้รับการฝึกอบรม เป็นค่าใช้จ่ายในการฝึกอบรมตลอดหลักสูตร ทุนละ 95,000 บาท ประกอบด้วย ค่าธรรมเนียมแรกเข้า ค่าธรรมเนียมฝึกอบรมภาษาอังกฤษ ค่าอุปกรณ์และเอกสารฝึกอบรม ค่าเครื่องแต่งกาย ค่าที่พัก และค่าอาหาร 3 มื้อ
ปัจจุบัน ยังรับสมัครผู้สนใจเข้าอบรมอย่างต่อเนื่อง ผู้สมัครต้องเป็นเพศหญิง อายุ 18 – 35 ปี จบการศึกษาไม่ต่ำกว่าระดับมัธยมต้น (ม.3) มีสุขภาพแข็งแรง ไม่เป็นโรคที่เป็นอุปสรรคต่อการฝึกอบรมและการทำงาน  มีน้ำหนักไม่น้อยกว่า 40 กิโลกรัม และส่วนสูงไม่น้อยกว่า 150 เซนติเมตร ทั้งนี้ ผู้ผ่านการฝึกอบรมจะได้รับการบรรจุเข้าทำงานกับกลุ่มบริษัทในเครือ รพ.กล้วยน้ำไท และได้รับค่าตอบแทนประมาณ 15,000 บาทต่อเดือน ผู้ที่สนใจสามารถสอบถามข้อมูลเพิ่มเติมได้ที่เฟสบุคแฟนเพจโรงเรียนฝึกพนักงานโรงพยาบาลกล้วยน้ำไท หรือ สถาบันพัฒนาฝีมือแรงงาน (สพร.) สำนักงานพัฒนาฝีมือแรงงาน (สนพ.) ทุกแห่งทั่วประเทศ สายด่วนกระทรวงแรงงาน 1506 กด 4 หรือกองสื่อสารองค์กร กรมพัฒนาฝีมือแรงงาน 0 2245 4035  และ โรงพยาบาลกล้วยน้ำไท 089 203 8395

ที่มา : https://www.thaigov.go.th/news/contents/details/40167