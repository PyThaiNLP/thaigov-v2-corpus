รัฐบาลไทย-ข่าวทำเนียบรัฐบาล-การสัมมนาเพื่อเผยแพร่โครงการ ครั้งที่ 2 โครงการศึกษาแนวทางการติดตามประเมิน (Tracking) การใช้พลังงานที่ลดได้จากการพัฒนาระบบรถไฟทางคู่ 


วันศุกร์ที่ 12 มีนาคม 2564
การสัมมนาเพื่อเผยแพร่โครงการ ครั้งที่ 2 โครงการศึกษาแนวทางการติดตามประเมิน (Tracking) การใช้พลังงานที่ลดได้จากการพัฒนาระบบรถไฟทางคู่
สำนักงานนโยบายและแผนการขนส่งและจราจร (สนข.) กระทรวงคมนาคม ได้จัดการสัมมนา
เพื่อเผยแพร่โครงการ ครั้งที่ 2 “โครงการศึกษาแนวทางการติดตามประเมิน (Tracking) การใช้พลังงานที่ลดได้จากการพัฒนาระบบรถไฟทางคู่”
เมื่อวันศุกร์ที่ 12 มีนาคม พ.ศ. 2564 ณ ห้อง Ballroom 1 ชั้น 4 โรงเเรมอินเตอร์คอนติเนนตัล กรุงเทพมหานคร โดยมีนางวิไลรัตน์ ศิริโสภณศิลป์ รองผู้อำนวยการสำนักงานนโยบายและแผนการขนส่งและจราจร เป็นประธานกล่าวเปิดการสัมมนาฯ พร้อมด้วยผู้แทนจากหน่วยงานภาครัฐ ภาคเอกชน และหน่วยงานต่างๆ ที่เกี่ยวข้อง ตลอดจนสื่อมวลชน เข้าร่วมสัมมนาประมาณ 100 คน
นางวิไลรัตน์ฯ กล่าวว่า การก่อสร้างรถไฟทางคู่เป็นจุดเปลี่ยนที่สำคัญในด้านการขนส่งของไทยในการเปลี่ยนรูปแบบการขนส่งจากทางถนนสู่ระบบราง และเพื่อให้เข้าถึงได้ทุกพื้นที่ เชื่อมต่ออย่างครอบคลุมเป็นการต่อยอดความเชื่อมโยง รวมถึงการพัฒนาพื้นที่ตามแนวเส้นทางรถไฟ และบริเวณย่านสถานีรถไฟ ทำให้เกิดเศรษฐกิจใหม่และกระตุ้นให้เกิดการกระจายความเจริญสู่ท้องถิ่น การเดินทางมีความรวดเร็วปลอดภัย ส่งเสริมให้คุณภาพชีวิตประชาชนดีขึ้น สนข. ในฐานะหน่วยงานหลักที่มีภารกิจในการส่งเสริมระบบขนส่งสาธารณะ รวมทั้งภารกิจในการลดการใช้พลังงานและลดก๊าซเรือนกระจกในภาคคมนาคม ได้มองเห็นศักยภาพในการลดการใช้พลังงานและการลดก๊าซเรือนกระจกจากการพัฒนาระบบรถไฟทางคู่ จึงได้ดำเนินโครงการศึกษาแนวทางการติดตามการประเมินการใช้พลังงานที่ลดได้จากการพัฒนาระบบรถไฟทางคู่ ภายใต้การสนับสนุนจากกองทุนเพื่อส่งเสริมการอนุรักษ์พลังงาน เพื่อตอบสนองต่อค่าเป้าหมายในการลดการใช้พลังงานภาคขนส่งภายในปี พ.ศ. ๒๕๘๐ และการลดก๊าซเรือนกระจกในปี พ.ศ. ๒๕๗๓ ที่มีศักยภาพสูง โดยได้จัดทำแนวทางและวิธีการประเมินการลดการใช้พลังงานและการลดก๊าซเรือนกระจกจากการพัฒนาระบบรถไฟทางคู่และจัดทำข้อมูลฐาน (Baseline Data) เพื่อเป็นข้อมูลสำคัญในการประเมินผลการลดการใช้พลังงานและการลดก๊าซเรือนกระจกจากโครงการก่อนที่โครงการจะเปิดให้บริการของโครงการรถไฟทางคู่ ระยะที่ 1 ทั้ง 7 เส้นทาง
นางวิไลรัตน์ฯ กล่าวต่อว่า จากผลการดำเนินงานโครงการ พบว่า จากการคาดการณ์การติดตามประเมินการลดการใช้พลังงานจากการพัฒนาระบบรถไฟทางคู่ สามารถช่วยลดพลังงานได้ประมาณ 9,540 พันตันเทียบเท่าน้ำมันดิบ หรือ ktoe ในปี พ.ศ. 2580 และจากการคาดการณ์การติดตามประเมินการลดก๊าซเรือนกระจกจากการพัฒนาระบบรถไฟทางคู่ด้วยวิธีที่สามารถตรวจวัด รายงาน และทวนสอบได้ หรือ MRV สามารถช่วยลดก๊าซเรือนกระจกได้ประมาณ 9.36 ล้านตันคาร์บอนไดออกไซด์เทียบเท่า หรือ MtCO2e ในปี พ.ศ. ๒๕๗๓ และหากทำการติดตามประเมิน (Tracking) การลดการใช้พลังงานและก๊าซเรือนกระจกใน 2 เส้นทางที่เปิดให้บริการแล้ว คือ ช่วงชุมทางถนนจิระ-ขอนแก่น ซึ่งเปิดให้บริการเมื่อเดือนมีนาคม ๒๕๖๓ และช่วงชุมทางฉะเชิงเทรา-ชุมทางคลองสิบเก้า-ชุมทางแก่งคอย ซึ่งเปิดให้บริการเมื่อเดือนสิงหาคม ๒๕๖๓ โดยพบว่า ใน ปี พ.ศ. ๒๕๖๓ สามารถช่วยลดการใช้พลังงานได้ประมาณ ๑,๑๔๐.๔ ktoe และลดก๊าซเรือนกระจกได้ประมาณ 3.59 MtCO2e
นางวิไลรัตน์ฯ กล่าวตอนท้ายว่า การสัมมนาเพื่อเผยแพร่โครงการ ครั้งที่ ๒ “โครงการศึกษาแนวทางการติดตามประเมิน (Tracking) การใช้พลังงานที่ลดได้จากการพัฒนาระบบรถไฟทางคู่” ที่ สนข. จัดขึ้นในครั้งนี้ เป็นการดำเนินงานภายใต้การผลักดันทางด้านนโยบายของภาครัฐ โดยภาครัฐจะมีข้อมูลหรือข้อเสนอแนะเชิงนโยบายที่สามารถช่วยในการตัดสินใจเลือกดำเนินนโยบายด้านการส่งเสริมการขนส่งที่ยั่งยืน ทั้งในด้านประสิทธิภาพการลดการใช้พลังงานและการลดก๊าซเรือนกระจกในภาคการขนส่ง และค่าใช้จ่ายที่เกิดขึ้นจากการดำเนินนโยบายดังกล่าวให้สามารถบรรลุเป้าหมายของการลดการใช้พลังงานและก๊าซเรือนกระจกของประเทศ รวมถึงเป้าหมายการพัฒนาระบบขนส่งที่ยั่งยืนได้ตามเป้าหมายได้อย่างเหมาะสม และให้ผู้เข้าร่วมงานสัมมนานั้นสามารถนำความรู้ที่ได้รับไปใช้ได้อย่างมีประสิทธิภาพและสามารถถ่ายทอดความรู้ต่อได้อย่างถูกต้อง ให้เกิดประโยชน์สูดสุด มีการเชื่อมโยงการบูรณาการดำเนินงาน ทำให้เกิดความประสานสัมพันธ์ในการประกอบกิจการงาน ราชการ และธุรกิจต่างๆ เพื่อให้ได้ผลลัพธ์ตามที่ตั้งไว้ คือ การลดการใช้พลังงานจากการพัฒนาระบบรถไฟทางคู่

ที่มา : https://www.thaigov.go.th/news/contents/details/39913