รัฐบาลไทย-ข่าวทำเนียบรัฐบาล-ดันไทยเป็นศูนย์กลาง “การผลิต - ส่งออก” ยานยนต์ในอาเซียน


วันศุกร์ที่ 12 มีนาคม 2564
ดันไทยเป็นศูนย์กลาง “การผลิต - ส่งออก” ยานยนต์ในอาเซียน
...
สถานการณ์การระบาดโรคโควิด-19 ยังมีคงอยู่ แต่การพัฒนาเศรษฐกิจของประเทศก็ต้องเดินหน้าต่อ ล่าสุด เมื่อเดือน ม.ค. ที่ผ่านมา รัฐบาลโดยกระทรวงอุตสาหกรรมได้บรรลุข้อตกลงร่วมกันกับ 10 ประเทศในอาเซียน เรื่องการยอมรับร่วมผลการตรวจสอบและรับรองผลิตภัณฑ์ยานยนต์ของอาเซียนเป็นที่เรียบร้อย
.
โดยสาระสำคัญของข้อตกลงร่วมกันฯ ได้แก่
1. การปรับมาตรฐานของประเทศสมาชิกอาเซียนให้สอดคล้องกันโดยอ้างอิงมาตรฐานระหว่างประเทศ
2. การยอมรับร่วมในผลการตรวจสอบและรับรองที่ดำเนินการโดยห้องปฏิบัติการทดสอบ หรือหน่วยรับรองที่ขึ้นบัญชีรายชื่อในอาเซียน
3. การปรับระบบด้านกฎระเบียบให้เป็นหนึ่งเดียวกัน เพื่อเป็นการอำนวยความสะดวกทางการค้าให้ผู้ประกอบการภายในภูมิภาค และลดอุปสรรคอันเนื่องมาจากมาตรการกีดกันทางการค้าต่าง ๆ
.
จากการบรรลุข้อตกลงร่วมกันดังกล่าว จะทำให้ประเทศไทยได้รับประโยชน์เป็นอย่างมาก เพราะว่าอุตสาหกรรมการผลิตยานยนต์และชิ้นส่วน รวมทั้งโครงสร้างพื้นฐานด้านการตรวจสอบรับรองของประเทศไทยมีความพร้อมอยู่แล้ว เช่น สถาบันยานยนต์ และศูนย์ทดสอบยานยนต์และยางล้อแห่งชาติ (ATTRIC) เป็นต้น ซึ่งเป็นปัจจัยสำคัญในการดึงดูดนักลงทุนจากต่างประเทศ คาดว่าปีนี้จะสามารถผลิตรถยนต์ประมาณ 1,500,000 คัน เป็นการผลิตเพื่อจำหน่ายในประเทศ 40-45% และการผลิตเพื่อการส่งออก 55-60%
.
ล่าสุด บริษัท เกรท วอลล์ มอเตอร์ แมนูแฟคเจอริ่ง (ประเทศไทย) จำกัด ซึ่งเป็นผู้ผลิตและส่งออกรถยนต์สัญชาติจีน ได้เข้ามาตั้งฐานการผลิตรถยนต์ ที่นิคมอุตสาหกรรมอีสเทิร์นซีบอร์ด จ.ระยอง ซึ่งจะทำให้เกิดการจ้างงานในประเทศกว่า 8,000 คน คาดว่าภายในระยะเวลา 5 ปี จะช่วยขับเคลื่อนเศรษฐกิจและสร้างรายได้ให้ประเทศไทยมีมูลค่ากว่า 3 แสนล้านบาท
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/39922