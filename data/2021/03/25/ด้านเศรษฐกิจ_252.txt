รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดงานแถลงผลการดำเนินงานนโยบายและทิศทางการดำเนินงานของการท่าเรือแห่งประเทศไทย ประจำปี 2564 


วันพฤหัสบดีที่ 25 มีนาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดงานแถลงผลการดำเนินงานนโยบายและทิศทางการดำเนินงานของการท่าเรือแห่งประเทศไทย ประจำปี 2564
โดยมี นายตติรัฐ รัตนเศรษฐ ผู้ช่วยเลขานุการรัฐมนตรีว่าการกระทรวงคมนาคม พลเรือเอก โสภณ วัฒนมงคล ประธานกรรมการการท่าเรือแห่งประเทศไทย เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย
คณะกรรมการ ผู้บริหารการท่าเรือแห่งประเทศไทย ผู้ประกอบการ และสื่อมวลชน เข้าร่วมงาน ในวันที่ 24 มีนาคม 2564 ณ โรงแรมเซ็นทารา แกรนด์ แอท เซ็นทรัลพลาซา ลาดพร้าว กรุงเทพฯ
นายอธิรัฐ รัตนเศรษฐ กล่าวว่า การท่าเรือแห่งประเทศไทย (กทท.) มีความมุ่งมั่นที่จะดำเนินการตามนโยบายสำคัญของรัฐบาลตามยุทธศาสตร์การพัฒนาระบบโลจิสติกส์ของประเทศไทย ฉบับที่ 3 (พ.ศ. 2560 - 2564) โดยพัฒนาโครงสร้างพื้นฐานด้านคมนาคมขนส่งให้ได้มาตรฐานสากล และสามารถแข่งขันกับประเทศต่าง ๆ ได้ รวมทั้งเป็นส่วนหนึ่งในการขับเคลื่อนเศรษฐกิจประเทศด้วยนวัตกรรมใหม่สู่ Thailand 4.0 การพัฒนาเปลี่ยนแปลงที่ใช้เทคโนโลยีใหม่ ๆ ในการสร้างมูลค่าเพิ่ม นำไปสู่การพัฒนาอย่างมีประสิทธิภาพมากขึ้น นอกจากนี้ กทท. ได้ดำเนินการเร่งรัดการพัฒนาระบบโลจิสติกส์ และโครงสร้างพื้นฐานท่าเรือสนับสนุนการขนส่งทางน้ำให้สามารถบูรณาการเชื่อมโยงโครงข่ายกับทุกโหมดการขนส่งอย่างเป็นรูปธรรม สอดคล้องตามนโยบายพัฒนาระบบโลจิสติกส์ของประเทศเชื่อมโยงการขนส่งระหว่างท่าเรือกรุงเทพ ท่าเรือแหลมฉบัง และท่าเรือภูมิภาค เพื่อให้ผู้ประกอบการด้านการขนส่งสินค้าได้รับความสะดวก รวดเร็ว อย่างมีประสิทธิภาพ และเร่งเดินหน้าโครงการที่สำคัญ อาทิ โครงการพัฒนาการเชื่อมโยง Data Logistic Chain ด้วยระบบ Port Community System โครงการปรับปรุงและพัฒนาท่าเทียบเรือชายฝั่ง 20G ที่ท่าเรือกรุงเทพ โครงการ SMART PORT โครงการพัฒนาเส้นทางเชื่อมต่อท่าเรือกรุงเทพและทางพิเศษสายบางนา - อาจณรงค์ (S1) โครงการพัฒนาพื้นที่เพื่อการอยู่อาศัยในชุมชนคลองเตย (Smart Community) โครงการพัฒนาท่าเรือแหลมฉบัง ระยะที่ 3 โครงการพัฒนาศูนย์การขนส่งตู้สินค้าทางรถไฟ (SRTO) การพัฒนาท่าเรือภูมิภาค รวมทั้งนโยบายที่สำคัญในการยกระดับมาตรฐานการดาเนินงานของ กทท. ให้เป็นท่าเรือสีขาว (White Port)
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กล่าวว่า ผลการดำเนินงานนโยบายและทิศทางการดำเนินงานของการท่าเรือแห่งประเทศไทย ประจำปี 2564 มีปริมาณสินค้าและตู้สินค้าผ่านท่าในช่วงไตรมาสแรกของปี 2564 โดยเปรียบเทียบกับช่วงเดียวกันของปี 2563 ลดลงร้อยละ 6.24 คิดเป็น
25.762 ล้านตัน และตู้สินค้าผ่านท่าลดลงร้อยละ 2.81 คิดเป็น 2.311 ล้านที.อี.ยู. ซึ่งเป็นผลมาจากการแพร่ระบาดของโรคติดเชื้อไวรัส COVID-19 คาดว่าเมื่อสถานการณ์การแพร่ระบาดฯ คลี่คลายลงส่งผลให้ปริมาณสินค้าและตู้สินค้าผ่านท่าค่อย ๆ ฟื้นตัว ประกอบกับการขยายตัวทางเศรษฐกิจของประเทศคู่ค้าสำคัญที่เป็นปัจจัยหลักสะท้อนการเติบโตของปริมาณสินค้า ซึ่งส่งผลให้ในเดือนมกราคม 2564 ปริมาณสินค้าผ่านท่าเพิ่มขึ้นร้อยละ 3.57 อยู่ที่ 9.253 ล้านตัน จาก 8.934 ล้านตัน และตู้สินค้าผ่านท่าเพิ่มขึ้นร้อยละ 2.66 อยู่ที่ 773,055 ที.อี.ยู. จาก 753,042 ที.อี.ยู. สำหรับทิศทางการดำเนินงานของ กทท. มีแผนจะยกระดับเป็นท่าเรือชั้นนำที่ได้มาตรฐานสากล โดยมียุทธศาสตร์ในการขับเคลื่อนการพัฒนาบริการและโครงสร้างพื้นฐานให้มีมาตรฐานในระดับโลก การพัฒนาสู่การเป็นประตูการค้าหลักและศูนย์กลางการเปลี่ยนถ่ายรูปแบบการขนส่ง การพัฒนาสินทรัพย์ในเชิงธุรกิจให้มีมูลค่าเพิ่ม การพัฒนาการให้บริการและยกระดับการทำงานมุ่งสู่การเป็นองค์กร สมรรถนะสูง ด้วยการนำระบบ Port Community System (PCS) หรือระบบศูนย์กลางเชื่อมโยงข้อมูลด้านขนส่งทางน้ำและโลจิสติกส์แบบไร้รอยต่อ ทั้งของหน่วยงานที่เกี่ยวข้องด้านโลจิสติกส์ทั้งภาครัฐและเอกชนมาใช้ เพื่อการทำงานที่มีประสิทธิภาพ ซึ่งรองรับโครงข่ายการเชื่อมโยงด้าน Logistics ในระดับนานาชาติ

ที่มา : https://www.thaigov.go.th/news/contents/details/40339