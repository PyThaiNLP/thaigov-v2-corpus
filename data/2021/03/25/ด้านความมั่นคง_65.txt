รัฐบาลไทย-ข่าวทำเนียบรัฐบาล-ผู้ช่วยทูตทหาร​สาธารณรัฐ ประชาชนจีนประจำประเทศไทย เข้าเยี่ยมคำนับ​ ปลัดกระทรวงกลาโหม​ เพื่อหารือด้านความสัมพันธ์และความร่วมมือทางทหารระหว่างไทย​ -​ สาธารณรัฐ ประชาชนจีน


วันอังคารที่ 16 มีนาคม 2564
ผู้ช่วยทูตทหาร​สาธารณรัฐ ประชาชนจีนประจำประเทศไทย เข้าเยี่ยมคำนับ​ ปลัดกระทรวงกลาโหม​ เพื่อหารือด้านความสัมพันธ์และความร่วมมือทางทหารระหว่างไทย​ -​ สาธารณรัฐ ประชาชนจีน
๑๖ มี.ค.๖๔ ณ​ ห้องพระบารมีปกเกล้า ศาลาว่าการกลาโหม​ พล.อ.ณัฐ​ อินทรเจริญ ปลัดกระทรวงกลาโหม ได้ให้การต้อนรับ​การเข้าเยี่ยมคำนับของ พล.ต.อู๋ เฉี่ยวยี่ (Wu Xiaoyi)​ ผู้ช่วยทูตทหาร สาธารณรัฐ ประชาชนจีน
เพื่อหารือด้านความสัมพันธ์และความร่วมมือทางทหารระหว่างไทย - สาธารณรัฐ ประชาชนจีน โดยเฉพาะความร่วมมือด้านอุตสาหกรรมป้องกันประเทศ
ปลัดกระทรวงกลาโหม​ กล่าวต้อนรับและแสดงความยินดี พล.ต.อู๋ เฉี่ยวยี่ (Wu Xiaoyi)​ ที่ได้พบกันอีกครั้ง สำหรับความสัมพันธ์ระหว่างไทย - สาธารณรัฐ ประชาชนจีน ที่มีการติดต่อกันมายาวนานกว่า ๗๐๐ ปี ตั้งแต่ราชวงศ์หยวน และความสัมพันธ์ทางการทูตครบรอบ ๔๕ ปี เมื่อปี ๖๓ เป็นเครื่องยืนยันความสัมพันธ์อันแน่นแฟ้นระหว่างกันในทุกระดับ ที่ผ่านมา กระทรวงกลาโหม - กระทรวงกลาโหม สาธารณรัฐ ประชาชนจีน มีความสัมพันธ์อันดีมาโดยตลอด ซึ่งจะช่วยส่งเสริมความร่วมมือด้านความมั่นคงระหว่างกันมากยิ่งขึ้น
ปลัดกระทรวงกลาโหม กล่าวชื่นชม สาธารณรัฐ ประชาชนจีน ที่สามารถควบคุมการแพร่ระบาดของ COVID-19 ได้เป็นอย่างดี และยินดีกับความสำเร็จที่สามารถผลิตวัคซีนเพื่อป้องกันการแพร่ระบาดของเชื้อ COVID-19 ได้ และยังกล่าวขอบคุณ สาธารณรัฐ ประชาชนจีน ที่ได้มอบเครื่องมือและอุปกรณ์ทางการแพทย์ รวมถึงได้ส่งวัคซีนป้องกัน COVID-19 ของบริษัท ซิโนแวค มายังประเทศไทยด้วย
นอกจากนี้​ ปลัดกระทรวงกลาโหม ยังชื่นชมความร่วมมือด้านการฝึกของกองทัพทั้งสองประเทศ ทั้งการฝึก Joint Strike, Blue Strike, Falcon Strike และการฝึกร่วม/ผสม Cobra Gold ในโครงการช่วยเหลือประชาชน รวมถึงขอบคุณ กระทรวงกลาโหม สาธารณรัฐ ประชาชนจีน สำหรับการสนับสนุนที่นั่งศึกษาให้กำลังพลไทยในหลักสูตรต่างๆ อาทิ หลักสูตร วิทยาลัยป้องกันราชอาณาจักรสาธารณรัฐ ประชาชนจีน, เสธนาธิการเหล่าทัพ และ นักเรียนนายร้อยเหล่าทัพ โดยหวังเป็นอย่างยิ่งว่าจะได้รับความร่วมมือและการสนับสนุนที่ดีเช่นนี้ตลอดไป
สำหรับด้านความร่วมมือด้านอุตสาหกรรมป้องกันประเทศ ปล.กห. ขอบคุณ กระทรวงกลาโหม สาธารณรัฐ ประชาชนจีน ที่เสนอให้การสนับสนุนงบประมาณเพื่อพัฒนาด้านการป้องกันประเทศและกองทัพแบบไม่มีเงื่อนไข ทั้งนี้ กระทรวงกลาโหม มีแผนจะเสนอ กระทรวงกลาโหม สาธารณรัฐ ประชาชนจีน เพื่อให้การสนับสนุนจัดตั้งโรงงานซ่อมสร้างยุทโธปกรณ์ เพื่อให้การซ่อมบำรุงยุทโธปกรณ์ที่จัดหาจาก สาธารณรัฐ ประชาชนจีน มีประสิทธิภาพและครบวงจร จึงขอให้ทาง สำนักงานผู้ช่วยทูตทหาร​สาธารณรัฐ ประชาชนจีนประจำประเทศไทย ช่วยสนับสนุนและผลักดันต่อไป ปัจจุบัน​ไทยได้กำหนดให้อุตสาหกรรม​ป้องกัน​ประเทศ​เป็นอุตสาหกรรม​เป้าหมาย​ (S-Curve Industry)​ และมีแผน​พัฒนา​อุตสาหกรรม​ดังกล่าว​ร่วมกับ​ทุกภาคส่วน​ทั้งในและต่างประเทศ​ รวมทั้งการส่งเสริม​การจัดตั้งโรงงาน​ผลิตและโรงงาน​ซ่อมสร้าง​ยุทโธปกรณ์​ทางทหาร​ร่วมกับ​มิตรประเทศ​ จึงขอเชิญชวน​ สาธารณรัฐ ประชาชนจีน ​มาลงทุนในเขตพัฒนา​เศรษฐกิจ​พิเศษ​ภาคตะวันออก​ โดยบริษัทจากต่างประเทศ​ที่เข้ามาลงทุน​หรือร่วมลงทุน​กับผู้ประกอบการ​ของไทย​จะได้สิทธิ​ประโยชน์​ในการได้รับ​การยกเว้น​ภาษีอากรในรูปแบบ​ต่างๆ
ทางด้าน​ ผู้ช่วยทูตทหาร​สาธารณรัฐ ประชาชนจีนประจำประเทศไทย กล่าวขอบคุณ​ ปลัดกระทรวงกลาโหม​ ที่ให้เกียรติ​ต้อนรับ​การเข้าเยี่ยม​คำนับ​ในวันนี้​ สาธารณรัฐ ประชาชนจีน ​ยินดีให้การสนับสนุน​ความร่วมมือ​ในด้านต่างๆ​ โดยเฉพาะด้านความร่วมมือด้านอุตสาหกรรมป้องกันประเทศ เพื่อพัฒนา​ความสัมพั​น​ธ์ระหว่าง​สองประเทศ​และผลักดัน​ให้เกิด​ผลอย่างเป็นรูปธรรม​ และหวังเป็นอย่างยิ่งว่าหากสถานการณ์การแพร่ระบาดของโรค COVID-19 มีการพัฒนาที่ดีขึ้น กองทัพของทั้งสองประเทศจะร่วมกันขับเคลื่อนกิจกรรมต่างๆได้อย่างเต็มขีดความสามารถมากยิ่งขึ้นไป

ที่มา : https://www.thaigov.go.th/news/contents/details/40024