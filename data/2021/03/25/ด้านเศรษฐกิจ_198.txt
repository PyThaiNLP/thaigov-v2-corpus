รัฐบาลไทย-ข่าวทำเนียบรัฐบาล-ประชุมติดตามการดำเนินงาน


วันเสาร์ที่ 20 มีนาคม 2564
ประชุมติดตามการดำเนินงาน
รองปลัดฯ อำพันธุ์ ประชุมชี้แจงการดำเนินงานตามนโยบายและโครงการสำคัญของกระทรวงเกษตรและสหกรณ์ ประจำปี 2564 กลุ่มพื้นที่ภาคกลาง และประชุมหารือหัวหน้าส่วนราชการในสังกัดกระทรวงเกษตรฯในพื้นที่จังหวัดปราจีนบุรี เพื่อติดตามงานโครงการส่วนพระองค์ตำบลบางแตน
วันศุกร์ที่ 19 มีนาคม 2564 นายอำพันธุ์ เวฬุตันติ รองปลัดกระทรวงเกษตรและสหกรณ์ ในฐานะผู้รับผิดชอบกำกับการดำเนินงานตามนโยบายและโครงการสำคัญของกระทรวงเกษตรและสหกรณ์ ภาคกลาง 25 จังหวัด เป็นประธานการประชุมชี้แจงกำกับการดำเนินงานตามนโยบายและโครงการสำคัญของกระทรวงเกษตรและสหกรณ์ ประจำปีงบประมาณ พ.ศ. 2564 กลุ่มพื้นที่ภาคกลาง (ครั้งที่ 2) จำนวน 8 จังหวัด ได้แก่ จังหวัดฉะเชิงเทรา ชลบุรี ระยอง จันทบุรี ตราด นครนายก ปราจีนบุรี และสระแก้ว ณ ห้องประชุมเทพพระพิรุณ 18 ชั้น 3 สำนักงานเกษตรและสหกรณ์จังหวัดปราจีนบุรี ศูนย์ราชการจังหวัดปราจีนบุรีโดยในการประชุมครั้งนี้ผู้แทนผู้อำนวยการสำนักแผนงานและโครงการพิเศษ เกษตรและสหกรณ์จังหวัด พร้อมด้วยหัวหน้ากลุ่มยุทธศาสตร์พัฒนาการเกษตร 8 จังหวัด เข้าร่วมประชุม เพื่อรับทราบการชี้แจงแนวนโยบายของกระทรวงฯ การหารือแลกเปลี่ยน แสดงความคิดเห็น ข้อเสนอแนะ และรับทราบปัญหาอุปสรรคของการดำเนินงานที่ผ่านมา ใน 4 ประเด็น ได้แก่ 1) งานตามนโยบาย/โครงการสำคัญของกระทรวงเกษตรและสหกรณ์ 2) แนวทางการบริหารจัดการองค์กร 3) เป้าหมายการพัฒนาภาคการเกษตรตามศักยภาพ/ความเหมาะสมของพื้นที่ และ 4) การบูรณาการ/การบริหารจัดการทรัพยากร ภายในจังหวัด/ระหว่างจังหวัด เพื่อให้เกษตรและสหกรณ์จังหวัดขับเคลื่อนงานด้านการเกษตรระดับจังหวัดและระดับอำเภอ เชื่อมโยงกับทิศทางการพัฒนาระดับภาคและระดับประเทศต่อไป
จากนั้นร่วมประชุมหารือ/พบปะหัวหน้าส่วนราชการสังกัดกระทรวงเกษตรและสหกรณ์ในพื้นที่จังหวัดปราจีนบุรี ณ ห้องประชุมโครงการพัฒนาส่วนพระองค์ตำบลบางแตน อำเภอบ้านสร้าง จังหวัดปราจีนบุรี เพื่อติดตามโครงการสำคัญกระทรวงเกษตรฯเช่น โครงการพระราชดำริ โครงการยกระดับแปลงใหญ่ด้วยเกษตรสมัยใหม่และเชื่อมโยงตลาด โครงการ 1 ตำบล 1 กลุ่มเกษตรทฤษฎีใหม่ โครงการพัฒนาธุรกิจบริการดินและปุ๋ยเพื่อชุมชน (One Stop Service) เป็นต้น รวมทั้งให้คำแนะนำแนวทางงานกิจกรรมฟื้นฟูและการใช้ประโยชน์ในพื้นที่โครงการส่วนพระองค์ตำบลบางแตน อำเภอบ้านสร้าง จังหวัดปราจีนบุรี ในส่วนของศูนย์เรียนรู้เกษตรทฤษฎีใหม่ (โคก หนอง นา) ศูนย์เรียนรู้เกษตรทฤษฎีใหม่ พื้นที่ 11 ไร่ และแปลงการเกษตรขยายผล เพื่อให้เป็นต้นแบบการพัฒนาจำลองพื้นที่ ด้านการเกษตร ปศุสัตว์ ประมง ตลอดจนการพัฒนาทางด้านสังคม และงานศิลปาชีพอย่างมีประสิทธิภาพและเกิดประโยชน์สูงสุดต่อไป

ที่มา : https://www.thaigov.go.th/news/contents/details/40172