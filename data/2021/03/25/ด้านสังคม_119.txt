รัฐบาลไทย-ข่าวทำเนียบรัฐบาล-สธ.ร่วม สตม.ส่งตัวผู้ต้องกักติดเชื้อโควิด 19 ที่ไม่มีอาการ เข้าดูแลที่ รพ.สนาม สตม.


วันพุธที่ 24 มีนาคม 2564
สธ.ร่วม สตม.ส่งตัวผู้ต้องกักติดเชื้อโควิด 19 ที่ไม่มีอาการ เข้าดูแลที่ รพ.สนาม สตม.
รองนายกรัฐมนตรีและรัฐมนตรีว่าการกระทรวงสาธารณสุข พร้อมผู้บัญชาการ สตม. ตรวจเยี่ยมการส่งตัวผู้ต้องกักติดเชื้อโควิด 19 ที่ไม่มีอาการจำนวน 100 คน ไปดูแลรักษาต่อที่โรงพยาบาลสนาม ย้ำเป็นไปตามมาตรฐานการป้องกันควบคุมโรค ไม่แพร่เชื้อสู่ชุมชน
วันนี้ (24 มีนาคม 2564) ที่ โรงพยาบาลสนามชั่วคราวสำนักงานตรวจคนเข้าเมือง กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย พล.ต.ท.สมพงษ์ ชิงดวง ผู้บัญชาการสำนักงานตรวจคนเข้าเมือง (ผบช.สตม.) และผู้บริหารกระทรวงสาธารณสุข ตรวจเยี่ยมการส่งตัวผู้ต้องกักติดเชื้อโควิด 19 ที่ไม่มีอาการ จากสถานกักกันจำนวน 100 คน ไปดูแลรักษาต่อเนื่องที่โรงพยาบาลสนาม โดยนายอนุทิน กล่าวว่า ภายหลังตรวจพบการติดเชื้อโควิด 19 ในกลุ่มผู้ต้องกักที่เป็นผู้หลบหนีเข้าเมืองผิดกฎหมาย กระทรวงสาธารณสุข โดยกรมควบคุมโรค ร่วมกับ สำนักงานตำรวจแห่งชาติและกรุงเทพมหานคร ได้เข้าไปดำเนินการควบคุมป้องกันโรค พร้อมคัดกรองเชิงรุกในผู้ต้องกักทั้งหมดและเจ้าหน้าที่ที่ดูแล โดยได้แยกผู้ต้องกักติดเชื้อที่ไม่มีอาการรวมทั้งผู้ติดเชื้อรายใหม่ออกมาดูแลที่โรงพยาบาลสนาม เพื่อลดความแออัด ป้องกันการติดเชื้อในสถานกักตัว
ทั้งนี้ ในการจัดเตรียมโรงพยาบาลสนาม เป็นไปตามมาตรฐานการป้องกันควบคุมโรค ทั้งการรักษา ระบบระบายอากาศ การจัดการขยะติดเชื้อ โดยจะมีการตรวจวัดไข้ทุกวัน หากมีอาการป่วยจะส่งรักษาโรงพยาบาลภูมิพลอดุลยเดช และได้เตรียมโรงพยาบาลสังกัดกรุงเทพมหานครและสังกัดกรมการแพทย์รองรับด้วย ผู้ต้องกักจะอยู่ที่โรงพยาบาลสนามเป็นเวลา 14 วัน ภายใต้การดูแลของแพทย์ พยาบาล เจ้าหน้าที่จากโรงพยาบาลตำรวจ เพื่อสร้างความมั่นใจว่าปลอดภัยไม่แพร่เชื้อต่อ ส่วนผู้กักตัวติดเชื้อที่เหลือมีการจัดพื้นที่แยก เฝ้าระวังสังเกตอาการป้องกันการติดเชื้อเช่นกัน และเมื่อครบกำหนดจะนำกลับเข้าสถานกักตัว รอการผลักดันกลับประเทศโดยประสานกับประเทศต้นทางมารับตัว เพื่อป้องกันการลักลอบกลับเข้ามาอีก
“ยืนยันว่าโรงพยาบาลสนามแห่งนี้ ดำเนินการตามมาตรฐาน มีความปลอดภัย มิดชิด มีระบบระบายอากาศ การจัดการขยะติดเชื้อ และอยู่ห่างจากเขตชุมชน ผู้ติดเชื้ออยู่ภายใต้การควบคุมมีเจ้าหน้าที่ดูแลตลอดเวลา จึงไม่มีทางออกไปแพร่กระจายเชื้อในชุมชนได้ ที่ผ่านมาเรามีประสบการณ์ในการจัดการโรงพยาบาลสนามที่ จ.สมุทรสาครก็ไม่พบการแพร่กระจายเชื้อไปสู่ชุมชน และกระทรวงสาธารณสุขพร้อมสนับสนุนการดำเนินการทุกๆ ด้าน เพื่อความปลอดภัยของประชาชน ล่าสุดได้ส่งวัคซีนโควิด 19 ให้โรงพยาบาลตำรวจ เพื่อบริหารจัดการฉีดวัคซีนให้แก่บุคลากรตำรวจที่มีความเสี่ยง” นายอนุทินกล่าว
ด้านพล.ต.ท.สมพงษ์ ชิงดวง ผู้บัญชาการสำนักงานตรวจคนเข้าเมือง กล่าวว่า จากการตรวจผู้ต้องกักทั้งหมด 1,615 คน แบ่งเป็นที่บางเขน 490 คน และที่สวนพลู 1,125 คน พบการติดเชื้อ 393 ราย สำหรับที่ตั้งโรงพยาบาลสนามเป็นอาคารโรงยิมเข้า-ออกทางเดียว รองรับผู้ติดเชื้อได้ 300 คน เจ้าหน้าที่ปฏิบัติงานภายในป้องกันตนเองตามมาตรฐาน มีระบบตรวจสอบคัดกรอง ล้อมรั้ว 2 ชั้น มีตำรวจเฝ้า ส่วนการฉีดวัคซีนโควิด 19 ให้แก่ตำรวจดำเนินการแล้ว 400 นาย สำหรับตำรวจที่ติดเชื้อ 1 นาย รักษาที่โรงพยาบาลตำรวจ ไม่มีอาการแทรกซ้อน ปลอดภัยดี ทั้งนี้ เพื่อป้องกันการติดเชื้อในสถานกักกันได้ให้ ตม.พื้นที่ชะลอการส่งตัวผู้ต้องกักมาที่ส่วนกลาง ให้ประสานกับสำนักงานสาธารณสุขจังหวัด จัดห้องแยกผู้กักตัวที่รับมาใหม่เพื่อสังเกตอาการ 15 วัน ส่วนผู้ต้องกักที่ตรวจแล้วไม่พบเชื้อให้ตรวจซ้ำอีกครั้งใน 7 วัน
******************************* 24 มีนาคม 2564

ที่มา : https://www.thaigov.go.th/news/contents/details/40316