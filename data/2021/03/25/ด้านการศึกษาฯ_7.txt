รัฐบาลไทย-ข่าวทำเนียบรัฐบาล-ครูโอ๊ะเชิญชวนร่วมงาน "มหกรรมกัญชากัญชง 360 องศา เพื่อประชาชน" ครั้งแรกของไทย พบกับกิจกรรมหลากหลายสาระความรู้จากเหล่ากูรู เพื่อใช้ประโยชน์ทางการแพทย์


วันจันทร์ที่ 8 มีนาคม 2564
ครูโอ๊ะเชิญชวนร่วมงาน "มหกรรมกัญชากัญชง 360 องศา เพื่อประชาชน" ครั้งแรกของไทย พบกับกิจกรรมหลากหลายสาระความรู้จากเหล่ากูรู เพื่อใช้ประโยชน์ทางการแพทย์
นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ร่วมพิธีเปิดงาน “มหกรรมกัญชากัญชง 360 องศา เพื่อประชาชน” ณ สนามช้าง อินเตอร์เนชั่นแนล เซอร์กิต จังหวัดบุรีรัมย์
ครูโอ๊ะเชิญชวนร่วมงาน "มหกรรมกัญชากัญชง 360 องศา เพื่อประชาชน" ครั้งแรกของไทย พบกับกิจกรรมหลากหลายสาระความรู้จากเหล่ากูรู เพื่อใช้ประโยชน์ทางการแพทย์ ทั้งยา ผลิตภัณฑ์ ย้ำห้ามพลาด 50 เมนูมาชิมกัญ เรียนจริง-ทำจริง-ต่อยอดสู่อาชีพสร้างรายได้ปั้นวิสาหกิจชุมชน
นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ร่วมพิธีเปิดงาน “มหกรรมกัญชากัญชง 360 องศา เพื่อประชาชน” เมื่อวันศุกร์ที่ 5 มีนาคม 2564 เวลา 10.00 น. ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ โดยมี นายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงสาธารณสุข เป็นประธาน พร้อมมีนายแพทย์เกียรติภูมิ วงศ์รจิต ปลัด สธ. และผู้บริหาร สธ. และนายธัชกร หัตถาธยากูล ผู้ว่าราชการจังหวัดบุรีรัมย์ ร่วมให้การต้อนรับและเข้าร่วมงาน
รมช.ศึกษาธิการ กล่าวตอนหนึ่งว่า งานมหกรรม “กัญชากัญชง 360 องศา เพื่อประชาชน” ในวันนี้ได้รับความสนใจจากประชาชน ทั้งชาวไทยและชาวต่างชาติเป็นจำนวน ซึ่งเป็นการแสดงให้เห็นความร่วมมือของหลายภาคส่วน ทั้งจังหวัดบุรีรัมย์ กระทรวงสาธารณสุข กระทรวงศึกษาธิการ โดยสำนักงานส่งเสริมการศึกษานอกระบบและการศึกษาตามอัธยาศัย (กศน.) ซึ่งมีองค์ความรู้และมีความเข้าใจในเรื่องของกัญชาและกัญชง ที่ต้องการสร้างให้เป็นพืชที่ใช้ประโยชน์ในทุกมิติได้อย่างยั่งยืน รวมทั้งพัฒนาต่อยอดด้านสุขภาพ ด้านเศรษฐกิจ การให้ความรู้ การใช้เป็นยาและอาหาร ไม่ว่าจะเป็น ผลิตภัณฑ์ยา ทั้งในส่วนของการแพทย์แผนไทย และการแพทย์แผนปัจจุบัน ผลิตภัณฑ์ด้านความงาม เครื่องสำอาง ผลิตภัณฑ์ด้านอาหาร รวมถึงการพัฒนาด้านสิ่งทอในพืชกัญชง
ในส่วนของสำนักงาน กศน.ได้มาร่วมจัดให้ความรู้ประชาชนเกี่ยวกับกัญชา ทั้งพัฒนาหลักสูตรดี ๆ ทำให้ประชาชนได้เรียนรู้ในมิติของกัญชาและกัญชงที่ถูกต้องอย่างครบวงจร พร้อมพัฒนาการเรียนออนไลน์ในเนื้อหาด้านกัญชาโดยเฉพาะ โดยมุ่งเน้นการสร้างความเข้าใจให้กับประชาชน ตั้งแต่การปลูก ไปจนถึงกระบวนการจำหน่าย สามารถที่จะเลี้ยงตนเองได้ และมีความกินดีอยู่ดีอย่างยั่งยืน รวมทั้งการพัฒนางานต่อเนื่องร่วมกับกระทรวงสาธารณสุข ในการถ่ายทอดองค์ความรู้ด้านโภชนาการจากส่วนของพืชกัญชาและกัญชง ที่ได้รับการยกเว้นจากการเป็นยาเสพติดด้วย ทั้งนี้ ครูโอ๊ะ พร้อมสำนักงาน กศน.กทม. ได้มอบหลักสูตรการฝึกอบรม หลักสูตรโภชนาการส่วนของพืชกัญชาและกัญชงที่ได้รับการยกเว้นจากการเป็นยาเสพติด แก่นายอนุทิน ชาญวีรกุล รองนายกรัฐมนตรี และ รมว.สธ. ประธานในพิธีในระหว่างการเยี่ยมชมนิทรรศการและกิจกรรมภายในงานด้วย
ขอแสดงความขอบคุณกระทรวงสาธารณสุข สำนักงานคณะกรรมการอาหารและยา (อย.) โรงพยาบาลเจ้าพระยาอภัยภูเบศร มูลนิธิเจ้าพระยาอภัยภูเบศร บุคลากร และหน่วยงานที่เกี่ยวข้อง ที่ได้ร่วมกันผลักดันและทำการค้นคว้าวิจัย ทั้งเรื่องของยาสมุนไพรโบราณ เพื่อการอนุรักษ์ความเป็นไทย และพัฒนากัญชาอย่างยั่งยืน ทั้งยังสามารถพิสูจน์ให้เห็นเรื่องนวัตกรรมที่โรงพยาบาลเจ้าพระยาอภัยภูเบศรนำมาต่อยอดในการรักษาโรค พัฒนาสู่ความร่วมมือกับวิสาหกิจชุมชนและหน่วยงานอื่น ๆ ในจังหวัดปราจีนบุรีและอีกหลายจังหวัด เพื่อช่วยเติมเต็มทำให้เศรษฐกิจและประชาชนอย่างมั่นคง
"งานในวันนี้มีประชาชนให้ความสนใจเข้าร่วมงานจำนวนมาก ทั้งชาวไทยและชาวต่างชาติ ทำให้ได้เห็นถึงกระแสและการให้การตอบรับการพัฒนาต่อยอดกัญชา กัญชงในหลายมิติ ทั้งอาหาร ขนม เครื่องดื่ม ความงาม กัญชากับการแพทย์แผนไทยและแผนปัจจุบัน ตลอดจนสิ่งทอ และที่มากไปกว่านั้น คือการรักษาโรคที่เราได้เห็นความหวังของคน ซึ่งตั้งเป้าหมายและพิสูจน์ให้เห็นแล้วว่า กัญชาสามารถบรรเทาปวด ทำให้ชีวิตของทุกคน ทั้งผู้ป่วย และคนที่ในครอบครัวที่มีผู้ป่วย มีขวัญกำลังใจสู้กับชีวิตต่อไป
ครูโอ๊ะขอเชิญชวนมาร่วมชมงานมหกรรมกัญชากัญชง 360 องศา เพื่อประชาชน ระหว่างวันที่ 5-7 มีนาคมนี้ ณ สนามช้าง อินเตอร์เนชั่นแนล เซอร์กิต อำเภอเมือง จังหวัดบุรีรัมย์ โดยผู้สนใจสามารถลงทะเบียนเข้าร่วมงานได้ฟรี โดยต้องผ่านกระบวนตรวจคัดกรองตามมาตรการกระทรวงสาธารณสุข ในการป้องกันโควิด-19 โดยภายในงานมีกิจกรรม สาระ ความรู้เกี่ยวกับกัญชาในหลายมิติ ที่จะเกิดประโยชน์กับประชาชน ผู้ป่วย และผู้ประกอบการต่าง ๆ ทั้งนิทรรศการ ผลงานวิจัยและนวัตกรรม, เลือกชมผลิตภัณฑ์ ตำรับยาที่สกัดจากกัญชา ขนม เครื่องดื่ม ไอศกรีม ไปจนถึงเครื่องสำอาง อาทิ คราฟต์ โซดา (Craft Soda) ซึ่งผสมกัญชา 0.3 เปอร์เซ็นต์, โคล่าตาหวาน, เลม่อน ส้มซ่า, ชีสต์เค้กกัญชา, มาการอง, สบู่, ยาดมสมุนไพร, น้ำมันกัญชา, อภัยบาล์ม พลัส พร้อมมาชม CO2 โมเดลโรงปลูก แม่ฮ่องสอน, การปลูกกัญชา 6 ต้นในบ้าน วิสาหกิจโนนมาลัย นวัตกรรมภาชนะใส่อาหารจากเยื่อกัญชง, เสื้อใยกัญชา, รองเท้าใยกัญชา เป็นต้น
นอกจากนี้ ยังมีเวทีสัมมนาวิชาการ โดยวิทยากรผู้เชี่ยวชาญระดับประเทศ มาให้ความรู้ อาทิ กฎหมายยาเสพติดกับอนาคตประเทศไทย โดย ดร.ภก.อนันต์ชัย อัศวเมฆิน ผู้คร่ำหวอดในเรื่องกัญชา คณะ ทปษ.รมว.สธ. ประธานคณะกรรมการขับเคลื่อนนโยบายกัญชาเสรีทางการเเพทย์, จากใต้ดินสู่บนดิน โดยหมอเดชา ศิริภัทร มูลนิธิข้าวขวัญ, ประโยชน์เเละการใช้สารสกัดกัญชาทางการเเพทย์ โดย ศ.นพ.ธีระวัฒน์ เหมะจุฑา ทปษ.รมว.สธ., กัญชากับการรักษาโรคมะเร็ง โดย นพ.อิสระ เจียวิริยบุญญา ผอ.รพ.มะเร็งอุดรธานี, เทคนิคการใช้กัญชารักษาโรคให้ได้ผล : ประสบการณ์การรักษาคนไข้ห่างหายโรคด้วยกัญชา โดย พญ.จินตนา มโนรมย์ภัทรสาร สวัสดีคลินิกเวชกรรม รวมทั้งคลินิกกัญชาทางการแพทย์แบบบูรณาการ ที่เปิดให้บริการตรวจรักษาฟรี และเวิร์กช็อป "เรียนจริง ปฏิบัติจริง" ด้วยหลักสูตรปฏิบัติกัญชากัญชง โดย สถาบันกัญชาทางการแพทย์ และโรงพยาบาลเจ้าพระยาอภัยภูเบศร ที่สามารฝึกทำอาชีพ เครื่องดื่ม เครื่องสำอาง ที่มีผลิตภัณฑ์กัญชาเป็นองค์ประกอบก็สามารถมาดูและทดลองทำได้ในงานนี้ อาทิ เมนูอาหารที่ปรุงด้วยกัญชามากกว่า 50 เมนู, สบู่กัญชา, พิมเสนกัญชา เป็นต้น ซึ่งทุกโปรแกรมสามารถนำไปต่อยอดสร้างอาชีพก่อเกิดรายได้” รมช.ศึกษาธิการ กล่าว
จันทนา เชียงทอง: สรุป
นวรัตน์ รามสูต: เรียบเรียง
สถาพร ถาวรสุข: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/39740