รัฐบาลไทย-ข่าวทำเนียบรัฐบาล-สหภาพการบินไทยเข้าขอบคุณรัฐบาล และ ก.แรงงาน หลังช่วยเจรจาคลี่คลายกรณีเปลี่ยนสภาพการจ้างใหม่จนเป็นที่พอใจ


วันพุธที่ 17 มีนาคม 2564
สหภาพการบินไทยเข้าขอบคุณรัฐบาล และ ก.แรงงาน หลังช่วยเจรจาคลี่คลายกรณีเปลี่ยนสภาพการจ้างใหม่จนเป็นที่พอใจ
ประธานสหภาพแรงงานการบินไทยร่วมใจสัมพันธ์ และคณะ นำทีมเข้าพบนายสุชาติ ชมกลิ่น รัฐมนตรีว่าการกระทรวงแรงงาน เพื่อมอบกระเช้าขอบคุณรัฐบาลและกระทรวงแรงงานที่ได้ให้ความช่วยเหลือในการคุ้มครองสิทธิตามกฎหมายแรงงานเนื่องจากบริษัทการบินไทยเปลี่ยนแปลงสภาพการจ้าง
เมื่อวันที่ 17 มีนาคม 2564 ที่ห้องจัตุมงคล ชั้น 6 อาคารกระทรวงแรงงาน นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับ นายศิริพงษ์ ศุกระกาญจนาโชค ประธานสหภาพแรงงานการบินไทยร่วมใจสัมพันธ์ และคณะ จำนวน 9 คน ในโอกาสเข้าพบรัฐมนตรีว่าการกระทรวงแรงงาน เพื่อมอบกระเช้าขอบคุณรัฐบาลและกระทรวงแรงงานที่ให้ความช่วยเหลือในการคุ้มครองสิทธิตามกฎหมายแรงงานเนื่องจากบริษัทการบินไทยเปลี่ยนแปลงสภาพการจ้างใหม่ โดยมี นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน และผู้บริหารระดับสูงกระทรวงแรงงาน เข้าร่วมในครั้งนี้ด้วย ซึ่งประเด็นปัญหาข้อขัดแย้งเรื่องการเปลี่ยนแปลงสภาพการจ้างใหม่ ตามโครงการแสดงความจำนงยอมเข้าสู่กระบวนการคัดเลือก (Relaunch) ของบริษัทการบินไทย ปัญหาเรื่องข้อขัดแย้งในการแก้ไขข้อบังคับกองทุนสำรองเลี้ยงชีพ และปัญหาอื่น ๆ ตามแผนการฟื้นฟูกิจการของบริษัทฯ ได้รับการดูแลเอาใจใส่ในการแก้ไขปัญหาและเจรจาหาข้อยุติอย่างรวดเร็ว จากท่านสุชาติ ชมกลิ่น รัฐมนตรีว่าการกระทรวงแรงงาน ท่านเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน ท่านอภิญญา สุจริตตานันท์ อธิบดีกรมสวัสดิการและคุ้มครองแรงงาน ท่านวรรณรัตน์ ศรีสุกใส รองอธิบดีกรมสวัสดิการและคุ้มครองแรงงาน ท่านรัดเกล้า เชาวลิต ผู้อำนวยการสำนักงานแรงงานสัมพันธ์ และผู้บริหารระดับสูงของกรมสวัสดิการและคุ้มครองแรงงาน ตลอดจนเจ้าหน้าที่ที่เกี่ยวข้องทุกท่าน
นายศิริพงษ์ กล่าวว่า ในวันนี้สหภาพแรงงานการบินไทยร่วมใจสัมพันธ์ (สร.กบท.สพ.) และสมาชิกของสหภาพฯ รวมทั้งพนักงาน บริษัท การบินไทย จำกัด (มหาชน) รู้สึกซาบซึ้งในความตั้งใจช่วยเหลือของรัฐบาล ท่าน พล.อ.ประยุทธ์ จันทร์โอชา นายกรัฐมนตรี และกระทรวงแรงงาน จึงได้เข้ามาแสดงความขอบคุณ ที่ได้ใช้ความจริงใจและเอาใจใส่ในการประสานผู้เกี่ยวข้องทุกท่าน จนทำให้มีการประชุมหารือเจรจาหาข้อยุติ และในขณะนี้ประเด็นปัญหาข้อขัดแย้งได้รับการคลี่คลายภายใต้กรอบของกฎหมายคุ้มครองแรงานกำหนดจนเป็นที่พึงพอใจของพนักงานบริษัท การบินไทย จำกัด (มหาชน) และสหภาพแรงงานฯ แล้ว

ที่มา : https://www.thaigov.go.th/news/contents/details/40060