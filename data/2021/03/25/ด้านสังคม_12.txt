รัฐบาลไทย-ข่าวทำเนียบรัฐบาล-พม. ประชุมคณะทำงานเฉพาะกิจป้องกันและแก้ไขปัญหาการพนันออนไลน์ในเด็กและเยาวชน


วันพุธที่ 3 มีนาคม 2564
พม. ประชุมคณะทำงานเฉพาะกิจป้องกันและแก้ไขปัญหาการพนันออนไลน์ในเด็กและเยาวชน
พม. ประชุมคณะทำงานเฉพาะกิจป้องกันและแก้ไขปัญหาการพนันออนไลน์ในเด็กและเยาวชน
เมื่อวันที่ 2 มี.ค. 64 เวลา 10.30 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (พม.) เป็นประธานการประชุมคณะทำงานเฉพาะกิจป้องกันและแก้ไขปัญหาการพนันออนไลน์ในเด็กและเยาวชน ครั้งที่ 1/2564 โดยมีผู้แทนจากหน่วยงานที่เกี่ยงข้อง อาทิ กระทรวง พม. โดยกรมกิจการเด็กและเยาวชน กระทรวงดิจิทัล เพื่อเศรษฐกิจและสังคม สำนักงานตำรวจแห่งชาติ สำนักงานกองทุนสนับสนุนการสร้างเสริมสุขภาพ (สสส.) และสภาเด็กและเยาวชนแห่งประเทศไทย เป็นต้น เข้าร่วมประชุม ณ ห้องประชุมกรมพัฒนาสังคมและสวัสดิการ ชั้น 6 กระทรวง พม. สะพานขาว ถนนกรุงเกษม กรุงเทพฯ
นายอนุกูล เปิดเผยว่า คณะทำงานเฉพาะกิจป้องกันและแก้ไขปัญหาการพนันออนไลน์ในเด็กและเยาวชน เป็นคณะทำงานที่ รมว.พม.แต่งตั้งขึ้น โดยมีอำนาจหน้าที่ศึกษาแนวทางปรับปรุง แก้ไขกฎหมายและระเบียบทีเกี่ยวข้องเพื่อปกป้องคุ้มครองเด็กและเยาวชนจากการพนันออนไลน์ และให้ความช่วยเหลือเด็กและเยาวชนที่ได้รับผลกระทบจากการพนันออนไลน์ รวมทั้งส่งเสริมสนับสนุนให้เครือข่ายเด็กและเยาวชนจัดกิจกรรมรณรงค์ลดปัญหาและผลกระทบจาการพนันออนไลน์ ซึ่งวันนี้ ที่ประชุม มีการพิจารณาถึงแนวทางสำคัญในการขับเคลื่อนงานตามภารกิจของคณะทำงานฯ อาทิ 1) การสร้างความตระหนักต่อสังคมประเด็นการแก้ไขกฎหมายเพื่อการปกป้องคุ้มครองเด็กจากการพนันออนไลน์ 2) การสร้างเสริมศักยภาพเครือข่ายเยาวชนพัฒนาข้อเสนอเชิงนโยบาย 3) การอบรมอาสาสมัครเครือข่ายเด็ก เยาวชนและการอบรมหลักสูตรรู้เท่าทันพนันออนไลน์ 4) การเผยแพร่แอปพลิเคชั่นแจ้งเบาะแสหรือร้องเรียน 5) การสนับสนุนงบประมาณ และ 6) การจัดทำสื่อความรู้สื่อประชาสัมพันธ์ เป็นต้น
นายอนุกูล กล่าวเพิ่มเติมว่า ในเบื้องต้น ที่ประชุมจะดำเนินเรื่องการสื่อสารประชาสัมพันธ์ โดยใช้กลไกผ่านสภาเด็กและเยาวชนที่มีอยู่ทั่วประเทศ โดยมุ่งเน้นผู้ที่ได้รับผลกระทบ ด้วยการสื่อสารให้กับสังคมเห็นถึงปัญหาของการพนันออนไลน์ และพยายามที่จะสร้างกระบวนการสื่อสารในเรื่องข้อจำกัดของกฎหมาย เพื่อที่จะผลักดันให้แก้ไขกฎหมายที่เกี่ยวกับการพนันออนไลน์ ทั้งนี้ กระทรวง พม. พร้อมด้วยหน่วยงานที่เกี่ยวข้อง ได้มีความพยายามในการดำเนินงานป้องกันและแก้ไขปัญหาการพนันออนไลน์ในเด็กและเยาวชนมาอย่างต่อเนื่อง ซึ่งจะมีการเข้าไปดูแลเด็กและเยาวชนที่ได้รับผลกระทบรวมถึงครอบครัว โดยจะเข้าไปสร้างเจตคติใหม่ในการหารายได้ของครอบครัวและจะส่งเสริมเรื่องการออมแทนการเข้าไปยุ่งเกี่ยวกับการพนันออนไลน์

ที่มา : https://www.thaigov.go.th/news/contents/details/39572