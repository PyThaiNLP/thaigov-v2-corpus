รัฐบาลไทย-ข่าวทำเนียบรัฐบาล-นายกฯ รำลึก “วันท้องถิ่นไทย" ย้ำแนวทาง “รวมไทยสร้างชาติ”


วันพฤหัสบดีที่ 18 มีนาคม 2564
พิมพ์
นายกฯ รำลึก “วันท้องถิ่นไทย" ย้ำแนวทาง “รวมไทยสร้างชาติ”
นายกฯ รำลึก “วันท้องถิ่นไทย" ย้ำแนวทาง “รวมไทยสร้างชาติ”
เมื่อวันที่ 18 มี.ค.64 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และ รมว.กลาโหม รำลึกถึง “วันท้องถิ่นไทย” ซึ่งตรงกับวันที่ 18 มี.ค.ของทุกปี เพื่อรำลึกถึงพระมหากรุณาธิคุณแห่งพระบาทสมเด็จพระจุลจอมเกล้าเจ้าอยู่หัว ที่ได้ทรงมีพระบรมราชโองการให้ยกฐานะตำบลท่าฉลอม ขึ้นเป็นสุขาภิบาลท่าฉลอม เมื่อวันที่ 18 มี.ค. 2448 ถือเป็นปฐมบทแห่งการปกครองท้องถิ่นไทย และเป็นรากฐานการปกครองระบอบประชาธิปไตยในระดับท้องถิ่น โดยเป็นแนวทางการพัฒนาท้องถิ่นในเวลาต่อมา
น.ส.ไตรศุลี กล่าวว่า นายกรัฐมนตรี ย้ำถึงแนวทางการทำงาน “รวมไทยสร้างชาติ” โดยการมีส่วนร่วมของทุกภาคส่วน ซึ่งองค์กรปกครองส่วนท้องถิ่นมีส่วนสำคัญในการพัฒนาแต่ละพื้นที่ เพื่อแก้ไขปัญหาความเดือดร้อนของประชาชน ที่สำคัญองค์กรปกครองส่วนท้องถิ่นยังมีบทบาทสำคัญในการพัฒนาชีวิตความเป็นอยู่ และดูแลทุกข์สุขของประชาชน ดังจะเห็นได้ชัดเจนในช่วงสถานการณ์การแพร่ระบาดของโรคโควิด-19 ที่ท้องถิ่นมีส่วนสำคัญในการบริหารจัดการ สร้างความเข้าใจต่อประชาชน จนสามารถช่วยให้สถานการณ์การติดเชื้อในประเทศไทยลดลงตามลำดับ
น.ส.ไตรศุลี กล่าวว่า นอกจากนี้ นายกรัฐมนตรี ยังย้ำถึงนโยบายของรัฐบาลในการพัฒนาพื้นที่เศรษฐกิจและการกระจายความเจริญสู่ภูมิภาค เพื่อสร้างโอกาสการพัฒนาทั้งด้านเศรษฐกิจและสังคม ลดความเหลื่อมล้ำ ลดการกระจุกตัวของประชากรในเมืองใหญ่ โดยการสร้างสังคมชนบทให้เป็นสังคมเมืองที่สงบสุข แก้ไขปัญหาการย้ายถิ่นฐานของประชากร พร้อมเพิ่มการมีส่วนร่วมของประชาชนเพื่อกำหนดทิศทางการพัฒนาพื้นที่ด้วยตัวเอง นอกจากนี้ การกระจายอำนาจ ยังถูกกำหนดเป็น 1 ใน 7 ประเด็นที่หน่วยงานต่าง ๆ จะต้องบูรณาการร่วมกันเพื่อขับเคลื่อนการปฏิรูปให้เกิดผลเป็นรูปธรรม ตามแผนการปฏิรูประเทศ (ฉบับปรับปรุง) อีกด้วย

ที่มา : https://www.thaigov.go.th/news/contents/details/40099