รัฐบาลไทย-ข่าวทำเนียบรัฐบาล-สถาบันการบินพลเรือนจัดงานสัมมนาการสื่อสารทิศทางการดำเนินงานของสถาบันการบินพลเรือน ในระยะ 5 ปี (พ.ศ. 2564 - 2568) 


วันจันทร์ที่ 22 มีนาคม 2564
สถาบันการบินพลเรือนจัดงานสัมมนาการสื่อสารทิศทางการดำเนินงานของสถาบันการบินพลเรือน ในระยะ 5 ปี (พ.ศ. 2564 - 2568)
สถาบันการบินพลเรือน (สบพ.) กระทรวงคมนาคม ร่วมกับ สถาบันบัณฑิตบริหารธุรกิจศศินทร์แห่งจุฬาลงกรณ์มหาวิทยาลัย จัดงานสัมมนาการสื่อสารทิศทางการดำเนินงานภายใต้แผนวิสาหกิจของ สบพ. ในระยะ 5 ปี (พ.ศ. 2564 - 2568)
ต่อหน่วยงานผู้กำกับดูแล (Regulators) ผู้กำหนดนโยบาย (Policymaker) และผู้มีส่วนได้เสียที่สำคัญ (Stakeholders) เมื่อวันที่ 17 มีนาคม 2564 ณ โรงแรมเซ็นทาราแกรนด์และบางกอกคอนเวนชันเซ็นเตอร์ เซ็นทรัลเวิลด์ กรุงเทพฯ โดยมี นางสาวภัคณัฏฐ์ มากช่วย รองผู้ว่าการฝ่ายบริหาร รักษาการแทนผู้ว่าการ สบพ. กล่าวเปิดงาน
การสัมมนาการสื่อสารทิศทางการดำเนินงานภายใต้แผนวิสาหกิจของ สบพ. มีวัตถุประสงค์เพื่อนำเสนอทิศทางการดำเนินงานภายใต้แผนวิสาหกิจของ สบพ. ในระยะ 5 ปี (พ.ศ. 2564 - 2568) เพื่อสนับสนุนอุตสาหกรรมการบินของประเทศ ตามที่ทราบกันดีว่าภาคเศรษฐกิจและอุตสาหกรรมการบินของประเทศไทยกำลังประสบปัญหาวิกฤตอย่างรุนแรงจากสถานการณ์การเปลี่ยนแปลง และผลกระทบจากการแพร่ระบาดของโรคติดเชื้อไวรัสโคโรนา 2019 (COVID-19) ส่งผลกระทบต่อทุกภาคส่วนในอุตสาหกรรมการบิน รวมทั้งส่งผลกระทบต่อการดำเนินงานของ สบพ. เนื่องจากการขาดความเชื่อมั่นและความต้องการศึกษาต่อในด้านการบิน จึงเป็นเหตุให้รายได้ของ สบพ. ลดลงอย่างมีนัยสำคัญ
การมีส่วนร่วมของหน่วยงานผู้กำกับดูแล ผู้กำหนดนโยบาย และผู้มีส่วนได้ส่วนเสีย จึงเป็นประเด็นสำคัญในการแสดงข้อคิดเห็น ข้อเสนอแนะ รวมถึงความคาดหวังต่อทิศทางการดำเนินงานของ สบพ. ภายใต้แผนวิสาหกิจของสถาบันการบินพลเรือน พ.ศ. 2564 - 2568 เพื่อเป็นแนวทางนำไปสู่การบรรลุผลสัมฤทธิ์ ตามวิสัยทัศน์และพันธกิจของ สบพ. ที่ได้กำหนดไว้ รวมทั้งเพื่อให้ สบพ. เป็นหน่วยงานของรัฐทำหน้าที่ผลิตและพัฒนาบุคลากรด้านการบิน สามารถสนับสนุนอุตสาหกรรมการบินของประเทศให้มีศักยภาพมากยิ่งขึ้น และสามารถตอบสนองต่อนโยบายของรัฐบาล ยุทธศาสตร์ชาติระยะ 20 ปี แผนแม่บทภายใต้ยุทธ์ศาสตร์ชาติ แผนการปฏิรูปประเทศ แผนพัฒนาเศรษฐกิจและสังคมแห่งชาติ แผนยุทธศาสตร์รัฐวิสาหกิจ แผนยุทธศาสตร์กระทรวงคมนาคม และผู้มีส่วนได้ส่วนเสียทุกภาคส่วน
จากการคาดการณ์ของหน่วยงานต่าง ๆ อุตสาหกรรมการบินจะกลับมาฟื้นตัวและกลับเข้าสู่ภาวะปกติได้ภายใน 2 - 3 ปีข้างหน้า เมื่อการพัฒนาวัคซีนเพื่อป้องกันโรคติดเชื้อไวรัสโคโรนา 2019 (COVID-19) มีความคืบหน้าและใช้แพร่หลายมากขึ้น และมีการเปิดการเดินทางในลักษณะต่าง ๆ ระหว่างประเทศอย่างค่อยเป็นค่อยไป สบพ. ต้องมีการปรับตัวเพื่อรับมือกับผลกระทบและสภาพแวดล้อมที่เปลี่ยนแปลงไป และปรับยุทธศาสตร์
ในการดำเนินธุรกิจ เพื่อเตรียมความพร้อมรองรับการขับเคลื่อนอุตสาหกรรมการบินในอนาคต การจัดสัมมนาฯ ในครั้งนี้ เป็นโอกาสอันดีที่ทุกภาคส่วนจะมีส่วนร่วมในการสื่อสารทิศทางการดำเนินงานของ สบพ. ในระยะ 5 ปี ภายใต้แผนวิสาหกิจสถาบันการบินพลเรือน พ.ศ. 2564 - 2568 ซึ่งเป็นแผนยุทธศาสตร์ระดับองค์กร ที่ใช้เป็นกรอบแนวทางในการดำเนินงานในอนาคต และเป็นเครื่องมือในการแก้ไขปัญหา รวมทั้งการเพิ่มขีดความสามารถขององค์กรเพื่อให้ สบพ. สามารถผลิตบุคลากรด้านการบินที่มีคุณภาพตามมาตรฐานสากลอย่างเพียงพอต่อความต้องการของอุตสาหกรรมการบินของประเทศ และเป็นส่วนหนึ่งในการเพิ่มขีดความสามารถด้านการแข่งขันของอุตสาหกรรมการบินของไทย นอกจากนี้มีการแลกเปลี่ยนความคิดเห็นและข้อเสนอแนะจากผู้มีส่วนเกี่ยวข้องทุกภาคส่วนในด้านอุตสาหกรรมการบิน ทั้งภาครัฐเเละเอกชน เพื่อเป็นแนวทางในการเสนอผลการวิเคราะห์อุตสาหกรรมการบินรวมถึงความต้องการแรงงานและบทบาทของ สบพ. ในอนาคต
นอกจากนี้ องค์การการบินพลเรือนระหว่างประเทศ (International Civil Aviation Organization - ICAO) ที่แจ้งให้ทราบอย่างเป็นทางการว่า สบพ. ได้ยกระดับจากสมาชิกประเภท Full Member ขึ้นเป็นสมาชิกประเภท Regional Center of Excellence เป็นที่เรียบร้อย แสดงให้เห็นว่า สบพ. เป็นสถาบันที่มีความพร้อมสามารถผลิตและพัฒนาบุคลากรการบินให้มีความรู้ตามมาตรฐานสากล มีทักษะและศักยภาพเพื่อป้อนเข้าสู่ตลาดแรงงาน ซึ่งบุคลากรการบินถือเป็นองค์ประกอบสำคัญขององค์กรในการจะขับเคลื่อนอุตสาหกรรมการบินของไทยให้ก้าวสู่การเป็นศูนย์กลางด้านการบิน (Regional Aviation Hub) ระดับอาเซียนต่อไป

ที่มา : https://www.thaigov.go.th/news/contents/details/40231