รัฐบาลไทย-ข่าวทำเนียบรัฐบาล-อนุทิน แจงชะลอการฉีดวัคซีนโควิด 19 แอสตร้าเซนเนก้า     


วันศุกร์ที่ 12 มีนาคม 2564
อนุทิน แจงชะลอการฉีดวัคซีนโควิด 19 แอสตร้าเซนเนก้า
รองนายกรัฐมนตรีและรัฐมนตรีว่าการกระทรวงสาธารณสุข เผยคณะแพทย์มีมติให้ชะลอการฉีดวัคซีนป้องกันโรคโควิด 19 ของแอสตร้าเซนเนก้า หลังประเทศทางยุโรปสั่งระงับฉีด รอผลสอบสวน หากไม่เกี่ยวข้องจะเดินหน้าฉีดต่อไป ทั้งนี้วัคซีนยุโรปคนละล็อตกับที่ไทยได้รับ
รองนายกรัฐมนตรีและรัฐมนตรีว่าการกระทรวงสาธารณสุข เผยคณะแพทย์มีมติให้ชะลอการฉีดวัคซีนป้องกันโรคโควิด 19 ของแอสตร้าเซนเนก้า หลังประเทศทางยุโรปสั่งระงับฉีด รอผลสอบสวน หากไม่เกี่ยวข้องจะเดินหน้าฉีดต่อไป ทั้งนี้วัคซีนยุโรปคนละล็อตกับที่ไทยได้รับ
วันนี้ (12 มีนาคม 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ความคืบหน้าเหตุที่มีการชะลอการฉีดวัคซีนป้องกันโรคโควิด 19 ของบริษัทแอสตร้าเซนเนก้าไปก่อน เหตุจากประเทศเดนมาร์กและหลายประเทศในสหภาพยุโรป (EU) ระงับการฉีด รอผลการสอบความเกี่ยวข้องกรณีพบลิ่มเลือดอุดตันในหลอดเลือดดำ ว่า เช้าวันนี้ ได้ประชุมหารือคณะแพทย์ผู้เชี่ยวชาญจากคณะแพทยศาสตร์ และกระทรวงสาธารณสุข อาทิ ศ.คลินิก เกียรติคุณ นายแพทย์ปิยะสกล สกลสัตยาทร ที่ปรึกษาด้านยุทธศาสตร์และแผนงานการบริหารจัดการการให้วัคซีนโควิด 19 ศ.ดร.นพ.ประสิทธิ์ วัฒนาภา คณบดีคณะแพทยศาสตร์ศิริราชพยาบาล ม.มหิดล ศ.นพ.ยง ภู่วรวรรณ หัวหน้าศูนย์เชี่ยวชาญเฉพาะทางด้านไวรัสวิทยาคลินิก คณะแพทยศาสตร์จุฬาลงกรณ์มหาวิทยาลัย ศ.พญ.กุลกัญญา โชคไพบูลย์กิจ คณะแพทยศาสตร์ศิริราชพยาบาล พญ.สมศรี เผ่าสวัสดิ์ นายกแพทยสภา สรุปว่าเพื่อความปลอดภัย และความมั่นใจของประชาชน ประกอบกับสถานการณ์การระบาดในประเทศไทยขณะนี้ มีแนวโน้มดีขึ้น และควบคุมการระบาดได้ จึงมีความเหมาะสมที่จะรอผลการสอบสวนกรณีลิ่มเลือดอุดตันของอียูก่อน หากพบว่าไม่เกี่ยวข้องจะเดินหน้าฉีดต่อไป ซึ่งวัคซีนของยุโรปเป็นคนละล๊อตการผลิตกับที่จัดส่งให้ประเทศไทย และท่านนายกรัฐมนตรี มอบให้เป็นมติของคณะแพทย์ว่าท่านควรจะได้รับการฉีดได้หรือไม่ เนื่องจากเป็นวัคซีนชนิดใหม่ที่จะนำมาฉีดให้ผู้นำประเทศและประชาชน คณะแพทย์ต้องพิจารณาอย่างรอบคอบ
นายอนุทินกล่าวต่อว่า คณะวิชาการต้องประสานกับแอสตร้าเซนเนก้า และเครือข่าย หาข้อมูลให้ได้มากที่สุด เพื่อนำมาตัดสินใจอีกครั้ง ยังเชื่อมั่นว่าเป็นวัคซีนที่ดี แต่เนื่องจากเหตุการณ์ที่เดนมาร์กและทวีปยุโรป เราจึงชะลอไว้ก่อน รอความชัดเจนอีกระยะหนึ่ง ซึ่งเป็นสิ่งที่ดี ทำให้เห็นถึงความเข้มแข็งของระบบสาธารณสุข สิ่งสำคัญที่สุดต้องคำนึงถึงความปลอดภัยประชาชน และไม่ได้เป็นการเสียเวลาเกินไป เพราะวัคซีนล็อตนี้ได้มาเพราะการเจรจา ก่อนที่จะได้รับตามแผนในเดือนมิถุนายน มั่นใจได้ว่าไม่นำความเสี่ยงมาให้กับประชาชน ยังมีเวลาอีก 3 เดือนสำหรับประชาชนในการรับวัคซีนของแอสตร้าเซนเนก้า ซึ่งเป็นผู้ผลิตวัคซีนที่มีผู้สั่งซื้อมากที่สุดในโลก
************************************* 12 มีนาคม 2564

ที่มา : https://www.thaigov.go.th/news/contents/details/39919