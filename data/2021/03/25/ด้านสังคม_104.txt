รัฐบาลไทย-ข่าวทำเนียบรัฐบาล-สธ.ติดตามนโยบายคลินิกผู้สูงอายุ รพ.กันทรลักษ์


วันอาทิตย์ที่ 21 มีนาคม 2564
สธ.ติดตามนโยบายคลินิกผู้สูงอายุ รพ.กันทรลักษ์
รองนายกรัฐมนตรีและรัฐมนตรีว่าการกระทรวงสาธารณสุข ติดตามนโยบายคลินิกผู้สูงอายุ  โรงพยาบาลกันทรลักษ์​ จ.ศรีสะเกษ​ ให้ลูก-หลาน ได้พาผู้สูงอายุพบแพทย์ในช่วงวันหยุด ร่วมรับทราบปัญหาสุขภาพ ลดการรอคอยรักษา ลดความแออัดในช่วงวันทำการ ผู้สูงอายุมีคุณภาพชีวิ
รองนายกรัฐมนตรีและรัฐมนตรีว่าการกระทรวงสาธารณสุข ติดตามนโยบายคลินิกผู้สูงอายุ  โรงพยาบาลกันทรลักษ์​ จ.ศรีสะเกษ​ ให้ลูก-หลาน ได้พาผู้สูงอายุพบแพทย์ในช่วงวันหยุด ร่วมรับทราบปัญหาสุขภาพ ลดการรอคอยรักษา ลดความแออัดในช่วงวันทำการ ผู้สูงอายุมีคุณภาพชีวิตดีขึ้น
นายอนุทิน​ ชาญวีรกูล​ รองนายกร​ัฐมนตรีและ​รัฐมนตรี​ว่าการ​กระทรวง​สาธารณสุข​   พร้อมด้วยคณะ​ผู้บริหาร​กระทรวง​สาธารณสุข​ ติดตาม​ความคืบหน้านโยบาย​คลินิกผู้สูงอายุ วันหยุดราชการ ที่ โรงพยาบาลกันทรลักษ์ จ.ศรีสะเกษ​  โดยนายอนุทินกล่าวว่า กระท​รวงสาธารณส​ุข มีนโยบายให้โรงพยาบาลทั่วไปตั้งแต่ขนาดเล็กขึ้นไป จัดบริการคลินิกผู้สูงอายุในช่วงวันหยุดราชการ เพื่อให้บุตรหลานได้มีโอกาสพาผู้สูงอายุได้มาพบแพทย์ที่โรงพยาบาล เพื่อร่วมรับทราบปัญหาสุขภาพ ที่สำคัญคือไม่ต้องต่อคิวเพื่อรอรักษาที่โรงพยาบาลเป็นเวลานาน ผู้สูงอายุมีคุณภาพชีวิตที่ดีขึ้น และในช่วงสถานการณ์โควิด 19 ผู้สูงอายุคือหนึ่งในกลุ่มเสี่ยงที่เมื่อติดเชื้ออาจทำให้มีอาการรุนแรงและเสียชีวิตได้ ดังนั้นการมาพบแพทย์ในช่วงวันหยุดนอกจากจะช่วยลดความเสี่ยงที่จะติดเชื้อจากความแออัดที่โรงพยาบาลแล้วยังมีความสะดวก และเพิ่มความสัมพันธ์ที่ดีให้เกิดขึ้นในครอบครัวได้ด้วย
นายอนุทิน กล่าวต่อว่า คลินิกผู้สูงอายุโรงพยาบาลกันทรลักษ์ เปิดให้บริการดูแลสุขภาพผู้สูงอายุ ทั้งในกลุ่มโรคไม่ติดต่อเรื้อรัง ได้แก่ เบาหวาน ความดันโลหิตสูง  ทันตกรรม เวชศาสตร์ครอบครัว เป็นต้น ใช้เวลาในการรับบริการโดยประมาณ 15-20 นาทีเปิดให้บริการในช่วงเวลา 8.00 -​ 12.00 น. ทุกวันเสาร์ เริ่มเปิดรับผู้ป่วยมาตั้งแต่วันที่ 6 มีนาคม 2564 หากคลินิกได้รับการตอบรับที่ดีจะมีการขยายบริการเพิ่มเติมไปยังกลุ่มโรคอื่นๆด้วย
"ผู้สูงอายุคือผู้ที่มากประสบการณ์  หลายท่านยังสามารถใช้ความรู้ความสามารถให้เป็นประโยชน์ต่อสังคม และผู้อื่นได้ การที่ผู้สูงอายุแข็งแรง มีสุขภาพที่ดี เข้าถึงการดูแลสุขภาพจากแพทย์ผู้เชี่ยวชาญ จะช่วยให้ท่านเหล่านี้มีอายุที่ยืนยาวและถ่ายทอดองค์ความรู้ต่างๆที่เคยใช้มาให้กับลูก-หลานในการดำเนินชีวิตได้อีกมาก" นายอนุทินกล่าว
ภายหลังการเปิดและตรวจเยี่ยมคลินิกผู้สูงอายุแล้ว นายอนุทินได้กล่าวทักทายกับพยาบาล และย้ำในประเด็นการให้บริการฉีดวัคซีนป้องกันโรคโควิด 19 ว่า
" วัคซีนทุกหยดมีคุณค่า ขอให้พยาบาลได้ใช้ความชำนาญ และความละเอียดในการดูดวัคซีนโควิด 19 ออกจากขวด ให้ได้ 12 เข็ม  ซึ่งผู้ผลิตวัคซีนได้เพิ่มปริมาณเผื่อไว้ในขวดประมาณ 10% ตามมาตรฐานการบรรจุ World experience ซึ่งปกติสามารถฉีดได้ 10 เข็ม ต่อขวด จะช่วยให้ประชาชนกลุ่มเสี่ยงของประเทศได้รับการฉีดวัคซีนที่ครอบคลุมจำนวนประชากรมากขึ้น การป้องกันโรคมีประสิทธิภาพมากขึ้น โดยที่รัฐไม่ต้องจ่ายเงินในการซื้อวัคซีนเพิ่ม" นายอนุทินกล่าว
*********************** 21 มีนาคม 2564
***********************

ที่มา : https://www.thaigov.go.th/news/contents/details/40184