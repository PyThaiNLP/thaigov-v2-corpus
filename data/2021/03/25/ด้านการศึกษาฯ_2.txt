รัฐบาลไทย-ข่าวทำเนียบรัฐบาล-ศธ.-บมจ.โทรคมนาคมแห่งชาติ ลงนามความร่วมมือโครงการ SMART DIGITAL PRIME


วันพฤหัสบดีที่ 4 มีนาคม 2564
ศธ.-บมจ.โทรคมนาคมแห่งชาติ ลงนามความร่วมมือโครงการ SMART DIGITAL PRIME
พิธีลงนามข้อตกลงความร่วมมือระหว่างกระทรวงศึกษาธิการ ร่วมกับ บริษัท โทรคมนาคมแห่งชาติ จำกัด (มหาชน) (NT) ภายใต้โครงการ “SMART DIGITAL PRIME”
(3 มีนาคม 2564) พิธีลงนามข้อตกลงความร่วมมือระหว่างกระทรวงศึกษาธิการ ร่วมกับ บริษัท โทรคมนาคมแห่งชาติ จำกัด (มหาชน) (NT) ภายใต้โครงการ “SMART DIGITAL PRIME”
โดยนายสุภัทร จำปาทอง ปลัดกระทรวงศึกษาธิการ และนาวาอากาศเอก สมศักดิ์ ขาวสุวรรณ์ รักษาการกรรมการผู้จัดการใหญ่ NT เป็นผู้ลงนามความร่วมมือ ณ ห้องจัดเลี้ยง ชั้น 1 อาคาร 9 NT แจ้งวัฒนะ โดยมีนายวีระ แข็งกสิการ รองปลัดกระทรวงศึกษาธิการ และนายโกเมศ กลั่นสมจิตต์ ผู้อำนวยการสำนักนโยบายและยุทธศาสตร์ สป.ร่วมเป็นสักขีพยานในพิธีลงนาม พร้อมร่วมชมนิทรรศการ Smart Kids Code “เปลี่ยนความรู้…เป็นความรัก”
ปลัด ศธ. กล่าวว่า โครงการความร่วมมือดังกล่าว เพื่อต้องการร่วมกันพัฒนาทักษะความรู้ในด้านการสอนดิจิทัลและเทคโนโลยีแก่ครูผู้สอนและบุคลากรทางการศึกษาให้ได้มาตรฐาน ซึ่งสอดคล้องกับนโยบายของรัฐบาลในการพัฒนาทักษะด้านดิจิทัลและเทคโนโลยีในประเทศไทย รวมทั้งเพื่อให้นักเรียนและผู้ที่สนใจได้มีการพัฒนาทักษะด้านดิจิทัลและเทคโนโลยี ด้วยการอบรมและปฏิบัติจริง ซึ่งจะส่งผลสัมฤทธิ์การเปลี่ยนผ่านประเทศไทยสู่ค่านิยมของสังคมดิจิทัลและเทคโนโลยีในลักษณะ “ร่วมมือพัฒนา และเติบโตไปพร้อมกัน”
สำหรับขอบเขตความร่วมมือ ทั้ง 2 หน่วยงาน จะร่วมมือผลักดันโครงการ Smart Digital Prime เพื่อถ่ายทอดองค์ความรู้ด้านดิจิทัลและเทคโนโลยีให้กับครู นักเรียน บุคลากรทางการศึกษา และผู้ที่สนใจ พร้อมทั้งประสานงานกับองค์กรที่เกี่ยวข้อง เพื่อจัดให้มีกิจกรรมอบรมเชิงปฏิบัติการผ่านออนไลน์ด้วยเนื้อหาที่เหมาะสมตามวัตถุประสงค์ พัฒนานวัตกรรมสื่อการเรียนการสอนในรูปแบบออนไลน์ รวมทั้งพัฒนานวัตกรรมระบบการติดตามผู้เรียนอย่างมีประสิทธิภาพผ่านเว็บไซต์
ปัทมา ประดิษฐ์วงศ์ / สรุป

ที่มา : https://www.thaigov.go.th/news/contents/details/39624