รัฐบาลไทย-ข่าวทำเนียบรัฐบาล-กรมการขนส่งทางบกเตือนอันตรายจากผู้ไม่หวังดีหลอกทำใบอนุญาตขับรถปลอม สูญเสียเงิน เอกสารสำคัญ และมีความผิดตามกฎหมาย 


วันจันทร์ที่ 8 มีนาคม 2564
กรมการขนส่งทางบกเตือนอันตรายจากผู้ไม่หวังดีหลอกทำใบอนุญาตขับรถปลอม สูญเสียเงิน เอกสารสำคัญ และมีความผิดตามกฎหมาย
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ตรวจสอบพบการโฆษณาในสื่อสังคมออนไลน์ที่มีผู้ไม่หวังดีแอบอ้างว่าสามารถจัดหาใบอนุญาตขับรถปลอมให้ประชาชนได้โดยไม่ต้องอบรมหรือทดสอบ
โดยพบว่ามีการเรียกเก็บเงินจำนวนมาก ขบ. จึงขอแจ้งประชาสัมพันธ์ให้ประชาชนทราบว่าการโฆษณาดังกล่าวเป็นการหลอกลวงประชาชน และได้ให้เจ้าหน้าที่รวบรวมหลักฐานเพื่อดำเนินการแจ้งความดำเนินคดีกับมิจฉาชีพที่มีพฤติกรรมดังกล่าวแล้ว ทั้งนี้ การดำเนินการขอรับใบอนุญาตขับรถทุกชนิดต้องเป็นไปตามระเบียบที่ ขบ. กำหนดและเป็นมาตรฐานเดียวกันทั่วประเทศ ซึ่งผู้ขอรับใบอนุญาตขับรถต้องดำเนินการด้วยตนเองทุกขั้นตอน ตั้งแต่การตรวจสอบเอกสาร การทดสอบสมรรถภาพของร่างกาย การอบรม การทดสอบข้อเขียน และการทดสอบขับรถ โดยมีค่าธรรมเนียมตามที่กฎหมายกำหนด ดังนั้นหากประชาชนพบการแอบอ้างอาสาดำเนินการแทน หรือแอบอ้างว่าสามารถทำใบอนุญาตขับรถให้ได้โดยไม่ต้องติดต่อด้วยตนเองไม่ต้องผ่านการทดสอบใด ๆ ผู้ที่หลงเชื่อเสี่ยงสูญเสียเงินเมื่อจ่ายไปแล้วมิจฉาชีพมักเงียบหาย สูญเสียเอกสารสำคัญ เช่น บัตรประจำตัวประชาชนซึ่งอาจถูกนำไปแอบอ้างทำธุรกรรมที่ผิดกฎหมาย หรือนำไปใช้ก่ออาชญากรรมร้ายแรง ได้รับใบอนุญาตขับรถปลอมที่ไม่ได้ออกโดย ขบ. หากนำใบอนุญาตขับรถปลอมดังกล่าวไปใช้จะมีความผิดตามกฎหมายอาญาฐานใช้เอกสารปลอม ดังนั้น ขอให้ประชาชนตรวจสอบแหล่งที่มาของข้อมูลข่าวสาร หากเผยแพร่โดยบัญชีที่ไม่คุ้นเคยหรือเป็นบุคคลธรรมดาให้ศึกษาข้อมูลเพิ่มเติมหรือสอบถามมายัง ขบ. ได้โดยตรง
รองอธิบดีกรมการขนส่งทางบก กล่าวเพิ่มเติมว่า ใบอนุญาตขับรถที่ออกโดย ขบ. ปัจจุบันเป็นแบบ Smart card ตัวบัตรเคลือบด้วยเทคโนโลยีโฮโลแกรม มีแถบแม่เหล็กด้านหลังบัตรป้องกันการปลอมแปลง และมีเทคโนโลยีคิวอาร์โค้ด (QR Code) สามารถแสดงใบอนุญาตขับรถอิเล็กทรอนิกส์ผ่านแอปพลิเคชัน DLT QR License ทั้งนี้ ในส่วนของการให้บริการด้านใบอนุญาตขับรถทุกชนิด ทั้งการขอใหม่และการต่ออายุใบอนุญาตขับรถ ขบ. มีบริการจองคิวล่วงหน้าผ่านแอปพลิเคชัน DLT Smart Queue เลือกสำนักงานขนส่ง วันที่ และเวลาที่สะดวกได้ด้วยตนเอง และสำหรับการต่ออายุใบอนุญาตขับรถสามารถอบรมภาคทฤษฎีออนไลน์ผ่านระบบ e-Learning ทางเว็บไซต์ www.dlt-elearning.com เพื่อนำผลผ่านการอบรมมาติดต่อที่สำนักงาน เพิ่มความสะดวกลดขั้นตอนและลดระยะเวลาในการติดต่อ ดังนั้น ประชาชนอย่าหลงเชื่อหากมีผู้ใดแอบอ้างอาสาดำเนินการด้านใบอนุญาตขับรถให้โดยเด็ดขาด หากพบเห็นบุคคลใดมีพฤติกรรมไม่น่าไว้วางใจหรือได้รับการติดต่ออาสาดำเนินการแทน สามารถแจ้งเจ้าหน้าที่เพื่อให้ความช่วยเหลือได้ หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/39732