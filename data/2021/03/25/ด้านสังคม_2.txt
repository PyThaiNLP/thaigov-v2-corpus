รัฐบาลไทย-ข่าวทำเนียบรัฐบาล-อนุทิน เยี่ยมการฉีดวัคซีนโควิด 19 เข็มแรก จ.ปทุมธานี


วันจันทร์ที่ 1 มีนาคม 2564
อนุทิน เยี่ยมการฉีดวัคซีนโควิด 19 เข็มแรก จ.ปทุมธานี
รองนายกรัฐมนตรีและรัฐมนตรีว่าการกระทรวงสาธารณสุข ตรวจเยี่ยมการฉีดวัคซีนโควิด 19 เข็มแรกของ จ.ปทุมธานี ทยอยฉีดให้กับกลุ่มเป้าหมายระยะแรก 4,000 คน คาดว่าจะครบภายใน 1 สัปดาห์ รวมทั้งแม่ค้าในตลาดพรพัฒน์และตลาดสุชาติ
รองนายกรัฐมนตรีและรัฐมนตรีว่าการกระทรวงสาธารณสุข ตรวจเยี่ยมการฉีดวัคซีนโควิด 19 เข็มแรกของ จ.ปทุมธานี ทยอยฉีดให้กับกลุ่มเป้าหมายระยะแรก 4,000 คน คาดว่าจะครบภายใน 1 สัปดาห์ รวมทั้งแม่ค้าในตลาดพรพัฒน์และตลาดสุชาติ ย้ำรัฐบาลสนับสนุนวัคซีนโควิด 19 สำหรับประชาชนกลุ่มเสี่ยงฟรี หากพบแอบอ้างเก็บค่าใช้จ่ายให้แจ้งเจ้าหน้าที่ทันที
วันนี้ (1 มีนาคม 2564) ที่โรงพยาบาลปทุมธานี จังหวัดปทุมธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข นายแพทย์หม่อมหลวงสมชาย จักรพันธุ์ ที่ปรึกษารัฐมนตรีว่าการกระทรวงสาธารณสุข และคณะผู้บริหารกระทรวงสาธารณสุข ลงพื้นที่สังเกตการณ์การวัคซีนโควิด 19 เข็มแรกของ จ.ปทุมธานี พร้อมให้กำลังใจทีมบุคลากรทางการแพทย์ในการป้องกันควบคุมสถานการณ์โรคโควิด 19 ในพื้นที่
นายอนุทินกล่าวว่า ปทุมธานีเป็นจังหวัดในพื้นที่ควบคุม (สีส้ม) ซึ่งคณะอนุกรรมการอำนวยการบริหารจัดการการให้วัคซีนป้องกันโรคติดเชื้อไวรัสโคโรนา 2019 (โควิด 19)  ได้จัดสรรวัคซีนป้องกันโรคโควิด 19 ให้ 8,000 โดส ก่อนในระยะแรกเพื่อควบคุมการแพร่ระบาดในพื้นที่ และเริ่มฉีดให้กับกลุ่มเป้าหมายวันนี้เป็นวันแรก ฉีดเข็มแรกให้กับ นายชัยวัฒน์ ชื่นโกสุม ผู้ว่าราชการจังหวัดปทุมธานี และจะทยอยฉีดให้กับกลุ่มเป้าหมายตามที่คณะกรรมการโรคติดต่อจังหวัดกำหนดไว้ 4,000 คน ได้แก่ บุคลากรทางการแพทย์ด่านหน้าของโรงพยาบาลภาครัฐ มหาวิทยาลัย และเอกชน  1,500 คน เจ้าหน้าที่ด่านหน้าอื่นๆ ที่ได้ลงพื้นที่ในตลาดพรพัฒน์และตลาดสุชาติ 1,000 คน ประชาชนที่มีโรคประจำตัว 1,000 คน และประชาชน พ่อค้า/แม่ค้า ในตลาดพรพัฒน์และตลาดสุชาติ 500 คน สำหรับโรงพยาบาลปทุมธานี วันนี้ได้เตรียมวัคซีนโควิด 19 บริการฉีดให้กับกลุ่มเป้าหมายทุกกลุ่ม  คาดว่าจะฉีดครบทั้งหมดภายใน 1 สัปดาห์ ตามที่โรงพยาบาลได้นัดหมายไว้
“หลังจากที่ผมได้รับการฉีดวัคซีนมาแล้ว 1 วัน ไม่พบอาการไม่พึงประสงค์ใดๆ ยังแข็งแรงสามารถทำงานได้ตามปกติขอให้ประชาชนมั่นใจว่า วัคซีนที่ฉีดมีความปลอดภัยผ่านกระบวนการตรวจสอบคุณภาพจากกรมวิทยาศาสตร์การแพทย์ และขึ้นทะเบียนจาก อย. ก่อนนำมาใช้” นายอนุทินกล่าว
นายอนุทินกล่าวต่อว่า องค์การอนามัยโลกได้ระบุเป็นสโลแกนไว้ว่า “Nobody is safe until everybody is safe จะไม่มีใครปลอดภัยจนกว่าทุกคนปลอดภัย” ซึ่งสอดคล้องกับระบบการบริหารจัดการวัคซีนของประเทศ ที่ได้เร่งรัดการฉีดวัคซีนป้องกันโรคโควิด 19 แก่ประชาชนกลุ่มเป้าหมายโดยเร็วที่สุด ซึ่งวัคซีนที่จัดหาไว้จำนวน 63 ล้านโดส จะทยอยฉีดให้กับประชาชนอย่างครอบคลุม เพื่อให้การควบคุมโรคมีประสิทธิภาพ โดยรัฐบาลจะให้ทุกคนในประเทศได้รับวัคซีนเพื่อป้องกันโรคตามความสมัครใจ ฟรี ไม่เสียค่าใช้จ่าย ทั้ง 2 เข็ม ภายในปี 2564 นี้    ขออย่าหลงเชื่อการเรียกเก็บค่าใช้จ่ายจากการฉีดวัคซีนโควิด 19 หากพบขอให้ใช้เทคโนโลยีให้เป็นประโยชน์ เช่น ถ่ายรูป คลิปวิดีโอ และนำหลักฐานแจ้งเจ้าหน้าที่ตำรวจ สำนักงานสาธารณสุขจังหวัด หรือโรงพยาบาลได้ทันที
ด้านนายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข กล่าวว่า ขณะนี้กระทรวงสาธารณสุขยังไม่มีการเปิดให้ลงทะเบียนจองวัคซีนหรือให้มาขอรับการฉีดด้วยตนเองที่โรงพยาบาล กลุ่มเป้าหมายที่จะได้รับการฉีดหรือประชาชนกลุ่มเสี่ยงจะพิจารณาจากข้อมูลทางระบาดวิทยาเป็นหลัก ทางโรงพยาบาลเป็นผู้ติดต่อและนัดหมาย โดยประชาชนสามารถตรวจสอบรายชื่อได้ทาง Line “หมอพร้อม” หากไม่มีสมาร์ทโฟน จะมีทีมอาสาสมัครสาธารณสุขประจำหมู่บ้าน (อสม.) ไปชี้แจงและเชิญเข้ารับวัคซีชน และขอให้ประชาชนกลุ่มเป้าหมาย โหลดไลน์ “หมอพร้อม” เพื่อรับข้อมูลข่าวสารการรับวัคซีน หรือโทรสอบถามกับโรงพยาบาลที่รักษาอยู่หรือสายด่วนกรมควบคุมโรค 1422
************************  1 มีนาคม 2564

ที่มา : https://www.thaigov.go.th/news/contents/details/39503