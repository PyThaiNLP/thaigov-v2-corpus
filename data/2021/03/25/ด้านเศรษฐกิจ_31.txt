รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามการจัดระเบียบการใช้เจ็ตสกีในแม่น้ำเจ้าพระยาพื้นที่จังหวัดนนทบุรี


วันพฤหัสบดีที่ 4 มีนาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามการจัดระเบียบการใช้เจ็ตสกีในแม่น้ำเจ้าพระยาพื้นที่จังหวัดนนทบุรี
โดยมี นายปรีชา เพชรเลิศ นายช่างกลเรือชำนาญการพิเศษ รักษาการในตำแหน่ง ผู้อำนวยการสำนักงานเจ้าท่าภูมิภาคสาขานนทบุรี ให้การต้อนรับ ในวันที่ 3 มีนาคม 2564 ณ สำนักงานเจ้าท่าภูมิภาคสาขานนทบุรี จังหวัดนนทบุรี
นายอธิรัฐ รัตนเศรษฐ กล่าวว่า ตามที่ปรากฏในสื่อว่ามีผู้นำเจ็ตสกีมาใช้งานในแม่น้ำเจ้าพระยา ซึ่งขับด้วยความเร็วและผาดโผน มีเสียงดัง กีดขวางการสัญจรทางน้ำและการเดินเรือ จึงได้ลงพื้นที่เพื่อตรวจติดตามการจัดระเบียบการใช้เจ็ตสกีฯ ให้มีความปลอดภัยและสามารถใช้ประโยชน์ร่วมกันในการสัญจรทางน้ำ พบว่ามีเจ็ตสกีที่อยู่ในพื้นที่รับผิดชอบของสำนักงานเจ้าท่าภูมิภาคสาขานนทบุรี จำนวน 162 ลำ ซึ่งได้นำออกมาใช้งานในแม่น้ำเจ้าพระยาพื้นที่จังหวัดนนทบุรีเป็นจำนวนมาก โดยเฉพาะอย่างยิ่งในช่วงวันหยุด ส่งเสียงดังสร้างความเดือดร้อนให้กับผู้ที่อยู่อาศัยบริเวณริมแม่น้ำเจ้าพระยา ในการนี้ได้สั่งการให้สำนักงานเจ้าท่าภูมิภาคสาขานนทบุรี เข้มงวด กวดขัน และบังคับใช้กฎหมายที่เกี่ยวข้องอย่างจริงจัง รวมทั้งตรวจสอบใบอนุญาตขับขี่เรือและทะเบียนเรือ เร่งจัดระเบียบการใช้เจ็ตสกีในพื้นที่รับผิดชอบให้แล้วเสร็จโดยเร็ว และจัดเจ้าหน้าที่ออกตรวจอย่างสม่ำเสมอโดยเฉพาะในช่วงวันหยุด รวมทั้งเร่งรัดให้ปรับปรุงท่าเรือท่าน้ำนนท์ให้เป็น Smart Pier ให้แล้วเสร็จโดยเร็ว
ทั้งนี้ เรือ (เจ็ตสกี) ที่สามารถนำออกมาใช้งานในแม่น้ำเจ้าพระยา จะต้องจดทะเบียนถูกต้อง ผู้ทำการในเรือหรือผู้ควบคุมเรือต้องถือประกาศนียบัตร (ใบอนุญาตขับขี่เรือ) ตามที่กฏหมายกำหนด หากผู้ขับขี่ไม่มีประกาศนียบัตร จะมีโทษตามกฎหมายจำคุกไม่เกิน 6 เดือน หรือปรับตั้งแต่ 1,000 -10,000 บาท ในกรณีใช้เรือไม่มีใบอนุญาต (ทะเบียนเรือ) มีโทษปรับไม่เกิน 10,000 บาท

ที่มา : https://www.thaigov.go.th/news/contents/details/39605