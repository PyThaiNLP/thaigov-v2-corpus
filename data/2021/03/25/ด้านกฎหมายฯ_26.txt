รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม สั่งการ สยจ.พิษณุโลก ช่วยเหยื่อแชร์ออมเงินมิลค์ มิลค์ 


วันจันทร์ที่ 8 มีนาคม 2564
ผู้ช่วยรัฐมนตรีประจำกระทรวงยุติธรรม สั่งการ สยจ.พิษณุโลก ช่วยเหยื่อแชร์ออมเงินมิลค์ มิลค์
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม สั่งการ สยจ.พิษณุโลก ช่วยเหยื่อแชร์ออมเงินมิลค์ มิลค์
ในวันศุกร์ที่ ๕ มีนาคม ๒๕๖๔ เวลา ๑๔.๐๐ น นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ให้สัมภาษณ์ กับผู้สื่อข่าวสถานีโทรทัศน์สีกองทัพบกช่อง ๗ ในประเด็น บ้านออม เงินบ้านแชร์ "มิลค์ มิลค์" ซึ่งท้าวแชร์เป็นนักศึกษาในมหาวิทยาลัยแห่งหนึ่งของจังหวัดพิษณุโลกได้ชักชวน กลุ่มนักศึกษาร่วมลงทุน ประมาณ ๓๐๐ ราย โดยอ้างว่าจะให้ผลตอบแทนสูง  แต่ต่อมาท้าวแชร์กลับไม่จ่ายผลตอบแทนตามที่กล่าวอ้าง ผู้เสียหายจึงรวมตัวกันไปแจ้งความดำเนินคดีกับท้าวแชร์ที่ตำรวจภูธรภาค ๖
นายสามารถ กล่าวว่า ในฐานะที่ตนเป็นประธานกรรมการศูนย์ปฏิบัติการป้องกันและปราบปรามการกระทำความผิดการฉ้อโกงประชาชนและลักษณะแชร์ลูกโซ่ ตามคำสั่งกระทรวงยุติธรรมที่ ๓๒๙/๒๕๖๓ ลงวันที่ ๒๙ กันยายน ๒๕๖๓ เรื่อง แต่งตั้งคณะกรรมการศูนย์ปฏิบัติการป้องกันและปราบปรามการกระทำความผิดการฉ้อโกงประชาชนและลักษณะแชร์ลูกโซ่ ซึ่งมีนายสมศักดิ์ เทพสุทิน  รัฐมนตรีว่าการกระทรวงยุติธรรม เป็นผู้ลงนาม มีอำนาจหน้าที่ กำกับติดตาม ผลการดำเนินการเกี่ยวกับเรื่องร้องทุกข์ที่เป็นปัญหาเกี่ยวกับการกระทำความผิดอันเกิดจากการฉ้อโกงประชาชนในลักษณะแชร์ลูกโซ่
จึงได้สั่งการให้สำนักงานยุติธรรมจังหวัดพิษณุโลก พิจารณาแนวทางให้ความช่วยเหลือประชาชน ตามนโยบาย "ยุติธรรมเชิงรุก สร้างสุขให้ประชาชน" ของกระทรวงยุติธรรม  ซึ่งในเบื้องต้น ยุติธรรมจังหวัดพิษณุโลกได้ประชุมหารือร่วมกับศูนย์ปฏิบัติการคดีพิเศษเขตพื้นที่ ๖ เพื่อวางแนวทางในการให้ความช่วยเหลือผู้เสียหาย โดยจะเชิญผู้เสียหายเข้ามาให้ข้อมูลเพิ่มเติมรวมถึงแจ้งแนวทางในการให้ความช่วยเหลือและให้คำปรึกษาทางกฎหมาย ทั้งนี้ในกรณีที่มีผู้เสียหาย ตั้งแต่ ๓๐๐ คน ขึ้นไปหรือมีจำนวนเงินที่กู้ยืมรวมกันตั้งแต่ ๑๐๐ บาทขึ้นไป ก็จะเข้าหลักเกณฑ์ของการกำหนดรายละเอียดการกระทำความผิด ตามพระราชบัญญัติการสอบสวนคดีพิเศษ ๒๕๔๗ ซึ่งจะรวบรวมข้อมูลพยานหลักฐาน เสนอต่อคณะกรรมการคดีพิเศษ พิจารณาเป็นคดีพิเศษต่อไป
นอกจากนี้ ยุติธรรมจังหวัดพิษณุโลกยังได้ลงพื้นที่สถานีตำรวจภูธร เมืองพิษณุโลก เพื่อประสานให้ความช่วยเหลือ ผู้เสียหาย ร่วมกับเจ้าหน้าที่ตำรวจ และได้หารือเกี่ยวกับพฤติการณ์แห่งคดี และแนวทางการคุ้มครองสิทธิของผู้เสียหาย รวมทั้ง การแนะนำงานบริการของกองทุนยุติธรรม ตั้งแต่การช่วยเหลือ ค่าจ้างทนายความ ค่าธรรมเนียมศาล และค่าใช้จ่ายอื่นๆ ตลอดจนการให้ความรู้ทางด้านกฎหมาย
ปัญหาแชร์ลูกโซ่เป็นวาระแห่งชาติซึ่งพลเอก ประยุทธ์ จันทร์โอชา  นายกรัฐมนตรี ได้ให้ความสำคัญในการแก้ไขโดยเร่งด่วนที่จะต้องบูรณาการการทำงานกับทุกภาคส่วน เพราะความเสียหายที่เกิดขึ้น มิได้ส่งผลกระทบเฉพาะผู้เสียหายเท่านั้นแต่ ยังกระทบถึงระบบเศรษฐกิจโดยรวมของประเทศชาติ รวมไปถึงปัญหาความมั่นคง ซึ่งที่ผ่านมาพลเอก ประวิตร วงษ์สุวรรณ รองนายกรัฐมนตรีได้ผลักดันให้ดำเนินการแก้ไขกฎหมายที่เกี่ยวข้องให้มีความทันสมัย เพื่อสกัดกั้นการแพร่ระบาดของแชร์ลูกโซ่
จากข้อมูลที่ได้รับรายงานจากยุติธรรมจังหวัดพิษณุโลกทราบว่า ท้าวแชร์ ได้ประกาศโฆษณาทางเฟซบุ๊คในลักษณะการชักชวนผู้อื่นให้ร่วมลงทุนออมเงินกินดอกเบี้ย ระหว่างวันที่ ๑ พฤษภาคม ๒๕๖๓ - ๒๑ กุมภาพันธ์ ๒๕๖๔ ทำให้มีผู้หลงเชื่อและร่วมลงทุนในพื้นที่ต่างๆ ของจังหวัดพิษณุโลก จำนวนมาก โดยมีผลตอบแทนจูงใจแบ่งออก ๖ เรท ดังนี้
- เรทที่ ๑ ราย ๓ วันได้ผลตอบแทนร้อยละ ๗ ของเงินลงทุน
- เรทที่ ๒ ราย ๕ วันได้ผลตอบแทนร้อยละ ๑๐ ของเงินลงทุน
- เรทที่ ๓ ราย ๗ วันได้ผลตอบแทนร้อยละ ๑๐ ของเงินลงทุน
- เรทที่ ๔ ราย ๑๐ วันได้ผลตอบแทนร้อยละ ๑๙ ของเงินลงทุน
- เรทที่ ๕ ราย ๑๓ วันได้ผลตอบแทนร้อยละ ๒๐ ของเงินที่ลงทุน
- เรทที่ ๖ ราย ๑๕ วันได้ผลตอบแทนร้อยละ ๒๐ ของเงินลงทุน
ในระยะแรกท้าวแชร์ได้จ่ายผลตอบแทนบางส่วนให้กับผู้เสียหาย เพื่อให้เกิดแรงจูงใจในการลงทุน เมื่อผู้เสียหายร่วมลงทุนไปจำนวนหนึ่งแล้ว ท้าวแชร์ได้ประกาศปิดการลงทุนออมเงินและไม่สามารถติดต่อได้
กลโกงของกรณีแชร์บ้านออม เงินบ้านแชร์ "มิลค์ มิลค์" นี้ จะสังเกตได้ว่ามิใช่เป็นการตั้งวงแชร์ ตาม พ.ร.บ. การเล่นแชร์ พ.ศ.๒๕๓๔ แต่เป็นการระดมเงินทุน โดยตั้งเรทการลงทุนเป็นจำนวนตัวเลขที่ไม่สลับซับซ้อน เพื่อให้เห็นว่าลงทุนง่าย จ่ายผลตอบแทนสูง ซึ่งเป็นกลอุบายให้ผู้ร่วมลงทุนหลงเชื่อ ขณะที้ผู้ร่วมลงทุนเองก็ไม่ได้ฉุกคิดว่าตนกำลังจะถูกโกง
"ตนจึงขอเน้นย้ำว่า การลงทุนในลักษณะนี้ ไม่ใช่แค่ความเสี่ยงที่ผู้ลงทุนต้องเผชิญ แต่เป็นการถูกโกง ๑๐๐%  ขอให้ประชาชน อย่าได้หลงเชื่อ และเข้าไปยุ่งเกี่ยว ที่สำคัญคือ การดำเนินคดี แชร์ลูกโซ่นั้นกว่าคดีจะถึงที่สุดแล้วนำทรัพย์สินของท้าวแชร์ที่ยึดอายัดได้มาเฉลี่ยคืนเงินให้กับผู้เสียหายนั้น ใช้ระยะเวลาเกิน ๑๐ ปี  ส่งผลให้ความเสียหายลุกลาม และส่งผลกระทบไปในวงกว้าง และสถานการณ์ที่น่าเป็นห่วง คือ  ท้าวแชร์หน้าใหม่ที่ออกมาหลอกลวงผู้ร่วมลงทุนในปัจจุบันนี้มีแนวโน้มเป็นผู้ที่มีอายุน้อยลง" ผู้ช่วยรัฐมนตรีประจำกระทรวงยุติธรรม กล่าว
---------------------------------------

ที่มา : https://www.thaigov.go.th/news/contents/details/39747