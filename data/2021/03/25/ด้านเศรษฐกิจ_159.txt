รัฐบาลไทย-ข่าวทำเนียบรัฐบาล-คัดเลือกเกษตรกร สถาบันเกษตรกร และสหกรณ์ดีเด่นแห่งชาติ


วันพฤหัสบดีที่ 18 มีนาคม 2564
คัดเลือกเกษตรกร สถาบันเกษตรกร และสหกรณ์ดีเด่นแห่งชาติ
กระทรวงเกษตรฯ ประชุมคัดเลือกเกษตรกร สถาบันเกษตรกร และสหกรณ์ดีเด่นแห่งชาติ ครั้งที่ 2/2564
วันพุธที่ 17 มีนาคม 2564 นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานประชุมคณะกรรมการคัดเลือกเกษตรกร สถาบันเกษตรกร และสหกรณ์ดีเด่นแห่งชาติ ครั้งที่ 2/2564 โดยมีนายระพีภัทร์ จันทรศรีวงศ์ รองปลัดกระทรวงเกษตรและสหกรณ์ ร่วมประชุม พร้อมทั้งผู้แทนกรมต่าง ๆ ในคณะกรรมการดังกล่าวเข้าร่วม
สำหรับการประชุมครั้งนี้ ที่ประชุมได้พิจารณาคัดเลือกเกษตรกรและบุคคลทางการเกษตรดีเด่น จำนวน 16 สาขา และสถาบันเกษตรกรดีเด่น จำนวน 12 สาขา สหกรณ์ดีเด่น จำนวน  6 สาขา ซึ่งผู้ที่ได้รับการคัดเลือกจะเข้ารับพระราชทานรางวัล ในงานพระราชพิธีพืชมงคลจรดพระนังคัลแรกนาขวัญ ประจำปี 2564 นอกจากนี้ ที่ประชุมยังมีมติเห็นชอบการกำหนดรางวัลและโล่รางวัลสำหรับผู้ที่ได้รับการคัดเลือกในระดับประเทศใหม่ เพื่อความเหมาะสม เชิดชูเกียรติ และเป็นขวัญกำลังใจให้ผู้ที่ได้รับรางวัลดังกล่าว ทั้งนี้  ประธานได้เน้นย้ำให้หน่วยงานต่าง ๆ พัฒนาต่อยอดเกษตรกร และสถาบันเกษตรกรที่ได้รับการคัดเลือกให้เป็นแบบอย่างและสร้างแรงบันดาลใจแก่เกษตรกรทั่วไปซึ่งส่งผลให้เกิดการพัฒนาที่ต่อเนื่องและมีประสิทธิภาพต่อไป

ที่มา : https://www.thaigov.go.th/news/contents/details/40085