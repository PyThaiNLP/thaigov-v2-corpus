รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามโครงการขุดลอกร่องน้ำชายฝั่งทะเลในพื้นที่ตำบลบางเก่า อำเภอชะอำ จังหวัดเพชรบุรี


วันอังคารที่ 2 มีนาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามโครงการขุดลอกร่องน้ำชายฝั่งทะเลในพื้นที่ตำบลบางเก่า อำเภอชะอำ จังหวัดเพชรบุรี
โดยมี นายณัฐวุฒิ เพ็ชรพรหมศร รองผู้ว่าราชการจังหวัดเพชรบุรี ผู้แทนกรมเจ้าท่า และหน่วยงานที่เกี่ยวข้องให้การต้อนรับ เมื่อวันที่ 27 กุมภาพันธ์ 2564 ซึ่งกรมเจ้าท่า (จท.) โดยสำนักงานพัฒนาและบำรุงรักษาทางน้ำที่ 6 ได้ดำเนินการดังนี้
1. ร่องน้ำบ้านบางเก่า จท. ได้ขุดลอกแล้วเสร็จเมื่อวันที่ 5 มกราคม 2564 เพื่อแก้ไขปัญหาปากร่องน้ำตื้นเขินและแคบลงเนื่องจากคลื่นลมได้พัดพาทรายมาทับถมบริเวณดังกล่าวและส่งมอบเป็นของขวัญปีใหม่ให้กับชาวประมงในพื้นที่ โดยใช้ระยะเวลาดำเนินการ 55 วัน ได้ร่องน้ำระยะทาง 475 เมตร ขนาดความกว้างที่ก้นร่อง 15 เมตร ลึก 1.5 เมตรจากระดับน้ำลงต่ำสุด ปริมาณวัสดุขุดลอก 32,153 ลูกบาศก์เมตร
2. ร่องน้ำบ้านท่า อยู่ระหว่างการขุดลอก ซึ่ง จท. ได้เปิดหน่วยปฏิบัติงานขุดลอกร่องน้ำบ้านท่า เมื่อวันที่ 5 กุมภาพันธ์ 2564 ระยะเวลาดำเนินการ 120 วัน ระยะทาง 800 เมตร ขนาดความกว้างที่ก้นร่อง 30 เมตร ลึก 1.5 เมตรจากระดับน้ำลงต่ำสุด ปริมาณวัสดุขุดลอก 116,000 ลูกบาศก์เมตร เนื่องจากบริเวณดังกล่าวมีคลื่นลมแรงประกอบกับพื้นที่ชายหาดมีความตื้นเขินมาก เมื่อกระแสน้ำขึ้นทำให้เกิดคลื่นแรง จท. จึงได้ร่วมกับชาวประมงแก้ไขปัญหา ด้วยการสรุปแนวขุดลอกร่องน้ำใหม่และใช้รถขุดแบคโฮขุดสันดอนบริเวณปากร่องน้ำให้ชาวประมงสามารถนำเรือเข้าในร่องน้ำได้ เพื่อบรรเทาความเดือดร้อนจากเรือเกยตื้นแล้วถูกคลื่นซัด
ในการนี้รัฐมนตรีช่วยว่าการกระทรวงคมนาคมได้สั่งการให้ จท. บำรุงรักษาร่องน้ำอย่างต่อเนื่อง เพื่อให้ประชาชนในพื้นที่สามารถนำเรือเข้า - ออก ได้ตลอดเวลา รวมทั้งช่วยเพิ่มประสิทธิภาพการระบายน้ำในช่วงฤดูน้ำหลาก และบรรเทาปัญหาอุทกภัยในพื้นที่จังหวัดเพชรบุรี โดยในปีงบประมาณ 2564 จท. มีแผนขุดลอกร่องน้ำในพื้นที่จังหวัดเพชรบุรี ได้แก่ ร่องน้ำบางทะลุ ซึ่งอยู่ระหว่างดำเนินการใกล้แล้วเสร็จ และเตรียมขุดลอกร่องน้ำบางกุลา ร่องน้ำบางแก้ว และคลองวัว เพื่อแก้ไขปัญหาร่องน้ำตื้นเขินต่อไป

ที่มา : https://www.thaigov.go.th/news/contents/details/39544