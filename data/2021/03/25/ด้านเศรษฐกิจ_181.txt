รัฐบาลไทย-ข่าวทำเนียบรัฐบาล-“ปลัดเกษตรฯ” เปิดกระทรวงต้อนรับทูตออสเตรเลีย หารือเปิดตลาดสินค้าเกษตรและต่อยอดความร่วมมือ


วันศุกร์ที่ 19 มีนาคม 2564
“ปลัดเกษตรฯ” เปิดกระทรวงต้อนรับทูตออสเตรเลีย หารือเปิดตลาดสินค้าเกษตรและต่อยอดความร่วมมือ
“ปลัดเกษตรฯ” เปิดกระทรวงต้อนรับทูตออสเตรเลีย หารือเปิดตลาดสินค้าเกษตรและต่อยอดความร่วมมือ
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังจากนายอัลลัน แมคคินนอน      (H.E. Mr. Allan McKinnon PSM) เอกอัครราชทูตเครือรัฐออสเตรเลียประจำประเทศไทย และคณะ เข้าเยี่ยมคารวะ  ณ ห้อง 112 กระทรวงเกษตรและสหกรณ์ โดยมี นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ และหน่วยงานที่เกี่ยวข้อง เข้าร่วม ว่า การหารือกันในครั้งนี้เพื่อยกระดับความสัมพันธ์ระหว่างไทย-ออสเตรเลียที่จะดำเนินการร่วมกันเพื่อกระชับความสัมพันธ์ระหว่างกัน และหารือประเด็นคงค้างด้านความร่วมมือทางการค้าและทางวิชาการด้านการเกษตรระหว่างไทย – ออสเตรเลีย โดยการหารือเป็นไปด้วยบรรยากาศอันดี
นายทองเปลว เปิดเผยภายหลังจากการหารือว่า ไทยและออสเตรเลียเป็นประเทศที่มีสัมพันธ์อันดี และคู่ค้าสินค้าเกษตรที่สำคัญระหว่างกันเป็นเวลานาน และออสเตรเลียเป็นประเทศคู่ค้าสินค้าเกษตรอันดับ 10 ของไทย ที่ผ่านมา ทั้งสองประเทศมีมูลค่าสินค้าเกษตรเฉลี่ย 47,998 ล้านบาท สินค้าส่งออก ได้แก่ สินค้าประมง ข้าว อาหารปรุงแต่งจำพวกเต้าหู้ สินค้านำเข้า ได้แก่ ข้าวบาร์เลย์ ข้าวบาร์เลย์ เนื้อสัตว์ เป็นต้น โดยเป็นหนึ่งในปัจจัยของการยกระดับความสัมพันธ์ไทย – ออสเตรเลีย เป็น Strategic Partnership เมื่อวันที่ 13 พฤศจิกายน 2563
ทั้งนี้ นายทองเปลว กล่าวว่า นอกจากความร่วมมือด้านการค้า ไทยและออสเตรเลียส่งเสริมความสัมพันธ์ในการแลกเปลี่ยนโครงการความร่วมมือด้านการเกษตรภายใต้คณะทำงานทางวิชาการ (JWG) ได้แก่ โครงการการพัฒนาYoung Smart Farmer โครงการการปลูกผักอินทรีย์ในพื้นที่ ส.ป.ก. โครงการการยกระดับผลิตทางการเกษตร และโดยเฉพาะโครงการบริหารจัดการน้ำของกรมชลประทาน ในรูปแบบ Water Ordering โดยความร่วมมือทั้งหมดต้องขอบคุณผู้เชี่ยวชาญจากฝ่ายออสเตรเลียที่แลกเปลี่ยนองค์ความรู้กับนักวิชาการฝ่ายไทย ทำให้เกิดผลลัพธ์การดำเนินงานอย่างเป็นรูปธรรม
“สำหรับการเจรจาการค้าสินค้าเกษตรที่ยังเป็นประเด็นคงค้างระหว่างกัน ฝ่ายไทยจะเร่งรัดหน่วยงานภายใต้สังกัดกระทรวงเกษตรและสหกรณ์ดำเนินการให้แล้วเสร็จ และคาดว่าจะเพิ่มมูลค่าการค้าระหว่างเพิ่มขึ้นจากเดิมอย่างแน่นอน” นายทองเปลว กล่าว

ที่มา : https://www.thaigov.go.th/news/contents/details/40132