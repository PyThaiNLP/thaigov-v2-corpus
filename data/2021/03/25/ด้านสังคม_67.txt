รัฐบาลไทย-ข่าวทำเนียบรัฐบาล-สธ. ชวนลูกหลานพาผู้สูงวัย มารับบริการในวันหยุด คลินิกผู้สูงอายุนอกเวลาราชการ  


วันเสาร์ที่ 13 มีนาคม 2564
สธ. ชวนลูกหลานพาผู้สูงวัย มารับบริการในวันหยุด คลินิกผู้สูงอายุนอกเวลาราชการ
กระทรวงสาธารณสุข เปิดคลินิกผู้สูงอายุนอกเวลา โรงพยาบาลกาฬสินธุ์ ให้บริการในวันเสาร์ เชิญชวนลูกหลานพาผู้สูงอายุมารับบริการ พบแพทย์ผู้เชี่ยวชาญ เข้าถึงบริการสะดวก ลดรอคอย ลดแออัด
วันนี้ (13 มีนาคม 2564) นายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข เปิดคลินิกผู้สูงอายุนอกเวลาราชการ โรงพยาบาลกาฬสินธุ์ โดยมีนายทรงพล ใจกริ่ม ผู้ว่าราชการจังหวัดกาฬสินธุ์ นายแพทย์สมฤกษ์ จึงสมาน ผู้ตรวจราชการกระทรวงสาธารณสุข เขตสุขภาพที่ 7 และคณะผู้บริหารกระทรวงสาธารณสุข เข้าร่วมพิธี
นายวัชรพงศ์กล่าวว่า ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้ทุกโรงพยาบาลจัดระบบบริการ เพิ่มความสะดวกประชาชน ลดรอคอย ลดแออัด และจากสถานการณ์โรคโควิด 19 จำเป็นต้องลดความเสี่ยงการแพร่และรับเชื้อในกลุ่มเปราะบาง โดยเฉพาะผู้สูงอายุ ให้จัดบริการเฉพาะอำนวยความสะดวก เปิดคลินิกผู้สูงอายุนอกเวลา เป็นของขวัญวันผู้สูงอายุปี 2564 โดยจังหวัดกาฬสินธุ์ มีประชากรผู้สูงอายุถึงร้อยละ 19 โรงพยาบาลกาฬสินธุ์ ได้จัดบริการคลินิกผู้สูงอายุเป็นของขวัญวันผู้สูงอายุปี 2564 โดยเพิ่มบริการนอกเวลาราชการ ในวันเสาร์ จากเดิมที่ให้บริการในวันอังคารและศุกร์ เปิดบริการตั้งแต่วันที่ 2 มีนาคม 2564 ช่วยให้บุตรหลานสะดวกในการพาผู้สูงอายุมารับบริการ ไม่ต้องลางาน และมีโอกาสได้พบแพทย์พูดคุย รับฟังแนวทางการดูแลสุขภาพพร้อมกับผู้สูงอายุ มีการลดขั้นตอน จัดให้บริการครอบคลุมครบวงจร โดยแพทย์จะประเมินปัญหาสุขภาพ เพื่อวางแผนการส่งเสริม ป้องกัน รักษา และฟื้นฟูสุขภาพที่เหมาะสมกับปัญหาของผู้สูงอายุ และส่งต่อรับการรักษากับแพทย์เฉพาะทาง รวมทั้งมีการติดตามดูแลต่อเนื่องถึงบ้านจากทีมสหวิชาชีพ และ 3 หมอ
ทั้งนี้ คลินิกผู้สูงอายุ โรงพยาบาลกาฬสินธุ์ เปิดให้บริการตั้งแต่ปี 2557 ให้บริการเฉพาะวันศุกร์ ปัจจุบัน มีผู้สูงอายุที่มีภาวะสมองเสื่อม ภาวะหลงลืม อยู่ในการดูแล 78 ราย ผู้สูงอายุที่มารับบริการได้รับการคัดกรองประเมินปัญหาสุขภาพ โรคที่พบบ่อย และความสามารถในการดำเนินชีวิตประจำวัน ตามมาตรฐานการดูแลผู้สูงอายุร้อยละ 100
******************************** 13 มีนาคม 2564

ที่มา : https://www.thaigov.go.th/news/contents/details/39945