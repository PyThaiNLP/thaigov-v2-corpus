รัฐบาลไทย-ข่าวทำเนียบรัฐบาล-“อนุชา” ยืนยันเชียงใหม่ไนท์ซาฟารี มีมาตรการรองรับนักท่องเที่ยวที่ได้มาตรฐาน พร้อมออกโปรหั่นราคา 50% ดึงดูดนักท่องเที่ยวช่วงสงกรานต์


วันเสาร์ที่ 20 มีนาคม 2564
พิมพ์
“อนุชา” ยืนยันเชียงใหม่ไนท์ซาฟารี มีมาตรการรองรับนักท่องเที่ยวที่ได้มาตรฐาน พร้อมออกโปรหั่นราคา 50% ดึงดูดนักท่องเที่ยวช่วงสงกรานต์
อนุชา” ยืนยันเชียงใหม่ไนท์ซาฟารี มีมาตรการรองรับนักท่องเที่ยวที่ได้มาตรฐาน พร้อมออกโปรหั่นราคา 50% ดึงดูดนักท่องเที่ยวช่วงสงกรานต์
วันนี้ (20 มีนาคม 2564) นายอนุชา นาคาศัย รัฐมนตรีประจำสำนักนายกรัฐมนตรี เผย เชียงใหม่ไนท์ซาฟารีพร้อมรับนักท่องเที่ยวช่วงเทศกาลสงกรานต์ระหว่างวันที่ 10-16 เมษายน 2564 พร้อมจัดโปรโมชั่นร่วมกับสายการบินได้แก่ Thai lion air  Nok air  Vietjet air  Air asia และ Thai smile จัดโปรโมชั่น “บินลัดฟ้าสู่ล้านนา” เพียงแค่นักท่องเที่ยวแสดง Boarding pass ก่อนซื้อบัตรฯ จะได้รับส่วนลด 50% สำหรับบัตรเข้าชมเชียงใหม่ไนท์ซาฟารี และรับส่วนลดตลอดเดือนเมษายน 20% นอกจากนี้ ยังได้จัดโปรโมชั่นราคาเดียวได้เที่ยวได้พักเชียงใหม่ไนท์ซาฟารีรีสอร์ทในราคา 999 บาท รวมบัตรเข้าชมจำนวน 2 ท่าน จากราคาปกติ 2,400 บาท
รัฐมนตรีประจำสำนักนายกรัฐมนตรีย้ำว่า เชียงใหม่ไนท์ซาฟารีมีมาตรการเตรียมความพร้อมที่ได้มาตรฐานขอให้นักท่องเที่ยวมั่นใจ เดินทางมาท่องเที่ยวเชียงใหม่ไนท์ซาฟารีด้วยความสบายใจ ซึ่งในช่วงเทศกาลสงกรานต์จะมีการจัดกิจกรรมภายในพื้นที่ ประกอบด้วย การสรงน้ำพระส่งเสริมสืบสานวัฒนธรรมไทย รวมถึงตลาดกาดมั่วคัวฮอมซึ่งจะทำให้นักท่องเที่ยวเพลิดเพลินกับกิจกรรมภายในพื้นที่เชียงใหม่ไนท์ซาฟารี นอกจากนี้ จะได้สัมผัสกับกิจกรรม Behind the zoo ซึ่งเป็นกิจกรรมที่เปิดโอกาสให้นักท่องเที่ยวได้เข้ามารู้จักและเรียนรู้พฤติกรรมตามธรรมชาติของสัตว์ใหญ่ในเชียงใหม่ไนท์ซาฟารี ได้แก่ แรดขาว ช้าง ฮิปโป ยีราฟ และกระทิง เป็นต้น
รัฐมนตรีประจำสำนักนายกรัฐมนตรีกล่าวเชิญชวนสร้างความมั่นใจให้นักท่องเที่ยวเดินทางท่องเที่ยวตามสถานที่ต่าง ๆ ของประเทศไทย เพื่อช่วยกระตุ้นรักษาเศรษฐกิจภายในประเทศ โดยเฉพาะเชียงใหม่ไนท์ซาฟารีถือว่าเป็นสถานที่ทองเที่ยวที่น่าสนใจมีกิจกรรมสร้างความประทับใจ ตื่นหูตื่นตาจำนวนหลากหลายกิจกรรม ขออย่าวิตกกังวลมากเกินไป แต่ขอให้ปฏิบัติตามมาตรการอย่างเคร่งครัด

ที่มา : https://www.thaigov.go.th/news/contents/details/40175