รัฐบาลไทย-ข่าวทำเนียบรัฐบาล-กรมทางหลวง สรุปอุบัติเหตุบนทางหลวงเดือนกุมภาพันธ์ 2564 พบเสียชีวิตลดลง 40% สาเหตุหลักขับเร็วเกินกฎหมายกำหนด กรุงเทพฯ เกิดอุบัติเหตุสูงสุด 


วันศุกร์ที่ 12 มีนาคม 2564
กรมทางหลวง สรุปอุบัติเหตุบนทางหลวงเดือนกุมภาพันธ์ 2564 พบเสียชีวิตลดลง 40% สาเหตุหลักขับเร็วเกินกฎหมายกำหนด กรุงเทพฯ เกิดอุบัติเหตุสูงสุด
กรมทางหลวง (ทล.) กระทรวงคมนาคม โดยสำนักอำนวยความปลอดภัย ได้สรุปรายงานข้อมูลอุบัติเหตุบนทางหลวงทั่วประเทศประจำเดือนกุมภาพันธ์ 2564 จากการรายงานอุบัติเหตุทางระบบ HAIMS พบว่า
อุบัติเหตุเกิดขึ้นบนทางหลวงในความรับผิดชอบของกรมทางหลวง จำนวน 1,157 ครั้ง มีผู้เสียชีวิต จำนวน 156 ราย ผู้ได้รับบาดเจ็บ จำนวน 884 ราย และมีรถที่เกิดอุบัติเหตุ จำนวน 1,811 คัน เป็นเหตุให้ทรัพย์สินของ ทล. เสียหายประมาณ 11 ล้านบาท เมื่อเปรียบเทียบสถิติอุบัติเหตุประจำเดือนกุมภาพันธ์ 2563 จำนวนอุบัติเหตุลดลงจากปีที่ผ่านมา 23% ผู้เสียชีวิตลดลง 40% ผู้บาดเจ็บลดลง 36% จำนวนรถที่เกิดอุบัติเหตุลดลง 23% ซึ่งสาเหตุหลักการเกิดอุบัติเหตุมาจากผู้ขับขี่ขับรถด้วยความเร็วสูงกว่ากฎหมายกำหนด 69% (796 ครั้ง) รองลงมาได้แก่ การตัดหน้าระยะกระชั้นชิด 8% (87 ครั้ง) หลับใน 4% (57 ครั้ง) และอุปกรณ์รถบกพร่อง 4% (52 ครั้ง)
สำหรับอุบัติเหตุส่วนใหญ่เกิดบริเวณทางตรง 68% (784 ครั้ง) ทางโค้งปกติ 13% (148 ครั้ง) และทางแยกระดับเดียวกัน 8% (80 ครั้ง) ยานพาหนะที่เกิดอุบัติเหตุส่วนใหญ่ ได้แก่ รถปิคอัพบรรทุก 4 ล้อ37% (678 คัน) รถยนต์นั่ง 29% (528 คัน) และรถจักรยานยนต์ 12% (226 คัน) ซึ่งหากจำแนกตามภาคของการเกิดอุบัติเหตุพบว่าเส้นทางในภาคเหนือเกิดอุบัติเหตุสูงสุด 24% ภาคตะวันออกเฉียงเหนือ 20% และภาคใต้ 12% นอกจากนี้ ทางหลวงที่เกิดอุบัติเหตุสูงสุด คือ ทางหลวงหมายเลข 7 ตอน แขวงคลองสองต้นนุ่น - พิมพา จำนวน 42 ครั้ง หากจำแนกตามรายจังหวัดพบว่ากรุงเทพฯ เกิดอุบัติเหตุสูงสุด รองลงมาได้แก่ จังหวัดสุพรรณบุรี และจังหวัดชลบุรี ตามลำดับ
ทั้งนี้ ทล. ได้มีมาตรการแก้ไขที่ได้ดำเนินการร่วมกับตำรวจทางหลวงในการบังคับใช้กฎหมายอย่างต่อเนื่อง โดยเฉพาะการตรวจจับความเร็วยานพาหนะที่วิ่งบนทางหลวง ซึ่งเป็นมาตรการที่สำคัญในการลดและป้องกันอุบัติเหตุที่อาจเกิดขึ้น ทล. ขอความร่วมมือผู้ใช้ทางโปรดขับขี่ด้วยความระมัดระวัง เพื่อความปลอดภัย หากประชาชนผู้ใช้ทางต้องการแจ้งอุบัติเหตุหรือสอบถามข้อมูลการเดินทางเพิ่มเติมสามารถติดต่อได้ที่ สายด่วน ทล. 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193 ตลอด 24 ชั่วโมง

ที่มา : https://www.thaigov.go.th/news/contents/details/39924