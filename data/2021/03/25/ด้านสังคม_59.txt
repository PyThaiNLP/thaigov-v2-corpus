รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ยะลา บูรณาการทีมประเทศไทย มอบสิทธิสวัสดิการของรัฐให้กลุ่มโอรังอัสลี ร่วมพัฒนาคุณภาพชีวิตอย่างยั่งยืน


วันพฤหัสบดีที่ 11 มีนาคม 2564
รมว.พม. ลงพื้นที่ จ.ยะลา บูรณาการทีมประเทศไทย มอบสิทธิสวัสดิการของรัฐให้กลุ่มโอรังอัสลี ร่วมพัฒนาคุณภาพชีวิตอย่างยั่งยืน
รมว.พม. ลงพื้นที่ จ.ยะลา บูรณาการทีมประเทศไทย มอบสิทธิสวัสดิการของรัฐให้กลุ่มโอรังอัสลี ร่วมพัฒนาคุณภาพชีวิตอย่างยั่งยืน
วันนี้ (11 มี.ค. 64) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตนพร้อมด้วยคณะผู้บริหารกระทรวง พม. เดินทางลงพื้นที่จังหวัดยะลา ณ ศูนย์อำนวยการบริหารจังหวัดชายแดนภาคใต้ (ศอ.บต.) อำเภอเมือง จังหวัดยะลา เพื่อขับเคลื่อนงานด้านสังคมโดยไม่ทิ้งใครไว้ข้างหลังตามนโยบายของรัฐบาล ด้วยการส่งเสริมการจัดสวัสดิการสังคมอย่างเหมาะสมและครอบคลุมตามบริบทของกลุ่มเป้าหมายในพื้นที่ภาคใต้ ตั้งแต่เด็ก เยาวชน ผู้สูงอายุ คนพิการ และผู้ด้อยโอกาส รวมทั้งกลุ่มชาติพันธุ์ สำหรับกลุ่มโอรังอัสลี เป็นกลุ่มชาติพันธุ์ดั้งเดิมที่อาศัยอยู่ในเขตนิคมสร้างตนเองเบตง ตำบลอัยเยอร์เวง อำเภอเบตง จังหวัดยะลา สังกัดกรมพัฒนาสังคมและสวัสดิการ (พส.) กระทรวง พม. โดยขณะนี้ มีจำนวน 58 คน ซึ่งประสบปัญหาไม่มีที่ดินทำกินและไม่มีสถานะทางทะเบียนราษฎร์ ทำให้ไม่สามารถเข้าถึงสิทธิและสวัสดิการของรัฐ วันนี้ กระทรวง พม. จึงได้บูรณาการความร่วมมือกับภาคีเครือข่ายภาครัฐทั้ง ศอ.บต. กระทรวงมหาดไทย และกระทรวงสาธารณสุข เพื่อร่วมกันแก้ปัญหาดังกล่าวอย่างยั่งยืน โดยตนได้มอบหนังสืออนุญาตให้ใช้ประโยชน์ที่ดินในเขตนิคมสร้างตนเองเบตง จำนวน 30 ไร่ ให้กับ พล.ร.ต.สมเกียรติ ผลประยูร เลขาธิการ ศอ.บต. เพื่อให้กลุ่มโอรังอัสลีได้มีที่ดินทำกิน พร้อมทั้งมอบเบี้ยยังชีพผู้สูงอายุและเงินอุดหนุนเพื่อการเลี้ยงดูเด็กแรกเกิด อีกทั้งนายชัยสิทธิ์ พานิชพงศ์ ผู้ว่าราชการจังหวัดยะลา ได้มอบบัตรประจำตัวประชาชน และผู้แทนกระทรวงสาธารณสุข ได้มอบบัตรประกันสุขภาพถ้วนหน้า
นายจุติ กล่าวต่อไปว่า วันนี้ เราจะเห็นว่ามีความคืบหน้าในการดูแลช่วยเหลือกลุ่มโอรังอัสลีจากที่เคยได้บัตรประจำตัวประชาชนชั่วคราว วันนี้ ได้มีบัตรประจำตัวประชาชนตัวจริง และจากที่ไม่มีที่ดินทำกิน วันนี้ ได้มีที่ดินทำกิน รวมทั้งมีจิตอาสาและสวัสดิการของรัฐที่เข้าถึงได้ นับเป็นเรื่องที่ทำเพื่อกลุ่มชาติพันธ์ดังกล่าว ดังเพลงชาติที่ว่าประเทศไทยร่วมเลือดเนื้อชาติเชื้อไทย เพราะทุกคนที่อยู่ในพื้นแผ่นดินไทยเป็นคนไทยเหมือนกันหมด และเราขอยืนยันว่า ไม่ว่าจะมีประชากรจำนวนเท่าไหร่ก็ตาม เจตจำนงของรัฐบาลคือเราจะไม่ทิ้งใครไว้ข้างหลัง อีกทั้งสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ  สยามบรมราชกุมารี ทรงห่วงใยกลุ่มโอรังอัสลี ซึ่งเราจะดูแลให้มีอนาคต มีศักดิ์ศรี และมีความเป็นอยู่ที่ดีอย่างยั่งยืน รวมทั้งมีอาชีพเป็นของตนเอง
นายจุติ กล่าวเพิ่มเติมว่า นอกจากนี้ ยังมีการมอบบัตรประจำตัวอาสาสมัครพัฒนาสังคมและความมั่นคงของมนุษย์ (อพม.) และใบประกาศแก่บัณฑิตอาสาแกนนำอำเภอ จำนวน 44 อำเภอๆ ละ 1 คน รวมทั้งมีการมอบอุปกรณ์การเรียน และเงินสงเคราะห์เป็นทุนการศึกษาให้แก่โรงเรียนตาดีกา จำนวน 2 แห่งๆ ละ 20 ทุน  ได้แก่ ศูนย์การเรียนประจำมัสยิดตาดีกา มิฟ ตัล ฮูล ญัน นะห์ บ้านเบ้อเส้ง มีเด็กจำนวน 120 คน และศูนย์การศึกษาอิสลามประจำมัสยิด (ตาดีกา) อิส ตี กอ มะฮ์ มีเด็กจำนวน 80 คน และมีการมอบชุดอุปกรณ์ประกอบอาชีพทำขนมและทุนประกอบอาชีพแก่แม่เลี้ยงเดี่ยว มูลค่า 30,000 บาท

ที่มา : https://www.thaigov.go.th/news/contents/details/39873