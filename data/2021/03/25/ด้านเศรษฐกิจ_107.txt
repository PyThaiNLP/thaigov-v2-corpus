รัฐบาลไทย-ข่าวทำเนียบรัฐบาล-การรถไฟแห่งประเทศไทยลงนามบันทึกข้อตกลงความร่วมมือกับ บริษัท ไปรษณีย์ไทย จำกัด ในการใช้ทรัพยากรเครือข่ายด้านบริการรับส่งสินค้าร่วมกัน 


วันศุกร์ที่ 12 มีนาคม 2564
การรถไฟแห่งประเทศไทยลงนามบันทึกข้อตกลงความร่วมมือกับ บริษัท ไปรษณีย์ไทย จำกัด ในการใช้ทรัพยากรเครือข่ายด้านบริการรับส่งสินค้าร่วมกัน
การลงนามบันทึกข้อตกลงความร่วมมือ (เอ็มโอยู) การใช้ทรัพยากรเครือข่ายที่มีอยู่ร่วมกันระหว่าง การรถไฟแห่งประเทศไทย และบริษัทไปรษณีย์ไทย จำกัด
เมื่อวันที่ 12 มีนาคม 2564 เวลา 09.30 น. ณ อาคารภาณุรังษีไปรษณียาคาร นายนิรุฒ มณีพันธ์ ผู้ว่าการรถไฟแห่งประเทศไทย และนายกาหลง ทรัพย์สะอาด ประธานเจ้าหน้าที่บริหาร สายงานปฏิบัติการ รักษาการในตำแหน่งกรรมการผู้จัดการใหญ่ บริษัท ไปรษณีย์ไทย จำกัด ได้ร่วมลงนามบันทึกข้อตกลงความร่วมมือ (เอ็มโอยู) การใช้ทรัพยากรเครือข่ายที่มีอยู่ร่วมกันระหว่าง การรถไฟแห่งประเทศไทย และบริษัทไปรษณีย์ไทย จำกัด เพื่อเพิ่มประสิทธิภาพการให้บริการรับส่งสินค้า และเสริมสร้างความแข็งแกร่งให้กับระบบขนส่งโลจิสติกส์ของประเทศ
นายนิรุฒ มณีพันธ์ ผู้ว่าการรถไฟแห่งประเทศไทย กระทรวงคมนาคม เปิดเผยว่า การลงนามบันทึกข้อตกลงความร่วมมือครั้งนี้ถือเป็นจุดเริ่มต้นสำคัญที่ทำให้ รฟท. และบริษัท ไปรษณีย์ไทย จำกัด ซึ่งเป็น 2 หน่วยงานที่มีบทบาทในการให้บริการรับส่งสินค้าของประเทศมาอย่างยาวนาน ได้สามารถนำทรัพยากรและเครือข่ายที่มีอยู่ทั้ง 2 ฝ่าย มาพัฒนาการให้บริการด้านการขนส่งและนำจ่ายสินค้าร่วมกันได้เกิดประโยชน์และมีประสิทธิภาพเพิ่มขึ้น ซึ่งสอดคล้องกับนโยบายของ รฟท. ที่มุ่งเน้นเพิ่มประสิทธิภาพการให้บริการอยู่ตลอดเวลาเพื่อประโยชน์ของคนไทย
ทั้งนี้ เบื้องต้นจะมีบริการที่ รฟท. และบริษัท ไปรษณีย์ไทย จำกัด ร่วมกันดำเนินการ ได้แก่ 1. บริการนำจ่ายสิ่งของถึงมือผู้รับปลายทาง (ในประเทศ) 2.บริการขนส่งสิ่งของทั้งในประเทศและระหว่างประเทศ 3. การใช้พื้นที่ของการรถไฟฯในการขยายเครือข่ายที่ทำการไปรษณีย์และหรือจัดตั้งศูนย์กระจายสินค้า ตลอดจนบริการอื่น ๆ เพิ่มเติมในอนาคต
ท้ายนี้การรถไฟฯ คาดหวังว่าจากการลงนามบันทึกความร่วมมือครั้งนี้จะช่วยให้ทั้ง 2 องค์กร สามารถบริหารจัดการทรัพยากรด้านการให้บริการรับส่งสินค้าร่วมกันได้อย่างมีประสิทธิภาพ สามารถลดต้นทุนที่ซ้ำซ้อน เกิดความคุ้มค่าในการจัดการ และทำให้ประชาชนได้รับความสะดวกในการใช้บริการรับส่งสินค้ากับ รฟท. และบริษัท ไปรษณีย์ไทย จำกัด ตลอดจนส่งผลดีต่อการพัฒนาระบบขนส่งโลจิสติกส์ของประเทศ ให้มีศักยภาพในการแข่งขันเพิ่มขึ้นในระยะยาวต่อไป

ที่มา : https://www.thaigov.go.th/news/contents/details/39915