รัฐบาลไทย-ข่าวทำเนียบรัฐบาล-กรมทางหลวง รวมใจต้านภัยแล้ง พร้อมสนับสนุนน้ำประปาช่วยเหลือประชาชนทั่วประเทศจนกว่าภัยแล้งจะคลี่คลาย


วันจันทร์ที่ 22 มีนาคม 2564
กรมทางหลวง รวมใจต้านภัยแล้ง พร้อมสนับสนุนน้ำประปาช่วยเหลือประชาชนทั่วประเทศจนกว่าภัยแล้งจะคลี่คลาย
กรมทางหลวง (ทล.) กระทรวงคมนาคม ร่วมมือกับการประปาส่วนภูมิภาคดำเนินโครงการ "กรมทางหลวง - การประปาส่วนภูมิภาค รวมใจต้านภัยแล้ง" ประจำปี 2564 สนับสนุนน้ำประปาฟรีจัดส่งโดยรถบรรทุกน้ำของ ทล. เพื่อแจกจ่ายให้แก่ประชาชนที่ได้รับความเดือดร้อน
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า จากสถานการณ์ภัยแล้งที่เกิดขึ้นส่งผลให้หลายพื้นที่ทั่วประเทศประสบปัญหาภัยแล้งที่รุนแรง โดยขณะนี้ประชาชนในหลายจังหวัดทั่วทุกภาคเริ่มได้รับผลกระทบเกี่ยวกับการขาดแคลนน้ำ กรมทางหลวง (ทล.) ได้ตระหนักถึงความเดือดร้อนของประชาชนในความจำเป็นที่ต้องใช้น้ำเพื่อการอุปโภคบริโภคใช้ชีวิตประจำวัน จึงได้ร่วมมือกับการประปาส่วนภูมิภาค จัดโครงการกรมทางหลวง - การประปาส่วนภูมิภาค รวมใจต้านภัยแล้ง ประจำปี 2564 ซึ่งปีนี้เป็นปีที่ 16 ของโครงการดังกล่าว โดยได้รับความร่วมมือจากการประปาส่วนภูมิภาคให้การสนับสนุนน้ำประปาและจัดส่งโดยรถบรรทุกน้ำของ ทล. เพื่อแจกจ่ายให้แก่ประชาชนที่ได้รับความเดือดร้อนขาดแคลนน้ำสำหรับอุปโภคและบริโภคในชีวิตประจำวัน จนกว่าสถานการณ์ภัยแล้งจะคลี่คลาย โดยหน่วยในสังกัด ทล. ประกอบด้วยสำนักงานทางหลวง 18 แห่ง แขวงทางหลวง 104 แห่ง และหมวดทางหลวง 581 แห่ง ซึ่งมีพื้นที่ครอบคลุมทั่วประเทศที่มีความพร้อมทั้ง ด้านบุคลากร เครื่องจักร ยานพาหนะ และวัสดุอุปกรณ์ในการช่วยเหลือประชาชนอย่างทันท่วงที
ทั้งนี้ การดำเนินการดังกล่าวเป็นการดำเนินการตามนโยบายของรัฐบาลและกระทรวงคมนาคมในการร่วมกันแก้ไขปัญหาวิกฤติการณ์ภัยแล้ง ประชาชนหรือหน่วยงานใดประสบปัญหาขาดแคลนน้ำสามารถขอรับความช่วยเหลือได้ที่สำนักงานทางหลวง แขวงทางหลวง หมวดทางหลวงทั่วประเทศ และสามารถขอความช่วยเหลือหรือสอบถามรายละเอียดเพิ่มเติมได้ที่สายด่วนกรมทางหลวง 1586 โทรฟรีทุกเครือข่ายตลอด 24 ชั่วโมง

ที่มา : https://www.thaigov.go.th/news/contents/details/40203