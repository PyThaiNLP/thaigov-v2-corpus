รัฐบาลไทย-ข่าวทำเนียบรัฐบาล-กรมการขนส่งทางบกเชิญชวนเจ้าของรถเตรียมความพร้อมก่อนเดินทางช่วงสงกรานต์ จัดกิจกรรม “ตรวจรถฟรี ขับขี่ปลอดภัย” ตั้งแต่วันที่ 10 มีนาคม - 10 เมษายน 2564 


วันพฤหัสบดีที่ 11 มีนาคม 2564
กรมการขนส่งทางบกเชิญชวนเจ้าของรถเตรียมความพร้อมก่อนเดินทางช่วงสงกรานต์ จัดกิจกรรม “ตรวจรถฟรี ขับขี่ปลอดภัย” ตั้งแต่วันที่ 10 มีนาคม - 10 เมษายน 2564
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ช่วงวันหยุดยาวเทศกาลสงกรานต์ 2564 คาดว่าจะมีประชาชนจำนวนมากเดินทางกลับภูมิลำเนาและท่องเที่ยวตามสถานที่ต่าง ๆ จึงมีความเสี่ยงต่อการเกิดอุบัติเหตุมากกว่าปกติ
เพื่อความปลอดภัยกรมการขนส่งทางบกร่วมกับภาคีเครือข่ายความปลอดภัยทางถนนทั้งภาครัฐและเอกชนทั่วประเทศจัดกิจกรรม “ตรวจรถฟรี ขับขี่ปลอดภัย” ระหว่างวันที่ 10 มีนาคม - 10 เมษายน 2564 เชิญชวนประชาชนเจ้าของรถนำรถยนต์และรถจักรยานยนต์เข้ารับบริการตรวจเช็กสภาพรถยนต์และรถจักรยานยนต์เบื้องต้นก่อนเดินทางในช่วงเทศกาลสงกรานต์โดยไม่คิดค่าบริการ จำนวนกว่า 20 รายการ เช่น การตรวจระบบเบรก สภาพยาง ตรวจสอบการรั่วซึมของน้ำมันจากถังน้ำมัน ระดับน้ำมันเครื่องและความสกปรกของน้ำมันเครื่อง หม้อน้ำและรอยรั่ว ไส้กรองอากาศ อุปกรณ์ปัดน้ำฝน การทำงานของไฟส่องสว่างและไฟสัญญาณต่าง ๆ เป็นต้น สามารถนำรถยนต์หรือรถจักรยานยนต์เข้ารับบริการ ณ ศูนย์บริการของภาคีเครือข่ายภาครัฐและเอกชนทั่วประเทศหรือสังเกตป้ายประชาสัมพันธ์ “ตรวจรถฟรี ขับขี่ปลอดภัย” ก่อนเข้าใช้บริการ
อธิบดีกรมการขนส่งทางบก กล่าวเพิ่มเติมว่า กิจกรรม “ตรวจรถฟรี ขับขี่ปลอดภัย” ได้รับความร่วมมือจากภาคีเครือข่ายด้านความปลอดภัยทางถนนร่วมจัดกิจกรรมอันเป็นประโยชน์ต่อประชาชนด้วยดีมาโดยตลอด อาทิ สมาคมผู้ประกอบการรถจักรยานยนต์ไทย สมาคมการค้าไทย - ยุโรป (TEBA) สมาคมตรวจสภาพรถเอกชนไทย สมาคมอุตสาหกรรมยานยนต์ไทย สถาบันยานยนต์ไทย บริษัท โตโยต้า มอเตอร์ ประเทศไทย จำกัด บริษัท ฮอนด้า ออโตโมบิล (ประเทศไทย) จำกัด, บริษัท นิสสัน มอเตอร์ (ประเทศไทย) จำกัด, บริษัท ตรีเพชร อีซูซุ เซลล์ จำกัด บริษัท มิตซูบิชิ มอเตอร์ส (ประเทศไทย) จำกัด บริษัท ฮุนได มอเตอร์ ไทยแลนด์ จำกัด, เอสเอไอซี มอเตอร์ - ซีพี จำกัด บริษัท เอพี ฮอนด้า จำกัด หรือ บริษัท ไทยฮอนด้า แมนูแฟคเจอริ่ง จำกัด บริษัท ไทยยามาฮ่า มอเตอร์ จำกัด บริษัท คาวาซากิ มอเตอร์ เอ็นเตอร์ไพรส์ จำกัด บริษัท ไทยซูซูกิมอเตอร์ จำกัด บริษัท กลางคุ้มครองผู้ประสบภัยจากรถ จำกัด บริษัท วิริยะประกันภัย จำกัด(มหาชน) บริษัท บี-ควิก จำกัด, บริษัท ฟอร์ซเวย์ (ประเทศไทย) จำกัด (ศูนย์บริการ AUTO QUIKS) บริษัท มาสด้า เซลส์ (ประเทศไทย) จำกัด บริษัท ทีซี่ ซูบารุ (ประเทศไทย) จำกัด และ บริษัท ซูซูกิ มอเตอร์ (ประเทศไทย) จำกัด เป็นต้น ร่วมประชาสัมพันธ์และรณรงค์ให้ประชาชนเจ้าของรถให้ความสำคัญกับการตรวจเช็กสภาพความพร้อมของรถ เครื่องยนต์ อุปกรณ์ส่วนควบของรถ ก่อนการเดินทางทุกครั้งไม่ว่าจะเป็นการเดินทางระยะทางใกล้หรือไกล เพื่อป้องกันและลดปัจจัยเสี่ยงสาเหตุการเกิดอุบัติเหตุทางถนน เนื่องจากการใช้งานรถที่สภาพไม่พร้อมหรือเครื่องยนต์ของรถทำงานผิดปกติอาจเป็นสาเหตุให้เกิดอุบัติเหตุทางถนนได้

ที่มา : https://www.thaigov.go.th/news/contents/details/39876