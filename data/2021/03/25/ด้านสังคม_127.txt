รัฐบาลไทย-ข่าวทำเนียบรัฐบาล-ปลัด พม. ปาฐกถาพิเศษ เรื่อง ทำอย่างไรเศรษฐกิจฐานรากไทยจะไปโลด  ในงานสัมมนาเชิงปฏิบัติการเรื่อง เศรษฐกิจฐานรากพลังการขับเคลื่อนเศรษฐกิจไทย


วันพฤหัสบดีที่ 25 มีนาคม 2564
ปลัด พม. ปาฐกถาพิเศษ เรื่อง ทำอย่างไรเศรษฐกิจฐานรากไทยจะไปโลด  ในงานสัมมนาเชิงปฏิบัติการเรื่อง เศรษฐกิจฐานรากพลังการขับเคลื่อนเศรษฐกิจไทย
ปลัด พม. ปาฐกถาพิเศษ เรื่อง ทำอย่างไรเศรษฐกิจฐานรากไทยจะไปโลด ในงานสัมมนาเชิงปฏิบัติการเรื่อง เศรษฐกิจฐานรากพลังการขับเคลื่อนเศรษฐกิจไทย
วันนี้ (25 มี.ค. 64) เวลา 14.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวปาฐกถาพิเศษ เรื่อง "ทำอย่างไรเศรษฐกิจฐานรากไทยจะไปโลด” ในงานสัมมนาเชิงปฏิบัติการเรื่อง เศรษฐกิจฐานรากพลังการขับเคลื่อนเศรษฐกิจไทย ซึ่งจัดโดยกระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ร่วมกับ คณะกรรมาธิการการพาณิชย์และการอุตสาหกรรม วุฒิสภา โดยมี นายศุภชัย สมเจริญ รองประธานวุฒิสภา คนที่สอง เป็นประธานเปิดการสัมมนา ทั้งนี้ มีหน่วยงานสังกัดกระทรวง พม. และผู้อยู่อาศัยในชุมชนของ กคช.  เข้าร่วม อีกทั้งมีการออกบูธจำหน่ายผลิตภัณฑ์ชุมชน ระหว่างวันที่ 25 - 26 มีนาคม 2564 ณ ห้องประชุม ชั้น 3 อาคารสันทนาการ (อาคาร 5) สำนักงานใหญ่ การเคหะแห่งชาติ กรุงเทพฯ
นางพัชรี กล่าวว่า เศรษฐกิจฐานราก (Local Economy) ถือเป็นส่วนเศรษฐกิจที่สำคัญในการขับเคลื่อนเศรษฐกิจของไทย สำหรับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ถือเป็นจุดเปลี่ยนสำคัญของโลกที่ทุกประเทศล้วนได้รับผลกระทบ ทั้งนี้ ในส่วนของปัจจัยที่จะช่วยให้เศรษฐกิจฐานรากไทยไปโลดในปัจจุบัน ตามหัวข้อปาฐกถาพิเศษในวันนี้ ได้แก่ 1) การใช้ประโยชน์จากเทคโนโลยีในธุรกิจเพิ่มขึ้น 2) การเพิ่มและขยายช่องทางการขายในสื่อออนไลน์ 3) การหนุนเสริมและพัฒนาศักยภาพสมาชิกครอบครัวที่อยู่ในวัยแรงงานให้มีความรู้และทักษะที่จำเป็น 4) การสร้างระบบห่วงโซ่อุปทาน (Supply Chain) ภายในพื้นที่ เพื่อลดการพึ่งพาจากนอกพื้นที่ ตลอดจนการสร้างเครือข่ายความร่วมมือการพัฒนาสินค้าและบริการ โดยดึงภาคส่วนต่างๆ มาร่วมพัฒนา 5) การใช้ประโยชน์จากทุนของชุมชน ด้วยการดึงจุดเด่นในแต่ละพื้นที่มาพัฒนาเป็นสินค้าและบริการ สร้างเอกลักษณ์ สร้างจุดต่าง และใช้เทคนิคทางการตลาดมาช่วยสร้างมูลค่าเพิ่มให้แก่สินค้าและบริการ และ 6) ผนึกกำลัง บ้าน วัด โรงเรียน (บ ว ร) เพื่อหนุนเสริมการสร้าง ความเข้มแข็ง ความร่วมมือ ตลอดจนสร้างเครือข่ายการทำกิจกรรมการพัฒนาในทุกมิติในพื้นที่ให้เกิดขึ้นจริง
นางพัชรี กล่าวเพิ่มเติมว่า การขับเคลื่อนเศรษฐกิจฐานรากในปัจจุบัน ต้องรู้เท่าทันการเปลี่ยนแปลงของสภาพแวดล้อม และปรับตัวในทุกระดับให้พร้อมต่อการเปลี่ยนแปลง ทั้งระดับประชาชน ครอบครัว ชุมชน และภาคธุรกิจ ตลอดจนภาครัฐต้องปรับตัวและกลไกต่างๆ นอกจากนี้ ควรนำประโยชน์จากเทคโนโลยีสารสนเทศและการสื่อสารมาอำนวยความสะดวกและสร้างมูลค่าเพิ่มให้แก่สินค้าและบริการ ตลอดจนดึงจุดแข็ง จุดเด่นของประชาชนและพื้นที่มาเป็นทุนชุมชนเพื่อขับเคลื่อนเศรษฐกิจฐานราก นำไปสู่การสร้างความมั่งคงให้แก่ประเทศ ทั้งนี้ กระทรวง พม. ได้ตระหนักถึงความสำคัญของการพัฒนาสถาบันครอบครัว ซึ่งเป็นหน่วยทางสังคมที่เล็กที่สุด แต่เป็นส่วนที่สำคัญที่สุด ถือเป็นทรัพยากรที่มีค่าในการช่วยส่งเสริมและขับเคลื่อนเศรษฐกิจฐานรากของชุมชน ด้วยการเข้าไปหนุนเสริมและพัฒนาคุณภาพชีวิตของครัวเรือนเปราะบางที่มีสมาชิกที่อยู่ในภาวะพึ่งพิง ให้สามารถหลุดพ้นจากความยากจนได้ โดยให้ความสำคัญกับการพัฒนา 5 มิติ ได้แก่ 1) รายได้ 2) ความเป็นอยู่ 3) การศึกษา 4) สุขภาพ และ 5) การเข้าถึงบริการภาครัฐ  ถือเป็นนโยบายเร่งด่วนของกระทรวง พม. ที่มีการระดมสรรพกำลังข้าราชการและเจ้าหน้าที่ทุกคนในทุกระดับทั่วประเทศลงพื้นที่ร่วมกันเพื่อพัฒนาครัวเรือนเปราะบางให้มีอาชีพและรายได้ที่มั่นคงสามารถพึ่งพาตนเองและครอบครัวได้ เพื่อคุณภาพชีวิตที่ดีในระยะยาว เป็นกำลังในการขับเคลื่อนเศรษฐกิจฐานรากของไทยอย่างยั่งยืนต่อไป

ที่มา : https://www.thaigov.go.th/news/contents/details/40371