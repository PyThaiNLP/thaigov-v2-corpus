รัฐบาลไทย-ข่าวทำเนียบรัฐบาล- รัฐมนตรีว่าการกระทรวงยุติธรรมกำชับกรมราชทัณฑ์เพิ่มมาตรการรักษาความปลอดภัย อย่าปล่อยให้มีการทำลายทรัพย์สินเรือนจำอีก ด้านคดีพบกลุ่มผู้ต้องสงสัย ๓ ราย  ตำรวจเชื่อไม่เกิน ๗ วัน สามาร


วันอังคารที่ 2 มีนาคม 2564
รัฐมนตรีว่าการกระทรวงยุติธรรมกำชับกรมราชทัณฑ์เพิ่มมาตรการรักษาความปลอดภัย อย่าปล่อยให้มีการทำลายทรัพย์สินเรือนจำอีก ด้านคดีพบกลุ่มผู้ต้องสงสัย ๓ ราย  ตำรวจเชื่อไม่เกิน ๗ วัน สามาร
นายสมศักดิ์ เทพสุทิน รัฐมนตรีว่าการกระทรวงยุติธรรมกำชับกรมราชทัณฑ์เพิ่มมาตรการรักษาความปลอดภัย อย่าปล่อยให้มีการทำลายทรัพย์สินเรือนจำอีก ด้านคดีพบกลุ่มผู้ต้องสงสัย ๓ ราย ตำรวจเชื่อไม่เกิน ๗ วัน สามารถจับตัวผู้ก่อเหตุได้
ในวันจันทร์ที่ ๑  มีนาคม ๒๕๖๔ ณ ห้องประชุมเรือนจำกลางคลองเปรม กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม เดินทางไปร่วมประชุมหารือกรณีเกิดเหตุวางเพลิงป้ายและทำลายทรัพย์สิน บริเวณหน้าเรือนจำคลองกลางเปรม โดยมี ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์  พันตำรวจเอกภานุเดช สุขวงศ์ รองผู้บังคับการตำรวจนครบาล ๒  ทั้งนี้อธิบดีกรมราชทัณฑ์กล่าวถึงสถานการณ์ที่เกิดขึ้นว่า ทางกรมราชทัณฑ์ไปแจ้งความเอาผิดกับผู้กระทำผิดแล้ว ตั้งกรรมการสอบสวนข้อเท็จจริง โดยให้ผู้ตรวจกรมราชทัณฑ์เป็นประธาน และเพิ่มกำลังจากหน่วยงานพิเศษร่วมปฏิบัติหน้าที่รักษาการณ์บริเวณภายนอกเรือนจำ
ขณะที่การติดตามคนร้าย นายสมศักดิ์ เปิดเผยว่า ตนได้รับรายงานจาก พันตำรวจเอกภานุเดช สุขวงศ์ ถือว่ามีความคืบหน้าไปมาก โดยเหตุการณ์เกิดขึ้นเมื่อวันอาทิตย์ที่ ๒๘ กุมภาพันธ์ ๒๕๖๔ เวลา ๐๓.๑๐ น. โดยกล้องวงจรปิดของเรือนจำกลางคลองเปรม สามารถจับภาพคนร้ายได้ ตรวจพบอุปกรณ์ในการเตรียมเพื่อตั้งใจมาเผา พบถังน้ำมันและไฟแช็คทิ้งเอาไว้  จากนั้นกรมราชทัณฑ์จึงได้ประสานไปยัง สถานีตำรวจนครบาลประชาชื่น ได้ติดตามจากกล้องวงจรปิด พบรถ MPV  สีขาว เป็นรถเพียงคันเดียวในเวลาดังกล่าว พบผู้ต้องสงสัย ๓ คนเป็น ชาย ๒  หญิง ๑ โดยการติดตามจากกล้องวงจรปิดไปจนถึงที่พักและพบว่ามีความเชื่อมโยงทางการเมือง เวลานี้อยู่ระหว่างพิสูจน์หลักฐานให้ชัดเจนรวมถึงเช็คดาต้าเบสท์มือถือเพื่อค้นเบอร์โทรว่าผู้ลงมือนั้นติดต่อกับใครได้บ้าง โดยในกรณีนี้ทางตำรวจได้ยืนยันจะทำคดีให้จบโดยเร็วที่สุดและคาดว่าจะไม่เกิน ๗ วัน
พร้อมนี้รัฐมนตรีว่าการกระทรวงยุติธรรมได้กำชับการทำงานของกรมราชทัณฑ์ในเรื่องของการรักษาความปลอดภัยและการรักษาทรัพย์สิน เพราะเป็นเรื่องที่มิสมควรเกิดขึ้น และอย่าให้เกิดเหตุการณ์แบบนี้ขึ้นอีกแม้แต่เรือนจำเดียว
เลขานุการรัฐมนตรีว่าการกระทรวงยุติธรรม เปิดเผยว่า ทางกรมราชทัณฑ์ได้ไปแจ้งความร้องทุกข์ที่ สถานีตำรวจประชาชื่น โดยได้แจ้ง ๓ ข้อหากับผู้กระทำความผิด คือ ๑) วางเพลิงเผาทรัพย์ ๒) บุกรุกสถานที่ราชการ และ ๓) มาตรา ๑๑๒ เพราะเป็นการเผาพระบรมฉายาลักษณ์ โดยเบื้องต้นทราบว่ามีผู้กระทำผิด ๓ ราย ตำรวจกำลังขออนุมัติหมายศาลเพื่อออกหมายจับ และจะสืบสวนขยายผลเพื่อสาวให้ถึงผู้อยู่เบื้องหลัง เพราะทราบว่ามีกลุ่มการเมืองอยู่เบื้องหลังการเคลื่อนไหวในครั้งนี้ด้วย

ที่มา : https://www.thaigov.go.th/news/contents/details/39530