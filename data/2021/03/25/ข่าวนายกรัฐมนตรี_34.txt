รัฐบาลไทย-ข่าวทำเนียบรัฐบาล-นายกฯ ย้ำเวทีสหประชาชาติ เน้นบริหารจัดการทรัพยากรน้ำอย่างคุ้มค่า ควบคู่กับการส่งเสริมการใช้เทคโนโลยีและนวัตกรรม


วันจันทร์ที่ 22 มีนาคม 2564
พิมพ์
นายกฯ ย้ำเวทีสหประชาชาติ เน้นบริหารจัดการทรัพยากรน้ำอย่างคุ้มค่า ควบคู่กับการส่งเสริมการใช้เทคโนโลยีและนวัตกรรม
นายกฯ ย้ำเวทีสหประชาชาติ เน้นบริหารจัดการทรัพยากรน้ำอย่างคุ้มค่า ควบคู่กับการส่งเสริมการใช้เทคโนโลยีและนวัตกรรม
วันนี้ (18 มีนาคม 2564) เวลา 11.00 น. ตามเวลานครนิวยอร์ก (หรือเวลา 22.00 น. เวลาไทย) ณ สำนักงานใหญ่สหประชาชาติ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวถ้อยแถลงเนื่องในการประชุมระดับสูงว่าด้วยการดำเนินการเพื่อบรรลุเป้าหมายและเป้าประสงค์ด้านน้ำภายใต้วาระการพัฒนาที่ยั่งยืน ค.ศ. 2030 (High-Level Meeting on the Implementation of the Water-related Goals and Targets of the 2030 Agenda) ในหัวข้อหลัก “การยกระดับความร่วมมือพหุภาคีและการเร่งรัดการดำเนินการที่เป็นรูปธรรมเพื่อบรรลุเป้าหมายและเป้าประสงค์ด้านน้ำ ภายใต้วาระการพัฒนาที่ยั่งยืน ค.ศ. 2030” (Scaling-up multilateral cooperation and accelerating concrete action to meet the water-related goals and targets of the 2030 Agenda for Sustainable Development)
โดยการจัดประชุมครั้งนี้ได้ให้ความสำคัญกับการกล่าวถ้อยแถลงของผู้นำจากแต่ละประเทศถึงการดำเนินการเร่งด่วนเพื่อฟื้นฟูประเทศจากวิกฤตการณ์ COVID-19 ที่มีความเกี่ยวข้องกับน้ำตามแนวทางการพัฒนาที่ยั่งยืน ในการประชุมเต็มคณะภายใต้หัวข้อ “การดำเนินการอย่างเร่งด่วนด้านน้ำเพื่อวาระการพัฒนาที่ยั่งยืน ค.ศ. 2030 และการฟื้นฟูอย่างยั่งยืนและยืดหยุ่นจากวิกฤต COVID-19”(Urgent action on water for 2030 and sustainable and resilient recovery from the COVID-19 pandemic) ผ่านระบบการประชุมทางไกล (VDO Conference) โดยนายอนุชา บูรพชัยศรี โฆษกประจำสำนักนายกรัฐมนตรีกล่าวสรุปสาระสำคัญ ดังนี้
นายกรัฐมนตรียินดีที่ได้มีโอกาสมีส่วนร่วมในการประชุมเพื่อหารือการเร่งรัดการขับเคลื่อนประเด็นน้ำภายใต้วาระการพัฒนาที่ยั่งยืน นับเป็นโอกาสดีที่จะร่วมแบ่งปันประสบการณ์ แสวงหาแนวทางที่ทุกภาคส่วนจะร่วมมือเพื่อผลักดันให้การบริหารจัดการน้ำเป็นไปตามเป้าประสงค์ วิกฤตโควิด-19 ส่งผลให้การดำเนินงานเพื่อสร้างหลักประกันเรื่องน้ำและสุขาภิบาลของหลายประเทศต้องหยุดชะงัก ความถี่และความรุนแรงของภัยพิบัติด้านน้ำเนื่องจากปัญหาการเปลี่ยนแปลงสภาพภูมิอากาศได้ย้ำเตือนให้เราตระหนักถึงความสำคัญของ “น้ำ” ในการป้องกันและบรรเทาภัยพิบัติ การบริหารจัดการน้ำอย่างมีประสิทธิภาพทั้งระบบ จึงมีส่วนสำคัญที่จะฟื้นฟูประเทศให้กลับมาเข้มแข็ง และมีความต้านทานต่อภัยพิบัติในอนาคต
นายกรัฐมนตรีกล่าวเสริมว่า ไทยมุ่งหวังให้มีการยกระดับความร่วมมือระหว่างประเทศไปสู่ความเป็นหุ้นส่วนของภาคส่วนต่าง ๆ ในการบริหารจัดการน้ำบนพื้นฐานของประโยชน์ร่วมกัน โดยการเสริมสร้างขีดความสามารถ การถ่ายทอดและส่งเสริมการใช้เทคโนโลยีและนวัตกรรมด้านการบริหารจัดการน้ำให้แก่ประเทศกำลังพัฒนา รวมถึงส่งเสริมการบรรลุเป้าหมายเพื่อการพัฒนาที่ยั่งยืน โดยไม่ทิ้งใครไว้ข้างหลัง รัฐบาลไทยได้กำหนดให้การบริหารจัดน้ำอย่างยั่งยืนเป็นวาระเร่งด่วนของประเทศ พร้อมน้อมนำหลักปรัชญาเศรษฐกิจพอเพียงและแนวพระราชดำริด้านการบริหารจัดการทรัพยาการน้ำมาเป็นเข็มทิศในการอนุรักษ์ ฟื้นฟู และใช้ประโยชน์
นอกจากนี้ยังส่งเสริมการใช้นวัตกรรมเพื่อสนับสนุนการขับเคลื่อนเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (BCG Economy) โดยลดการใช้และเพิ่มการหมุนเวียนน้ำในทุกภาคการผลิต ทั้งต้นน้ำ กลางน้ำ และปลายน้ำ อีกทั้งส่งเสริมการมีส่วนร่วมของประชาชนในการอนุรักษ์ ฟื้นฟู และดูแลรักษาป่าต้นน้ำ กักเก็บน้ำอย่างเหมาะสมเพื่อสร้างหลักประกันว่า ทุกภาคส่วนสามารถเข้าถึงและใช้ประโยชน์จากน้ำอย่างเป็นมิตรกับสิ่งแวดล้อม โดยนายกรัฐมนตรีเน้นย้ำว่า ประเทศไทยมีความมุ่งมั่นและพร้อมที่จะแบ่งปันประสบการณ์ รวมทั้งยินดีจะสนับสนุนความพยายามของประชาคมโลกในการบริหารจัดการทรัพยากรน้ำอย่างยั่งยืนเพื่อนำไปสู่การเติบโตที่สมดุลและครอบคลุมต่อไป

ที่มา : https://www.thaigov.go.th/news/contents/details/40199