รัฐบาลไทย-ข่าวทำเนียบรัฐบาล-สธ. เผยผลตรวจกุ้งในตลาดกลางกุ้งปลอดเชื้อโควิด ย้ำต้องปรุงสุกก่อนกิน  


วันศุกร์ที่ 19 มีนาคม 2564
สธ. เผยผลตรวจกุ้งในตลาดกลางกุ้งปลอดเชื้อโควิด ย้ำต้องปรุงสุกก่อนกิน
กระทรวงสาธารณสุข เผยผลสุ่มตรวจกุ้งในตลาดกลางกุ้ง ไม่พบเชื้อโควิด 19 มีความปลอดภัย บริโภคได้ ย้ำต้องปรุงสุก คงสุ่มตรวจต่อเนื่องเป็นระยะเพื่อสร้างความมั่นใจ
บ่ายวันนี้ (19 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ศุภกิจ ศิริลักษณ์ อธิบดีกรมวิทยาศาสตร์การแพทย์ แถลงข่าวการสุ่มตรวจกุ้งในตลาดกลางกุ้ง จ.สมุทรสาคร หลังจากมีการเปิดตลาดอีกครั้ง ตั้งแต่ต้นเดือนมีนาคม 2564 ว่า ขณะนี้ผู้ติดเชื้อในตลาดส่วนใหญ่มีภูมิคุ้มกันแล้ว ซึ่งกระทรวงสาธารณสุขดำเนินการฉีดวัคซีนให้ผู้ค้าในตลาดค่อนข้างมาก ถือว่าเป็นพื้นที่ที่ค่อนข้างปลอดภัยในการเข้าไปใช้บริการ แต่ยังต้องคงมาตรการป้องกันโรค ทั้งการสวมหน้ากาก ล้างมือ และเว้นระยะห่าง
นายแพทย์ศุภกิจกล่าวต่อว่า ประชาชนอาจยังกังวลว่ากุ้งที่ขายในตลาดกลางกุ้งมีความปลอดภัยที่จะนำมาบริโภคหรือไม่ ทางสำนักงานสาธารณสุขจังหวัดสมุทรสาคร ร่วมกับศูนย์วิทยาศาสตร์การแพทย์ที่ 5 จ.สมุทรสงคราม จึงสุ่มเก็บตัวอย่างกุ้งเมื่อวันที่ 8 มีนาคม 2564 จำนวน 5 แพ จากแพกุ้ง 8 แพ รวม 9 ตัวอย่าง เป็นกุ้งขาว 5 ตัวอย่าง และกุ้งก้ามกราม 4 ตัวอย่าง ผลการตรวจไม่พบเชื้อทุกตัวอย่าง จากนี้จะมีการวางแผนสุ่มตรวจแพกุ้งที่เหลือเป็นระยะ เพื่อสร้างความมั่นใจปลอดภัยแก่ประชาชน ทั้งนี้ แม้การตรวจเชื้อโควิด 19 ในอาหารจะมีความซับซ้อนกว่าการตรวจในคน ทั้งการเตรียมตัวอย่าง การสกัด และใช้เทคนิคที่สลับซับซ้อน แต่ห้องปฏิบัติการของกรมวิทยาศาสตร์การแพทย์สามารถดำเนินการได้ และเคยดำเนินการตรวจมาแล้ว ทั้งปลาหมึก ปลากะพง และหอย
“การไปซื้อกุ้งมาทำอาหารถือว่ามีความปลอดภัย ไม่มีเชื้อโควิด แต่การปรุงอาหารยังต้องทำให้สุก ซึ่งช่วยฆ่าเชื้ออื่นๆ ที่อาจติดมากับกุ้ง เช่น เชื้อแบคทีเรีย เป็นต้น จึงบริโภคได้อย่างปลอดภัย สำหรับการฉีดวัคซีนโควิด 19 ยังไม่พบผู้เกิดอาการแพ้รุนแรง อย่างไรก็ตาม บุคคลที่แพ้อาหารทะเลหรือเป็นโรคภูมิแพ้อยู่แล้ว อาจต้องระวังเป็นพิเศษขณะรับวัคซีน เนื่องจากอาจแพ้ส่วนประกอบในวัคซีนได้ แต่เป็นเรื่องเฉพาะบุคคล ซึ่งหลังรับวัคซีนมีระบบการเฝ้าระวังสังเกตอาการที่โรงพยาบาล 30 นาที ส่วนกรณีฉีดวัคซีนแล้วทำให้แพ้กุ้ง-แพ้อาหารทะเลมากขึ้นนั้นไม่มีข้อมูลทางวิทยาศาสตร์” นายแพทย์ศุภกิจกล่าว
นายแพทย์ศุภกิจกล่าวต่อว่า ขณะนี้ประเทศไทยเริ่มทยอยฉีดวัคซีนโควิด 19 แล้ว ขอให้กลุ่มเป้าหมายในพื้นที่เข้ารับวัคซีนตามนัด โดยเฉพาะวัคซีนเข็มที่สอง เพื่อกระตุ้นภูมิคุ้มกัน โดยวันที่ 20 มีนาคม 2564 จะมีวัคซีนของซิโนแวคเข้ามาอีก 8 แสนโดส จะได้ดำเนินการฉีดวัคซีนครอบคลุมมากขึ้น หากเป็นไปตามแผนช่วงเดือนพฤษภาคมจะมีวัคซีนของแอสตร้าเซนเนก้าทยอยออกมา 26 ล้านโดส ทำให้การฉีดวัคซีนครอบคลุมประชากรไม่น้อยกว่าประเทศอื่นในภูมิภาคนี้
*********************************  19 มีนาคม 2564

ที่มา : https://www.thaigov.go.th/news/contents/details/40152