รัฐบาลไทย-ข่าวทำเนียบรัฐบาล-พันธบัตรวอลเล็ต สบม. พร้อมให้ซื้อขายในตลาดรองแล้ววันนี้


วันพุธที่ 24 มีนาคม 2564
พิมพ์
พันธบัตรวอลเล็ต สบม. พร้อมให้ซื้อขายในตลาดรองแล้ววันนี้
ผู้ลงทุนพันธบัตรออมทรัพย์วอลเล็ต สบม. 2 รุ่น ได้แก่ รุ่น SB236A อายุ 3 ปี อัตราดอกเบี้ย 1.7% ต่อปี และพันธบัตรออมทรัพย์ รุ่นวอลเล็ต สบม.-2 SB248A อายุ 4 ปี อัตราดอกเบี้ย 1.7% ต่อปี สามารถซื้อขายเปลี่ยนมือผ่านวอลเล็ต สบม. บนแอปเป๋าตังได้แล้ววันนี้
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า ผู้ลงทุนพันธบัตรออมทรัพย์วอลเล็ต สบม. 2 รุ่น ได้แก่ รุ่น SB236A อายุ 3 ปี อัตราดอกเบี้ย 1.7% ต่อปี ที่จำหน่ายเมื่อเดือนมิถุนายน 2563 วงเงิน 200 ล้านบาท และพันธบัตรออมทรัพย์ รุ่นวอลเล็ต สบม.-2 SB248A อายุ 4 ปี อัตราดอกเบี้ย 1.7% ต่อปี วงเงิน 5,000 ล้านบาท ที่จำหน่ายเมื่อเดือนสิงหาคม 2563 สามารถซื้อขายเปลี่ยนมือพันธบัตรออมทรัพย์รุ่นดังกล่าวในตลาดรองด้วยตนเองผ่านวอลเล็ต สบม. บนแอปพลิเคชันเป๋าตังได้แล้ววันนี้
ทั้งนี้ ผู้ที่เคยยืนยันตัวตนทางอิเล็กทรอนิกส์ด้วยบัตรประชาชน (Dip chip) ที่ธนาคารกรุงไทยแล้ว สามารถสแกนใบหน้าในแอปพลิเคชันและทำธุรกรรมตลาดรองได้ทันที ซึ่งผู้ลงทุนจะสามารถเช็คราคาพันธบัตร ตรวจสอบรายละเอียดธุรกรรม และรับเงินจากการขายได้ทันที โดยไม่เสียค่าธรรมเนียม
สบน. ขอขอบคุณประชาชนที่ให้ความสนใจลงทุนพันธบัตรออมทรัพย์ และขอให้ติดตามข่าวสารการจำหน่ายพันธบัตรออมทรัพย์ผ่านเว็บไซต์ http://www.pdmo.go.th และ Facebook ของสำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/40285