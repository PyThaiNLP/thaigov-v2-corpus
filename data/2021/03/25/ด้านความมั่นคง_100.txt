รัฐบาลไทย-ข่าวทำเนียบรัฐบาล-รมว.สุชาติ มอบ ผู้ช่วยฯ สุรชัย ลงพื้นที่อยุธยา มอบของขวัญปีใหม่  จัดอบรมด้านเซฟตี้ให้ฟรี พร้อมขับเคลื่อนนิคมอุตสาหกรรมบางปะอินเป็นต้นแบบ GLP 


วันพุธที่ 24 มีนาคม 2564
รมว.สุชาติ มอบ ผู้ช่วยฯ สุรชัย ลงพื้นที่อยุธยา มอบของขวัญปีใหม่  จัดอบรมด้านเซฟตี้ให้ฟรี พร้อมขับเคลื่อนนิคมอุตสาหกรรมบางปะอินเป็นต้นแบบ GLP
รมว.สุชาติ มอบ ผู้ช่วยฯ สุรชัย ลงพื้นที่อยุธยา เปิดโครงการ มอบของขวัญปีใหม่ 2564 จากใจกระทรวงแรงงาน “ฝึกฟรี มีทักษะ ชนะอุบัติภัย ใส่ใจแรงงาน” อบรมความปลอดภัยให้ลูกจ้าง นายจ้างในพื้นที่ 300 คน พร้อมขับเคลื่อนนิคมอุตสาหกรรมบางปะอินให้เป็นนิคมต้นแบบ GLP
นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน กล่าวในฐานะประธานเปิดโครงการ ของขวัญปีใหม่ 2564 จากใจกระทรวงแรงงาน ในแคมเปญของกรมสวัสดิการและคุ้มครองแรงงาน “ฝึกฟรี มีทักษะ ชนะอุบัติภัย ใส่ใจแรงงาน” ว่า กระทรวงแรงงานภายใต้การกำกับดูแลของ พลเอกประวิตร วงษ์สุวรรณ รองนายกรัฐมนตรี และนายสุชาติ ชมกลิ่น รัฐมนตรีว่าการกระทรวงแรงงาน มีความตั้งใจให้หน่วยงานในสังกัดได้คัดเลือกของขวัญมอบให้แก่พี่น้องผู้ใช้แรงงานทุกคน ทุกกลุ่ม เพื่อสร้างความสุข และให้มีคุณภาพชีวิตที่ดียิ่งขึ้น ภายใต้แนวคิด “รักจากใจ แรงงานไทย สุขใจทั่วหน้า” ซึ่งการฝึกอบรมดังกล่าวเป็นแคมเปญที่เป็นประโยชน์อย่างยิ่ง และได้รับความสนใจจากผู้ใช้แรงงาน ลูกจ้าง นายจ้าง สถานประกอบกิจการต่างๆ และภาคีเครือข่ายความปลอดภัยในการทำงานจำนวนมาก เพราะสามารถช่วยลดค่าใช้จ่ายให้กับนายจ้างในช่วงสถานการณ์การแพร่ระบาดของเชื้อไวรัสโคโรนา 2019 (covid-19) สำหรับในส่วนของการผลักดันให้สถานประกอบกิจการที่ตั้งอยู่ในนิคมอุตสาหกรรมบางปะอิน นำแนวปฏิบัติการใช้แรงงานที่ดี (Good Labour Practices: GLP) ไปใช้เป็นแนวในการดูแลลูกจ้างอย่างมีจริยธรรมและความรับผิดชอบต่อสังคม เพื่อปรับปรุงสภาพการจ้างและสภาพการทำงานให้สอดคล้องกับกฎหมาย และสามารถพัฒนาให้มีระบบบริหารจัดการแรงงานที่ดีเทียบได้กับมาตรฐานสากล เป็นเรื่องที่ดีและน่าชื่นชม กระทรวงแรงงานขอเป็นกำลังใจให้ดำเนินการสำเร็จ เพื่อให้นิคมอุตสาหกรรมบางปะอินเป็นต้นแบบด้าน GLP ที่ดี ให้กับนิคมอุตสาหกรรมอื่น ๆ ต่อไป
ด้าน นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวเพิ่มเติมว่า การมอบของขวัญปีใหม่ให้กับนายจ้าง ลูกจ้างในพื้นที่จังหวัดพระนครศรีอยุธยา และจังหวัดใกล้เคียง ได้บูรณาการร่วมกับภาคีเครือข่ายด้านความปลอดภัยในการทำงานจัดอบรมฟรี จำนวน 4 หลักสูตร ได้แก่ หลักสูตรการดับเพลิงขั้นต้นและฝึกซ้อมอพยพหนีไฟ หลักสูตรเจ้าหน้าที่ความปลอดภัยในการทำงานระดับหัวหน้างาน หลักสูตรการทำงานในที่อับอากาศ และหลักสูตรการทำงานบนที่สูง มีผู้สนใจสมัครเข้ารับการอบรมแล้ว 300 คน ทั้งนี้ ในส่วนของโครงการนิคมอุตสาหกรรมต้นแบบด้านแนวปฏิบัติการใช้แรงงานที่ดี (Good Labour Practices: GLP) ในนิคมอุตสาหกรรมบางปะอิน กสร. ได้ร่วมกับสำนักงานการนิคมอุตสาหกรรมบางปะอิน ผลักดันให้สถานประกอบกิจการที่ตั้งอยู่ภายในการนิคมอุตสาหกรรมบางปะอิน ได้นำ GLP ไปพัฒนาระบบการบริหารจัดการด้านแรงงาน ซึ่งปัจจุบันนิคมอุตสาหกรรมบางปะอินมีสถานประกอบกิจการ ทั้งสิ้น 69 แห่ง ได้แสดงความมุ่งมั่นที่จะร่วมโครงการแล้ว จำนวน 51 แห่ง คิดเป็นร้อยละ 73.91 โดยกรมได้ตั้งเป้าให้ครบ 100 เปอร์เซ็นต์ ภายในเดือนพฤษภาคม นี้ และจะประกาศให้เป็นนิคมอุตสาหกรรมต้นแบบด้านแนวปฏิบัติการใช้แรงงานที่ดี หรือ GLP ต่อไป

ที่มา : https://www.thaigov.go.th/news/contents/details/40292