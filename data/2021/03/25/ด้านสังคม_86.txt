รัฐบาลไทย-ข่าวทำเนียบรัฐบาล-สธ.ขอประชาชนเข้มมาตรการป้องกันตนเอง การ์ดไม่ตก ลดความเสี่ยงแพร่และรับเชื้อโควิด 19


วันพุธที่ 17 มีนาคม 2564
สธ.ขอประชาชนเข้มมาตรการป้องกันตนเอง การ์ดไม่ตก ลดความเสี่ยงแพร่และรับเชื้อโควิด 19
กระทรวงสาธารณสุข ขอความร่วมมือประชาชนปฏิบัติตามมาตรการป้องกันตนเองอย่างเข้มข้น การ์ดไม่ตก สวมหน้ากากให้ถูกวิธี ล้างมือ เว้นระยะห่าง ลดความเสี่ยงการแพร่และรับเชื้อ ส่วนการฉีดวัคซีนให้กลุ่มเป้าหมายระยะแรกคืบหน้าร้อยละ 58  เร่งฉีดให้ครอบคลุมตามเป้าหมาย
กระทรวงสาธารณสุข ขอความร่วมมือประชาชนปฏิบัติตามมาตรการป้องกันตนเองอย่างเข้มข้น การ์ดไม่ตก สวมหน้ากากให้ถูกวิธี ล้างมือ เว้นระยะห่าง ลดความเสี่ยงการแพร่และรับเชื้อ ส่วนการฉีดวัคซีนให้กลุ่มเป้าหมายระยะแรกคืบหน้าร้อยละ 58  เร่งฉีดให้ครอบคลุมตามเป้าหมาย เสริมประสิทธิภาพมาตรการควบคุมโรค
บ่ายวันนี้ (17 มีนาคม 2564) ที่ศูนย์แถลงข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 และการฉีดวัคซีนโควิด 19 ในประเทศไทย ว่า วันนี้ ประเทศไทย มีผู้ติดเชื้อรายใหม่ 248 ราย มาจากระบบบริการในโรงพยาบาล 79 ราย ค้นหาเชิงรุกในชุมชน 163 ราย และเดินทางมาจากต่างประเทศ 6 ราย รักษาหายเพิ่มขึ้น 40 ราย ทำให้การระบาดระลอกใหม่มีผู้รักษาหายสะสม 22,162 ราย คิดเป็นร้อยละ 95.67 อยู่ระหว่างการรักษา 975 ราย มีผู้เสียชีวิต 1 คน ทำให้มีผู้เสียชีวิตสะสม 28 คน สำหรับผู้เสียชีวิต เป็นชายไทย อายุ 88 ปี ภูมิลำเนา กทม. มีโรคประจำตัว ไตวาย เบาหวาน ความดันโลหิตสูง เข้ารับการรักษาด้วยอาการไอ หายใจเหนื่อย ปอดมีความผิดปกติ ส่งตรวจผลพบเชื้อ จากนั้นอาการแย่ลง และเสียชีวิตในวันที่ 16 มีนาคม 2564
นายแพทย์เฉวตสรรกล่าวว่า การติดเชื้อภายในประเทศวันนี้กระจายใน 12 จังหวัด ได้แก่ สมุทรสาคร 33 ราย นครปฐม 13 ราย ตาก 9 ราย เพชรบุรี 3 ราย สุพรรณบุรี 3 ราย นนทบุรี 2 ราย สมุทรปราการ 3 ราย ราชบุรี 5 ราย ปทุมธานี 1 ราย กทม. 167 ราย ศรีสะเกษ 1 ราย และสงขลา 2 ราย ซึ่งแนวโน้มสถานการณ์ในประเทศไทยในช่วงสัปดาห์ที่ผ่านมา พบการแพร่ระบาดเกี่ยวข้องกับตลาดย่านบางแค ทำให้มีจำนวนผู้ติดเชื้อรายใหม่เพิ่มขึ้นในหลายจังหวัด ข้อมูลระหว่างวันที่ 11 มีนาคม – 17 มีนาคม 2564 ผลการตรวจคัดกรองค้นหาเชิงรุกย่านบางแคใน วัด ตลาด ชุมชน ห้างสรรพสินค้า จำนวน 7,299 ราย พบติดเชื้อ 268 ราย และรอผล 532 ราย
สำหรับสถานการณ์การกระจายของผู้ป่วยโรคโควิด 19 ที่มีความเชื่อมโยงกับจังหวัดปทุมธานี ตั้งแต่วันที่ 1 มกราคม – 16 มีนาคม 2564 จำนวน 766 ราย พบความเชื่อมโยงไปยังจังหวัดต่างๆ ถึง 14 จังหวัด อาทิ ปทุมธานี กทม. พระนครศรีอยุธยา นครนายก สระบุรี และขอนแก่น เป็นต้น แสดงถึงคุณภาพของการสอบสวนโรคและการสื่อสารข้อมูลเข้าถึงประชาชน ขณะนี้มีแนวโน้มลดลงและควบคุมสถานการณ์ได้คลี่คลาย กระทรวงสาธารณสุขยังคงติดตามสถานการณ์อย่างต่อเนื่อง
“ขอให้ประชาชนตระหนักถึงความเสี่ยง ทุกคนมีโอกาสแพร่เชื้อและรับเชื้อได้ทุกเวลา หากประมาท การ์ดตก จึงต้องเข้มมาตรการป้องกันตัว โดยเฉพาะการสวมหน้ากากอนามัยให้ถูกต้อง ล้างมือ เว้นระยะ เพื่อป้องกันการแพร่ระบาดโรคโควิด 19” นายแพทย์เฉวตสรรกล่าว
ด้านความคืบหน้าการฉีดวัคซีนของประเทศไทย ข้อมูลตั้งแต่วันที่ 28 กุมภาพันธ์ – 16 มีนาคม 2564 มีผู้ได้รับการฉีดวัคซีนสะสม 53,842 ราย คิดเป็นร้อยละ 58 ของกลุ่มเป้าหมาย โดยแบ่งเป็นบุคลากรทางการแพทย์และสาธารณสุข รวมถึง อสม. มีจำนวน 30,853 ราย เจ้าหน้าที่ที่มีโอกาสสัมผัสกับผู้ป่วย 6,036 ราย บุคคลที่มีโรคประจำตัว 2,814 ราย และประชาชนในพื้นที่เสี่ยง จำนวน 14,137 ราย โดยเน้นการฉีดวัคซีนให้ครอบคุลมและเร็วขึ้น เพื่อช่วยเสริมมาตรการควบคุมโรคให้มีประสิทธิภาพยิ่งขึ้น
******************* 17 มีนาคม 2564

ที่มา : https://www.thaigov.go.th/news/contents/details/40073