รัฐบาลไทย-ข่าวทำเนียบรัฐบาล-รมต.นร. อนุชา ย้ำที่ประชุมคณะอนุฯ กำกับ ติดตาม และประเมินผล คทช. เร่งช่วยเหลือประชาชนให้เป็นไปอย่างมีประสิทธิภาพ เกิดรูปธรรม โดยเฉพาะเกษตรกรที่เป็นกำลังซื้อหลักของประเทศ


วันพฤหัสบดีที่ 11 มีนาคม 2564
พิมพ์
รมต.นร. อนุชา ย้ำที่ประชุมคณะอนุฯ กำกับ ติดตาม และประเมินผล คทช. เร่งช่วยเหลือประชาชนให้เป็นไปอย่างมีประสิทธิภาพ เกิดรูปธรรม โดยเฉพาะเกษตรกรที่เป็นกำลังซื้อหลักของประเทศ
รมต.นร. อนุชา ย้ำที่ประชุมคณะอนุฯ กำกับ ติดตาม และประเมินผล คทช. เร่งช่วยเหลือประชาชนให้เป็นไปอย่างมีประสิทธิภาพ เกิดรูปธรรม โดยเฉพาะเกษตรกรที่เป็นกำลังซื้อหลักของประเทศ
วันนี้ (11 มีนาคม 2564) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะอนุกรรมการกำกับ ติดตาม และประเมินผล ในคณะกรรมการนโยบายที่ดินแห่งชาติ (คทช.) โดยมีนายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี นายอนุรุทธิ์ นาคาศัย ที่ปรึกษารัฐมนตรีประจำสำนักนายกรัฐมนตรี และคณะอนุกรรมการ เข้าร่วม
ทั้งนี้ ที่ประชุมได้พิจารณาผลการดำเนินงานและการประเมินผลการปฏิบัติงานของ คทช. ตามนโยบายการจัดการที่ดินทำกินโดยไม่ให้กรรมสิทธิ์ แต่อนุญาตให้เข้าทำประโยชน์ในที่ดินของรัฐเป็นกลุ่มหรือชุมชน ตามหลักเกณฑ์และเงื่อนไขที่ คทช. กำหนด ในรูปแบบสหกรณ์หรือรูปแบบอื่นที่เหมาะสม เพื่อร่วมกันบริหารจัดการที่ดิน รวมทั้งการส่งเสริมการประกอบอาชีพตามศักยภาพของพื้นที่ ซึ่งที่ผ่านมามีพื้นที่เป้าหมายการจัดการที่ดินทำกินให้ชุมชน ตั้งแต่ปี 2558-2564 จำนวน 1,070 พื้นที่ 70 จังหวัด  เนื้อที่ 1,991,446 ไร่ มีการจัดประชาชนลงพื้นที่แล้ว 57,105 ราย ใน 275 พื้นที่ 65 จังหวัด เนื้อที่ 384,065ไร่  มีการส่งเสริมและพัฒนาอาชีพแล้ว 176 พื้นที่ 60 จังหวัด เนื้อที่ 467,140 ไร่
โอกาสนี้ รัฐมนตรีประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีมีความห่วงใยปัญหาที่ดินทำกินของประชาชน โดยเฉพาะภาคการเกษตรที่เป็นกำลังซื้อหลักของประเทศ โดยได้ให้ความสำคัญกับการนำเอาแนวคิด BCG Model (Bio-Circular-Green Economy) มาปรับใช้กับการพัฒนาภาคการเกษตร เพื่อให้เกษตรกรมีความเป็นอยู่ที่ดีขึ้น ซึ่งที่ผ่านมาพบว่าเกษตรกรประสบปัญหาไม่มีที่ดินทำกินเป็นของตนเอง ดังนั้น ในการให้ความช่วยเหลือประชาชนโดยเฉพาะภาคการเกษตร ต้องคำนึงถึงหลักการใช้ประโยชน์ในที่ดินของรัฐเป็นกลุ่มหรือชุมชน เพื่อให้เกิดการกระจายรายได้อย่างทั่วถึง เป็นธรรม และยั่งยืน
รัฐมนตรีประจำสำนักนายกรัฐมนตรี กล่าวเพิ่มเติมว่า ในส่วนของการบริหารจัดการติดตามและประเมินผล ขอให้มีการพิจารณางบประมาณและบุคลากรให้สอดคล้องกับบทบาทหน้าที่ รวมถึงขอให้พิจารณาปรับปรุงโครงสร้างสำนักงาน คทช. และตัวบทกฎหมายที่เกี่ยวข้อง ให้มีความสอดคล้องกับบริบทของสังคม เพื่อให้การดำเนินการช่วยเหลือประชาชนเป็นไปอย่างมีประสิทธิภาพ ในส่วนของการติดตามและประเมินผล ควรดำเนินการครอบคลุมถึงการประเมินผลลัพธ์และผลสัมฤทธิ์ (Outcome / Impact) เพื่อเป็นประโยชน์ต่อคณะกรรมการ คทช. ในการพิจารณาแก้ไขปัญหา
สำหรับผลการประชุมคณะอนุกรรมการกำกับ ติดตาม และประเมินผล ในวันนี้ จะนำเสนอเข้าที่ประชุม คทช. ในวันที่ 29 มีนาคม 2564 โดยมีนายกรัฐมนตรีเป็นประธาน และนำเสนอคณะรัฐมนตรีเพื่อเสนอต่อรัฐสภาทราบ และนำเผยแพร่ให้สาธารณชนต่อไป
-----------------------------------------

ที่มา : https://www.thaigov.go.th/news/contents/details/39863