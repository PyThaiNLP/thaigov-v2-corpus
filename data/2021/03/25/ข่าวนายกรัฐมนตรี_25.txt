รัฐบาลไทย-ข่าวทำเนียบรัฐบาล-นายกฯ เชื่อมั่นความสัมพันธ์ ไทย-ฟิลิปปินส์ พร้อมร่วมมือเพื่อฟื้นฟูเศรษฐกิจหลังสถานการณ์โควิด-19


วันพฤหัสบดีที่ 11 มีนาคม 2564
พิมพ์
นายกฯ เชื่อมั่นความสัมพันธ์ ไทย-ฟิลิปปินส์ พร้อมร่วมมือเพื่อฟื้นฟูเศรษฐกิจหลังสถานการณ์โควิด-19
นายกฯ เชื่อมั่นความสัมพันธ์ ไทย-ฟิลิปปินส์ พร้อมร่วมมือเพื่อฟื้นฟูเศรษฐกิจหลังสถานการณ์โควิด-19
วันนี้ (11 มีนาคม 2564) เวลา 9.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นางมิลลิเซนต์ ครุซ-ปาเรเดส (H.E. Mrs. Millicent Cruz-Paredes) เอกอัครราชทูตฟิลิปปินส์ประจำประเทศไทย ได้เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อแนะนำตัวในโอกาสเข้ารับตำแหน่งใหม่ ภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรีได้กล่าวสรุปสาระสำคัญ ดังนี้
นายกรัฐมนตรีได้กล่าวยินดีต้อนรับในนามของรัฐบาลและประชาชนชาวไทย ในการเข้ารับตำแหน่งเอกอัครราชทูตฟิลิปปินส์ประจำประเทศไทย โดยขอให้คิดว่าไทยเป็นเสมือนบ้านหลังที่สอง ซึ่งรัฐบาลและกระทรวงการต่างประเทศยินดีให้ความร่วมมือและสนับสนุนการทำงานซึ่งกันและกัน โอกาสนี้ นายกรัฐมนตรีชื่นชมความสัมพันธ์ทวิภาคีไทย-ฟิลิปปินส์ที่ราบรื่นและมีความร่วมมืออย่างต่อเนื่อง หวังว่าประสบการณ์และความเชี่ยวชาญของเอกอัครราชทูตฟิลิปปินส์ฯ จะทำให้ทั้งสองฝ่ายมีความสัมพันธ์ที่แน่นแฟ้น และบรรลุข้อตกลงและร่างบันทึกความเข้าใจที่คั่งค้างทั้งด้านสาธารณสุข ความมั่นคง การค้า และการลงทุน ได้โดยเร็ว
เอกอัครราชทูตฟิลิปปินส์ฯ กล่าวขอบคุณนายกรัฐมนตรีและรัฐบาลสำหรับการต้อนรับอย่างอบอุ่น พร้อมนำความปรารถนาดีและความห่วงใยจากประธานาธิบดีโรดรีโก ดูแตร์เต มายังนายกรัฐมนตรีและรัฐบาลไทย โดยนายกรัฐมนตรีและประธานาธิบดีฟิลิปปินส์ได้มีโอกาสหารือกันในหลายโอกาสสะท้อนถึงมิตรไมตรีและความสัมพันธ์ที่แนบแน่นระหว่างผู้นำทั้งสองฝ่าย พร้อมยินดีที่ความสัมพันธ์ทางการทูตระหว่างกันมีมายาวนานกว่า 70 ปี และเชื่อมั่นว่า ไทย-ฟิลิปปินส์ยังมีศักยภาพที่จะเพิ่มพูนความร่วมมือระหว่างกันได้อีกมากทั้งด้านสาธารณสุข การค้า และการลงทุน
นายกรัฐมนตรีและเอกอัครราชทูตฟิลิปปินส์ฯ เห็นพ้องให้ไทย-ฟิลิปปินส์ดำเนินความร่วมมือทั้งทวิภาคี และพหุภาคีผ่านกลไกที่มีอยู่ และกระชับความร่วมมือด้านการค้า และการลงทุน เพื่อฟื้นฟูเศรษฐกิจจากสถานการณ์โควิด-19 นายกรัฐมนตรีขอให้รัฐบาลฟิลิปปินส์พิจารณาลดอุปสรรคทางการค้าระหว่างกัน และขอความร่วมมือจากรัฐบาลฟิลิปปินส์ดูแลอำนวยความสะดวกให้แก่นักลงทุนไทย พร้อมเชิญชวนนักลงทุนฟิลิปปินส์พิจารณาลงทุนในไทย ในสาขาที่นักลงทุนฟิลิปปินส์มีศักยภาพและสนใจ ซึ่งเอกอัครราชทูตฟิลิปปินส์ฯ ยินดีดูแลนักลงทุนไทย พร้อมสนับสนุนการค้าและการลงทุนระหว่างกันให้มากยิ่งขึ้น เพื่อผลประโยชน์ร่วมกันของทั้งสองฝ่าย
ในโอกาสนี้ ทั้งสองฝ่ายได้หารือเพื่อกระชับความร่วมมือในด้านการศึกษาและสาธารณสุข โดยนายกรัฐมนตรีขอบคุณฟิลิปปินส์ที่สนับสนุนครูสอนภาษาอังกฤษในไทยตลอดช่วงที่ผ่านมา และชื่นชมการเรียนการสอนของครูชาวฟิลิปปินส์ในไทยที่มีประสิทธิภาพและนักเรียนไทยเข้าใจง่าย สำหรับด้านสาธารณสุข เอกอัครราชทูตฟิลิปปินส์ฯ ชื่นชมความเป็นผู้นำของนายกรัฐมนตรีและหน่วยงานต่าง ๆ ของไทย ในการบริหารจัดการสถานการณ์แพร่ระบาดของโรคโควิด-19 ที่ดำเนินการได้อย่างมีประสิทธิภาพ เห็นว่าไทยและฟิลิปปินส์สามารถแลกเปลี่ยนประสบการณ์ระหว่างกันเพื่อกระชับความร่วมมือด้านสาธารณสุขให้ใกล้ชิดยิ่งขึ้น

ที่มา : https://www.thaigov.go.th/news/contents/details/39850