รัฐบาลไทย-ข่าวทำเนียบรัฐบาล-รมว.พม. ดึง อพม.พิษณุโลก ใช้สมุดพกครอบครัว ช่วยแก้ไขความยากจน พัฒนาคุณภาพชีวิตกลุ่มเปราะบาง


วันศุกร์ที่ 19 มีนาคม 2564
รมว.พม. ดึง อพม.พิษณุโลก ใช้สมุดพกครอบครัว ช่วยแก้ไขความยากจน พัฒนาคุณภาพชีวิตกลุ่มเปราะบาง
รมว.พม. ดึง อพม.พิษณุโลก ใช้สมุดพกครอบครัว ช่วยแก้ไขความยากจน พัฒนาคุณภาพชีวิตกลุ่มเปราะบาง
เมื่อวันที่ 18 มี.ค. 64 เวลา 13.30 น. ที่บ้านสวนดินทอง อำเภอวังทอง จังหวัดพิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมการขับเคลื่อนโครงการบูรณาการ เพื่อพัฒนาคุณภาพชีวิตกลุ่มเปราะบางรายครัวเรือนกับอาสาสมัครพัฒนาสังคมและความมั่นคงของมนุษย์ (อพม.) จังหวัดพิษณุโลก
นายจุติ กล่าวว่า ปัจจุบัน สถานการณ์ปัญหาสังคมของประเทศไทยมีความซับซ้อนมากขึ้น ซึ่งเกิดจากวิกฤตเศรษฐกิจ โดยเฉพาะสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่ผลกระทบเพิ่มมากขึ้นต่อประชาชนทุกช่วงวัยและทุกกลุ่มอาชีพ โดยเฉพาะครัวเรือนรายได้น้อยที่มีกลุ่มเปราะบางและมีบุคคลที่อยู่ในภาวะพึ่งพิงที่ต้องการได้รับความช่วยเหลือจากคนอื่น เช่น เด็กเล็ก แม่เลี้ยงเดี่ยว ผู้สูงอายุ คนพิการ และผู้ป่วยติดเตียง รวมทั้งผู้ที่มีปัญหาที่อยู่อาศัย ซึ่งเป็นกลุ่มเป้าหมายของกระทรวง พม. โดยได้ศึกษารูปแบบการพัฒนาคุณภาพชีวิตจากประเทศจีนและนำมาปรับใช้สำหรับประเทศไทย
นายจุติ กล่าวต่อไปว่า ทั้งนี้ สิ่งที่ได้พบคือ การทำสมุดพกครอบครัวเพื่อแก้ปัญหาความยากจนของคนในชุมชน ทั้งในระยะสั้น ระยะกลาง และระยะยาวอย่างต่อเนื่อง โดยการนำข้อมูลจากการลงพื้นที่เข้าไปจัดเก็บข้อมูลจากครอบครัวกลุ่มเปราะบางมาวิเคราะห์ในการแก้ปัญหา ซึ่งจะมีการจัดทำแผนร่วมกันในการขับเคลื่อนงานตามขั้นตอน และจำเป็นต้องอาศัย อพม. ในพื้นที่ ช่วยในการชี้เป้าไปยังครอบครัวกลุ่มเปราะบาง การดูแลเด็กและเยาวชนในชุมชน การสนับสนุนกลุ่มสตรีในการส่งเสริมด้านอาชีพ และการทำงานร่วมกับหน่วยงานอื่นๆ ไม่ใช่แค่กระทรวง พม. เพื่อพัฒนาคุณภาพชีวิตกลุ่มเปราะบางรายครอบครัวให้ดียิ่งขึ้น โดยที่สมาชิกในครอบครัวสามารถดำรงชีวิตด้วยตนเองได้อย่างยั่งยืน และอยู่ในสังคมและชุมชนได้อย่างปกติสุข
นายจุติ กล่าวเพิ่มเติมว่า นอกจากนี้ ยังมีการจัดพิธีรับพระราชทานเครื่องราชอิสริยาภรณ์ อันเป็นที่สรรเสริญยิ่งดิเรกคุณาภรณ์ ประจำปี 2563 ชั้นเหรียญเงินดิเรกคุณาภรณ์ ให้แก่ อพม. จำนวน 3 ราย ประกอบด้วย 1) นางยุวดี บำรุงบุตร ประธาน อพม.จังหวัดปทุมธานี และประธาน อพม. ภาคกลาง 2) นางทิพยวารี คีรีวรรณ์ ประธาน อพม. จังหวัดลำปาง และ 3) นางจันใด ผกากอง อพม.จังหวัดอุดรธานี เพื่อเป็นเกียรติประวัติสำหรับบุคคลซึ่งกระทำความดีความชอบอันเป็นประโยชน์แก่ประเทศ ศาสนา และประชาชน ทั้งนี้ อพม. คือคนสำคัญของกระทรวง พม. และรัฐบาลพร้อมช่วยเหลือทุกท่านในนามทีมประเทศไทยที่จะบูรณาการทำงานเพื่อช่วยเหลือส่วนรวมในเป้าหมายเดียวกัน

ที่มา : https://www.thaigov.go.th/news/contents/details/40144