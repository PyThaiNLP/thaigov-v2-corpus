รัฐบาลไทย-ข่าวทำเนียบรัฐบาล-อนุทินลงพื้นที่ตลาดบางแค ติดตามการควบคุมโควิด 19


วันอาทิตย์ที่ 14 มีนาคม 2564
อนุทินลงพื้นที่ตลาดบางแค ติดตามการควบคุมโควิด 19
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ติดตามการควบคุมสถานการณ์โควิด19 ตลาดบางแค เน้นย้ำให้ผู้ค้าสวมหน้ากากอนามัย ขอให้ผู้ที่มีประวัติเดินทางมาตลาด6 แห่งในเขตบางแค ตั้งแต่วันที่ 20 ก.พ. – 13 มี.ค.2564
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ติดตามการควบคุมสถานการณ์โควิด19 ตลาดบางแค เน้นย้ำให้ผู้ค้าสวมหน้ากากอนามัย ขอให้ผู้ที่มีประวัติเดินทางมาตลาด6 แห่งในเขตบางแค ตั้งแต่วันที่ 20 ก.พ. – 13 มี.ค.2564 จำกัดการเดินทาง รักษาระยะห่างในครอบครัว ไปรับการตรวจเชื้อที่โรงพยาบาลหรือรถตรวจหาเชื้อชีวนิรภัยพระราชทานบริการที่สวนสาธารณะ ข้างเดอะมอลล์ บางแค
วันนี้ (14 มีนาคม 2564) ที่ตลาดบางแคกรุงเทพมหานคร นายอนุทิน ชาญวีรกูลรองนายกรัฐมนตรีและรัฐมนตรีว่าการกระทรวงสาธารณสุขพร้อมด้วยนพ.ธงชัย กีรติหัตถยากร รองปลัดกระทรวงสาธารณสุข  นพ.โอกาส การย์กวินพงศ์อธิบดีกรมควบคุมโรค นพ.ณรงค์ อภิกุลวณิชย์ ผู้ตรวจราชการเขตสุขภาพที่ 6 ลงพื้นที่ตรวจเยี่ยมให้กำลังใจเจ้าหน้าที่และผู้ค้าในตลาดโดยนายอนุทินให้สัมภาษณ์ว่า จากการหารือกับเจ้าของตลาดและผู้อำนวยการเขตบางแค พบว่า ตลาดบางแคเป็นตลาดขนาดใหญ่ มีตลาดย่อยในพื้นที่ 6 แห่งติดกัน อาจมีผู้ที่มาจากพื้นที่มีการแพร่ระบาดเข้ามา ทำให้เกิดการติดเชื้อแม้ว่ามีการทำความสะอาดตลาดและฆ่าเชื้อเป็นประจำก็ตาม ซึ่งกระทรวงสาธารณสุข โดยกรมควบคุมโรค ได้ร่วมมือกับกรุงเทพมหานครที่เป็นผู้รับผิดชอบหลักในการควบคุมโรคแก้ไขสถานการณ์และเร่งตรวจเชิงรุกค้นหาผู้ติดเชื้อให้ได้มากที่สุด ควบคุมโรคให้เร็วที่สุดพบผู้ติดเชื้อส่วนใหญ่เป็นผู้ที่ไม่แสดงอาการ ได้ส่งไปรักษาที่โรงพยาบาลบางขุนเทียนแล้วจะค้นหาเชิงรุกต่อเนื่อง โดยในวันนี้ได้ส่งรถตรวจหาเชื้อชีวนิรภัยพระราชทาน จำนวน2 คัน ลงพื้นที่หมู่บ้านวังทอง ถนนเพชรเกษม 77 เขตหนองแขม พร้อมทั้งให้ความรู้ความเข้าใจกับประชาชนในชุมชนแล้ว           นายอนุทินกล่าวต่อว่าขอความร่วมมือผู้ที่เคยเดินทางมาไปตลาด 6 แห่งในเขตบางแค ตั้งแต่วันที่20 กุมภาพันธ์ – 13 มีนาคม 2564ได้แก่ ตลาดสิริเศรษฐนนท์ (แสงฟ้าเก่า) ตลาดศูนย์การค้าบางแค ตลาดกิตติตลาดภาสม ตลาดใหม่บางแค และตลาดวันเดอร์ จำกัดการเดินทางไปยังพื้นที่อื่น แจ้งความเสี่ยงให้คนในครอบครัวทราบแยกตัวเอง รักษาระยะห่าง เลี่ยงการรับประทานอาหารและของใช้ส่วนตัวร่วมกัน ให้ครบ14 วันนับตั้งแต่วันที่ไปตลาด และไปขอรับการตรวจหาเชื้อที่โรงพยาบาลรัฐ หรือรถตรวจหาเชื้อชีวนิรภัยพระราชทานซึ่งจะออกให้บริการที่สวนสาธารณะข้างเดอะมอลล์บางแค โดยไม่เสียค่าใช้จ่ายให้ผู้ที่มีประวัติเดินทางไปตลาดบางแคในช่วงวันดังกล่าวตั้งแต่วันพรุ่งนี้เป็นต้นไป นอกจากนี้ จะจัดสรรวัคซีนป้องกันโรคโควิด 19 ให้กับประชาชนในเขตบางแคซึ่งเป็นพื้นที่เสี่ยงหนึ่งให้มากขึ้น“
ขอให้ประชาชนรับฟังข่าวสารจากกระทรวงสาธารณสุขใช้ชีวิตในรูปแบบ NewNormal เน้นย้ำให้ทุกคนสวมหน้ากากผ้า หน้ากากอนามัยอย่างถูกวิธีตลอดเวลาที่อยู่ในที่สาธารณะ ล้างมือบ่อยๆ ด้วยเจลแอลกอฮอล์ หรือน้ำและสบู่ที่สำคัญคือเว้นระยะห่าง ส่วนผู้ค้าและผู้ที่ไปตลาดให้เข้มการป้องกันตัวเอง หากทุกคนสวมหน้ากากอนามัยโอกาสการติดเชื้อจะน้อยลง” นายอนุทินกล่าว
**********************************  14 มีนาคม 2564

ที่มา : https://www.thaigov.go.th/news/contents/details/39957