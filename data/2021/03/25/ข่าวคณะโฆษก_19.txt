รัฐบาลไทย-ข่าวทำเนียบรัฐบาล-โฆษกรัฐบาล ยืนยันไม่มีการลงนามแต่งตั้งบุคคลที่คุณสมบัติไม่ถูกต้องตามกฎหมาย


วันศุกร์ที่ 19 มีนาคม 2564
พิมพ์
โฆษกรัฐบาล ยืนยันไม่มีการลงนามแต่งตั้งบุคคลที่คุณสมบัติไม่ถูกต้องตามกฎหมาย
โฆษกรัฐบาล ยืนยันไม่มีการลงนามแต่งตั้งบุคคลที่คุณสมบัติไม่ถูกต้องตามกฎหมาย
วันนี้ (19 มีนาคม 2564) นายอนุชา บูรพชัยศรี โฆษกประจำสำนักนายกรัฐมนตรี ชี้แจงตามที่คณะรัฐมนตรีได้มีมติเมื่อวันที่ 16 มีนาคม 2564 แต่งตั้งนายอมร มีมะโน และ นายภูวิช ปัญญาสิทธิ ให้ดำรงตำแหน่งข้าราชการการเมือง ตำแหน่งประจำสำนักเลขาธิการนายกรัฐมนตรี ตามที่ร้อยเอก ธรรมนัส พรหมเผ่า  รัฐมนตรีช่วยว่าการกระทรวงเกษตรและสหกรณ์ได้เสนอนั้น ขอยืนยันว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังไม่ได้ลงนามเห็นชอบแต่งตั้งบุคคลทั้งสองดังกล่าว เนื่องจากได้รับข้อมูลเพิ่มเติมจากการตรวจสอบคุณสมบัติ ซึ่งมีความไม่ถูกต้องตามพระราชบัญญัติระเบียบข้าราชการการเมือง พ.ศ. 2535
ทั้งนี้ ในการประชุมคณะรัฐมนตรีในวันอังคารที่ 23 มีนาคม 2564 ในสัปดาห์หน้า จะมีวาระการพิจารณาทบทวนมติคณะรัฐมนตรี ยกเลิกการแต่งตั้งข้าราชการการเมือง ตามที่เสนอขอแต่งตั้งบุคคลให้ดำรงตำแหน่งข้าราชการการเมือง ตำแหน่งประจำสำนักเลขาธิการนายกรัฐมนตรี จำนวน 2 ราย คือ 1. นายอมร มีมะโน และ 2. นายภูวิช ปัญญาสิทธิ์ ต่อไป
.......................

ที่มา : https://www.thaigov.go.th/news/contents/details/40149