รัฐบาลไทย-ข่าวทำเนียบรัฐบาล-กรมท่าอากาศยาน กระทรวงคมนาคม ยืนยันความพร้อมดูแลและอำนวยความสะดวกการเดินทางในช่วงเทศกาลสงกรานต์ พร้อมมาตรการป้องกันโควิด-19 ในท่าอากาศยาน


วันพฤหัสบดีที่ 25 มีนาคม 2564
กรมท่าอากาศยาน กระทรวงคมนาคม ยืนยันความพร้อมดูแลและอำนวยความสะดวกการเดินทางในช่วงเทศกาลสงกรานต์ พร้อมมาตรการป้องกันโควิด-19 ในท่าอากาศยาน
นายวิทวัส ภักดีสันติสกุล รองอธิบดีกรมท่าอากาศยาน ให้สัมภาษณ์สดรายการ "NBTรวมใจ สู้ภัยโควิด-19 @ ทำเนียบรัฐบาล" ออกอากาศสดทางช่อง 2 NBT
เมื่อวันพุธที่ 24 มี.ค. 64 เวลา 14.00 น. – 15.00 น. ในประเด็น "มาตรการดูแลการเดินทางของประชาชนในช่วงเทศกาลสงกรานต์...ให้ปลอดภัยจากโควิด-19"
ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ทุกหน่วยงานในสังกัดกระทรวงคมนาคมดูแลและอำนวยความสะดวกในการเดินทางของประชาชนช่วงเทศกาลสงกรานต์ ซึ่งปีนี้มีวันหยุดค่อนข้างยาว อาจส่งผลให้มีการเดินทางที่เพิ่มมากขึ้น ส่วนของกรมท่าอากาศยานผู้ให้บริการท่าอากาศยานภูมิภาค ได้มีเตรียมความพร้อมอย่างเต็มที่ โดยได้มีมาตรการ 4 ส่วน คือ
1. มาตรการอำนวยความสะดวก โดยสั่งการให้เจ้าหน้าที่ท่าอากาศยานทุกแห่งจัดเวรอำนวยการ เพื่ออำนวยความสะดวกและให้บริการแก่ผู้โดยสาร ทั้งในเรื่องของเที่ยวบินที่จะต้องประชาสัมพันธ์ให้ผู้โดยสารทราบ และเมื่อผู้โดยสารเดินทางมาถึง จะเดินทางออกจากท่าอากาศยานต้องมีในเรื่องของรถสาธารณะ ที่เราได้ประสานเรื่องรถสาธารณะรับส่งผู้โดยสาร โดยจะต้องไม่มีผู้โดยสารตกค้างที่ท่าอากาศยาน
2. มาตรการด้านความปลอดภัย ให้เวรอำนวยการดูแลความปลอดภัยให้แก่ผู้โดยสารที่ท่าอากาศยานทุกเที่ยวบิน
พร้อมดูแลอุปกรณ์อำนวยความปลอดภัย ให้ใช้ประโยชน์ได้อย่างมีประสิทธิภาพ และเตรียมแผนรองรับเหตุฉุกเฉินที่อาจเกิดขึ้นและซักซ้อมอยู่เสมอ
3. มาตรการด้านการรักษาความปลอดภัย โดยได้ประสานกับเจ้าหน้าที่ตำรวจ ทหาร หรือฝ่ายปกครองในพื้นที่เพื่อวางแผนและร่วมมือเกี่ยวกับมาตรการรักษาความปลอดภัยของท่าอากาศยาน และปฏิบัติงานอย่างเข้มงวดโดยเฉพาะการตรวจค้นและการควบคุมการเข้าพื้นที่หวงห้าม เตรียมแผนเผชิญเหตุเพื่อรองรับเหตุฉุกเฉินที่อาจเกิดขึ้นและทำการซักซ้อมอยู่เสมอ รวมถึงเพิ่มการลาดตระเวนของเจ้าหน้าที่รักษาความปลอดภัย ทั้งในอาคารและพื้นที่รอบอาคารผู้โดยสาร
4. มาตรการป้องกันการแพร่ระบาดของ Covid-19 ตามนโยบายของท่านรัฐมนตรีว่าการกระทรวงคมนาคม ได้สั่งการให้ทุกหน่วยของกระทรวงคมนาคม เพิ่มความเข้มงวดเพื่อป้องกันการแพร่ระบาดในระบบขนส่งสาธารณะ ซึ่งกรมท่าอากาศยาน ได้ให้ทุกส่วนปฏิบัติตามมาตรการเว้นระยะห่างทางสังคม (Social Distancing) ทั้งในส่วนของภายในอาคารที่พักผู้โดยสาร และสายการบินขอความร่วมมือเพื่อรักษาระยะห่างตลอดการเดินทาง ตั้งแต่ขั้นตอนการลำเลียงผู้โดยสารขึ้นและลงจากอากาศยาน รวมถึงยังได้แจ้งให้ผู้ประกอบการรถโดยสารสาธารณะที่เข้ามารับ-ส่งผู้โดยสาร ต้องมีการปฏิบัติตามมาตรการดังกล่าวด้วย และได้มีการประชาสัมพันธ์ให้ผู้โดยสารต้องสวมหน้ากากอนามัยตลอดระยะเวลาการเดินทาง สำหรับการดูแลความสะอาดภายในอาคารที่พักผู้โดยสาร มีการฉีดพ่นน้ำยาฆ่าเชื้อ ทำความสะอาดพื้นที่ภายในอาคารผู้โดยสาร รถเข็น เก้าอี้ ราวบันได รวมถึงอุปกรณ์ปฏิบัติงานและได้เน้นย้ำพนักงานทำความสะอาดให้เพิ่มรอบการปฏิบัติงานให้มากขึ้นตามจำนวนรอบของเที่ยวบิน จัดจุดบริการเจล แอลกอฮอล์แก่ผู้โดยสาร เพื่อความสะอาดและสร้างความมั่นใจแก่ผู้โดยสาร
สำหรับผู้โดยสารที่เดินทางตลอดจนเจ้าหน้าที่ทุกคนต้องตรวจคัดกรองวัดอุณหภูมิทั้งขาเข้า - ขาออก และต้องเช็คอิน/เช็คเอาท์แอปพลิเคชันไทยชนะ/หมอชนะ ทุกครั้งที่ใช้บริการ ทั้งนี้ ยังได้เน้นย้ำให้ผู้อำนวยการท่าอากาศยานทุกแห่งของกรมท่าอากาศยานต้องการ์ดไม่ตก และปฏิบัติตามประกาศของกระทรวงสาธารณสุข และสำนักงานการบินพลเรือนแห่งประเทศไทยอย่างเข้มงวด นอกจากนี้เพื่อเป็นการอำนวยความสะดวกสำหรับการเดินทางของผู้โดยสารในยุค New Normal กรมท่าอากาศยานแนะนำให้ผู้โดยสารดาวน์โหลดแอปพลิเคชัน ThaiFlightInfo ลงทะเบียนยืนยันตัวตนล่วงหน้า จะสามารถนำ QR Code มาใช้กับระบบคัดกรองของกรมท่าอากาศยานได้อย่างรวดเร็ว และยังสามารถเช็คเที่ยวบินได้แบบ Real Time ผู้โดยสารสามารถดูเที่ยวบินได้อย่างแม่นยำ พร้อมรับข้อมูลข่าวสารไม่พลาดทุกข้อมูลสำคัญของกรมท่าอากาศยาน โดยสามารถดาวน์โหลดได้ทั้งระบบ IOS และ Andriod

ที่มา : https://www.thaigov.go.th/news/contents/details/40343