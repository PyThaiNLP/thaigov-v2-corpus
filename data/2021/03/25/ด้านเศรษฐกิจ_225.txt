รัฐบาลไทย-ข่าวทำเนียบรัฐบาล-กรมท่าอากาศยาน ร่วมลงนาม MOU ความร่วมมือขับเคลื่อนมาตรการบริหารจัดการผลไม้ ปี 2564 ด้านโลจิสติกส์ 


วันอังคารที่ 23 มีนาคม 2564
กรมท่าอากาศยาน ร่วมลงนาม MOU ความร่วมมือขับเคลื่อนมาตรการบริหารจัดการผลไม้ ปี 2564 ด้านโลจิสติกส์
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ให้เกียรติเป็นประธานในพิธีลงนาม MOU ความร่วมมือเพื่อขับเคลื่อนมาตรการบริหารจัดการผลไม้ ปี 2564 ด้านโลจิสติกส์ของกรมการค้าภายใน
โดยมีนายวัฒนศักดิ์ เสือเอี่ยม อธิบดีกรมการค้าภายใน ให้การต้อนรับ สำหรับกรมท่าอากาศยาน มีนายวิทวัส ภักดีสันติสกุล รองอธิบดีกรมท่าอากาศยาน (ด้านเศรษฐกิจ) เข้าร่วมลงนาม ในวันที่ 22 มีนาคม 2564 ณ ห้องบุรฉัตรไชยากร ชั้น 4 กระทรวงพาณิชย์
การลงนาม MOU ในครั้งนื้ กระทรวงพาณิชย์ ได้ร่วมกับภาคีเครือข่าย 3 ฝ่าย ได้แก่ หน่วยงานราชการ ภาคเอกชน และเกษตรกร  (สมาคมผู้ค้าและส่งออกผลไม้ไทย ผู้แทนกลุ่มเกษตรกรที่ปลูกผลไม้จากทุกภาค  สหกรณ์การเกษตรบ้านนาสาร จ. สุราษฏธานี เป็นต้น)   สำหรับการร่วมลงนามมีหน่วยงานต่างๆ เข้าร่วม ดังนี้ กรมการค้าภายใน กรมท่าอากาศยาน บริษัท ไทยสมายล์แอร์เวย์ จำกัด บริษัท ไทย ไลอ้อน เมนทารี จำกัด บริษัท ไทยแอร์เอเชีย จำกัด  บริษัท การบินกรุงเทพ จำกัด (มหาชน)  บริษัท สายการบินนกแอร์ จำกัด (มหาชน) บริษัท ไปรษณีย์ไทย จำกัด และบริษัท ลาล่ามูฟ (ประเทศไทย) จำกัด
ในปีนี้ กรมการค้าภายใน จะดำเนินการบริหารจัดการ ผลไม้ฤดูการผลิต ปี 2564 และร่วมกิจกรรมรณรงค์การบริโภค  ส่งเสริมการ จำหน่ายและเชื่อมโยงผลผลิตสู่ตลาดปลายทางแก่นักท่องเที่ยวทั้งชาวไทยและชาวต่างชาติ สำหรับปีนี้ คาดว่าจะมีผลไม้ประมาณ 5.4 ล้านตัน ( เพิ่มจากปีก่อน 23%) โดยมีผลผลิตเป้าหมาย คือ เงาะ มังคุด ลำไย ส้ม ลิ้นจี่ ลองกอง ทั้งนี้ ผู้ประกอบการสายการบินที่ลงนามใน  MOU จะให้สิทธิพิเศษ แก่ผู้โดยสารให้สามารถนำผลไม้ โหลดใต้ท้องเครื่องบิน โดยจะไม่คิดค่าใช้จ่ายได้จำนวน 25 กิโลกรัม ในระหว่างเดือนเมษายน - ธันวาคม 2564
นายวิทวัสฯ ได้กล่าวเสริม ในส่วนของกรมท่าอากาศยานว่า ปัจจุบันกรมท่าอากาศยานดูแลรับผิดชอบท่าอากาศยาน จำนวน 29 แห่งทั่วประเทศ
จะให้การสนับสนุนในการจัดพื้นที่ภายในท่าอากาศยานเพื่อให้เกษตรกร จำหน่ายผลไม้ตามฤดูได้ และให้บริการกล่องบรรจุภัณฑ์ของ กรมการค้าภายใน เพื่อบรรจุผลไม้ขึ้นเครื่องบินเป็นการอำนวยความสะดวกให้แก่ผู้โดยสาร ภายใต้มาตรการความปลอดภัยด้านการบิน โดยสามารถรับกล่อง ได้ที่เคาน์เตอร์ประชาสัมพันธ์ ทุกแห่ง
ซึ่งความร่วมมือ MOU ในครั้งนี้ เป็นการขานรับนโยบายของ รัฐมนตรีว่าการกระทรวงคมนาคม ที่มอบให้กรมท่าอากาศยานส่งเสริม และสนับสนุนให้ท่าอากาศยานภูมิภาคเป็นศูนย์กลาง รวบรวมผลผลิต และกระจายสินค้าเกษตร  และการตั้งศูนย์จัดจำหน่ายและส่งเสริมการตลาด  และช่องทางการจัดจำหน่ายสินค้า OTOP ออกสู่ตลาด เพื่อช่วยเหลือ เกษตรกรให้สามารถจำหน่ายผลผลิตได้มากขึ้น และเพื่อส่งเสริมเศรษฐกิจฐากราก และกระจายรายได้  แต่ทั้งนี้ แม้กรมท่าอากาศยานจะมีการเปิดช่องทางเพื่ออำนวย ความสะดวกและสนับสนุน นโยบายของภาครัฐ แต่ยังเน้นย้ำให้เจ้าหน้าที่ ที่ปฏิบัติงานต้องปฏิบัติตามมาตรการ ป้องกันการแพร่เชื้อไวรัสโควิค 19 ( COVID - 19) อย่างเคร่งครัด

ที่มา : https://www.thaigov.go.th/news/contents/details/40257