รัฐบาลไทย-ข่าวทำเนียบรัฐบาล-อธิบดีกรมท่าอากาศยาน กระทรวงคมนาคม ลงพื้นที่ท่าอากาศยานอุดรธานี เตรียมความพร้อมรับผู้โดยสารในช่วงวันหยุดยาว 


วันพฤหัสบดีที่ 25 มีนาคม 2564
อธิบดีกรมท่าอากาศยาน กระทรวงคมนาคม ลงพื้นที่ท่าอากาศยานอุดรธานี เตรียมความพร้อมรับผู้โดยสารในช่วงวันหยุดยาว
นายอภิรัฐ ไชยวงศ์น้อย อธิบดีกรมท่าอากาศยาน พร้อมคณะผู้บริหาร ลงพื้นที่ท่าอากาศยานอุดรธานี เพื่อตรวจเยี่ยมติดตามการดำเนินงาน และความพร้อมในการเดินทางของผู้โดยสารในช่วงเทศกาลสงกรานต์
โดยมี นายกำแหง สายวิภู ผู้อำนวยการท่าอากาศยานอุดรธานี และเจ้าหน้าที่ ให้การต้อนรับ เมื่อวันที่ 24 มีนาคม 2564 ณ ท่าอากาศยานอุดรธานี
ในการลงพื้นที่ครั้งนี้ อธิบดีกรมท่าอากาศยานได้รับฟังการบรรยายสรุปข้อมูลการดำเนินงานของท่าอากาศยานอุดรธานี ปัญหาและอุปสรรคต่างๆ นอกจากนี้ยังได้ติดตามความคืบหน้าโครงการพัฒนาท่าอากาศยานอุดรธานี ในปี 2564 มีโครงการสำคัญ เช่น โครงการพัฒนาระบบคัดกรองผู้โดยสารก่อนขึ้นเครื่องบิน เพื่อป้องกันการแพร่ระบาดของเชื้อไวรัส COVID-19 การจัดซื้อและติดตั้งเครื่องตรวจอาวุธและวัตถุระเบิดแบบ LEDS ขนาดช่องอุโมงค์ 60x40 cm พร้อมระบบตรวจสอบต่อเนื่อง (In line) และอุปกรณ์ประกอบ งานซ่อมบํารุงเสริมผิวทางวิ่งทางขับ และงานก่อสร้างทางเดินเชื่อมภายในและปรับปรุงอาคารที่พักผู้โดยสาร
พร้อมกันนี้ได้สั่งการให้ท่าอากาศยานเตรียมความพร้อมในการดูแลและอำนวยความสะดวกในการเดินทางของประชาชนช่วงเทศกาลสงกรานต์ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยให้อำนวยความสะดวกแก่ผู้โดยสาร ดูแลเรื่องรถสาธารณะ โดยจะต้องไม่มีผู้โดยสารตกค้างที่ท่าอากาศยาน ตรวจเช็คเครื่องมือและอุปกรณ์ทุกชนิดให้อยู่ในสภาพที่ใช้การได้ทันทีหากมีเหตุฉุกเฉิน และการรักษาความปลอดภัย โดยได้ประสานกับเจ้าหน้าที่ตำรวจ ทหาร หรือฝ่ายปกครองในพื้นที่เพื่อวางแผนและร่วมมือเกี่ยวกับมาตรการรักษาความปลอดภัยของท่าอากาศยาน
นอกจากนี้ในเรื่องของการป้องกันการแพร่ระบาดของ Covid-19 ในท่าอากาศยาน ได้ให้ทุกส่วนปฏิบัติตามมาตรการเว้นระยะห่างทางสังคม (Social Distancing) และได้มีการประชาสัมพันธ์ให้ผู้โดยสารต้องสวมหน้ากากอนามัยตลอดระยะเวลาการเดินทาง สำหรับการดูแลความสะอาดภายในอาคารที่พักผู้โดยสาร มีการฉีดพ่นน้ำยาฆ่าเชื้อ ทำความสะอาดพื้นที่ภายในอาคารผู้โดยสาร รถเข็น เก้าอี้ ราวบันได รวมถึงอุปกรณ์ปฏิบัติงาน จัดจุดบริการเจล แอลกอฮอล์แก่ผู้โดยสาร เพื่อความสะอาดและสร้างความมั่นใจแก่ผู้โดยสาร
ปัจจุบันท่าอากาศยานอุดรธานี มีอาคารที่พักผู้โดยสาร 2 หลัง พื้นที่รวม 19,459 ตารางเมตร รองรับผู้โดยสารได้ 1,200 คน หรือ 3.4 ล้านคนต่อปี มีเที่ยวบินกว่า 60 เที่ยวบินต่อวัน ทำการบินใน 8 เส้นทาง คือ อุดรธานี ดอนเมือง สุวรรณภูมิ เชียงราย เชียงใหม่ หัวหิน อู่ตะเภา ภูเก็ต และหาดใหญ่ สายการบินที่ทำการบินได้แก่ สายการบินไทยสมายล์ ไทยแอร์เอเชีย นกแอร์ ไลอ้อนแอร์ และไทยเวียตเจ็ท

ที่มา : https://www.thaigov.go.th/news/contents/details/40344