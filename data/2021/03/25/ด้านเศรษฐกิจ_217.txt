รัฐบาลไทย-ข่าวทำเนียบรัฐบาล-ประชุมคณะกรรมการพัฒนาการสหกรณ์แห่งชาติ (คพช.) ครั้งที่ 1/2564 


วันจันทร์ที่ 22 มีนาคม 2564
ประชุมคณะกรรมการพัฒนาการสหกรณ์แห่งชาติ (คพช.) ครั้งที่ 1/2564
รมช.มนัญญา เป็นประธานการประชุมคณะกรรมการพัฒนาการสหกรณ์แห่งชาติ (คพช.) ครั้งที่ 1/2564 ติดตามการดำเนินงานของสหกรณ์หลายประเด็น
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาการสหกรณ์แห่งชาติ (คพช.) ครั้งที่ 1/2564 ณ ห้องประชุมกระทรวงเกษตรและสหกรณ์ โดยมี นายอำพันธุ์ เวฬุตันติ รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายโอภาส ทองยงค์ อธิบดีกรมตรวจบัญชีสหกรณ์ เข้าร่วมประชุม โดยที่ประชุมได้ติดตามการดำเนินงานของสหกรณ์ในหลายประเด็น อาทิ แนวทางการพัฒนาสหกรณ์การเกษตรในห้วงเวลายุทธศาสตร์ชาติ ความคืบหน้าการหารือแนวทางแก้ไขปัญหาผลกระทบจากโควิด -19 ให้กับสหกรณ์บริการแท็กซี่ แนวทางแก้ไขปัญหาสหกรณ์ผู้ถือหุ้นในบริษัทการบินไทย จำกัด (มหาชน) และกฎกระทรวง เรื่อง การดำเนินงานและการกำกับดูแลสหกรณ์ออมทรัพย์ และสหกรณ์เครดิตยูเนี่ยน พ.ศ.2564 พร้อมทั้งยังได้มีการพิจารณาการกำหนดหลักสูตรฝึกอบรมกรรมการสหกรณ์ให้มีคุณสมบัติตามกฎกระทรวง เรื่อง การดำเนินงานและการกำกับดูแลสหกรณ์ออมทรัพย์ และสหกรณ์เครดิตยูเนี่ยน พ.ศ.2564 (ข้อ 8) พิจารณาการผ่อนผันหลักเกณฑ์และเงื่อนไขการเป็นชุมนุมสหกรณ์ระดับประเทศ พิจารณาการอุทธรณ์ของสหกรณ์เครดิตยูเนี่ยนคลองจั่น จำกัด รวมถึงประเด็นการพิจารณาคณะอนุกรรมการศึกษากรณีการให้สิทธิสมาชิกสหกรณ์ถอนหุ้นคืนบางส่วน ขอขยายเวลาปฏิบัติงาน
รมช.มนัญญา ได้กล่าวมอบนโยบายว่า การดำเนินงานของสหกรณ์นั้นต้องให้ความสำคัญกับสมาชิกสหกรณ์เป็นอันดับแรก และต้องขับเคลื่อนสหกรณ์ให้มีความเข้มแข็ง สามารถพึ่งพาตนเองได้ ซึ่งรัฐบาลเองได้จัดสรรงบประมาณสนับสนุนเครื่องมือ อุปกรณ์ทางการตลาดให้แก่สหกรณ์ เพื่อให้สามารถฟื้นฟูกิจการได้ โดยได้มีการลงพื้นที่ติดตามการดำเนินงานของสหกรณ์ทั่วประเทศ ซึ่งหลายสหกรณ์มีความพร้อม บางสหกรณ์ก็สามารถสร้างแบรนด์สินค้าของตัวเองได้

ที่มา : https://www.thaigov.go.th/news/contents/details/40239