รัฐบาลไทย-ข่าวทำเนียบรัฐบาล-นฤมล สานต่อภารกิจ จ.น่าน ยกระดับวิสาหกิจชุมชนสู่ธุรกิจแนวใหม่


วันศุกร์ที่ 12 มีนาคม 2564
พิมพ์
นฤมล สานต่อภารกิจ จ.น่าน ยกระดับวิสาหกิจชุมชนสู่ธุรกิจแนวใหม่
รมช.แรงงาน ลงพื้นที่ จ.น่าน ขับเคลื่อนวิสาหกิจชุมชนสู่การทำธุรกิจแนวใหม่ พัฒนาทักษะรองรับการเปลี่ยนแปลงยุคดิจิทัล
วันที่ 12 มีนาคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน พร้อมด้วยหม่อมหลวงปุณฑริก สมิติ ที่ปรึกษารัฐมนตรีช่วยว่าการกระทรวงแรงงาน ลงพื้นที่จังหวัดน่าน ติดตามการขับเคลื่อนไทยไปด้วยกันจังหวัดน่าน เยี่ยมชมการฝึกอบรมตามโครงการพัฒนาวิสาหกิจสู่ความเป็นมืออาชีพ และการทดสอบมาตรฐานฝีมือแรงงานสาขาช่างไฟฟ้าภายในอาคาร  มอบวุฒิบัตรแก่ผู้ผ่านการอบรม ซ่อมรถเข็นคนพิการและให้กำลังใจผู้พิการและผู้ดูแลคนพิการ ก้าวเดินอย่างมั่นคง
ศาสตราจารย์ นฤมล กล่าวว่า การลงพื้นที่ในครั้งนี้ เป็นการติดตามผลการดำเนินงานการขับเคลื่อนไทยไปด้วยกันเป็นครั้งที่ 3 ซึ่งจังหวัดน่าน ได้รับงบประมาณเพื่อพัฒนาจังหวัดหลายโครงการ ในครั้งนี้ได้เสนอโครงการเพื่อขอรับการสนับสนุนเพิ่มเติม ในฐานะที่ตนเองดูแลจังหวัดนี้ จะให้คำปรึกษาแนะนำในการเสนอโครงการอื่นๆ เพื่อประโยชน์ต่อพี่น้องประชาชนในจังหวัดต่อไป อีกประเด็น คือ การพัฒนาทักษะให้แก่กำลังแรงงานในพื้นที่จังหวัดน่าน ซึ่งได้มอบหมายให้กรมพัฒนาฝีมือแรงงานร่วมกับภาคีเครือข่าย จัดอบรมให้ความรู้ด้านดิจิทัล โดยสำนักงานพัฒนาฝีมือแรงงานน่าน ร่วมกับ สำนักงานพัฒนาธุรกรรมทางอิเล็กทรอนิกส์ (สพธอ. หรือ ETDA) จัดฝึกอบรม สาขาพาณิชย์อิเล็กทรอนิกส์สำหรับผู้ประกอบการชุมชน เพื่อเพิ่มศักยภาพให้กับกลุ่มวิสาหกิจตามโครงการพัฒนาวิสาหกิจสู่ความเป็นมืออาชีพ  ให้มีความรู้ให้เกิดความคิดริเริ่มสร้างสรรค์ในการทำธุรกิจแนวใหม่ ประยุกต์ใช้ประโยชน์จากเทคโนโลยี และพัฒนาปรับรูปแบบการทำธุรกิจรองรับการเปลี่ยนแปลงในอนาคต สร้างความเข้มแข็งและมั่นคงให้แก่เศรษฐกิจฐานรากในระดับชุมชนของประเทศ ระยะเวลาการฝึก 30 ชั่วโมง ผู้เข้าอบรมในครั้งนี้ เป็นผู้ประกอบการ แรงงานวิสาหกิจชุมชน สมาชิกกลุ่ม OTOP กลุ่มอาชีพต่างๆ พร้อมตรวจเยี่ยมการทดสอบมาตรฐานฝีมือแรงงานแห่งชาติ สาขาช่างไฟฟ้าภายในอาคาร มีผู้เข้าทดสอบ จำนวน  20 คน และให้กำลังใจเยาวชนที่มารับฟังข่าวสารจากมูลนิธิกล้วยน้ำไท เพื่อรับสมัครผู้สนใจเข้าอบรมสาขาการดูแลผู้สูงอายุ ณ สำนักงานพัฒนาฝีมือแรงงานน่าน
หลังจากนั้น รมช.แรงงานและคณะ ได้เดินทางไปวัดศรีกู่เสี้ยว  หนึ่งในวัดขึ้นชื่อของ จ.น่าน ที่ได้รับความนิยมจากนักท่องเที่ยวไปแวะสักการบูชาเป็นจำนวนมาก พระอาจารย์เจ้าอาวาส ต้องการช่วยเหลือกลุ่มแม่บ้านให้มีรายได้ อีกทั้งวัดกู่เสี่ยวมีกี่ทอผ้า จึงรวมกลุ่มประกอบอาชีพท่อผ้า เป็น“กลุ่มทอผ้าวัดกู่เสี้ยว” เพื่อจำหน่ายให้แก่นักท่องเที่ยว
ในช่วงบ่าย รมช.แรงงานและคณะ ได้ร่วมประชุมคณะทำงานการขับเคลื่อนไทยไปด้วยกันจังหวัดน่านร่วมกับหัวหน้าส่วนราชการที่เกี่ยวข้อง ณ ห้องประชุมศาลากลางจังหวัดน่าน เพื่อติดตามผลการดำเนินงานและสำรวจอุปสรรคในการพัฒนาจังหวัด จากนั้น เดินทางไปเยี่ยมชมการฝึกอบรมของกลุ่มผู้พิการ และมอบวุฒิบัตรแก่ผู้ผ่านการฝึกอบรม สาขาซ่อมรถเข็นคนพิการ จำนวน 20 คน ณ สมาคมผู้พิการทุกประเภท อ.เมือง จ.น่าน ได้ให้กำลังใจในการพัฒนาฝีมือเพื่อประกอบอาชีพและหารายได้ที่ยั่งยืน  ปัจจุบัน มีคณะอนุกรรมการขับเคลื่อนการพัฒนาทักษะให้แก่คนพิการ เพื่อช่วยเหลือคนพิการและผู้ดูแลคนพิการทั่วประเทศ ให้ได้รับความช่วยเหลือ มีอาชีพและรายได้ เพื่อก้าวเดินอย่างมั่นคงต่อไป

ที่มา : https://www.thaigov.go.th/news/contents/details/39936