รัฐบาลไทย-ข่าวทำเนียบรัฐบาล-เอกอัครราชทูตออสเตรเลียประจำประเทศไทย เข้าเยี่ยมคารวะรัฐมนตรีว่าการกระทรวงยุติธรรม


วันพุธที่ 17 มีนาคม 2564
เอกอัครราชทูตออสเตรเลียประจำประเทศไทย เข้าเยี่ยมคารวะรัฐมนตรีว่าการกระทรวงยุติธรรม
เอกอัครราชทูตออสเตรเลียประจำประเทศไทย เข้าเยี่ยมคารวะรัฐมนตรีว่าการกระทรวงยุติธรรม
ในวันจันทร์ที่ ๑๕ มีนาคม ๒๕๖๔ เวลา ๑๔.๐๐ น. ณ ห้องรับรองประจำกระทรวงยุติธรรม (ห้อง ๓-๐๑) ชั้น ๓ อาคารกระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พันตำรวจโท กรวัชร์ ปานประภากร อธิบดีกรมสอบสวนคดีพิเศษ นายวิชัย ไชยมงคล เลขาธิการ ป.ป.ส. ได้ให้การต้อนรับนายแอลลัน มักคินนัน เอกอัครราชทูตออสเตรเลียประจำประเทศไทย และคณะ ในโอกาสเข้าเยี่ยมคารวะและหารือข้อราชการ
โดยทั้งสองฝ่ายได้หารือเกี่ยวกับความร่วมมือในการต่อต้านอาชญากรรมข้ามชาติ รวมถึงโครงการ Mekong - Australia on Transnational Crime ซึ่งเป็นโครงการที่ฝ่ายออสเตรเลียริเริ่มขึ้นใหม่ และการดำเนินงานของหน่วยปฏิบัติการเฉพาะกิจร่วมไทย - ออสเตรเลีย ว่าด้วยความร่วมมือด้านยาเสพติด การฟอกเงิน และอาชญากรรมข้ามชาติ (Taskforce Storm) ซึ่งจะมีการลงนามเพื่อขยายระยะเวลาของแผนปฏิบัติการดังกล่าว ในช่วงต้นเดือนกรกฎาคม ๒๕๖๔ นอกจากนี้ ยังได้แสดงความมุ่งมั่นที่จะพัฒนาความร่วมมือภายใต้โครงการอาเซียน - ออสเตรเลีย เพื่อต่อต้านการค้ามนุษย์ (ASEAN - ACT) ความร่วมมือในเรื่องการโอนตัวนักโทษระหว่างไทย – ออสเตรเลีย และการดำเนินงานตามข้อเสนอแนะ ๑๐ ข้อ เพื่อยกระดับประเทศไทยสู่ ๑๐ อันดับประเทศที่ประกอบธุรกิจได้ง่ายที่สุด (Ten for Ten) โดยเฉพาะอย่างยิ่งในประเด็นเรื่องการปรับปรุงกระบวนการล้มละลายและการบังคับคดีล้มละลาย โดยการหารือข้อราชการในครั้งนี้ นับเป็นการกระชับความสัมพันธ์ระหว่างประเทศไทยและออสเตรเลียให้มีความแน่นแฟ้นยิ่งขึ้น

ที่มา : https://www.thaigov.go.th/news/contents/details/40041