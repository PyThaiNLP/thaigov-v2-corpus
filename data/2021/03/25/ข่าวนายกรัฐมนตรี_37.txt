รัฐบาลไทย-ข่าวทำเนียบรัฐบาล-นายกฯ ย้ำความเป็นหุ้นส่วนทางยุทธศาสตร์ไทย-เวียดนาม พร้อมใช้ประโยชน์จากกลไกทวิภาคี เพื่อขับเคลื่อนความร่วมมือให้เกิดผลเป็นรูปธรรม


วันจันทร์ที่ 22 มีนาคม 2564
พิมพ์
นายกฯ ย้ำความเป็นหุ้นส่วนทางยุทธศาสตร์ไทย-เวียดนาม พร้อมใช้ประโยชน์จากกลไกทวิภาคี เพื่อขับเคลื่อนความร่วมมือให้เกิดผลเป็นรูปธรรม
นายกฯ ย้ำความเป็นหุ้นส่วนทางยุทธศาสตร์ไทย-เวียดนาม พร้อมใช้ประโยชน์จากกลไกทวิภาคี เพื่อขับเคลื่อนความร่วมมือให้เกิดผลเป็นรูปธรรม
วันนี้ (22 มีนาคม 2564) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายฟาน จี๊ ทัญ (H.E. Mr. Phan Chi Thanh) เอกอัครราชทูตเวียดนามประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เนื่องในโอกาสเข้ารับหน้าที่ ภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรี ได้กล่าวสรุปสาระสำคัญ ดังนี้
นายกรัฐมนตรีกล่าวต้อนรับและแสดงความยินดีกับเอกอัครราชทูตเวียดนามในโอกาสเข้ารับตำแหน่ง ชื่นชมความสัมพันธ์ระหว่างไทยกับเวียดนามที่มีความใกล้ชิดและมีพลวัตมาอย่างต่อเนื่อง โดยทั้งสองประเทศเป็นหุ้นส่วนทางยุทธศาสตร์ที่สำคัญต่อกัน อย่างไรก็ดี นายกรัฐมนตรีเห็นว่า ทั้งสองฝ่ายควรเพิ่มพูนความร่วมมือในสาขาที่ทั้งสองมีศักยภาพ อาทิ เกษตรกรรม  นอกจากนี้ นายกรัฐมนตรีฝากความระลึกถึงนายกรัฐมนตรี เหวียน ซวน ฟุก ในฐานะเพื่อนสนิทที่ได้พบปะหารือกันมาตลอด และเลขาธิการพรรค เหวียน ฝู จ่อง พร้อมทั้งยินดีกับการประชุมสมัชชาใหญ่พรรคคอมมิวนิสต์เวียดนาม ครั้งที่ 13 ที่ผ่านมา ซึ่งประสบความสำเร็จไปด้วยดี
เอกอัครราชทูตเวียดนามฯ ขอบคุณนายกรัฐมนตรีที่ให้การต้อนรับอย่างอบอุ่น ยินดีที่ได้ดำรงตำแหน่งที่ประเทศไทย ซึ่งเป็นประเทศที่น่าอยู่ พร้อมทั้งชื่นชมความสัมพันธ์ระหว่างไทยกับเวียดนามที่มีความใกล้ชิดกันมาอย่างยาวนาน โดยในปีนี้เป็นปีครบรอบ 45 ปีของการสถาปนาความสัมพันธ์์ทางการทูตระหว่างกัน ซึ่งหน่วยงานที่เกี่ยวข้องของทั้งสองฝ่ายจะได้ประสานงานกันเพื่อจัดกิจกรรมเฉลิมฉลองวาระสำคัญดังกล่าว นอกจากนี้ เอกอัครราชทูตเวียดนามฯ ยืนยันพร้อมสานต่อและส่งเสริมความร่วมมือระหว่างกันในทุกระดับ ตลอดจนประสงค์ที่จะแลกเปลี่ยนความรู้และประสบการณ์จากไทยในด้านต่าง ๆ ที่เป็นประโยชน์ต่อไป
ไทย-เวียดนาม พร้อมส่งเสริมความร่วมมือทางเศรษฐกิจระหว่างกัน โดยใช้ประโยชน์จากกลไกทวิภาคีที่มีอยู่ อาทิ คณะกรรมการร่วมทางการค้า (Joint Trade Committee: JTC) เพื่อเป็นกลไกในการกระชับความร่วมมือทางเศรษฐกิจและกำหนดเป้าหมายการค้าใหม่ระหว่างกัน นอกจากนี้ นายกรัฐมนตรียินดีที่มีรัฐวิสาหกิจและภาคเอกชนไทยเข้าไปลงทุนในเวียดนามเพิ่มขึ้นเรื่อย ๆ พร้อมขอให้รัฐบาลเวียดนามช่วยดูแลและอำนวยความสะดวกให้แก่นักลงทุนไทยในเวียดนามด้วย โดยเชื่อว่าการลงทุนของไทยจะมีบทบาทในการสนับสนุนฟื้นฟูเศรษฐกิจและสังคมระหว่างกัน
โอกาสนี้ นายกรัฐมนตรีชื่นชมความสำเร็จของเวียดนามในการเป็นเจ้าภาพจัดการประชุมผู้นำเอเปคเมื่อปี 2560 ทั้งนี้ ไทยจะเป็นเจ้าภาพจัดการประชุมผู้นำเอเปคในปี 2565 โดยนายกรัฐมนตรีเห็นว่าเป็นโอกาสที่ดีในการสานต่อความร่วมมือระหว่างกันในระดับพหุภาคี พร้อมหวังว่าเวียดนามจะให้การสนับสนุนประเด็นที่ไทยจะผลักดัน โดยเฉพาะเรื่องเศรษฐกิจชีวภาพ-หมุนเวียน-สีเขียว (Bio-Circular-Green Economy)

ที่มา : https://www.thaigov.go.th/news/contents/details/40227