รัฐบาลไทย-ข่าวทำเนียบรัฐบาล-นายกฯ มีสารถึงประชาชนเนื่องในวันน้ำโลก ประจำปี 2564 เน้นบริหารจัดการน้ำอย่างคุ้มค่าและยั่งยืน ขอความร่วมมือจากทุกภาคส่วนร่วมใจใช้น้ำอย่างรู้คุณค่า


วันจันทร์ที่ 22 มีนาคม 2564
พิมพ์
นายกฯ มีสารถึงประชาชนเนื่องในวันน้ำโลก ประจำปี 2564 เน้นบริหารจัดการน้ำอย่างคุ้มค่าและยั่งยืน ขอความร่วมมือจากทุกภาคส่วนร่วมใจใช้น้ำอย่างรู้คุณค่า
นายกฯ มีสารถึงประชาชนเนื่องในวันน้ำโลก ประจำปี 2564 เน้นบริหารจัดการน้ำอย่างคุ้มค่าและยั่งยืน ขอความร่วมมือจากทุกภาคส่วนร่วมใจใช้น้ำอย่างรู้คุณค่า
วันนี้ (22 มีนาคม 2564) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มีสารในวันน้ำโลก ประจำปี 2564 (World Water Day 2021) ซึ่ง นายอนุชา บูรพชัยศรี โฆษกประจำสำนักนายกรัฐมนตรีได้กล่าวสรุปสาระสำคัญ ดังนี้
นายกรัฐมนตรีได้กล่าวถึงความสำคัญของวันน้ำโลก และในปี 2564 นี้ให้ความสำคัญในเรื่อง “การใช้น้ำอย่างรู้คุณค่า” “น้ำ” เป็นปัจจัยขั้นพื้นฐานในการดำรงชีวิตของมนุษย์ ปัจจุบันทั่วโลกรวมถึงประเทศไทยกำลังเผชิญหน้ากับภาวะวิกฤติด้านน้ำ โดยมีสาเหตุหลักมาจากการใช้น้ำในชีวิตประจำวันของประชากรที่เพิ่มมากขึ้น ร้อยละ 80 ของน้ำที่ผ่านการใช้จะกลายเป็นน้ำที่มีการปนเปื้อนถูกปล่อยกลับลงสู่แหล่งน้ำ รวมถึงสถานการณ์เปลี่ยนแปลงสภาพภูมิอากาศ ที่ส่งผลให้เกิดภัยแล้งและอุทกภัย ทำให้การบริหารจัดการน้ำทั้งระบบมีความเสี่ยง ซึ่งต้องวางแผนจัดการอย่างเหมาะสม และต้องพิจารณาให้คุ้มค่ากับการลงทุน
รัฐบาลได้กำหนดแนวทางการพัฒนาที่ยั่งยืนด้านน้ำ โดยน้อมนำหลักปรัชญาของเศรษฐกิจพอเพียงมาประยุกต์ใช้ เพื่อจะสร้างความสมดุลในการดำเนินชีวิต การพัฒนาเศรษฐกิจและสังคม และการรักษาคุณภาพสิ่งแวดล้อมอย่างยั่งยืน เป็นไปตามนโยบายขององค์การสหประชาชาติสนับสนุนให้ทุกประเทศบรรลุเป้าหมายการพัฒนาที่ยั่งยืนด้วยการใช้น้ำอย่างรู้คุณค่าและต้องได้รับความร่วมมือร่วมใจจากทุกภาคส่วน ในโอกาสนี้ นายกรัฐมนตรีจึงเชิญชวนภาครัฐ ภาคเอกชน และภาคประชาชน ร่วมมือร่วมใจกันใช้น้ำอย่างประหยัดและรู้คุณค่า เป็นส่วนหนึ่งในการอนุรักษ์ทรัพยากรน้ำให้ประเทศไทย
อนึ่ง องค์การสหประชาชาติ ได้กำหนดให้ทุกวันที่ 22 มีนาคมของทุกปีเป็นวันน้ำโลก เพื่อกระตุ้นให้ทุกประเทศและประชาคมโลกตระหนักถึงความสำคัญของทรัพยากรน้ำ ร่วมกันอนุรักษ์ ฟื้นฟู และพัฒนาการใช้ประโยชน์จากทรัพยากรน้ำอย่างบูรณาการตามหลักการพัฒนาอย่างยั่งยืน ซึ่งสำหรับประเทศไทย คณะรัฐมนตรีได้มีมติให้สัปดาห์ที่ตรงกับวันที่ 22 มีนาคมของทุกปี เป็นสัปดาห์อนุรักษ์ทรัพยากรน้ำแห่งชาติเพื่อให้ตระหนักถึงความสำคัญของทรัพยากรน้ำ

ที่มา : https://www.thaigov.go.th/news/contents/details/40209