รัฐบาลไทย-ข่าวทำเนียบรัฐบาล-กรมทางหลวงชนบท สนับสนุนโครงการพระราชดำริในสมเด็จเจ้าฟ้าฯ กรมพระศรีสวางควัฒน วรขัตติยราชนารี ลาดยางถนนสายภายในบ้านทับทิมสยาม 03 จังหวัดสระแก้ว


วันจันทร์ที่ 22 มีนาคม 2564
กรมทางหลวงชนบท สนับสนุนโครงการพระราชดำริในสมเด็จเจ้าฟ้าฯ กรมพระศรีสวางควัฒน วรขัตติยราชนารี ลาดยางถนนสายภายในบ้านทับทิมสยาม 03 จังหวัดสระแก้ว
กรมทางหลวงชนบท กระทรวงคมนาคม ดำเนินโครงการก่อสร้างถนนสายภายในบ้านทับทิมสยาม 03 (ตอนที่ 2) อำเภอตาพระยา จังหวัดสระแก้ว เพื่อสนับสนุนโครงการพระราชดำริในสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายภายในบ้านทับทิมสยาม 03 (ตอนที่ 2) อำเภอตาพระยา จังหวัดสระแก้ว เพื่อสนับสนุนโครงการพระราชดำริในสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี
นายปฐม เฉลยวาเรศ อธิบดีกรมทางหลวงชนบท เปิดเผยว่า สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทรงมีความห่วงใยต่อชีวิตและความเป็นอยู่ของประชาชน ตามแนวชายแดน โดยเฉพาะพื้นที่ติดต่อกับประเทศกัมพูชา ทรงได้เสด็จเยี่ยมราษฎรและมีพระราชดำริในการฟื้นฟูและพัฒนาความเป็นอยู่ของราษฎรให้ดีขึ้น โดยจัดทำโครงการทับทิมสยาม 03 กำหนดยุทธศาสตร์ในการดำเนินงาน 3 ด้าน คือ เศรษฐกิจ สังคม และสิ่งแวดล้อม ซึ่งที่ผ่านมา ทช. ได้ดำเนินโครงการก่อสร้างถนนสายภายในบ้านทับทิมสยาม 03 (ตอนที่ 1) ช่วง กม. ที่ 1+875 ถึง กม. ที่ 6+200 ระยะทาง 4.325 กิโลเมตร (ก่อสร้างแล้วเสร็จ) ทั้งนี้ เพื่อยกระดับคุณภาพชีวิตของประชาชนในพื้นที่ชายแดนไทย - กัมพูชาให้ดีมากยิ่งขึ้น ทช. จึงดำเนินการก่อสร้างถนนสายภายในบ้านทับทิมสยาม 03 (ตอนที่ 2) โดยแบ่งการก่อสร้างออกเป็น 2 ช่วง ได้แก่ กม. ที่ 0+000 - กม. ที่ 1+875 และ กม. ที่ 6+200 - กม. ที่ 15+000 ระยะทางรวม 10.675 กิโลเมตร โดยก่อสร้างเป็นถนนผิวจราจรแบบแอสฟัลติกคอนกรีต ขนาด 2 ช่องจราจร ไป - กลับ พร้อมขยายสะพานคอนกรีตเสริมเหล็กเดิม ก่อสร้างระบบระบายน้ำชุมชน ติดตั้งไฟฟ้าแสงสว่าง เครื่องหมายจราจรและสิ่งอำนวยความปลอดภัยในบริเวณจุดเสี่ยงอันตราย ปัจจุบันการก่อสร้างมีความก้าวหน้าไปแล้วกว่าร้อยละ 91 คาดว่าจะก่อสร้างแล้วเสร็จ ในเดือนเมษายน 2564 ใช้งบประมาณในการก่อสร้างทั้งสิ้น 119.495 ล้านบาท (งบผูกพันปี 2562 - 2565)
ทั้งนี้ เมื่อก่อสร้างแล้วเสร็จ นอกจากจะเป็นการพัฒนาถนนให้ได้มาตรฐานรองรับการเข้าสู่ประชาคมอาเซียน (AEC) สอดรับยุทธศาสตร์ประเทศด้านการพัฒนาโครงสร้างพื้นฐาน การสร้างฐานเศรษฐกิจที่มั่นคงและยั่งยืนแล้ว ยังสอดรับกับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการเพิ่มประสิทธิภาพและ ลดต้นทุนการขนส่งพืชผลทางการเกษตรให้เป็นไปด้วยความสะดวก รวดเร็ว ปลอดภัย รวมทั้งยังสามารถใช้เป็นเส้นทางลัดในช่วงเทศกาล เพื่อเดินทางเข้าสู่จังหวัดในภาคตะวันออกเฉียงเหนือได้อีกทางหนึ่งด้วย

ที่มา : https://www.thaigov.go.th/news/contents/details/40238