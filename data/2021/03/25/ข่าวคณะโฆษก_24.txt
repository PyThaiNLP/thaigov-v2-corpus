รัฐบาลไทย-ข่าวทำเนียบรัฐบาล-​ครม. เห็นชอบทีโออาร์ของคณะทำงานด้านเทคนิคเพื่อเตรียมการเสนอตัวร่วมเป็นเจ้าภาพจัดการแข่งขันฟุตบอลโลกปี ค.ศ. 2034 ของอาเซียน


วันพุธที่ 24 มีนาคม 2564
พิมพ์
​ครม. เห็นชอบทีโออาร์ของคณะทำงานด้านเทคนิคเพื่อเตรียมการเสนอตัวร่วมเป็นเจ้าภาพจัดการแข่งขันฟุตบอลโลกปี ค.ศ. 2034 ของอาเซียน
​ครม. เห็นชอบทีโออาร์ของคณะทำงานด้านเทคนิคเพื่อเตรียมการเสนอตัวร่วมเป็นเจ้าภาพจัดการแข่งขันฟุตบอลโลกปี ค.ศ. 2034 ของอาเซียน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)เห็นชอบต่อขอบเขตหน้าที่ (ทีโออาร์) ของคณะทำงานด้านเทคนิคเพื่อเตรียมการเสนอตัวร่วมเป็นเจ้าภาพจัดการแข่งขันฟุตบอลโลกปีค.ศ.2034  หรือปีพ.ศ.2577 ซึ่งคณะทำงานด้านเทคนิคฯ มีขอบเขตหน้าที่ครอบคลุมจัดทำและส่งข้อเสนอการเสนอตัวร่วมเป็นเจ้าภาพจัดการแข่งขันฟุตบอลโลกปี 2034 ของอาเซียนให้แล้วเสร็จภายในระยะเวลาที่กำหนด พร้อมกำหนดบทบาทของประเทศสมาชิกอาเซียนที่จะร่วมเป็นเจ้าภาพ ได้แก่ ประเทศไทยเป็นประธาน ปฏิบัติหน้าที่ตั้งแต่เริ่มต้นการเตรียมการเสนอตัวร่วมเป็นเจ้าภาพ จนกระทั่งถึงการส่งเอกสารเสนอตัวในปี 2026 หรือตามระยะเวลาเสนอตัวร่วมเป็นเจ้าภาพที่สหพันธ์ฟุตบอลนานาชาติ (FIFA) กำหนด ส่วนคณะทำงานหลักได้แก่ ประเทศอินโดนีเซีย มาเลเซีย สิงคโปร์ และเวียดนาม ประเทศสมาชิกอื่นๆจะเป็นคณะทำงานสนับสนุน รวมทั้งมีผู้แทนจากสหพันธ์ฟุตบอลอาเซียนเข้าร่วมด้วย
ทั้งนี้หลังจากที่ ครม. ให้ความเห็นชอบต่อทีโออาร์ของคณะทำงานด้านเทคนิคฯ แล้ว ให้กระทรวงการท่องเที่ยวและกีฬา ร่วมกับหน่วยงานที่มีความเชี่ยวชาญเฉพาะด้าน ดำเนินการศึกษาความคุ้มค่าและพิจารณาปัจจัยต่างๆของประเทศไทย ตลอดจนผลประโยชน์และผลกระทบที่จะเกิดขึ้นต่อประเทศในการเป็นเจ้าภาพร่วมจัดการแข่งขันฟุตบอลโลก ครอบคลุมประเด็นสำคัญได้แก่ รูปแบบและมาตรฐานการจัดการแข่งขัน ความคุ้มค่าในการดำเนินงานต่าง ๆ เช่น ต้นทุนในการเตรียมความพร้อม การจัดหารายได้และผลประโยชน์ต่างๆที่จะเกิดขึ้นระหว่างการแข่งขัน การใช้ประโยชน์โครงสร้างพื้นฐานและการต่อยอดการลงทุนหลังจากจบการแข่งขัน
---------------------------

ที่มา : https://www.thaigov.go.th/news/contents/details/40265