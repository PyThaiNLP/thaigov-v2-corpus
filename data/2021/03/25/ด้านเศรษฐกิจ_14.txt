รัฐบาลไทย-ข่าวทำเนียบรัฐบาล-กรมการขนส่งทางบกเตือนรถบรรทุกที่มีการตกแต่งติดตั้งไฟสปอตไลต์จำนวนมาก รบกวนสายตาผู้ใช้รถใช้ถนน มีความผิดตามกฎหมายปรับสูงสุดไม่เกิน 50,000 บาท


วันอังคารที่ 2 มีนาคม 2564
กรมการขนส่งทางบกเตือนรถบรรทุกที่มีการตกแต่งติดตั้งไฟสปอตไลต์จำนวนมาก รบกวนสายตาผู้ใช้รถใช้ถนน มีความผิดตามกฎหมายปรับสูงสุดไม่เกิน 50,000 บาท
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้รับการร้องเรียนจากประชาชนผู้ใช้รถใช้ถนนกรณีรถบรรทุกมีการตกแต่งติดตั้งไฟสปอตไลต์ (Spot light) ที่ด้านหน้ารถจำนวนมาก
ส่งผลกระทบต่อผู้ใช้รถใช้ถนนเกิดอาการสายตาพร่ามัว เนื่องจากโคมไฟสปอตไลต์มีความแตกต่างจากโคมไฟรถยนต์ โดยจะให้ความสว่างแบบเต็มพื้นที่โคมไม่มีการควบคุมการกระจายของแสง ไม่มีการจำกัดแนวของแสงเหมือนกับโคมไฟหน้ารถยนต์ที่จะมีแนวจำกัดแสง (Cut-off Line) เพื่อป้องกันแสงแยงตาผู้ขับรถที่ใช้ทางร่วมกัน ดังนั้น รถบรรทุกที่ติดตั้งไฟสปอตไลต์จึงก่อให้เกิดอันตรายและอาจเป็นเหตุให้เกิดอุบัติเหตุที่ส่งผลต่อการบาดเจ็บที่รุนแรงและเสียชีวิตได้ ทั้งนี้ ขบ. ได้กำหนดรายละเอียดโคมไฟสำหรับรถบรรทุกไว้แล้วซึ่งเจ้าของรถต้องปฏิบัติตามอย่างเคร่งครัด ประกอบด้วย โคมไฟแสงพุ่งไกล (ไฟสูง) แสงขาว/เหลืองอ่อน จำนวน 2 ดวง ติดที่ด้านหน้าระดับเดียวกันทั้งข้างซ้ายและขวา โคมไฟแสงพุ่งต่ำ (ไฟต่ำ) แสงขาว/เหลืองอ่อน จำนวน 2 ดวง ติดที่ด้านหน้าระดับเดียวกันทั้งข้างซ้ายและขวา และต้องมีทิศทางส่องสว่างไปด้านหน้าโดยจะต้องไม่เบี่ยงเบนไปทางด้านขวา หรือส่องขึ้นสูงเกินไปจนทำให้รบกวนสายตาผู้อื่น โคมไฟแสดงความกว้าง (ไฟหรี่) แสงขาว/เหลืองอ่อน จำนวน 2 - 4 ดวง ติดที่ด้านหน้าระดับเดียวกันทั้งข้างซ้ายและขวา โคมไฟเลี้ยวชนิดไฟกระพริบแสงเหลือง ติดที่ด้านหน้า 2 ดวง ด้านท้าย 2 - 4 ดวง โคมไฟท้าย จำนวน 2 - 4 ดวง โคมไฟหยุด จำนวน 2 - 4 ดวง โคมไฟถอยแสงขาว จำนวนไม่เกิน 2 ดวง โคมไฟส่องป้ายทะเบียนแสงขาว อย่างน้อย 1 ดวง และโคมไฟแสดงส่วนสูงแสงเขียว จำนวน 4 ดวง ที่ด้านหน้าบนตัวถังส่วนบรรทุกหรือหลังคารถด้านหน้าและ 2 ดวงแสงแดงที่ด้านท้าย
รองอธิบดีกรมการขนส่งทางบก กล่าวเพิ่มเติมว่า ขบ. ได้กำชับสำนักงานขนส่งทุกแห่งดำเนินการเข้มงวดกวดขันรถบรรทุกในพื้นที่และบังคับใช้กฎหมายอย่างจริงจัง ซึ่งรถบรรทุกที่ติดตั้งไฟสปอตไลต์มีความผิดตามพระราชบัญญัติการขนส่งทางบก พ.ศ. 2522 มาตรา 71 ฐานใช้รถที่มีอุปกรณ์ส่วนควบไม่ถูกต้องตามที่กำหนดต้องระวางโทษปรับสูงสุดไม่เกิน 50,000 บาท และอาจถูกสั่งระงับการใช้รถจนกว่าจะดำเนินการแก้ไขเรียบร้อยแล้ว จึงขอให้เจ้าของรถบรรทุกให้ความสำคัญกับความปลอดภัย ห้ามดัดแปลงตกแต่งโคมไฟให้ผิดไปจากที่กำหนด นอกจากนี้ กรณีประชาชนได้รับความเดือดร้อนจากรถบรรทุกที่ติดตั้งไฟสปอตไลต์ สามารถแจ้งข้อมูลมายังศูนย์คุ้มครองผู้โดยสารและรับเรื่องร้องเรียน 1584 พร้อมหลักฐาน เช่น ภาพหรือคลิปวิดีโอบันทึกการกระทำความผิดชัดเจน วันเวลา สถานที่เกิดเหตุ รายละเอียดรถ ทะเบียนรถ รวบรวมแจ้งได้ที่ Line : @1584DLT
Facebook : 1584 ร้องเรียนรถโดยสารสาธารณะ เว็บไซต์ http://ins.dlt.go.th/cmpweb/ E-mail: dlt_1584complain@hotmail.com ขบ. จะดำเนินการตรวจสอบการกระทำความผิดและดำเนินการเปรียบเทียบปรับตามระเบียบ โดยค่าปรับส่วนแรกนำส่งเป็นรายได้แผ่นดินเพื่อนำไปพัฒนาประเทศ ส่วนที่เหลือจะนำมาจัดสรรเป็นค่าใช้จ่ายในการดำเนินการ และมอบให้ผู้แจ้งพฤติการณ์การกระทำความผิด เพิ่มประสิทธิภาพในการบังคับใช้กฎหมายตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/39548