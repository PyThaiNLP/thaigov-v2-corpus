รัฐบาลไทย-ข่าวทำเนียบรัฐบาล-ไฟเขียว! หลักเกณฑ์ค่ารักษาพยาบาลโควิด-19 แก่ลูกจ้างรัฐวิสาหกิจ


วันพฤหัสบดีที่ 18 มีนาคม 2564
ไฟเขียว! หลักเกณฑ์ค่ารักษาพยาบาลโควิด-19 แก่ลูกจ้างรัฐวิสาหกิจ
...
ลูกจ้างของรัฐวิสาหกิจฟังทางนี้ แอดมินมีความคืบหน้าจากการประชุม ครม. นัดล่าสุด มาบอก... เกี่ยวกับหลักเกณฑ์และอัตราค่ารักษาพยาบาลในรัฐวิสาหกิจ กรณีโรคโควิด-19 เพื่อรองรับให้รัฐวิสาหกิจสามารถเบิกจ่ายค่ารักษาพยาบาลตามหลักเกณฑ์ และเงื่อนไขที่กฎหมายกำหนด ซึ่งมีสาระสำคัญ ดังนี้
.
กำหนดให้ลูกจ้างมีสิทธิที่จะได้รับค่าใช้จ่ายจากการตรวจทางห้องปฏิบัติการเพื่อยืนยันโรค และค่าใช้จ่ายอื่น สำหรับตนเอง คู่สมรส หรือบุตร ตามหลักเกณฑ์ที่กระทรวงสาธารณสุขกำหนด
.
กรณีที่ผลการตรวจยืนยันว่าไม่ติดเชื้อโควิด-19 แต่ยังมีความจำเป็นต้องเข้ารับการรักษาพยาบาลต่อเนื่อง เนื่องจากเป็นผู้ป่วยฉุกเฉินตามกฎหมายว่าด้วยการแพทย์ฉุกเฉิน ให้เบิกค่ารักษา โดยนำหลักเกณฑ์การจ่ายค่ารักษาพยาบาลกรณีประสบอันตรายหรือเจ็บป่วย ค่าทำศพกรณีตาย อันไม่ใช่เนื่องจากการทำงานมาใช้บังคับ
.
นอกจากนี้ ยังกำหนดให้ได้รับสิทธิค่ารักษาพยาบาล กรณีได้รับการวินิจฉัยว่าเป็นผู้ป่วยฉุกเฉินจากโรคติดต่ออันตราย ตามกฎหมายว่าด้วยโรคติดต่อ
.
สำหรับกรณีลูกจ้าง คู่สมรส หรือบุตร หรือญาติ ปฏิเสธการส่งต่อผู้ป่วยโควิด ไปรับการรักษายังสถานพยาบาลอื่น ผู้ป่วยต้องรับผิดชอบค่าใช้จ่ายที่เกิดขึ้นเอง
.
อย่างไรก็ตาม เมื่อนายจ้างได้รับทราบค่าใช้จ่ายกรณีการเจ็บป่วยจากโรคโควิด-19 แล้ว ให้นายจ้างดำเนินการเบิกจ่ายให้แก่สถานพยาบาลภายใน 15 วัน นับจากวันที่ได้รับแจ้ง
.
โดยคาดว่า ภายหลังการประกาศบังคับใช้ จะส่งผลให้พนักงานรัฐวิสาหกิจรวมกว่า 285,598 คน ได้รับการคุ้มครองกรณีการเจ็บป่วยจากโรคโควิด-19 และทำให้สถานพยาบาลได้รับเงินคืนจากรัฐวิสาหกิจโดยเร็วอีกด้วย
#ไทยคู่ฟ้า #รวมไทยสร้างชาติ #ร่วมต้านโควิด19
-------------------
Website : www.thaigov.go.th
Facebook/Twitter : ไทยคู่ฟ้า
YouTube : ไทยคู่ฟ้า ทำเนียบรัฐบาล
LINE : ไทยคู่ฟ้า (@thaigov)
TikTok : ไทยคู่ฟ้า (@thaigov)

ที่มา : https://www.thaigov.go.th/news/contents/details/40088