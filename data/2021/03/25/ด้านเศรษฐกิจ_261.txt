รัฐบาลไทย-ข่าวทำเนียบรัฐบาล-การรถไฟแห่งประเทศไทยพร้อมเปิดให้บริการเดินรถสายวงเวียนใหญ่ - มหาชัย และบ้านแหลม - แม่กลอง เต็มรูปแบบ 42 ขบวน เริ่ม 26 มีนาคม นี้ เป็นต้นไป


วันพฤหัสบดีที่ 25 มีนาคม 2564
การรถไฟแห่งประเทศไทยพร้อมเปิดให้บริการเดินรถสายวงเวียนใหญ่ - มหาชัย และบ้านแหลม - แม่กลอง เต็มรูปแบบ 42 ขบวน เริ่ม 26 มีนาคม นี้ เป็นต้นไป
การรถไฟแห่งประเทศไทย (รฟท.) กระทรวงคมนาคม พร้อมเปิดให้บริการเดินรถเต็มรูปแบบในเส้นทางสายวงเวียนใหญ่ - มหาชัย จำนวน 34 ขบวน และบ้านแหลม-แม่กลอง 8 ขบวน รวม 42 ขบวน
การรถไฟแห่งประเทศไทย (รฟท.) กระทรวงคมนาคม พร้อมเปิดให้บริการเดินรถเต็มรูปแบบในเส้นทางสายวงเวียนใหญ่ - มหาชัย จำนวน 34 ขบวน และบ้านแหลม-แม่กลอง 8 ขบวน รวม 42 ขบวน หลังจากหยุดให้บริการไปชั่วคราวตามมาตรการเฝ้าระวังการแพร่ระบาดของโรคติดเชื้อไวรัส COVID-19
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า รฟท. พร้อมเปิดให้บริการเดินรถเต็มรูปแบบในเส้นทางสายวงเวียนใหญ่ - มหาชัย จำนวน 34 ขบวน และบ้านแหลม-แม่กลอง 8 ขบวน รวม 42 ขบวน หลังจากหยุดให้บริการไปชั่วคราวตามมาตรการเฝ้าระวังการแพร่ระบาดของโรคติดเชื้อไวรัส COVID-19 โดยจะเริ่มให้บริการได้ตั้งแต่วันที่ 26 มีนาคม 2564 เป็นต้นไป เพื่ออำนวยความสะดวก และรองรับการเดินทางของประชาชนที่คาดว่าจะมีจำนวนเพิ่มขึ้นหลังมีการผ่อนคลายมาตรการเฝ้าระวังฯ
นอกจากนี้ เพื่อเป็นการสร้างความมั่นใจในการให้บริการแก่ประชาชนผู้โดยสาร รฟท. ได้จัดการทำความสะอาดครั้งใหญ่หรือบิ๊กคลีนนิ่ง สถานีรถไฟ และจุดพักรถทุกแห่งที่อยู่ในสายวงเวียนใหญ่ - มหาชัย และบ้านแหลม - แม่กลอง รวมถึงทำความสะอาดภายในขบวนรถโดยสารทุกคันทุกขบวน ควบคู่กับการใช้มาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ตามนโยบายของกระทรวงคมนาคม และกรมการขนส่งทางรางอย่างเคร่งครัด ด้วยการกำหนดจุดคัดกรองวัดไข้ผู้โดยสารก่อนเข้าในพื้นที่สถานี การตั้งจุดบริการแอลกอฮอล์ล้างมือ การให้สวมหน้ากาก การรักษาระยะห่าง Social Distancing พร้อมกับให้สแกนแอปพลิเคชัน ไทยชนะ ก่อนและหลังใช้บริการ แต่หากผู้โดยสารไม่สามารถใช้แอปพลิเคชันไทยชนะ ให้สามารถกรอกข้อมูลการเดินทางแทน
ทั้งนี้ ประชาชนที่ต้องการเดินทางโดยรถไฟ สามารถสำรองที่นั่งล่วงหน้า หรือสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊กแฟนเพจทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/40353