รัฐบาลไทย-ข่าวทำเนียบรัฐบาล-นายกรัฐมนตรีเผยไม่พบอาการผิดปกติ หลังช่วงเช้าเข้ารับฉีดวัคซีนแอสตราเซเนกา 


วันพุธที่ 17 มีนาคม 2564
พิมพ์
นายกรัฐมนตรีเผยไม่พบอาการผิดปกติ หลังช่วงเช้าเข้ารับฉีดวัคซีนแอสตราเซเนกา
นายกรัฐมนตรีเผยไม่พบอาการผิดปกติ หลังช่วงเช้าเข้ารับฉีดวัคซีนแอสตราเซเนกา
วันนี้ (16 มีนาคม 2564) เวลา 13.30 น. ณ ตึกสันติไมตรี (หลังใน) ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยช่วงเช้าได้  ฉีดวัคซีนป้องกันโควิด-19 แอสตราเซเนกา อาการปกติ หัวสมองแล่นดี  ขอเป็นตัวอย่างเพื่อสร้างความเชื่อมั่นให้แก่ประชาชน จากนี้ จะเร่งรัดการฉีดวัคซีนให้ครอบคลุมมากยิ่งขึ้น โดยในอนาคต อาจมีการต่อยอดเป็นคลินิกเคลื่อนที่นอกเหนือจากที่โรงพยาบาลด้วย  ซึ่งกระทรวงสาธารณสุขอยู่ระหว่างดำเนินการตรวจสอบวัคซีนโควิด-19 เพื่ออนุญาตให้มีการใช้ในโรงพยาบาลเอกชนสำหรับประชาชนที่มีความต้องการเร่งด่วน  ได้วางเป้าหมายฉีดวัคซีน 10 ล้านโดส/เดือนเมื่อได้วัคซีนครบแล้ว ทั้งนี้ ขอให้ประชาชนเชื่อมั่นในการทำงานของรัฐบาล
นายกรัฐมนตรียังกล่าวถึงการพบผู้ป่วยติดเชื้อไวรัสโควิด-19 ในตลาดบางแค กรุงเทพมหานคร และพื้นที่ จ. ปทุมธานีว่า สั่งการให้เน้นการควบคุมพื้นที่เฉพาะให้เข้มงวดยิ่งขึ้น  โดยเฉพาะการควบคุมพื้นที่ที่จัดกิจกรรมและพื้นที่ที่มีความเสี่ยง อาทิ ตลาดสด โดยกำหนดช่องทางเข้า-ออก มีการใช้แอปพลิเคชันติดตามตัว เพื่อไม่ให้เกิดผลกระทบต่อการผ่อนคลายมาตรการในช่วงวันหยุดเทศกาลสงกรานต์ โดย ศบค. จะพิจารณาปลายสัปดาห์นี้  ประชาชนทุกคนยังคงต้องปฏิบัติตามมาตรการสวมใส่หน้ากากอนามัยอย่างเข้มงวด เพื่อป้องกันไม่ให้ประเทศไทยมีการแพร่ระบาดหรือมีผู้ป่วยจำนวนมากเช่นประเทศอื่น ๆ
ในตอนท้าย ทั้งนี้ นายกรัฐมนตรียังย้ำจุดยืนของในฐานะฝ่ายบริหาร สนับสนุนการแก้ไขรัฐธรรมนูญ อย่างไรก็ตาม อำนาจการแก้ไขเป็นของนิติบัญญัติ ซึ่งทุกฝ่ายต้องเคารพทุกกฎหมาย ส่วนการดูแลชาวบ้านบางกลอยนั้น รัฐบาลรับทราบความเดือดร้อนของประชาชนทุกคน ติดตามทุกขั้นตอนการดำเนินงานของหน่วยงานที่เกี่ยวข้องทั้งการจัดหาที่อยู่ที่เหมาะสม การพัฒนาแหล่งน้ำบริเวณรอบ  สำหรับความคืบหน้าในการปรับคณะรัฐมนตรีนั้น นายกรัฐมนตรีเผยว่า ขณะนี้อยู่ระหว่างกระบวนการตรวจสอบความเหมาะสม และต้องรับฟังความคิดเห็นของพรรคร่วมรัฐบาลด้วย
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40029