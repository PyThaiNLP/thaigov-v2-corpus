รัฐบาลไทย-ข่าวทำเนียบรัฐบาล-รองผู้อำนวยการการท่าเรือแห่งประเทศไทยรับรางวัลสตรีนักบริหารดีเด่น สาขาผู้บริหารรัฐวิสาหกิจดีเด่น 


วันพุธที่ 24 มีนาคม 2564
รองผู้อำนวยการการท่าเรือแห่งประเทศไทยรับรางวัลสตรีนักบริหารดีเด่น สาขาผู้บริหารรัฐวิสาหกิจดีเด่น
นางอัฌนา พรหมประยูร รองผู้อำนวยการการท่าเรือแห่งประเทศไทย กระทรวงคมนาคม รับมอบโล่รางวัลสตรีทำงานดีเด่นเนื่องในวันสตรีสากลประจำปี 2564 ประเภทสตรีนักบริหารดีเด่น สาขาสตรีผู้บริหารรัฐวิสาหกิจดีเด่นจาก นายสุชาติ ชมกลิ่น รัฐมนตรีว่าการกระทรวงแรงงาน
เมื่อวันที่ 8 มีนาคม 2564 ณ โรงแรมมิราเคิล แกรนด์ คอนเวนชั่น กรุงเทพฯ
กรมสวัสดิการและคุ้มครองแรงงาน กระทรวงแรงงาน ได้จัดงานวันสตรีสากลประจำปี 2564 ภายใต้แนวคิดหลัก “แรงงานสตรี รวมพลังฝ่าวิกฤต ขับเคลื่อนเศรษฐกิจไทยให้ยั่งยืน” เพื่อให้สตรีทำงานทุกคนตระหนักถึงคุณค่าของตนเอง สามารถปรับตัวพัฒนาตนเองให้ทันโลก ทันเหตุการณ์ และเทคโนโลยีที่เปลี่ยนแปลง รวมทั้งรณรงค์ให้ทุกภาคส่วนของสังคมตระหนักถึงความสำคัญของสตรีทำงาน ให้ได้รับสิทธิอย่างเป็นธรรมและเท่าเทียม ซึ่งรางวัลสตรีทำงานดีเด่นพิจารณาจากการมีส่วนร่วม หรือสนับสนุนกิจกรรมด้านแรงงาน หรือกิจกรรม/ผลงานที่สอดคล้องกับแนวคิดหลัก เป็นผู้ที่มีความคิดริเริ่มสร้างสรรค์และมีความสามารถบริหารจัดการองค์กรอย่างโปร่งใส เป็นธรรม ประหยัด มีประสิทธิภาพ ทำประโยชน์ให้แก่สังคมด้านแรงงาน และส่งเสริมพัฒนาองค์กรและบุคคลในองค์กรให้มีความเจริญก้าวหน้า สำหรับรองผู้อำนวยการการท่าเรือแห่งประเทศไทย ได้รับการพิจารณาตามผลงาน ที่มีส่วนร่วมในการสนับสนุนกิจกรรมด้านแรงงานและเป็นผู้มีความคิดริเริ่มสร้างสรรค์ เป็นผู้แทนการท่าเรือแห่งประเทศไทย (กทท.) เข้าร่วมเสวนาแลกเปลี่ยนความรู้กับคณะกรรมการบริหารสหภาพแรงงาน รัฐวิสาหกิจ กทท. ที่ปรึกษาและอนุกรรมการสหภาพแรงงานฯ สนับสนุนและส่งเสริมให้พนักงานดำเนินการตามนโยบายการป้องกันและต่อต้านการทุจริตคอร์รัปชัน เข้าร่วมการบรรยายและแลกเปลี่ยนความเห็นในหัวข้อ “ปรับฐานความคิดกับผลประโยชน์ทับซ้อน” ให้กับผู้บริหารและพนักงาน เพื่อร่วมกันป้องกันและปราบปรามการทุจริต เป็นบุคคลต้นแบบ (Role Model) ในฐานะผู้บริหารสตรีคนเดียวที่ดำรงตำแหน่งระดับรองผู้อำนวยการ กทท. ซึ่งมีบทบาทส่งเสริมให้พนักงานสตรีตระหนักและมุ่งมั่นพัฒนาความรู้ความสามารถของตนเอง เป็นผู้แทนเข้าร่วมการประชุมสมัชชาสมัยสามัญครั้งที่ 31 (31th Regular Session of the IMO Assembly) มีวัตถุประสงค์เพื่อเสริมสร้างบทบาทของสตรีให้เป็นผู้มีส่วนได้ส่วนเสียที่สำคัญด้านการขนส่งทางทะเล รวมทั้งสนับสนุนพลังของสตรีและเด็กหญิงทั่วโลกให้มีความเท่าเทียมทางเพศตามเป้าหมายการพัฒนาที่ยั่งยืนของสหประชาชาติ ณ สหราชอาณาจักร นอกจากนี้ ยังเป็นผู้บริหารหลักที่มีบทบาทสำคัญในการสนับสนุนให้จัดทำและอนุมัติโครงการตามหลักปรัชญาเศรษฐกิจพอเพียง ได้แก่ โครงการศึกษาดูงานตามรอยเบื้องพระยุคลบาท พร้อมทั้งน้อมนำศาสตร์พระราชา“สร้างฝายได้มากกว่าน้ำ” มาจัดทำโครงการ “ฅน...เก็บน้ำให้แผ่นดิน” ในพื้นที่ที่ประสบปัญหาด้านอุทกภัย
ภัยแล้งและภัยพิบัติต่าง ๆ ในพื้นที่จังหวัดเชียงใหม่ แพร่ ลำปาง อุตรดิษถ์ พิษณุโลก และเชียงราย และดำเนินกิจกรรมจิตอาสา อาทิ กิจกรรม “การท่าเรือฯ ร่วมใจสู้ภัย COVID-19” ให้แก่ชุมชนแรงงานรอบ กทท. เป็นต้น

ที่มา : https://www.thaigov.go.th/news/contents/details/40303