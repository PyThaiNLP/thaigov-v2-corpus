รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ขอบคุณชาวบ้านสุราษฎร์เป็นอาจารย์สอนกระท่อมจนปลดล็อกสำเร็จ ยกเป็นกฎหมายของประชาชน ย้ำเตือนอย่าพึ่งปลูกรอหลังประกาศราชกิจจา ๙๐ วัน เตรียมกลับไปเร่งกฎหมา


วันอังคารที่ 2 มีนาคม 2564
รัฐมนตรีว่าการกระทรวงยุติธรรม ขอบคุณชาวบ้านสุราษฎร์เป็นอาจารย์สอนกระท่อมจนปลดล็อกสำเร็จ ยกเป็นกฎหมายของประชาชน ย้ำเตือนอย่าพึ่งปลูกรอหลังประกาศราชกิจจา ๙๐ วัน เตรียมกลับไปเร่งกฎหมา
นายสมศักดิ์ เทพสุทิน รัฐมนตรีว่าการกระทรวงยุติธรรม ขอบคุณชาวบ้านสุราษฎร์เป็นอาจารย์สอนกระท่อมจนปลดล็อกสำเร็จ ยกเป็นกฎหมายของประชาชน ย้ำเตือนอย่าพึ่งปลูกรอหลังประกาศราชกิจจา ๙๐ วัน เตรียมกลับไปเร่งกฎหมายรองทำให้เสร็จทันกำหนด
ในวันเสาร์ที่ ๒๗ กุมภาพันธ์ ๒๕๖๔ ณ ต.ทุ่งเตา อ.นาสาร จ.สุราษฎร์ธานี นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายวิชัย ไชยมงคล เลขาธิการ ป.ป.ส.  นายวิชวุทย์ จินโต ผู้ว่าราชการจังหวัดสุราษฎร์ธานี และคณะลงพื้นที่ศึกษาดูงานการควบคุมและใช้ประโยชน์จากพืชกระท่อม ซึ่งเป็นพื้นที่นำร่อง ๑ ใน ๑๓๕ หมู่บ้าน/ชุมชน เพื่อพูดคุยทำความเข้าใจ พร้อมรับฟังความคิดเห็นจากประชาชนในพื้นที่ที่มีการใช้พืชกระท่อมตามวิถีชาวบ้าน
นายสมศักดิ์ กล่าวว่า การที่ พ.ร.บ.ยาเสพติดให้โทษ (ฉบับที่...) พ.ศ. .... หรือกฎหมายปลดล็อกพืชกระท่อม ผ่านการพิจารณาของรัฐสภาแล้ว ตนต้องขอขอบคุณชาวบ้าน อ.นาสาร รวมถึงอีกหลายที่ ที่ให้ความรู้กับตนมาตลอด พี่น้องชาวสุราษฎร์ธานีถือเป็นอาจารย์ให้ตนเรื่องพืชกระท่อม เพราะเมื่อมารับฟังความรู้แล้ว เมื่อตนกลับไปคิดว่าเราน่าจะทำกฎหมายนี้ได้ จึงเริ่มคิกออฟการร่างกฎหมาย และพยายามมาตลอดที่จะทำให้สำเร็จเพื่อให้เกิดประโยชน์กับประชาชนอย่างสูงสุด ตนขอยกกฎหมายฉบับนี้เป็นกฎหมายของประชาชน และหลังจากนี้จะต้องเร่งทำกฎหมายรอง เพื่อป้องกันเด็กอายุต่ำกว่า ๑๘ ปี รวมทั้งไม่ให้นำไปใช้อย่างผิดวัตถุประสงค์และวิถีชีวิตชาวบ้าน รวมถึงการควบคุมปริมาณการปลูกในเชิงพาณิชย์ไม่ให้มากเกินความต้องการของตลาดจนราคาตกต่ำ ทั้งนี้ตนต้องเตือนชาวบ้านว่าอย่าพึ่งปลูกเพราะตอนนี้กฎหมายยังไม่มีผลบังคับใช้ ต้องรอหลังการประกาศในราชกิจจานุเบกษา ๙๐ วันก่อน
"ที่นี่เหมือนเป็นห้องสมุดในการมาศึกษาหาความรู้เกี่ยวกับพืชกระท่อม เพราะชาวบ้านได้ใช้กันมานานตามวิถีชีวิตปกติ เช่น การเคี้ยวใบกระท่อมสด การนำมาชงชา หรือการต้มน้ำดื่มสำหรับตนเองในกลุ่มชาวไร่ชาวสวน รวมถึง รักษาอาการหรือโรคต่าง ๆ เช่น อาหารไอ ท้องร่วง ปวดท้อง วันนี้ตนมาอีกครั้งเพื่อขอความรู้และฟังความเห็นต่างๆเพื่อนำไปทำกฎหมายรอง ซึ่งเราจะต้องเร่งทำให้เสร็จเพราะมีระยะเวลาจำกัด หากทำไม่สำเร็จจะไม่มีอะไรควบคุม โดยเฉพาะการนำไปพัฒนาเชิงพาณิชย์ หรืออุตสาหกรรม เพื่อสร้างรายได้ ซึ่งจะเป็นประโยชน์ต่อประเทศชาติ"นายสมศักดิ์ กล่าว
ผู้สื่อข่าวรายงานว่า จากนั้นนายสมศักดิ์ ได้ร่วมทดลองเก็บใบกระท่อมกับชาวบ้าน โดยมีชาวบ้านมาสวมกอด กล่าวด้วยความดีใจ ขอบคุณรัฐบาล พล.อ.ประยุทธ์ จันทร์โอชา นายกรัฐมนตรี นายสมศักดิ์ และกระทรวงยุติธรรม ที่ร่วมกันทำกฎหมายปลดล็อกพืชกระท่อมจนสำเร็จหลังจากที่ชาวบ้านรอคอยกันมาอย่างยาวนาน ๔๐ ปี

ที่มา : https://www.thaigov.go.th/news/contents/details/39523