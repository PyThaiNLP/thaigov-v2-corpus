รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” นำคณะติดตามภารกิจการพัฒนาศักยภาพด้านสาธารณสุข จ.ศรีสะเกษ  เปิดงาน อสม.แห่งชาติ ย้ำ อสม. คือกำลังสำคัญ ยกระดับภารกิจดูแลสุขภาพคนทั้งประเทศให้ดีขึ้น 


วันเสาร์ที่ 20 มีนาคม 2564
พิมพ์
รองนายกรัฐมนตรี “อนุทิน” นำคณะติดตามภารกิจการพัฒนาศักยภาพด้านสาธารณสุข จ.ศรีสะเกษ  เปิดงาน อสม.แห่งชาติ ย้ำ อสม. คือกำลังสำคัญ ยกระดับภารกิจดูแลสุขภาพคนทั้งประเทศให้ดีขึ้น
รองนายกรัฐมนตรี “อนุทิน” นำคณะติดตามภารกิจการพัฒนาศักยภาพด้านสาธารณสุข จ.ศรีสะเกษ  เปิดงาน อสม.แห่งชาติ ย้ำ อสม. คือกำลังสำคัญ ยกระดับภารกิจดูแลสุขภาพคนทั้งประเทศให้ดีขึ้น พร้อมเชิญชวนฉีดวัคซีนป้องกันโควิด-19 สร้างภูมิคุ้มกันให้ปฏิบัติหน้าที่ปลอดภัย
วันที่ 20 มี.ค.64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ระหว่างวันที่ 19-20 มี.ค. 2564 นายอนุทิน ชาญวีรกูล รองนายกรัฐมนตรีและรมว.สาธารณสุข ได้นำคณะลงพื้นที่จังหวัดศรีสะเกษเพื่อเยี่ยมเยือนประชาชน และตรวจราชการติดตามภารกิจด้านการสร้างเสริมพัฒนาศักยภาพการสาธารณสุข
รองนายกรัฐมนตรีได้เป็นประธานในพิธีเปิดศูนย์ปฏิบัติการตรวจสวนหัวใจและหลอดเลือด โรงพยาบาลศรีสะเกษ พร้อมกับเป็นประธานในพิธีเปิดงานวันอาสาสมัครสาธารณสุขประจำหมู่บ้าน หรือ อสม. แห่งชาติ จังหวัดศรีสะเกษและเขตสุขภาพที่10 และงานวัน อสม. แห่งชาติ อำเภออุทุมพรพิสัย ประจำปี 2564 รวมถึงตรวจเยี่ยมและเปิดคลินิก ได้ประชุมและมอบนโยบายสาธารณสุขร่วมกับบุคคลากรทางการแพทย์ผู้สูงอายุ โรงพยาบาลกันทรลักษ์
ทั้งนี้ รองนายกรัฐมนตรี กล่าวระหว่างการเป็นประธานในพิธีเปิดงาน อสม. แห่งชาติ จังหวัดศรีสะเกษว่า อสม. เป็นกำลังสำคัญที่ช่วยสนับสนุนการทำงานของบุคลากรทางการแพทย์ เป็นกลไกที่ช่วยให้การควบคุมการแพร่ระบาดของโรคติดเชื้อไวรัสโคโรนา 2019 หรือโควิด-19 ทุกพื้นที่ทั่วประเทศทำได้อย่างมีประสิทธิภาพจนได้รับความชื่นชมจากต่างประเทศ ซึ่งจะสามารถขยายการทำงานไปสู่ภารกิจดูแลสุขภาพของประชาชนไปถึงระดับหมู่บ้านในด้านอื่น ๆ นำไปสู่คุณภาพชีวิตที่ดีขึ้นของประชาชนทั้งประเทศ และรองนายกรัฐมนตรียังได้ขอบคุณ อสม. ที่เสียสละมาทำงานเพื่อส่วนรวม
“นอกจาก อสม. ในจังหวัดศรีสะเกษแล้ว  เนื่องในวัน อสม.แห่งชาติซึ่งตรงกับวันที่ 20 มีนาคมของทุกปีนั้น รองนายกรัฐมนตรีและรมว.สาธารณสุข ได้ขอบคุณและชื่นชมการทำงานของ อสม. ทุก ๆ คนที่ร่วมกันดูแลพี่น้องประชาชนในท้องถิ่นของตนเอง และขอให้ร่วมมือกันทำงานเช่นนี้เพื่อดูแลสุขภาพของคนไทยให้ดียิ่งขึ้นอีก พร้อมกับได้เชิญชวน อสม. รวมถึงบุคลากรที่ทำงานด่านหน้ารับมือกับโรคระบาดทุกคนเข้ารับวัคซีนป้องกันโควิด-19 เพื่อสร้างภูมิคุ้มกันและปฏิบัติภารกิจได้อย่างปลอดภัย”น.ส.ไตรศุลี กล่าว

ที่มา : https://www.thaigov.go.th/news/contents/details/40173