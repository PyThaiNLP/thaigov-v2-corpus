รัฐบาลไทย-ข่าวทำเนียบรัฐบาล-'วราวุธ'​ เร่งป้องกัน​ แก้ไขปัญหาภัยแล้ง​ ส่งมอบสถานีจ่ายน้ำบาดาลเพื่อประชาชนบ้านต้นไทร​ จ.พัทลุง​ "ประชาชนได้ประโยชน์กว่า​ 2,400 ครัวเรือน" 


วันจันทร์ที่ 8 มีนาคม 2564
'วราวุธ'​ เร่งป้องกัน​ แก้ไขปัญหาภัยแล้ง​ ส่งมอบสถานีจ่ายน้ำบาดาลเพื่อประชาชนบ้านต้นไทร​ จ.พัทลุง​ "ประชาชนได้ประโยชน์กว่า​ 2,400 ครัวเรือน"
'วราวุธ'​ เร่งป้องกัน​ แก้ไขปัญหาภัยแล้ง​ ส่งมอบสถานีจ่ายน้ำบาดาลเพื่อประชาชนบ้านต้นไทร​ จ.พัทลุง​ "ประชาชนได้ประโยชน์กว่า​ 2,400 ครัวเรือน"
วันนี้​ (5​ มีนาคม​ 2564) เวลา​ 11.00 น.​ นายวราวุธ​ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม​​ (รมว.ทส.)​ เป็นประธานเปิด​ และส่งมอบโครงการก่อสร้างสถานีจ่ายน้ำบาดาลเพื่อประชาชนบ้านต้นไทร​ ประจำปีงบประมาณ​ 2564 สำหรับเป็นแหล่งน้ำเพื่อการอุปโภคบริโภค​ และน้ำเพื่อการเกษตร​ รวมทั้ง​ เพื่อป้องกันและบรรเทาปัญหาภัยแล้ง​ให้กับประชาชน​ พร้อมพบปะพูดคุยกับประชาชนในพื้นที่ที่ได้รับประโยชน์จากการดำเนินโครงการฯ​ โดยมี​ นายจตุพร​ บุรุษพัฒน์​ ปลัดกระทรวงทรัพยากรธรรมชาติและสิ่งแวดล้อม​ ผู้บริหารระดับสูง​ นายศักดิ์ดา​ วิเชียรศิลป์​ อธิบดีกรมทรัพยากรน้ำบาดาล​ หัวหน้าหน่วยงานในสังกัด​ที่เกี่ยวข้อง​ นายกู้เกียรติ​ วงศ์กระพันธุ์​ ผู้ว่าราชการจังหวัดพัทลุง​ ประชาชนในพื้นที่​ ให้การต้อนรับและเข้าร่วมพิธีฯ​ ณ​ บ้านต้นไทร​ หมู่ที่​ 5​ ตำบลบ้านนา อำเภอศรีนครินทร์​ จังหวัดพัทลุง​
รมว.ทส.​ กล่าวว่า​ ดีใจที่ได้มาตรวจราชการในพื้นที่จังหวัดพัทลุง​ ในวันนี้ได้มาดูแลว่ากรมทรัพยากรน้ำบาดาลได้ทำอะไรให้กับประชาชน​บ้าง ซึ่งรัฐบาล​นำโดย​ พลเอก​ ประยุทธ์​ จันทร์โอชา​ นายกรัฐมนตรี​ และรองนายกรัฐมนตรี​ (พลเอก​ ประวิตร​ วงษ์สุวรรณ)​ ได้ให้ความสำคัญและเน้นย้ำ​เรื่องการดูแลให้ประชาชนมีน้ำเพียงพอสำหรับใช้เพื่อการอุปโภค​ บริโภค​ และน้ำเพื่อการเกษตร​ นอกจากนี้​ ยังรวมไปถึง​น้ำสำหรับการอุตสาหกรรม​ และการรักษาระบบนิเวศ​ ซึ่งได้ให้นโยบายให้ดำเนินการเป็นระบบใหญ่เพื่อให้ประชาชนได้รับประโยชน์อย่างเต็มที่
รมว.​ทส.​ กล่าวต่อไปว่า​ งบประมาณ​ที่ได้รับการจัดสรรมาเพื่อดำเนินการแก้ไขปัญหาภัยแล้งให้กับประชาชน ดังนั้น​ ขอให้ประชาชนใช้ประโยชน์อย่างเต็มที่​ เกิดความคุ้มค่า​ และเมื่อส่งมอบโครงการฯ​ ไปแล้ว​ขอฝากท่านผู้นำชุมชน​ ศึกษาเรียนวิธีการดูแลรักษาระบบ​จากกรมทรัพยากรน้ำบาดาล​ และนอกจากการนำน้ำจากใต้ดินมาใช้แล้วขอให้นำแนวคิดการเติมน้ำใต้ดินไปใช้​ ด้วย เพื่อเติมน้ำกลับลงไป​ ไว้ให้ลูกหลานในอนาคตได้มีน้ำบาดาลใช้อย่างยั่งยืนต่อไป​
ทั้งนี้​ โครงการก่อสร้างสถานีจ่ายน้ำบาดาลเพื่อประชาชนบ้านต้นไทร​ สามารถผลิตน้ำเพื่อการอุปโภคบริโภค​ ได้ไม่น้อยกว่า​ 58,400 ลูกบาศก์เมตร/ปี​ ประชาชนได้รับประโยชน์​ ไม่น้อยกว่า​ 2,400​ ครัวเรือน

ที่มา : https://www.thaigov.go.th/news/contents/details/39721