รัฐบาลไทย-ข่าวทำเนียบรัฐบาล-รมช.ธรรมนัส ลงพื้นที่ตรวจโครงการในพื้นที่ส.ป.ก. เพื่อช่วยเหลือผู้ประสบภัยจากคลื่นทะเลกัดเซาะชายฝั่ง


วันอังคารที่ 23 มีนาคม 2564
รมช.ธรรมนัส ลงพื้นที่ตรวจโครงการในพื้นที่ส.ป.ก. เพื่อช่วยเหลือผู้ประสบภัยจากคลื่นทะเลกัดเซาะชายฝั่ง
รมช.ธรรมนัส ลงพื้นที่ตรวจโครงการในพื้นที่ส.ป.ก.
เพื่อช่วยเหลือผู้ประสบภัยจากคลื่นทะเลกัดเซาะชายฝั่ง
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง ลงพื้นที่ตรวจราชการจังหวัดนราธิวาส ในโครงการพิเศษด้านความมั่นคงเพื่อช่วยเหลือผู้ประสบภัยจากคลื่นทะเลกัดเซาะชายฝั่ง ณบ้านประชารัฐร่วมใจ 2 ตำบลโคกเคียน อำเภอเมืองนราธิวาส จังหวัดนราธิวาส ว่า กระทรวงเกษตรและสหกรณ์ โดยสำนักงานการปฏิรูปที่ดินเพื่อเกษตรกรรม ได้ดำเนินงาน โครงการพิเศษด้านความมั่นคงเพื่อช่วยเหลือผู้ประสบภัยจากคลื่นทะเลกัดเซาะชายฝั่ง นับตั้งแต่ ปี 2557 โดยใช้เงินกองทุนการปฏิรูปที่ดินเพื่อเกษตรกรรม จัดซื้อที่ดินเพื่อจัดสรรให้กับประชาชนผู้ประสบภัยจากคลื่นทะเลกัดเซาะชายฝั่ง จำนวน 50 ราย ให้มีที่อยู่อาศัยพร้อมโครงสร้างพื้นฐานต่างๆ และการส่งเสริมพัฒนาอาชีพ เนื่องด้วยผู้ประสบภัยมีการประกอบอาชีพทำประมงเพียงอย่างเดียว ทำให้มีรายได้ไม่เพียงพอต่อการดำรงชีพ แต่เมื่อได้เข้าร่วมโครงการ เกษตรกรมีอาชีพเสริมเพิ่มขึ้น เช่น การทำน้ำบูดู การแปรรูปสัตว์น้ำ การทำเกษตรผสมผสาน ทำให้มีรายได้โดยเฉลี่ยเพิ่มขึ้น ทำให้มีชีวิตความเป็นอยู่ที่ดีขึ้น สามารถพึ่งพาตนเองได้อย่างยั่งยืนต่อไป
นอกจากนี้ ภายในงาน รมช.ธรรมนัส ยังได้มอบถุงยังชีพ เพื่อเป็นขวัญและกำลังใจให้แก่พี่น้องเกษตรกร จำนวน150 ถุง ซึ่งประกอบด้วยข้าวสาร อาหารแห้งพร้อมรับฟัง และแก้ไขปัญหาความเดือดร้อนของพี่น้องเกษตรกรในพื้นที่อีกด้วย

ที่มา : https://www.thaigov.go.th/news/contents/details/40279