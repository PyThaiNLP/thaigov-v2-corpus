รัฐบาลไทย-ข่าวทำเนียบรัฐบาล-กรมท่าอากาศยาน จัดประชุมรับฟังความคิดเห็นครั้งที่ 2 โครงการปรับปรุงขยายท่าอากาศยานระนอง


วันพฤหัสบดีที่ 4 มีนาคม 2564
กรมท่าอากาศยาน จัดประชุมรับฟังความคิดเห็นครั้งที่ 2 โครงการปรับปรุงขยายท่าอากาศยานระนอง
นายอภิรัฐ ไชยวงศ์น้อย อธิบดีกรมท่าอากาศยาน มอบหมายให้นายอาทิตย์ วินิจสร ผู้อำนวยการกองก่อสร้างและบำรุงรักษา นางปรีดา ช่วยคง ผู้อำนวยการท่าอากาศยานระนอง เป็นผู้แทนกรมท่าอากาศยาน เข้าร่วมประชุมรับฟังความคิดเห็น ครั้งที่ 2
โครงการศึกษารายงานการประเมินผลกระทบสิ่งแวดล้อม โครงการปรับปรุงขยายท่าอากาศยานระนอง ตำบลราชกรูด อำเภอเมืองระนอง จังหวัดระนอง โดยได้รับเกียรติจากนายสมจิตร์ เขียนด้วง​ รองผู้ว่าราชการจังหวัดระนอง เป็นประธานเปิดการประชุม และหน่วยงานภาครัฐ ภาคเอกชน และประชาชนในพื้นที่ให้ความสนใจเข้าร่วม เมื่อวันที่ 4 มีนาคม 2564 ณ โรงคลุม เทศบาลตำบลราชกรูด อำเภอเมืองระนอง จังหวัดระนอง
สำหรับโครงการศึกษารายงานการประเมินผลกระทบสิ่งแวดล้อม โครงการปรับปรุงขยายท่าอากาศยานระนอง มีวัตถุประสงค์เพื่อศึกษาและรวบรวมรายละเอียดโครงการ วิเคราะห์ผลกระทบทรัพยากรสิ่งแวดล้อม จากการดำเนินโครงการทั้งทางตรงและทางอ้อม และนำเสนอมาตรการป้องกันและแก้ไขผลกระทบสิ่งแวดล้อม ซึ่งโครงการปรับปรุงขยายท่าอากาศยานระนอง มีแผนการจะขยายความยาวทางวิ่งทางด้านทิศเหนือ 500 เมตร สร้างทางขับขนาน และจัดซื้อที่ดินเพิ่มเติมทางด้านทิศเหนือประมาณ 165 ไร่ เมื่อดำเนินโครงการแล้วเสร็จจะมีทางวิ่ง จากเดิม ขนาด 45 x 2,000 เมตร เป็น 45 x 2,500 เมตร และพื้นที่รวมจากเดิม 2,447 ไร่ เป็น 2,612 ไร่
โดยการประชุมรับฟังความคิดเห็น ครั้งที่ 2 นี้ กรมท่าอากาศยานได้นำเสนอผลการศึกษา ทรัพยากรสิ่งแวดล้อมปัจจุบัน ทั้งในด้านคุณภาพอากาศ เสียง ความสั่นสะเทือน คุณภาพน้ำผิวดินและใต้ดิน ทั้งหมดอยู่ในเกณฑ์มาตรฐานกำหนด และจากการจัดประชุมรับฟังความคิดเห็นครั้งก่อน ได้มีข้อวิตกกังวลของผู้มีส่วนได้ส่วนเสีย ในเรื่องการชดเชยที่ดิน ผลกระทบด้านเสียง ด้านการระบายน้ำ ความสั่นสะเทือน ผลกระทบต่อแหล่งน้ำ และผลกระทบต่อผู้ที่อยู่อาศัยใกล้เคียงท่าอากาศยาน ซึ่งกรมท่าอากาศยานได้ให้ความสำคัญในเรื่องราวดังกล่าว จึงเสนอมาตรการป้องกันและแก้ไขผลกระทบสิ่งแวดล้อม รวมถึงมาตรการติดตามตรวจสอบผลกระทบสิ่งแวดล้อมในระยะก่อสร้าง และระยะดำเนินการ เพื่อป้องกันปัญหาที่อาจจะจะเกิดขึ้นกับชุมชน
ภายหลังจากนี้ กรมท่าอากาศยานจะจัดทำรายงานการประเมินผลกระทบสิ่งแวดล้อมโครงการปรับปรุงขยายท่าอากาศยานระนอง เสนอให้สำนักงานนโยบายและแผนทรัพยากรธรรมชาติและสิ่งแวดล้อม เพื่อนำเสนอต่อคณะกรรมการผู้ชำนาญการพิจารณาให้ความเห็นชอบตามขั้นตอนต่อไป

ที่มา : https://www.thaigov.go.th/news/contents/details/39626