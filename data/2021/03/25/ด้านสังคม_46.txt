รัฐบาลไทย-ข่าวทำเนียบรัฐบาล-พม. จัดโครงการ “พม. ร่วมใจบริจาคโลหิต 1 คนให้ หลายคนรับ” เนื่องในวันข้าราชการพลเรือน ปี พ.ศ. 2564


วันพุธที่ 10 มีนาคม 2564
พม. จัดโครงการ “พม. ร่วมใจบริจาคโลหิต 1 คนให้ หลายคนรับ” เนื่องในวันข้าราชการพลเรือน ปี พ.ศ. 2564
พม. จัดโครงการ “พม. ร่วมใจบริจาคโลหิต 1 คนให้ หลายคนรับ” เนื่องในวันข้าราชการพลเรือน ปี พ.ศ. 2564
วันนี้ (10 มี.ค. 64) เวลา 09.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดโครงการ “พม. ร่วมใจบริจาคโลหิต 1 คนให้ หลายคนรับ” ภายใต้กิจกรรมจิตอาสา 1 กระทรวง 1 การให้ เพื่อคุณภาพชีวิตที่ดียิ่งขึ้นในยุค New Normal เนื่องในวันข้าราชการพลเรือน ประจำปี พ.ศ. 2564 โดยมีคณะผู้บริหาร และข้าราชการสังกัดหน่วยงานกระทรวง พม. เข้าร่วมงาน ณ ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ
นางพัชรี กล่าวว่า ด้วยวันที่ 1 เมษายนของทุกปี เป็นวันข้าราชการพลเรือน โดยมีการจัดงานวันข้าราชการพลเรือนขึ้นทุกปี และในปี พ.ศ. 2564 นี้ ได้กำหนดจัดขึ้นภายใต้หัวข้อ “ข้าราชการไทย เข้มแข็งในความดี มีจิตอาสา พัฒนาคุณภาพชีวิตประชาชน” โดยทุกกระทรวงได้ร่วมใจกันจัดกิจกรรมจิตอาสา “1 กระทรวง 1 การให้เพื่อคุณภาพชีวิตที่ดียิ่งขึ้น ในยุค New Normal” ทั้งนี้ เพื่อให้สอดคล้องกับหัวข้อการจัดกิจกรรม และวัตถุประสงค์ของการจัดงานวันข้าราชการพลเรือน กระทรวง พม. จึงได้จัดโครงการ “ พม. ร่วมใจบริจาคโลหิต 1 คนให้ หลายคนรับ” ภายใต้กิจกรรมจิตอาสา 1 กระทรวง 1 การให้เพื่อคุณภาพชีวิตที่ดียิ่งขึ้นในยุค New Normal เนื่องในวันข้าราชการพลเรือน ประจำปี พ.ศ. 2564  โดยมีศูนย์บริการโลหิตแห่งชาติ สภากาชาดไทย จัดทีมหน่วยเคลื่อนที่มารับบริจาคโลหิตจากผู้เข้าร่วมบริจาคโลหิต จำนวน 200 คน
นางพัชรี กล่าวเพิ่มเติมว่า การจัดโครงการครั้งนี้ เพื่อให้ข้าราชการกระทรวง พม. ได้ตระหนักถึงความสำคัญในเกียรติและหน้าที่ของการเป็นข้าราชการที่ดี เพื่อสร้างคุณค่าในการปฏิบัติหน้าที่และมีส่วนร่วมกับประชาชนในการพัฒนาสังคมและประเทศชาติ ทั้งนี้ การบริจาคโลหิต ถือเป็นการเสียสละที่ยิ่งใหญ่ เพื่อต่อชีวิตให้กับผู้อื่นในสังคมต่อไป

ที่มา : https://www.thaigov.go.th/news/contents/details/39815