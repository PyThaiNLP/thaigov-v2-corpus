รัฐบาลไทย-ข่าวทำเนียบรัฐบาล-สธ.ย้ำมาตรการผ่อนคลายช่วงสงกรานต์ ยังต้องเข้มป้องกันโรคโควิด 19


วันพฤหัสบดีที่ 11 มีนาคม 2564
สธ.ย้ำมาตรการผ่อนคลายช่วงสงกรานต์ ยังต้องเข้มป้องกันโรคโควิด 19
กระทรวงสาธารณสุข เผยการติดเชื้อโควิด 19 กรณีร้านอาหารในโรงงาน จ.ปราจีนบุรี ยังไม่พบการติดเชื้อเพิ่มในผู้สัมผัสใกล้ชิด ส่วนกทม.ติดเชื้อ 12 ราย ส่วนหนึ่งมาจากการส่งตัวผู้ลักลอบข้ามแดนจากภาคใต้มาดำเนินคดี ไม่ได้เป็นการติดเชื้อภายในพื้นที่
กระทรวงสาธารณสุข เผยการติดเชื้อโควิด 19 กรณีร้านอาหารในโรงงาน จ.ปราจีนบุรี ยังไม่พบการติดเชื้อเพิ่มในผู้สัมผัสใกล้ชิด ส่วนกทม.ติดเชื้อ 12 ราย ส่วนหนึ่งมาจากการส่งตัวผู้ลักลอบข้ามแดนจากภาคใต้มาดำเนินคดี ไม่ได้เป็นการติดเชื้อภายในพื้นที่ ย้ำแม้สงกรานต์มีมาตรการผ่อนคลาย ขอให้เข้มการป้องกันตัวเอง สกัดการระบาดระลอกถัดไป เผย 5 จังหวัดฉีดวัคซีนโควิด 19 ได้ครบตามเป้าหมายแล้ว
วันนี้ (11 มีนาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 และการฉีดวัคซีนโควิด 19 ของประเทศไทย ว่า วันนี้ประเทศไทยมีผู้ติดเชื้อรายใหม่ 58 ราย มาจากระบบเฝ้าระวังในโรงพยาบาล 17 ราย คัดกรองเชิงรุกในชุมชน 36 ราย และเดินทางมาจากต่างประเทศ 5 ราย ไม่มีผู้เสียชีวิต ทำให้การติดเชื้อระลอกใหม่ตั้งแต่วันที่ 15 ธันวาคม 2563 - 11 มีนาคม 2564 มีผู้รักษาหายแล้ว 21,823 ราย คิดเป็นร้อยละ 97.59 อยู่ระหว่างการรักษา 513 ราย เสียชีวิต 25 ราย การติดเชื้อในประเทศพบ 5 จังหวัด ได้แก่ สมุทรสาคร 38 ราย กรุงเทพมหานคร 12 ราย ประจวบคีรีขันธ์ นนทบุรี และราชบุรี จังหวัดละ 1 ราย
นายแพทย์เฉวตสรรกล่าวต่อว่า กรุงเทพมหานคร พบผู้ติดเชื้อจากการค้นหาเชิงรุก 10 ราย ส่วนหนึ่งเป็นผู้ลักลอบเดินทางเข้าประเทศไทยจากชายแดนไทย-มาเลเซีย ทั้งชาวเมียนมาและกัมพูชา หลังกักตัวที่อ.สุไหงโกลก ถูกส่งตัวมาดำเนินคดีที่กรุงเทพมหานคร ตรวจพบการติดเชื้อ ได้รายงานเป็นยอดผู้ติดเชื้อรายใหม่ของกรุงเทพมหานคร ส่วน จ.ประจวบคีรีขันธ์ พบผู้ลักลอบเข้าประเทศจากเมียนมาติดเชื้อ 1 ราย มีการตรวจค้นหาเชิงรุกพบติดเชื้อใหม่อีก 3 ราย ซึ่งจะมีการรายงานเข้าระบบอย่างเป็นทางการต่อไปวันพรุ่งนี้
สำหรับกรณีสามีภรรยาขายอาหารในโรงงานแห่งหนึ่ง จ.ปราจีนบุรี ซึ่งรายงานไปแล้ว มีผู้ติดเชื้อ 5 ราย คือสามีภรรยาและลูกจ้าง 3 ราย จากการติดตามผู้สัมผัสยังไม่พบการติดเชื้อเพิ่มเติม ทั้งผู้สัมผัสร่วมบ้าน 4 ราย ได้แก่ ลูกชาย ลูกสะใภ้ หลาน และลูกสาว กลุ่มคนช่วยงานที่ร้านตอนกลางวัน 7 คน และบุคลากรศูนย์การแพทย์ โดยทั้งหมดรอตรวจเชื้อครั้งที่ 2 เช่นเดียวกับการค้นหาเชิงรุกในโรงงาน 1,428 ราย ไม่พบติดเชื้อเช่นกัน
“ขณะนี้ ประชาชนมีความคาดหวังการผ่อนคลายในช่วงเทศกาลสงกรานต์ ย้ำว่าแม้จะมีมาตรการผ่อนคลาย ความร่วมมือของทุกคนในการป้องกันตัวเองยังคงสำคัญที่สุดในการป้องกันการระบาดระลอกถัดไป โดยเฉพาะคนวัยทำงาน เดินทางออกนอกบ้าน ต้องระมัดระวังการนำเชื้อไปติดคนในบ้าน โดยเฉพาะผู้สูงอายุ จะช่วยป้องกันการป่วย การเสียชีวิตและการระบาด โดยขอให้คงมาตรการเว้นระยะห่าง ล้างมือ และสวมหน้ากาก” นายแพทย์เฉวตสรรกล่าว
นายแพทย์เฉวตสรรกล่าวต่อว่า สำหรับความก้าวหน้าการฉีดวัคซีนโควิด 19 ตั้งแต่วันที่ 28 กุมภาพันธ์ - 10 มีนาคม 2564 ฉีดวัคซีนแล้ว 36,797 ราย หลายจังหวัดฉีดวัคซีนได้ครบตามเป้าหมาย 100% แล้ว ได้แก่ สมุทรสงคราม ราชบุรี ชลบุรี ภูเก็ต และสุราษฎร์ธานี หลายจังหวัดฉีดกลุ่มเป้าหมายได้มากกว่าร้อยละ 70  ได้แก่ ตาก นนทบุรี นครปฐม และสมุทรปราการ โดยผู้ได้รับวัคซีนวันแรกๆ อยู่ระหว่างนัดหมายมาฉีดเข็มที่ 2 ประมาณวันที่ 21 มีนาคมเป็นต้นไป ทั้งนี้ การฉีดวัคซีนโดยทั่วไปอาจเกิดปฏิกิริยาได้ เช่น ปวดตึงบริเวณที่ฉีดวัคซีน ปวดกล้ามเนื้อ เป็นต้น ถือเป็นอาการเล็กน้อย หายเองได้ ไม่ต้องนอนโรงพยาบาล มีระบบติดตามอาการหลังฉีด การรายงานผ่านไลน์หมอพร้อม และขณะนี้ยังไม่มีการลงทะเบียนจองผ่านหมอพร้อม
**********************************  11 มีนาคม 2564

ที่มา : https://www.thaigov.go.th/news/contents/details/39889