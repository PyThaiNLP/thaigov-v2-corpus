รัฐบาลไทย-ข่าวทำเนียบรัฐบาล-รมว.สุชาติ ลุยตรวจศูนย์ทบทวนสิทธิ ม33เรารักกัน เคลื่อนที่ จ.ปทุมธานี พร้อมเปิดบริการทบทวนสิทธิวันแรกแก่กลุ่มที่ลงทะเบียนไม่ผ่านหรือตกค้างหรือไม่มีสมาร์ทโฟน วันที่ 15 – 28 มี.ค.นี้


วันจันทร์ที่ 15 มีนาคม 2564
รมว.สุชาติ ลุยตรวจศูนย์ทบทวนสิทธิ ม33เรารักกัน เคลื่อนที่ จ.ปทุมธานี พร้อมเปิดบริการทบทวนสิทธิวันแรกแก่กลุ่มที่ลงทะเบียนไม่ผ่านหรือตกค้างหรือไม่มีสมาร์ทโฟน วันที่ 15 – 28 มี.ค.นี้
นายสุชาติ ชมกลิ่น รัฐมนตรีว่าการกระทรวงแรงงาน นำทีมลงพื้นที่จังหวัดปทุมธานี ตรวจเยี่ยมการให้บริการศูนย์ประสานงานทบทวนสิทธิโครงการ ม33เรารักกัน ณ สำนักงานประกันสังคมจังหวัดปทุมธานี และศูนย์ประสานงานฯ เคลื่อนที่ ณ บริษัท เด็มโก้ จำกัด (มหาชน)
เมื่อวันที่ 15 มีนาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการตรวจเยี่ยมการให้บริการศูนย์ประสานงานทบทวนสิทธิโครงการ ม33เรารักกัน ณ สำนักงานประกันสังคมจังหวัดปทุมธานี ตำบลบ้านกลางอำเภอเมือง จังหวัดปทุมธานี และศูนย์ประสานงานทบทวนสิทธิโครงการ ม33เรารักกันสำนักงานประกันสังคมจังหวัดปทุมธานีเคลื่อนที่ ณ บริษัท เด็มโก้ จำกัด (มหาชน) ตำบลสวนพริกไทย อำเภอเมือง จังหวัดปทุมธานี โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฎิบัติหน้าที่ประจำกระทรวงแรงงาน นายสุทธิ สุโกศล ปลัดกระทรวงแรงงาน นายชัยวัฒน์ ชื่นโกสุม ผู้ว่าราชการจังหวัดปทุมธานี นางประพีร์ ปุ้ยพันธวงศ์ ประธานกรรมการบริษัท เด็มโก้ จำกัด (มหาชน) พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย โดยรัฐมนตรีว่าการกระทรวงแรงงาน กล่าวว่า ตามที่รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญในการช่วยเหลือเยียวยาแบ่งเบาภาระค่าครองชีพของผู้ประกันตนมาตรา 33 ให้ได้รับสิทธิคนละ 4,000 บาท และให้ลงทะเบียนผ่านเว็บไซต์ www.ม33เรารักกัน.com ตั้งแต่วันที่ 21 ก.พ. – 7 มี.ค.64 และมีผู้ลงทะเบียนทั้งสิ้นจำนวน 8,208,286 คน ซึ่งมีการตรวจสอบข้อมูลประมวลผลและคัดกรองผู้ที่ได้รับสิทธิตั้งแต่วันที่ 8-14 มี.ค.64
นายสุชาติ กล่าวต่อว่า ในวันนี้สำนักงานประกันสังคมได้ประกาศผู้มีสิทธิได้รับเงินทางเว็บไซต์ www.ม33เรารักกันถ้าตรวจสอบแล้วไม่มีสิทธิ์ จะต้องรีบทบทวนสิทธิ โดยในการทบทวนสิทธิตั้งแต่วันที่ 15 -28 มี.ค.64 มี 2 กลุ่ม กลุ่มแรก คือ ผู้ยังไม่ได้ลงทะเบียนมาก่อนกับผู้ที่ได้รับ SMS จากธนาคารกรุงไทยว่าชื่อ นามสกุลผิด ให้ทบทวนสิทธิผ่านทางเว็บไซต์ www.ม33เรารักกัน.com ส่วนกลุ่มที่ 2 คือ ผู้ที่ไม่มีสมาร์ทโฟน และผู้ที่ลงทะเบียนแล้วแต่ระบบแจ้งว่าไม่ได้อยู่ในมาตรา 33 จะต้องไปทบทวนสิทธิที่สำนักงานประกันสังคมกรุงเทพมหานครพื้นที่/จังหวัด/สาขา ทั่วประเทศ ตั้งแต่เวลา 08.30 – 18.30 น. ทุกวันไม่เว้นวันหยุดราชการ โดยให้นำบัตรประชาชนแบบสมาร์ทการ์ดมาด้วย ทั้งนี้ ศูนย์ประสานงานทบทวนสิทธิ ม33เรารักกัน จัดตั้งขึ้นเพื่ออำนวยความสะดวกแก่ผู้ประกันตน มีหน้าที่รับเรื่องประสานงาน ตรวจสอบสิทธิการเป็นผู้ประกันตนมาตรา 33 ให้คำปรึกษาแนะนำเกี่ยวกับโครงการ ตอบข้อสอบถามในกรณีที่ไม่ได้รับสิทธิจากโครงการ ตลอดจนผู้ประกันตนไม่ได้รับสิทธิกรณีอื่น ๆ ด้วย ณ สำนักงานประกันสังคมกรุงเทพมหานครพื้นที่/จังหวัด/สาขา ทั่วประเทศ
ทั้งนี้ ที่ศูนย์ประสานงานทบทวนสิทธิ ม33เรารักกัน ณ สำนักงานประกันสังคมจังหวัดปทุมธานี พบว่า มีผู้ประกันตนมาตรา 33 มีสิทธิจำนวน 391,401 คน ลงทะเบียนผ่านเว็บไซต์ www.ม33เรารักกัน.com แล้วจำนวน 316,549 คน ยังไม่ได้ลงทะเบียน 74,852 คน ซึ่งในวันนี้มีผู้ประกันตนมายื่นขอทบทวนสิทธิแล้ว 125 ราย ส่วนที่บริษัท เด็มโก้ จำกัด (มหาชน) จังหวัดปทุมธานีมีผู้ประกันตนมาตรา 33 จำนวน 610 คน ยังไม่ได้ลงทะเบียน 123 คน ซึ่งส่วนใหญ่เป็นกลุ่มที่ไม่มีสมาร์ทโฟน

ที่มา : https://www.thaigov.go.th/news/contents/details/40005