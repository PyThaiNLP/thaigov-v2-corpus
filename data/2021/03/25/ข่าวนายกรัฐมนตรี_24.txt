รัฐบาลไทย-ข่าวทำเนียบรัฐบาล-นายกฯ ประชุมบอร์ด คนร. ย้ำกำหนดเป้าหมายพัฒนารัฐวิสาหกิจให้ชัดเจน ร่วมขับเคลื่อนจีดีพีประเทศให้บรรลุเป้าหมายร้อยละ 4 ในปีนี้ กำชับการทำงานทุกอย่างต้องโปร่งใส มีประสิทธิภาพ 


วันพฤหัสบดีที่ 11 มีนาคม 2564
พิมพ์
นายกฯ ประชุมบอร์ด คนร. ย้ำกำหนดเป้าหมายพัฒนารัฐวิสาหกิจให้ชัดเจน ร่วมขับเคลื่อนจีดีพีประเทศให้บรรลุเป้าหมายร้อยละ 4 ในปีนี้ กำชับการทำงานทุกอย่างต้องโปร่งใส มีประสิทธิภาพ
นายกรัฐมนตรีเป็นประธานประชุมบอร์ด คนร. ย้ำกำหนดเป้าหมายพัฒนารัฐวิสาหกิจให้ชัดเจน ร่วมขับเคลื่อนจีดีพีประเทศให้บรรลุเป้าหมายร้อยละ 4 ในปีนี้ กำชับการทำงานทุกอย่างต้องโปร่งใส มีประสิทธิภาพ
วันนี้ (10 มี.ค.64) นายอนุชา บูรพชัยศรี โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการนโยบายรัฐวิสาหกิจ (คนร.) ครั้งที่ 1/2564 ร่วมกับนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน นายอาคม เติมพิทยาไพสิฐ รัฐมนตรีว่าการกระทรวงการคลัง นายศักดิ์สยาม ชิดชอบ รัฐมนตรีว่าการกระทรวงคมนาคม และผู้ที่เกี่ยวข้อง
นายกรัฐมนตรีได้กล่าวมอบนโยบายต่อที่ประชุมว่า การทำงานของ คนร. ในปี 64 นี้  มีทั้งงานที่ต้องทำต่อเนื่องจากปี 63 งานที่ต้องทำใหม่ งานที่ต้องแก้ไขและฟื้นฟูให้กับรัฐวิสาหกิจต่าง ๆ โดย คนร. ต้องพัฒนารัฐวิสาหกิจให้ได้ทั้งในวันนี้และในอนาคต เพราะรัฐวิสาหกิจเป็นเครื่องจักรหนึ่งที่สำคัญของรัฐบาลในการขับเคลื่อนเศรษฐกิจของประเทศไทย ซึ่งคณะกรรมการ คนร. ทุกคนคือทีมประเทศไทย นายกรัฐมนตรีในฐานะเป็นหัวเรือ จะทำหน้าที่นำเรือฟันฝ่าอุปสรรคผ่านน้ำเชี่ยวในห้วงเวลานี้ให้ได้  ทั้งนี้ ในการทำงานจะต้องทำตามเป้าหมาย เจตนารมณ์ วัตถุประสงค์ให้ได้ นำเป้าหมายทุกเรื่องเป็นตัวกำหนดตั้งต้น แล้วจึงวางแผนการทำงานที่ตอบสนองเป้าหมายเพื่อให้แก้ไขปัญหาได้สำเร็จ รวมทั้งต้องวางแผนเตรียมการกับสิ่งที่ต้องเผชิญระหว่างการทำงานในข้างหน้าด้วย และในวันนี้รัฐบาลเตรียมพร้อมเรื่องของรัฐวิสาหกิจ เร่งขับเคลื่อนฟื้นฟูรัฐวิสาหกิจที่มีปัญหาโดยเร็ว
นายกรัฐมนตรีกล่าวว่า รัฐบาลได้ตั้งเป้าหมายการขับเคลื่อนจีดีพีประเทศในปี 64 ที่ร้อยละ 4 ซึ่งถือเป็นเป้าหมายที่ท้าทาย โดยรัฐวิสาหกิจจะเป็นเครื่องจักรสำคัญในการขับเคลื่อนจีดีพีประเทศ ดังนั้น จึงขอให้ได้มีการพิจารณาเรื่องการลงทุนใหม่ ๆ ที่จะช่วยทำให้จีดีพีประเทศสูงขึ้นอย่างสอดคล้องกับยุทธศาสตร์ชาติและเป็น New Normal ทั้งนี้ ยุทธศาสตร์ชาติคำนึงถึงอุตสาหกรรมเป้าหมายที่ต้องตอบโจทย์ในเรื่องต่าง ๆ เช่น BCG Model อีอีซี และ 5G เป็นต้น ซึ่งรัฐวิสาหกิจหลายแห่งก็มีความเกี่ยวข้องกับการทำงานในเรื่องเหล่านี้ รัฐวิสาหกิจจึงจะต้องนำนโยบายของรัฐบาลไปขับเคลื่อนเพื่อให้เกิดสิ่งใหม่ ๆ ขึ้น รวมทั้งต้องประสานการทำงานกับสภาพัฒนาการเศรษฐกิจและสังคมแห่งชาติด้วย
นายกรัฐมนตรีกล่าวด้วยว่า ในวันนี้ต้องกำหนดเป้าหมายการพัฒนารัฐวิสาหกิจให้ชัดเจน โดยไม่เป็นเพียงเป้าหมายแบบเดิม ๆ แต่เป็นเป้าหมายใหม่ที่เพิ่มจากเป้าหมายเดิม มีความสอดคล้องกับ New Normal และหลักเกณฑ์การประเมินผลต่าง ๆ ที่ได้กำหนดขึ้น จะต้องเกิดผลให้ยกระดับรัฐวิสาหกิจได้ ดังนั้น ต้องมีการวิเคราะห์ จำแนกรัฐวิสาหกิจตามศักยภาพขีดความสามารถเป็นสำคัญ รวมทั้งหาแนวทางพัฒนารัฐวิสาหกิจที่ดีอยู่แล้วให้ดียิ่งขึ้น และหากลไกวิธีการใหม่เพื่ออุดหนุนรัฐวิสาหกิจที่ต้องดูแลประชาชนแต่มีกำไรน้อย เช่น ขสมก. โดยให้มีการเทียบเคียงกับต่างประเทศ รวมทั้งเร่งฟื้นฟูรัฐวิสาหกิจที่ยังไม่ดี ให้ดีขึ้นได้โดยเร็ว
“นายกรัฐมนตรียังได้กำชับการทำงานของ คนร. ว่า ในการทำงานเพื่อรัฐวิสาหกิจ จะต้องระวังเรื่องการเข้ามาแสวงหาผลประโยชน์ ต้องช่วยกันทำให้ทุกอย่างโปร่งใส มีประสิทธิภาพ ยึดหลักธรรมาภิบาล โดยปัญหาของรัฐวิสาหกิจจะต้องได้รับการแก้ไขพัฒนาในวันนี้ เพราะรัฐวิสาหกิจเป็นเครื่องจักรสำคัญที่จะทำให้ประเทศไทยเดินหน้าไปได้” โฆษกรัฐบาลกล่าว
ทั้งนี้ คนร. มีมติเห็นชอบในหลักการของการจัดตั้งบริษัทในเครือของรัฐวิสาหกิจ 2 แห่ง คือ  1. บริษัทในเครือของการไฟฟ้านครหลวง (กฟน.) (บริษัท MEA Smart Energy Solutions จำกัด) เพื่อดำเนินธุรกิจเกี่ยวเนื่องกับการให้บริการให้คำปรึกษาการออกแบบ ติดตั้ง บำรุงรักษา และลงทุนด้านการบริหารจัดการระบบพลังงานทดแทน (Renewable Energy) และระบบพลังงานแบบอัจฉริยะ (Smart Energy) แบบครบวงจรเพื่อรองรับการเป็นเมืองอัจฉริยะ (Smart City) โดย กฟน. จะถือหุ้น 100% ของบริษัทในเครือดังกล่าว  2. บริษัทในเครือของการไฟฟ้าฝ่ายผลิตแห่งประเทศไทย (กฟผ.) เพื่อพัฒนาต่อยอดผลงานวิจัยและพัฒนานวัตกรรมของ กฟผ. และกลุ่ม กฟผ. สู่เชิงพาณิชย์ และลงทุนในธุรกิจพลังงานเพื่ออนาคต (Future Energy) โดย กฟผ. จะถือหุ้น 40% ของบริษัทในเครือดังกล่าว และมีบริษัท ผลิตไฟฟ้า จำกัด(มหาชน) (EGCO) และบริษัท ราช กรุ๊ป จำกัด (มหาชน) (RATCH) ซึ่งเป็นบริษัทในเครือของ กฟผ. ร่วมถือหุ้นด้วยแห่งละ 30%
พร้อมกับ คนร. เห็นชอบหลักเกณฑ์การประเมินผลการดำเนินงานของรัฐวิสาหกิจ โดยกำหนดให้มีการประเมินผลการดำเนินงานของรัฐวิสาหกิจใน 3 ด้าน ได้แก่ 1) ด้านการดำเนินงานตามนโยบายและภารกิจตามยุทธศาสตร์ 2) ด้านผลการดำเนินงาน (การเงินและไม่ใช่การเงิน) และ 3) ด้านการบริหารจัดการองค์กรตาม Core Business Enablers ทั้ง 8 หัวข้อ และให้เริ่มใช้หลักเกณฑ์การประเมินผลดังกล่าวตั้งแต่ปี 2564 เป็นต้นไป เพื่อกำกับติดตามและเพิ่มศักยภาพในการดำเนินงานของรัฐวิสาหกิจ รวมทั้งยกระดับการดำเนินงานของรัฐวิสาหกิจให้เชื่อมโยงระหว่างความคาดหวังตามเป้าหมายที่รัฐบาลกำหนดกับความรับผิดชอบระดับองค์กรและระดับรายบุคคลของรัฐวิสาหกิจ

ที่มา : https://www.thaigov.go.th/news/contents/details/39839