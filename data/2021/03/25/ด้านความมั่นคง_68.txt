รัฐบาลไทย-ข่าวทำเนียบรัฐบาล-มหาดไทย จัดเสวนาฯ “เทคนิคการจัดซื้อ จัดจ้าง และการบริหารพัสดุภาครัฐ” มุ่งเพิ่มประสิทธิภาพการปฏิบัติงานด้านการจัดซื้อ จัดจ้าง และบริหารพัสดุภาครัฐ เพื่อลดความผิดพลาด มีความคุ้มค่า โ


วันพุธที่ 17 มีนาคม 2564
พิมพ์
มหาดไทย จัดเสวนาฯ “เทคนิคการจัดซื้อ จัดจ้าง และการบริหารพัสดุภาครัฐ” มุ่งเพิ่มประสิทธิภาพการปฏิบัติงานด้านการจัดซื้อ จัดจ้าง และบริหารพัสดุภาครัฐ เพื่อลดความผิดพลาด มีความคุ้มค่า โ
มหาดไทย จัดเสวนาฯ “เทคนิคการจัดซื้อ จัดจ้าง และการบริหารพัสดุภาครัฐ” มุ่งเพิ่มประสิทธิภาพการปฏิบัติงานด้านการจัดซื้อ จัดจ้าง และบริหารพัสดุภาครัฐ เพื่อลดความผิดพลาด มีความคุ้มค่า โปร่งใส และตรวจสอบได้
เมื่อวันที่ 15 มีนาคม 2564 เวลา 13.30 น. ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย มอบหมายให้ นายสมคิด จันทมฤก รองปลัดกระทรวงมหาดไทย เป็นประธานในพิธีเปิดกิจกรรมเสวนาแลกเปลี่ยนเรียนรู้ในรูปแบบชุมชนนักปฏิบัติ (CoPs) ครั้งที่ 2 ประจำปีงบประมาณ พ.ศ. 2564 ในหัวข้อเรื่อง “เทคนิคการจัดซื้อ จัดจ้าง และการบริหารพัสดุภาครัฐ” จัดขึ้นโดย สถาบันดำรงราชานุภาพ กระทรวงมหาดไทย ซึ่งการเสวนาในครั้งนี้ได้รับเกียรติจากวิทยากรผู้เชี่ยวชาญจากกรมบัญชีกลาง กระทรวงการคลัง เข้าร่วมถ่ายทอดความรู้และประสบการณ์ และได้มีการถ่ายทอดสดผ่านระบบ Video Conference ไปยังศาลากลางจังหวัด ทั้ง 76 แห่งทั่วประเทศ พร้อมทั้งสามารรับชมผ่านระบบ Video Streaming และผ่านระบบสถานีโทรทัศน์กรมการปกครอง (DOPA Channel) ไปยังอำเภอทุกอำเภอด้วย
โอกาสนี้ นายสมคิด จันทมฤก รองปลัดกระทรวงมหาดไทย ได้กล่าวขอบคุณสถาบันดำรงราชานุภาพ รวมทั้งทุกฝ่ายที่เกี่ยวข้อง ที่ได้ร่วมกันจัดเสวนาแลกเปลี่ยนเรียนรู้ในรูปแบบชุมชนนักปฏิบัติ (CoPs) ในครั้งนี้ ซึ่งมีทั้งการส่งเสริมความรู้ ความเข้าใจ และแลกเปลี่ยนประสบการณ์ การนำประเด็นปัญหาหรือข้อจำกัดในการปฏิบัติงานมาหารือร่วมกัน ตลอดจนการนำเสนอแนวทางการเพิ่มประสิทธิภาพการปฏิบัติงานด้านการจัดซื้อ จัดจ้าง และบริหารพัสดุภาครัฐ เพื่อนำไปใช้ในการแก้ไขปัญหาการดำเนินงานโครงการ และกิจกรรมต่าง ๆ ให้มีความถูกต้อง เป็นไปตามแผนที่กำหนด และเบิกจ่ายงบประมาณเพื่อสนับสนุนภารกิจต่าง ๆ ให้เป็นไปตามเป้าหมาย ผลผลิต และผลลัพธ์ ที่ตกลงไว้กับสำนักงบประมาณ เพื่อให้สอดรับกับเป้าหมายการเบิกจ่ายงบประมาณของรัฐบาล
สำหรับการจัดเสวนาฯ “เทคนิคการจัดซื้อ จัดจ้าง และการบริหารพัสดุภาครัฐ” มีวัตถุประสงค์เพื่อเป็นการเพิ่มประสิทธิภาพการปฏิบัติงานด้านการจัดซื้อ จัดจ้าง และบริหารพัสดุภาครัฐประจำปีของหน่วยงานต่าง ๆ ทั้งในส่วนกลางและส่วนภูมิภาค ให้เป็นไปตามระเบียบกฎหมายที่เกี่ยวข้อง ลดความผิดพลาด มีความคุ้มค่า โปร่งใส และตรวจสอบได้ โดยมีเป้าประสงค์ให้บุคลากรที่เกี่ยวข้องในภาคส่วนต่าง ๆ ได้ตระหนักถึงความสำคัญของประเด็นดังกล่าว

ที่มา : https://www.thaigov.go.th/news/contents/details/40057