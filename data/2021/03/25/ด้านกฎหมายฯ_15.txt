รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุมประพฤติจัดงานสัมมนาทางวิชาการ เรื่อง “การพัฒนาระบบการเฝ้าระวังการกระทำผิดซ้ำในชุมชน” ครั้งที่ ๓ 


วันพฤหัสบดีที่ 4 มีนาคม 2564
กระทรวงยุติธรรม โดยกรมคุมประพฤติจัดงานสัมมนาทางวิชาการ เรื่อง “การพัฒนาระบบการเฝ้าระวังการกระทำผิดซ้ำในชุมชน” ครั้งที่ ๓
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการสัมมนาทางวิชาการ เรื่อง “การพัฒนาระบบการเฝ้าระวังการกระทำผิดซ้ำในชุมชน” ครั้งที่ ๓
ในวันพุธที่ ๓ มีนาคม ๒๕๖๔  เวลา ๐๙.๓๐ น. ณ ห้องออดิทอเรียม ชั้น ๒ อาคารทรงกลม โรงแรมเซ็นทรา บาย เซ็นทารา ศูนย์ราชการ และคอนเวนชันเซ็นเตอร์ ถนนแจ้งวัฒนะ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการสัมมนาทางวิชาการ เรื่อง “การพัฒนาระบบการเฝ้าระวังการกระทำผิดซ้ำในชุมชน” ครั้งที่ ๓
พร้อมบรรยายพิเศษหัวข้อ “บทบาทของกระทรวงยุติธรรมกับมาตรการสำคัญในการเฝ้าระวังการกระทำผิดซ้ำในชุมชนเพื่อสร้างความปลอดภัยให้กับสังคม” โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม นายวิทยา สุริยะวงค์ รองปลัดกระทรวงยุติธรรม คณะผู้บริหารกระทรวงยุติธรรม ผู้แทนภาคประชาชน นักวิชาการ ผู้แทนหน่วยงานที่เกี่ยวข้อง และสื่อมวลชน เข้าร่วมฯ
โดยการจัดงานในครั้งนี้มีวัตถุประสงค์เพื่อรับฟังความคิดเห็นที่มีความครอบคลุมจากมุมมองของภาคประชาชน นักวิชาการผู้ทรงคุณวุฒิ ผู้แทนจากหน่วยงานที่เกี่ยวข้อง ตลอดจนสื่อมวลชนและกำหนดรูปแบบมาตรการและวิธีการ ในการแก้ไขปัญหาการกระทำผิดซ้ำในชุมชน รวมทั้งกำหนดกลไกการเฝ้าระวังทางสังคมโดยบูรณาการการทำงานร่วมกันของทุกภาคส่วน ที่เกี่ยวข้องและเทคโนโลยีในการเฝ้าระวังและติดตามอย่างมีประสิทธิภาพ เพื่อจะได้มีรูปแบบมาตรการและวิธีการในการแก้ไขปัญหาการกระทำผิดซ้ำในชุมชน เพื่อแก้ไขปัญหาผู้กระทำผิดที่มีลักษณะพิเศษไม่หวนกลับไปกระทำผิดซ้ำ ได้อย่างเป็นรูปธรรม
โอกาสนี้ รัฐมนตรีว่าการกระทรวงยุติธรรม กล่าวว่า จากคดีสะเทือนขวัญต่างๆที่ปรากฏเป็นข่าวในช่วงระยะเวลาที่ผ่านมา หลายๆกรณีได้สร้างความกังวลใจให้แก่ประชาชนเกี่ยวกับความปลอดภัยในชีวิตและทรัพย์สิน โดยจากการตรวจสอบข้อมูลพบว่า ผู้ที่ไปกระทำผิดในลักษณะสะเทือนขวัญดังกล่าว มักจะเป็นผู้ที่เคยต้องโทษจำคุกในเรือนจำ และได้รับการปล่อยตัวเมื่อรับโทษจนครบกำหนด โดยไม่มีการเฝ้าระวังและติดตาม ตรวจสอบพฤติกรรมภายหลังพ้นโทษ และกลับไปดำรงชีวิตอยู่ในชุมชน กระทรวงยุติธรรมจึงมีความห่วงใยในความปลอดภัยของประชาชน โดยได้นำสภาพปัญหาและความต้องการไปกำหนดแผนและกลไกต่างๆ ทั้งในเรื่องของกฎหมาย จะต้องปรับแก้ให้เหมาะสมกับสถานการณ์ แต่กระบวนการทางกฎหมายมีความจำเป็นต้องใช้เวลาอีกระยะหนึ่ง ดังนั้นกรมคุมประพฤติ กระทรวงยุติธรรม จึงได้ดำเนินการควบคู่กันเป็นการเร่งด่วน คือการจัดตั้ง ศูนย์เฉพาะกิจเฝ้าระวัง (JSOC) ขึ้น เพื่อทำหน้าที่ในการเฝ้าระวังและติดตามผู้พ้นโทษในคดีสะเทือนขวัญ ด้วยกลไกทางสังคมและความร่วมมือจากหน่วยงานที่เกี่ยวข้อง โดยผลดำเนินการที่ผ่านมาถือว่าทำได้ดี ผู้กระทำผิดที่พ้นโทษไม่หวนกลับไปกระทำผิดซ้ำ และประกอบอาชีพที่เป็นกิจลักษณะ
นายสมศักดิ์ กล่าวอีกว่า เมื่อพิจารณาจากแนวคิดที่ว่า หากชุมชนรู้ถึงอันตรายในชุมชนจะไม่มีผู้ได้รับอันตราย ซึ่งปรากฏเป็นตัวอย่างที่ดีจากต่างประเทศ กระทรวงยุติธรรมจึงแสวงหาวิธีเพื่อกำหนดเป็นนโยบาย ที่จะเฝ้าระวังและติดตามพฤติกรรมผู้กระทำผิดที่เคยก่อในคดีสะเทือนขวัญ หรือมีความเสี่ยงที่จะทำผิด ด้วยการพักการลงโทษให้ผู้กระทำผิดออกมาปรับตัวใช้ชีวิตร่วมกับสังคม และมีมาตรการคุมความประพฤติ รวมทั้งนำอุปกรณ์ติตดามตัว หรือกำไล EM มาใช้เป็นเครื่องมือในการเฝ้าระวังและติดตาม โดยนำอาสาสมัครคุมประพฤติ ภาคีเครือข่ายภาคประชาชน เข้ามามีส่วนร่วมในการสอดส่องดูแล จึงนับเป็นโอกาสสำคัญ สำหรับผู้ต้องขังที่เคยมีพฤติกรรมร้ายแรงที่ได้กลับมาดำรงชีวิตกับสังคมก่อนพ้นโทษ และเปิดโอกาสให้สังคมได้ใช้เวลาปรับตัวในการอยู่ร่วมกับผู้ที่ได้รับการพักโทษ มีมาตรการทางกฎหมายของกรมคุมประพฤติ มาตรการทางสังคมที่เหมาะสม รองรับความมั่นใจในความปลอดภัยให้กับสังคม ดังนั้นเพื่อความรอบคอบ และทำให้นโยบายมีประสิทธิภาพ จึงต้องรับฟังความคิดเห็นจากผู้เกี่ยวข้องอย่างรอบด้าน
"สังคมอาจตกใจว่าทำไมไม่ขังผู้กระทำผิดจนครบโทษ หากเราขังจนครบกำหนดแล้วปล่อยตัวมา สังคมจะไม่เกิดการระวังตัว อาจะเกิดเหตุการณ์ในลักษณะแบบที่ผ่านๆมาได้ หากกลุ่มผู้ทำผิดนี้ได้รับการปล่อยตัวก่อนประมาณ ๑-๒ ปี แต่ยังอยู่ในสถานะของนักโทษเด็ดขาด โดยมีกลไกเฝ้าระวังโดยศูนย์ JSOC ติดกำไล EM และสร้างการรับรู้ให้กับสังคมว่ามีบุคคลอันตรายอยู่ในพื้นที่ เพื่อให้สังคมช่วยกันเฝ้าระวังน่าจะดีกว่าสังคมไม่รู้อะไรเลย การสัมมนาในครั้งนี้เป็นครั้งที่ ๓ ซึ่งเวทีที่ผ่านมา ๒ เวทีเห็นด้วย มีการแลกเปลี่ยนความรู้ สร้างความเข้าใจและเกิดการมีส่วนร่วมจากเครือข่ายภาคราชการและนักวิชาการ จนได้ข้อเสนอแนะเพื่อนำไปปรับให้เกิดข้อสรุปที่เหมาะสมครบถ้วนรอบด้าน นำไปใช้ปฏิบัติงานได้จริง"นายสมศักดิ์ กล่าว

ที่มา : https://www.thaigov.go.th/news/contents/details/39632