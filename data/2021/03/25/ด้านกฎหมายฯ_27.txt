รัฐบาลไทย-ข่าวทำเนียบรัฐบาล-รมว.ยุติธรรม เปิดอาคารบูรณาการกระทรวงยุติธรรมจังหวัดสุโขทัย มุ่งเป็นศูนย์กลางให้บริการด้านงานยุติธรรม และอำนวยความยุติธรรมให้ประชาชนในพื้นที่ได้อย่างสะดวก รวดเร็ว


วันจันทร์ที่ 8 มีนาคม 2564
รมว.ยุติธรรม เปิดอาคารบูรณาการกระทรวงยุติธรรมจังหวัดสุโขทัย มุ่งเป็นศูนย์กลางให้บริการด้านงานยุติธรรม และอำนวยความยุติธรรมให้ประชาชนในพื้นที่ได้อย่างสะดวก รวดเร็ว
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดอาคารบูรณาการกระทรวงยุติธรรมจังหวัดสุโขทัย มุ่งเป็นศูนย์กลางให้บริการด้านงานยุติธรรม และอำนวยความยุติธรรมให้ประชาชนในพื้นที่ได้อย่างสะดวก รวดเร็ว
ในวันศุกร์ที่ ๕ มีนาคม ๒๕๖๔ เวลา ๑๓.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดอาคารบูรณาการกระทรวงยุติธรรมจังหวัดสุโขทัย ตำบลบ้านกล้วย อำเภอเมือง จังหวัดสุโขทัย เพื่อเป็นศูนย์รวมของหน่วยงานในสังกัดกระทรวงยุติธรรมที่อยู่ในพื้นที่ให้มีสถานที่ทำการอยู่ในที่เดียวกัน เป็นศูนย์กลางในการให้บริการ และอำนวยความยุติธรรมให้ประชาชนได้อย่างมีประสิทธิภาพ  โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายวิรุฬ พรรณเทวี ผู้ว่าราชการจังหวัดสุโขทัย ผู้บริหารกระทรวงยุติธรรม ข้าราชการ และประชาชนในจังหวัดสุโขทัย เข้าร่วมงาน
สำหรับอาคารบูรณาการกระทรวงยุติธรรมจังหวัดสุโขทัย มีหน่วยงานในสังกัดกระทรวงยุติธรรม ๔ หน่วยงาน ได้แก่ สำนักงานบังคับคดีจังหวัดสุโขทัย สำนักงานคุมประพฤติจังหวัดสุโขทัย สถานพินิจและคุ้มครองเด็กและเยาวชนจังหวัดสุโขทัย และสำนักงานยุติธรรมจังหวัดสุโขทัย
นายสมศักดิ์ กล่าวว่า ตนอยากเห็นจังหวัดสุโขทัยมีการขับเคลื่อน และพัฒนาไปในทิศทางที่ดีขึ้น โดยได้ร่วมกันวางแผนกับหน่วยงานที่เกี่ยวข้องในจังหวัด เช่น เกษตรจังหวัด พาณิชย์จังหวัด  ปศุสัตว์จังหวัด พัฒนาการจังหวัด สำนักชลประทาน เพื่อการแก้ไขปัญหาด้านต่างๆ ให้กับพี่น้องประชาชน ดังนี้
๑) ด้านการเกษตร ปศุสัตว์ ได้แก่ การส่งเสริมการปลูกทุเรียน เริ่มต้นประมาณ ๑๐,๐๐๐ ต้น การเลี้ยงโคเนื้อ ไก่ชน การปลูกชา เป็นต้น
๒) ด้านการสร้างรายได้ และสร้างอาชีพ ได้แก่  การส่งเสริมอาชีพเพื่อให้ประชาชนมีรายได้เพิ่มขึ้น เป็นจำนวน ๕๐๐ บาท ต่อคนต่อเดือน ซึ่งจะทำให้ GDP ประชากรในจังหวัดสุโขทัยเพิ่มขึ้นเดือนละ ๓๐๐ ล้านบาทต่อเดือน และเท่ากับ ๓,๖๐๐ ล้านบาท ต่อปี
๓) การส่งเสริมระบบชลประทาน โดยสนับสนุนให้มีโครงการคลองท่อทองแดง และคลอง
แม่ระกา เพื่อให้ประชาชนได้มีน้ำใช้ในการทำการเกษตร และบริโภคอย่างเพียงพอ ซึ่งประชาชนในพื้นที่อำเภอคีรีมาศ อำเภอกงไกลาศ จังหวัดสุโขทัย รวมทั้งจังหวัดตากและจังหวัดกำแพงเพชรจะได้รับประโยชน์จากการดำเนินโครงการดังกล่าว
๔) ด้านการอำนวยความยุติธรรม ได้มุ่งเน้นการรับเรื่องร้องทุกข์ การเยียวยาผู้เสียหายและจำเลยในคดีอาญา การไกล่เกลี่ยข้อพิพาท สร้างการรับรู้ด้านกฎหมายและกระบวนการยุติธรรม รวมทั้งช่วยเหลือประชาชนด้านกฎหมาย ตลอดจนสร้างเครือข่ายอาสาสมัครยุติธรรม ในการช่วยเหลือ ดูแลประชาชนในพื้นที่ชุมชนให้เกิดประสิทธิภาพสูงสุด อันจะเป็นการสร้างสังคมแห่งความปลอดภัยในระดับพื้นที่
โอกาสนี้ กลุ่มชาวบ้านจากอำเภอกงไกรลาศ จังหวัดสุโขทัย ที่ได้รับความช่วยเหลือจากกระทรวงยุติธรรม กรณีได้รับความเดือดร้อนถูกโกงค่าซื้อสินค้าทางการเกษตร ได้มอบดอกไม้เพื่อแสดงความขอบคุณรัฐมนตรีว่าการกระทรวงยุติธรรมที่กระทรวยุติธรรมได้ให้ความช่วยเหลือจนได้รับความเป็นธรรม ต่อจากนั้น รมว.ยุติธรรม ยังได้เข้าร่วมกิจกรรม “ยุติธรรมจิตอาสาทำดีเพื่อสังคม (CSR) โดยการมอบทุนการศึกษา  อุปกรณ์การเรียน และการกีฬาให้กับโรงเรียนในจังหวัดสุโขทัย ๓ แห่ง ได้แก่ โรงเรียนวัดปากพระ โรงเรียนเชิงคีรี (สุวิชานวรุฒิ) และโรงเรียนบ้านไสยาศน์ (ราษฏร์บูรณะ)
จากนั้น รมว.ยุติธรรม ได้ประชุม​คณะกรรมการ​ขับเคลื่อน​ไทยไปด้วยกัน​ระดับพื้นที่​ ๓​ จังหวัด​ (จังหวัด​กำแพง​เพชร​ จังหวัด​ตาก​ และจังหวัด​สุโขทัย)​ และได้ศึกษาดูงานในพื้นที่ด้านปศุสัตว์ ณ กลุ่มวิสาหกิจชุมชนผู้เลี้ยงโค ต.เมืองเก่า อ.เมือง จ.สุโขทัยอีกด้วย

ที่มา : https://www.thaigov.go.th/news/contents/details/39749