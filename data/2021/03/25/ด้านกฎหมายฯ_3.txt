รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม ชี้มหันตภัยแชร์ลูกโซ่ควบคุมได้ ขอให้ภาคประชาชนต้องช่วยกันสอดส่อง 


วันอังคารที่ 2 มีนาคม 2564
ผู้ช่วยรัฐมนตรีประจำกระทรวงยุติธรรม ชี้มหันตภัยแชร์ลูกโซ่ควบคุมได้ ขอให้ภาคประชาชนต้องช่วยกันสอดส่อง
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นวิทยากรบรรยายให้ความรู้ในกิจกรรมส่งเสริมความรู้เกี่ยวกับแชร์ลูกโซ่
ในวันพฤหัสบดีที่ ๒๕ กุมภาพันธ์ ๒๕๖๔ เวลา ๑๑.๐๐ น. นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นวิทยากรบรรยายให้ความรู้ในกิจกรรมส่งเสริมความรู้เกี่ยวกับแชร์ลูกโซ่ ณ โรงแรมเบสเวสเทิร์น พลัส แวนด้า แกรนด์ ตำบลคลองเกลือ อำเภอปากเกร็ด จังหวัดนนทบุรี
ผู้ช่วยรัฐมนตรีประจำกระทรวงยุติธรรม กล่าวว่า กระทรวงยุติธรรมมีภารกิจหลักในการอำนวยความยุติธรรมให้กับประชาชน ซึ่งพลเอก ประยุทธ์ จันทร์โอชา นายกรัฐมนตรีได้เน้นย้ำนโยบายลดความเหลื่อมล้ำให้กับประชาชน สามารถเข้าถึงความยุติธรรมได้โดยไม่มีค่าใช้จ่าย หรือมีค่าใช้จ่ายน้อยที่สุด เพราะด้วยสถานะทางสังคมที่ด้อยกว่าทำให้คนยากจนเกิดความเสียเปรียบในทุกๆ มิติ แต่ปัจจุบันกระบวนการยุติธรรมของไทยมีการพัฒนา โดยเฉพาะอย่างยิ่งกองทุนยุติธรรมซึ่งเป็นฟันเฟืองสำคัญ ในการอำนวยความยุติธรรมให้กับประชาชนอย่างแท้จริง และช่วยให้คนจนสามารถเข้าสู่กระบวนการยุติธรรมได้อย่างเท่าเทียม ไม่ว่าจะเป็น ผู้ต้องหาซึ่งขาดแคลนทุนทรัพย์ในการประกันตัว หรือ เงินค่าใช้จ่ายในการเดินทาง รวมไปถึงการจัดทนายความ และการให้ความรู้ด้านกฎหมายแก่ประชาชน
กระทรวงยุติธรรมเปรียบเสมือนเครื่องจักรที่จำเป็นต้องอาศัยกลไกภาคประชาชนเป็นฟันเฟืองสำคัญในการอำนวยความยุติธรรมให้กับประชาชน โดยสิ่งที่กระผมจะถ่ายทอดให้กับทุกท่านฟังในที่นี้คือเรื่องของแชร์ลูกโซ่ ซึ่งพลเอก ประวิตร  วงษ์สุวรรณ รองนายกรัฐมนตรี ได้ผลักดันให้มีการแก้ไขกฎหมาย และขับเคลื่อนร่างพระราชบัญญัติป้องกันและปราบปรามแชร์ลูกโซ่ เพื่อเป็นเครื่องมือสำคัญ ในการแก้ไขปัญหาแชร์ลูกโซ่ซึ่งเป็นวาระแห่งชาติ
นอกจากนี้ นายสมศักดิ์ เทพสุทิน รัฐมนตรีว่าการกระทรวงยุติธรรมได้มีนโยบายเชิงรุกในการป้องกันและปราบปรามปัญหาแชร์ลูกโซ่ภายใต้การดำเนินงานของศูนย์ยุติธรรมสร้างสุข และการบูรณาการการทำงานของหน่วยงานในสังกัดกระทรวงยุติธรรม โดยเร่งรัดติดตามดำเนินคดีกับผู้กระทำความผิดอย่างต่อเนื่อง และยึดอายัดทรัพย์สินผู้กระทำความผิดเพื่อนำกลับไปคืนให้กับเหยื่อที่ถูกหลอกลวง
แม้ว่าที่ผ่านมาประเทศไทยเคยได้รับบทเรียน จากมหันตภัยแชร์ลูกโซ่ มาแล้วหลายครั้ง อาทิ แชร์แม่ชม้อย ซึ่งมีผู้เสียหายกว่า ๒๐,๐๐๐ คน คิดเป็นมูลค่าความเสียหายกว่า ๔,๕๐๐ ล้านบาท แชร์แม่นกแก้ว แชร์ชาร์เตอร์ แชร์บิทเชอร์ แชร์ยูฟัน แชร์โชกุน แชร์ Forex -๓D ซึ่งจะมีกลวิธีในการหลอกลวง แตกต่างกันออกไป แต่สิ่งที่เหมือนกัน คือ การกล่าวอ้างว่าจะให้ผลตอบแทนสูงกว่าการฝากเงินในธนาคาร จึงเป็นสิ่งที่ดึงดูดให้ประชาชนตกเป็นเหยื่อจำนวนมาก จนต้องสูญเสียทรัพย์สินเงินทองจำนวนมหาศาล จึงถึงเวลาแล้วที่จะต้องกลับมาทบทวนรูปแบบการแจ้งเตือนประชาชนเพราะต้องยอมรับว่า ประชาชนให้ความสนใจในประเด็นพิษภัยของแชร์ลูกโซ่น้อยกว่าประเด็นการชักชวนมาลงทุนแล้วได้รับผลตอบแทนสูงในระยะเวลาอันรวดเร็ว
" ทุกคนมีโอกาสที่จะถูกหลอกลวงด้วยกันทั้งสิ้น แล้วจะป้องกันตนเองได้อย่างไร ซึ่งวิวัฒนาการของเทคโนโลยีสารสนเทศในทุกวันนี้ เปรียบเสมือนดาบสองคม ที่ทำให้แชร์ลูกโซ่แพร่ระบาด ได้อย่างรวดเร็ว ดังนั้น จึงเป็นหน้าที่ของประชาชนทุกคน ที่จะต้องช่วยกันสอดส่องดูแล ไม่ให้ใครมาทำธุรกิจหลอกลวงผู้อื่น และอย่าไปหลงเชื่อใครง่ายๆ  หากเราช่วยกันก็สามารถควบคุม การแพร่ระบาดของแชร์ลูกโซ่ได้เช่นเดียวกับการควบคุมการแพร่ระบาดของ โรคติดเชื้อไวรัสโคโรน่า (COVID-19) ที่ประเทศไทยสำเร็จมาแล้ว"

ที่มา : https://www.thaigov.go.th/news/contents/details/39520