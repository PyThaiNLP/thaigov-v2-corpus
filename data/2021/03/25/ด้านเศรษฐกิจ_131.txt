รัฐบาลไทย-ข่าวทำเนียบรัฐบาล-รมช.มนัญญา เปิดโครงการฝึกอบรมหลักสูตรพัฒนาศักยภาพผู้บริหารเพื่อการบริหารงานสำนักงานสหกรณ์จังหวัด


วันจันทร์ที่ 15 มีนาคม 2564
รมช.มนัญญา เปิดโครงการฝึกอบรมหลักสูตรพัฒนาศักยภาพผู้บริหารเพื่อการบริหารงานสำนักงานสหกรณ์จังหวัด
รมช.มนัญญา เปิดโครงการฝึกอบรมหลักสูตรพัฒนาศักยภาพผู้บริหารเพื่อการบริหารงานสำนักงานสหกรณ์จังหวัด ขับเคลื่อนงานสหกรณ์ระดับพื้นที่ ยกระดับคุณภาพชีวิตสมาชิกและเกษตรกรให้ได้รับประโยชน์สูงสุด
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดโครงการฝึกอบรมหลักสูตร “การพัฒนาศักยภาพผู้บริหารเพื่อการบริหารงานสำนักงานสหกรณ์จังหวัด” พร้อมมอบนโยบาย “การส่งเสริมสหกรณ์ ภายใต้บริบทใหม่” ให้กับสหกรณ์จังหวัด และเจ้าที่หน้าของกรมส่งเสริมสหกรณ์ ในวันจันทร์ที่ 15 มีนาคม 2564 ณ โรงแรมรอยัลปริ๊นเซส หลานหลวง กรุงเทพฯ ว่าการจัดฝึกอบรมหลักสูตรดังกล่าว เพื่อให้ผู้เข้ารับการอบรมได้พัฒนาองค์ความรู้ ทัศนคติ และเกิดความพร้อมสําหรับการบริหารงานส่งเสริมสหกรณ์ ให้บรรลุเป้าหมาย ซึ่งจะสร้างความเข้าใจในทิศทางการขับเคลื่อนงานเพื่อผลักดันสหกรณ์ให้เป็นกลไกหลักในการพัฒนาเศรษฐกิจฐานรากและสังคมของประเทศ และพร้อมบริหารงานด้านส่งเสริมสหกรณ์ ผลักดันให้สหกรณ์มีความเข้มแข็ง มีธรรมาภิบาล สามารถพึ่งพาตนเองได้
รมช.มนัญญา ได้กล่าวมอบนโยบายว่า ภารกิจสําคัญของสหกรณ์จังหวัด จะต้องมีความรอบรู้ มีความพร้อมสําหรับการปฏิบัติงานอยู่เสมอ และเข้าใจหลักการบริหารอย่างแท้จริง ทั้งบุคลากรในองค์กร บริหารงบประมาณที่ได้รับอย่างจํากัดให้เกิดความคุ้มค่าและประโยชน์สูงสุด บริหารแผนงานโครงการให้บรรลุเป้าหมายตัวชี้วัด และบริหารจัดการเทคโนโลยีสารสนเทศ รวมทั้งเครื่องมืออุปกรณ์ที่มีอยู่จํากัด ให้เกิดความเป็นธรรมและเท่าเทียม เพื่อส่งผลให้การส่งเสริมและพัฒนาสหกรณ์ และกลุ่มเกษตรกรเป็นไปอย่างมีประสิทธิภาพสูงสุด โดยนโนบายสำคัญที่กรมส่งเสริมสหกรณ์ได้ดำเนินการขับเคลื่อนโดยใช้กลไกสหกรณ์เข้ามาช่วยดูแลความเป็นอยู่และการประกอบอาชีพให้แก่เกษตรกร ปัจจุบันมีหลายโครงการที่เร่งดำเนินการ เช่น โครงการนําลูกหลานเกษตรกรกลับบ้าน สานต่ออาชีพการเกษตร เป็นการสร้างเกษตรกรรุ่นใหม่กลับสู่ถิ่นฐานบ้านเกิด เพื่อสานต่ออาชีพการเกษตร เน้นการทำเกษตรแบบอินทรีย์ ทำการเกษตรแนวใหม่ นำเทคโนโลยีเข้ามาช่วยผลิตและบริหารจัดการ พร้อมทั้งขยายตลาดให้เข้าถึงผู้บริโภคมากขึ้น การส่งเสริมการปลูกพืชผักปลอดภัย โดยสนับสนุนให้สมาชิกสหกรณ์รวมกลุ่มปลูกพืชผักที่มีคุณภาพได้มาตรฐาน GAP รวมถึงการทำเกษตรอินทรีย์ เพื่อให้มีความปลอดภัยต่อสุขภาพต่อเกษตรกรและผู้บริโภค โครงการจัดตั้งซูเปอร์มาร์เก็ตสหกรณ์ เพื่อกระจายผลผลิตที่มีคุณภาพของสมาชิกสหกรณ์ มีช่องทางการตลาดเพิ่มมากขึ้น รวมทั้งการสร้างธรรมาภิบาลในสหกรณ์ การพัฒนาอาชีพภายใต้โครงการจัดที่ดินทํากินให้ชุมชนตามนโยบายรัฐบาล (คทช.) การสร้างความเข้าใจแก่สหกรณ์ในเรื่องกฎกระทรวงที่เกี่ยวข้องกับสหกรณ์ การช่วยเหลือแก้ไขปัญหาด้านหนี้สินของสมาชิก การปรับปรุงการบริหารสินเชื่อของสหกรณ์ และนโยบายการตลาดนําการผลิต เป็นต้น
“กรมส่งเสริมสหกรณ์เป็นหน่วยงานที่ทำงานใกล้ชิดกับสถาบันเกษตรกร จึงต้องนำนโยบายและมาตรการต่างๆ ของรัฐบาล และกระทรวงเกษตรและสหกรณ์ เข้าไปช่วยแก้ไขปัญหาและพัฒนาภาคการเกษตร เพื่อช่วยยกระดับการประกอบอาชีพ พัฒนาคุณภาพชีวิตของสมาชิกสหกรณ์และเกษตรกรให้ดียิ่งขึ้นและได้รับประโยชน์สูงสุด ต้องสร้างความเข้มแข็งให้กับทุกสหกรณ์พึ่งพาตนเองได้ และหวังเป็นอย่างยิ่งว่าสหกรณ์จังหวัดทุกท่าน จะสามารถนําความรู้ที่ได้รับ ตลอดเวลาในสามวันนี้ ไปปรับเปลี่ยนวิธีการคิด วิธีการทํางาน ทัศนคติ และนําความรู้ไปประยุกต์ใช้ในการปฏิบัติงานในหน้าที่ได้อย่างมีประสิทธิภาพ และร่วมกันพัฒนาสหกรณ์ไปสู่ความสําเร็จได้ในที่สุด” รมช.มนัญญา กล่าว
ทั้งนี้ กลุ่มเป้าหมายหลักในการจัดฝึกอบรมฯ เป็นสหกรณ์จังหวัดจาก 36 จังหวัด ประกอบด้วย กาญจนบุรี สุพรรณบุรี สุราษฎร์ธานี นราธิวาส ปัตตานี กาฬสินธุ์ ขอนแก่น ร้อยเอ็ด ศรีสะเกษ อุบลราชธานี ลําปาง นครสวรรค์ อุทัยธานี ประจวบคีรีขันธ์ กระบี่ เลย หนองบัวลําภู มหาสารคาม ยโสธร เชียงใหม่ ลําพูน เพชรบูรณ์ นครนายก อ่างทอง ระนอง ยะลา พังงา สตูล บึงกาฬ แม่ฮ่องสอน มุกดาหาร สมุทรสาคร สมุทรสงคราม ตราด สิงห์บุรี และภูเก็ต กําหนดจัดระหว่างวันที่ 15 – 17 มีนาคม 2564 รวม 3 วัน ณ โรงแรมรอยัล ปริ๊นเซส กรุงเทพ

ที่มา : https://www.thaigov.go.th/news/contents/details/39986