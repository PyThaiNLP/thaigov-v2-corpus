รัฐบาลไทย-ข่าวทำเนียบรัฐบาล-รองนายกรัฐมนตรีพลเอก ประวิตรฯ กำชับเร่งแก้ปัญหาน้ำเค็มโดยด่วน พร้อมช่วยเหลือประชาชนที่ขาดแคลนน้ำ เตรียมดัน 9 แผนรับมือฤดูฝน ปี 64 ล่วงหน้า


วันจันทร์ที่ 15 มีนาคม 2564
พิมพ์
รองนายกรัฐมนตรีพลเอก ประวิตรฯ กำชับเร่งแก้ปัญหาน้ำเค็มโดยด่วน พร้อมช่วยเหลือประชาชนที่ขาดแคลนน้ำ เตรียมดัน 9 แผนรับมือฤดูฝน ปี 64 ล่วงหน้า
รองนายกรัฐมนตรีพลเอก ประวิตรฯ กำชับเร่งแก้ปัญหาน้ำเค็มโดยด่วน พร้อมช่วยเหลือประชาชนที่ขาดแคลนน้ำ เตรียมดัน 9 แผนรับมือฤดูฝน ปี 64 ล่วงหน้า
วันนี้ (15 มี.ค. 64) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะอนุกรรมการอำนวยการด้านการบริหารจัดการทรัพยากรน้ำ ครั้งที่ 1/2564 โดยมี ดร.สมเกียรติ ประจำวงษ์ เลขาธิการสำนักงานทรัพยากรน้ำแห่งชาติ (สทนช.) และหน่วยงานที่เกี่ยวข้องเข้าร่วมด้วย เพื่อติดตามสถานการณ์น้ำและการดำเนินงานตามมาตรการรองรับสถานการณ์ขาดแคลนน้ำฤดูแล้ง ปี 2563/64 ควบคู่ไปกับการพิจารณามาตรการรับมือในฤดูฝนปี 2564 ด้วย โดยรองนายกรัฐมนตรีกำชับให้ทุกหน่วยงานดำเนินการตามมาตรการการรองรับสถานการณ์ขาดแคลนน้ำฤดูแล้งปี 2563/64 อย่างรัดกุมเพื่อไม่ให้เกิดผลกระทบต่อประชาชนในช่วงปลายฤดูแล้ง
ที่ประชุมได้เห็นชอบมาตรการรับมือฤดูฝน ปี 2564 ตามที่กองอำนวยการน้ำแห่งชาติ (กอนช.) ร่วมกับหน่วยงานที่เกี่ยวข้องกำหนด 9 มาตรการรองรับสถานการณ์ฤดูฝน ปี 2564 ประกอบด้วย 1. คาดการณ์พื้นที่เสี่ยงน้ำท่วม และฝนทิ้งช่วง 2. บริหารจัดการพื้นที่ลุ่มต่ำเพื่อใช้รองรับน้ำหลาก 3. ทบทวน ปรับปรุงเกณฑ์บริหารจัดการน้ำในแหล่งน้ำ ขนาดใหญ่-กลางและเขื่อนระบายน้ำ 4. ซ่อมแซมปรับปรุง อาคารชลศาสตร์/ระบบระบายน้ำ สถานีโทรมาตรให้พร้อมใช้งาน 5. ปรับปรุงแก้ไขสิ่งกีดขวางทางน้ำ 6. ขุดลอกคูคลอง กำจัดผักตบชวา 7. เตรียมความพร้อมเครื่องจักร เครื่องมือในการให้ความช่วยเหลือ 8. สร้างการรับรู้และประชาสัมพันธ์ และ 9. การติดตามประเมินผล โดยมอบหมายให้หน่วยงานผู้รับผิดชอบนำมาตรการไปจัดทำแผนปฏิบัติการเพื่อเสนอต่อคณะกรรมการทรัพยากรน้ำแห่งชาติ (กนช.) และคณะรัฐมนตรีพิจารณาต่อไป
นอกจากนี้ ที่ประชุมยังได้มีการหารือเกี่ยวกับการเฝ้าระวังคุณภาพน้ำ ซึ่งที่ผ่านมาได้มีการติดตามแม่น้ำสายหลัก 4 สาย ลุ่มน้ำเจ้าพระยาใหญ่เพื่อแก้ไขปัญหาน้ำเค็มไม่ให้ส่งผลกระทบตลอดฤดูแล้งนี้ โดยพิจารณาเห็นชอบแนวทางการแก้ไขปัญหาความเค็มในลุ่มน้ำเจ้าพระยา โดยเฉพาะบริเวณสถานีสูบน้ำสำแล จ. ปทุมธานี ทั้งระยะเร่งด่วนและระยะยาวเพื่อแก้ไขปัญหาอย่างยั่งยืน พร้อมติดตามการดำเนินการขจัดสิ่งกีดขวางทางน้ำทั่วประเทศ โดยรองนายกรัฐมนตรีสั่งการให้เร่งตั้งคณะทำงานโดยเร็ว พร้อมทั้งมอบหมายให้หน่วยงานจัดทำแผนการปรับปรุงสิ่งกีดขวางทางน้ำเพื่อเพิ่มประสิทธิภาพการระบายน้ำก่อนเข้าฤดูฝนปีนี้ และรายงานให้ สทนช. ทราบเป็นระยะต่อไปด้วย
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39987