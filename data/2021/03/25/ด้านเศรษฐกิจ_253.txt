รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เปิดงานสัมมนาปฐมนิเทศโครงการศึกษาการพัฒนาโครงข่ายคมนาคมเชื่อมโยงรูปแบบการเดินทางเพื่อเข้าถึงสถานีรถไฟฟ้าและสนามบินในเขตกรุงเทพมหานครและปริมณฑล


วันพฤหัสบดีที่ 25 มีนาคม 2564
นายชยธรรม์ พรหมศร ปลัดกระทรวงคมนาคม เปิดงานสัมมนาปฐมนิเทศโครงการศึกษาการพัฒนาโครงข่ายคมนาคมเชื่อมโยงรูปแบบการเดินทางเพื่อเข้าถึงสถานีรถไฟฟ้าและสนามบินในเขตกรุงเทพมหานครและปริมณฑล
พร้อมกล่าวปาฐกถาพิเศษ โดยมี นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร กล่าวรายงาน ในวันที่ 24 มีนาคม 2564 ณ โรงแรม เดอะ เบอร์เคลีย์ กรุงเทพฯ
นายชยธรรม์ พรหมศร กล่าวว่า การพัฒนาโครงสร้างพื้นฐานที่จำเป็นต่อการพัฒนาเมือง ส่วนหนึ่งต้องพึ่งพาระบบคมนาคมเพื่อให้การเดินทางมีความคล่องตัวและเหมาะสม ที่ผ่านมาการพัฒนาเมืองทำให้พฤติกรรมการเดินทางมีการเปลี่ยนแปลง การพักอาศัยของประชาชนในพื้นที่ชานเมืองและต้องเดินทาง เข้ามาทำงานในพื้นที่ใจกลางกรุงเทพฯ ทำให้เกิดปัญหาการจราจรที่แออัด คับคั่ง เกิดการใช้รถยนต์ส่วนบุคคลในการเดินทางเป็นจำนวนมาก ส่งผลให้เกิดปัญหามลพิษทางอากาศหรือฝุ่นละอองขนาดเล็ก PM 2.5 รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ได้ให้ความสำคัญต่อการพัฒนาระบบขนส่งสาธารณะที่เป็นมิตรต่อสิ่งแวดล้อม เพื่ออำนวยความสะดวก ความปลอดภัย และให้ประชาชนสามารถเข้าถึงบริการขนส่งสาธารณะได้อย่างทั่วถึงเท่าเทียมมาโดยตลอด กระทรวงฯ จึงได้ดำเนินการตามนโยบายดังกล่าวโดยการกำหนดยุทธศาสตร์และแผนแม่บทการพัฒนาระบบขนส่งมวลชนทางรางในเขตกรุงเทพฯ และปริมณฑล หรือ M-MAP โดยปัจจุบันรัฐบาลได้เปิดให้บริการรถไฟฟ้าแล้ว ระยะทางรวม 170 กิโลเมตร อยู่ระหว่างการก่อสร้าง 129 กิโลเมตร และภายในปี 2570 กระทรวงฯ จะเร่งรัดให้เปิดบริการรถไฟฟ้าตามแผน M-MAP รวมระยะทาง 553 กิโลเมตร นอกจากนี้ ปลายปี 2564 จะเปิดให้บริการรถไฟชานเมืองสายสีแดง ช่วงบางซื่อ - รังสิต และช่วงบางซื่อ - ตลิ่งชัน ซึ่งจะนำผลการศึกษาจากโครงการพัฒนาโครงข่ายคมนาคมเชื่อมโยงรูปแบบการเดินทางเพื่อเข้าถึงสถานีรถไฟฟ้าและสนามบินมาประยุกต์ใช้เพื่อให้ประชาชนสามารถเข้าถึงสถานีได้ในระยะ 500 เมตร และพัฒนาโครงข่ายระบบรอง (Feeder) ทำหน้าที่เชื่อมต่อการเดินทางที่อยู่นอกรัศมีออกไปในระยะ 3 กิโลเมตร เพื่อบรรเทาปัญหาการจราจรในพื้นที่ เพิ่มความสามารถในการเข้าถึงระบบขนส่งสาธารณะและรถไฟฟ้าของประชาชน รวมถึงเป็นต้นแบบของการพัฒนาระบบ Feeder และการพัฒนาโครงสร้างพื้นฐานรอบสถานีให้กับรถไฟฟ้าสายอื่น ๆ ต่อไป
สำหรับโครงการพัฒนาโครงข่ายคมนาคมเชื่อมโยงรูปแบบการเดินทางเพื่อเข้าถึงสถานีรถไฟฟ้าและสนามบิน ในเขตกรุงเทพมหานครและปริมณฑล มีขอบเขตการดำเนินงานดังนี้ 1) การสำรวจ รวบรวมข้อมูลการศึกษาและการดำเนินงานของโครงการต่าง ๆ ที่เกี่ยวข้อง 2) การประเมินโครงข่ายเชื่อมต่อและการเข้าถึงสถานีรถไฟฟ้าและสนามบินตามแผน M-MAP และศึกษารูปแบบทางเลือกโครงข่ายในการเดินทาง 3) การจัดทำแผนพัฒนาโครงข่ายคมนาคมเชื่อมโยงรูปแบบการเดินทาง 4) การจัดทำรูปแบบการพัฒนาพื้นที่การเชื่อมต่อเพื่อเข้าถึงสถานีรถไฟฟ้าเพื่อเป็นแนวทางในการดำเนินโครงการกับหน่วยงาน ที่เกี่ยวข้องเพื่อนำไปสู่การปฏิบัติ 5) การจัดประชุม สัมมนา และประชาสัมพันธ์ และ 6) ถ่ายทอดองค์ความรู้และเทคโนโลยีการพัฒนาการเชื่อมต่อการเดินทาง เพื่อให้ประชาชนสามารถเข้าสู่ระบบขนส่งมวลชนและเปลี่ยนถ่ายการเดินทางได้อย่างสะดวกสบาย รวมทั้งการพัฒนาเส้นทางระบบ Feeder เข้าสู่สถานีรถไฟฟ้า การให้ข้อมูลผ่านแอปพลิเคชันบนโทรศัพท์มือถือ การพัฒนาโครงสร้างพื้นฐานในบริเวณสถานี เช่น ทางเท้า Skywalk จุดจอดรถโดยสาร จุดจอดแล้วจร รวมทั้งการออกแบบโครงสร้างเพื่ออำนวยความสะดวกแก่คนทุกคน เพื่อให้ผู้ใช้บริการทุกคนเข้าถึงได้อย่างเท่าเทียม โดยกระทรวงฯ จะพัฒนาจุดเชื่อมต่อ ล้อ - ราง - เรือ ต้นแบบ เช่น บริเวณสะพานพระนั่งเกล้า และบริเวณโรงเรียนราชินี เพื่อนำไปสู่การพัฒนาจุดเชื่อมต่ออื่น ๆ ในอนาคตต่อไป
ทั้งนี้ เมื่อแผนพัฒนาโครงข่ายการเชื่อมต่อการเดินทางได้มีการนำไปสู่การปฏิบัติจะจูงใจให้ประชาชนลดการใช้รถยนต์ส่วนบุคคลมาใช้ระบบขนส่งสาธารณะที่มีความสะดวกสบาย รวดเร็ว และปลอดภัยมากขึ้น สำนักงานนโยบายและแผนการขนส่งและจราจรได้ตระหนักถึงความสำคัญของการมีส่วนร่วมของประชาชนและทุกภาคส่วน จึงได้จัดงานสัมมนาครั้งนี้ขึ้น เพื่อรับฟังความคิดเห็นจากทุกภาคส่วน เพื่อนำมาปรับใช้กับโครงการเพื่อให้มีความเหมาะสมและเกิดประโยชน์ต่อประชาชนและประเทศชาติมากที่สุด อีกทั้งยังเป็นมิติใหม่ของการพัฒนาโครงข่ายการเดินทางให้สมบูรณ์ เชื่อมระบบหลักระบบรองได้อย่างไร้รอยต่อ ครอบคลุมและตอบสนองการเดินทางของประชาชน ทั้งรถไฟฟ้า สนามบิน เพื่อกระตุ้นให้เกิดการเดินทางด้วยระบบขนส่งสาธารณะ อันนำไปสู่การลดการใช้รถยนต์ส่วนบุคคล บรรเทาปัญหาการจราจรในเมือง ลดฝุ่นละอองขนาดเล็ก PM 2.5 และยังเป็นการรองรับการเติบโตของเมืองในอนาคตด้วย

ที่มา : https://www.thaigov.go.th/news/contents/details/40340