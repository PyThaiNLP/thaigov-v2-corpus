รัฐบาลไทย-ข่าวทำเนียบรัฐบาล-สธ.เผยสถานกักกัน ตม.บางเขนติดเชื้อโควิด 395 ราย ควบคุมโรคแล้วไม่แพร่เชื้อสู่ชุมชน


วันจันทร์ที่ 22 มีนาคม 2564
สธ.เผยสถานกักกัน ตม.บางเขนติดเชื้อโควิด 395 ราย ควบคุมโรคแล้วไม่แพร่เชื้อสู่ชุมชน
กระทรวงสาธารณสุขเผยสถานกักกัน ตม.บางเขน พบติดเชื้อสะสม 395 ราย แยกผู้ต้องกักติดเชื้อแล้วไม่รับผู้ต้องกักรายใหม่ ตั้งโรงพยาบาลสนามในสโมสรตำรวจ 120 เตียงรองรับ พร้อมเร่งฉีดวัคซีนโควิดให้เจ้าหน้าที่ ย้ำสถานกักกันเป็นพื้นที่เฉพาะ ไม่มีแพร่เชื้อต่อในช
กระทรวงสาธารณสุขเผยสถานกักกัน ตม.บางเขน พบติดเชื้อสะสม 395 ราย แยกผู้ต้องกักติดเชื้อแล้วไม่รับผู้ต้องกักรายใหม่ ตั้งโรงพยาบาลสนามในสโมสรตำรวจ 120 เตียงรองรับ พร้อมเร่งฉีดวัคซีนโควิดให้เจ้าหน้าที่ ย้ำสถานกักกันเป็นพื้นที่เฉพาะ ไม่มีแพร่เชื้อต่อในชุมชน
วันนี้ (22 มีนาคม 2564) ที่ศูนย์แถลงข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท รักษาราชการแทนผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โรคโควิด 19 ในประเทศไทย ว่า วันนี้ประเทศไทยมีผู้ติดเชื้อรายใหม่ 73 ราย มาจากระบบเฝ้าระวังในโรงพยาบาล 22 ราย การค้นหาเชิงรุกในชุมชน 44 ราย และเดินทางมาจากต่างประเทศ 7 ราย เสียชีวิตเพิ่มขึ้น 1 ราย และรักษาหายเพิ่ม 65 ราย ทำให้การติดเชื้อในระลอกใหม่ตั้งแต่วันที่ 15 ธันวาคม 2563 - 22 มีนาคม 2564 มีผู้รักษาหายแล้ว 22,486 ราย อยู่ระหว่างการรักษา 1,122 ราย และเสียชีวิตสะสม 31 ราย โดยผู้เสียชีวิตรายใหม่เป็นชายไทยอายุ 60 ปี มีโรคประจำตัวคือ เบาหวาน ความดันโลหิตสูง และมะเร็งปอดระยะสุดท้าย ขณะที่ผลการฉีดวัคซีนโควิด 19 ตั้งแต่วันที่ 28 กุมภาพันธ์ - 21 มีนาคม 2564 รวม 73,517 โดสคิดเป็นร้อยละ 79 ถือว่ามีความก้าวหน้ามาก
นายแพทย์เฉวตสรรกล่าวต่อว่า ส่วนกรณีสถานกักกันตำรวจตรวจคนเข้าเมืองบางเขน กรุงเทพมหานครรับผู้ลักลอบเข้าเมืองแบบผิดกฎหมายจากทั่วประเทศมาดำเนินคดี เริ่มตรวจพบผู้ต้องกักติดเชื้อเมื่อวันที่ 11 มีนาคม 2564 ตรวจพบรวม 9 ราย เป็นผู้ต้องกักชาวเนปาล 1 ราย ,ผู้ต้องกักแรกรับที่ย้ายมาจากสุไหงโกลก 6 ราย และผู้ต้องกักรายเดิม 2 ราย วันที่ 13 มีนาคม ตรวจพบผู้ติดเชื้อเพิ่มอีก 52 ราย เป็นผู้สัมผัสเสี่ยงสูงกลุ่มสุไหงโกลก 40 ราย และผู้ต้องกักแรกรับติดเชื้อ 12 ราย ส่วนวันที่ 15 มีนาคม พบผู้ติดเชื้อที่เป็นผู้สัมผัสเสี่ยงสูงของผู้ติดเชื้อชาวเนปาลอีก 16  ราย รวมทั้งหมด 77 ราย ดังนั้นกระทรวงสาธารณสุขได้ร่วมกับกรุงเทพมหานครและหน่วยงานที่เกี่ยวข้องเข้าไปคัดกรองเชิงรุกในระหว่างวันที่ 18-20 มีนาคม โดยตรวจผู้ต้องกักและเจ้าหน้าที่ทุกคนรวม 1,556 ราย พบติดเชื้อเพิ่มอีก 318 ราย คิดเป็นร้อยละ 20.4 ทำให้กลุ่มก้อนนี้มีผู้ติดเชื้อสะสม 395 ราย
สำหรับการป้องกันควบคุมโรค ได้แยกผู้ต้องกักติดเชื้อออกจากผู้อื่น งดการย้ายผู้ต้องกักระหว่างห้องงดรับผู้ต้องกักใหม่เข้ามา และประสานงานสำนักงานตำรวจแห่งชาติ (สตช.) จัดตั้งโรงพยาบาลสนามในพื้นที่สโมสรตำรวจ จำนวน 120 เตียง ซึ่งสามารถขยายได้ 250 เตียง และเร่งฉีดวัคซีนโควิด 19 ให้เจ้าหน้าที่ที่มีความเสี่ยงสัมผัสผู้ต้องกัก โดยฉีดแล้วมากกว่า 70 คน กรมควบคุมโรควางแผนดำเนินการตรวจซ้ำใน 7 วันและ 14 วันต่อไป ทั้งนี้ ผู้ที่ติดเชื้อส่วนใหญ่ไม่มีอาการ การให้อยู่โรงพยาบาลสนามถือว่ามีความเหมาะสม เมื่อครบระยะเวลาก็ไม่สามารถแพร่โรคต่อได้ จะผลักดันกลับประเทศตามกฎหมาย
“การจำกัดพื้นที่ดังกล่าวถือเป็นการขีดวงไม่ให้เชื้อแพร่กระจายไปยังคนอื่น ระบบการดูแลผู้ต้องกักถือเป็นพื้นที่เฉพาะ ไม่มีการออกไปสู่ชุมชน ขอให้วางใจ และย้ำว่าการลักลอบเข้าเมืองมีความผิดตามกฎหมาย และเสี่ยงนำโรคเข้ามา ขอให้ทุกคนช่วยกันเป็นหูเป็นตาก็จะช่วยป้องกันโรค” นายแพทย์เฉวตสรรกล่าว
*********************** 22 มีนาคม 2564

ที่มา : https://www.thaigov.go.th/news/contents/details/40243