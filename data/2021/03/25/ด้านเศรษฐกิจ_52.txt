รัฐบาลไทย-ข่าวทำเนียบรัฐบาล-รมช.มนัญญา ลงพื้นที่จังหวัดเพชรบูรณ์ ติดตามการดำเนินงาน 2 สหกรณ์การเกษตร


วันศุกร์ที่ 5 มีนาคม 2564
รมช.มนัญญา ลงพื้นที่จังหวัดเพชรบูรณ์ ติดตามการดำเนินงาน 2 สหกรณ์การเกษตร
รมช.มนัญญา ลงพื้นที่จังหวัดเพชรบูรณ์ ติดตามการดำเนินงาน 2 สหกรณ์การเกษตร ขับเคลื่อนการทำเกษตรอินทรีย์พืชผักปลอดภัย ยกระดับรายได้และคุณภาพชีวิตเกษตรกรอย่างยั่งยืน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่พบปะเกษตรกรและติดตามการดำเนินงานของสหกรณ์ผลิตผักปลอดภัยน้ำดุกใต้ จำกัด ตำบลปากดุก  อำเภอหล่มสัก  จังหวัดเพชรบูรณ์ และสหกรณ์การเกษตร คทช. ลุ่มน้ำป่าสักฝั่งซ้าย จำกัด ณ โรงเรียนบ้านห้วยระหงส์ ตำบลปากช่อง อำเภอหล่มสัก จังหวัดเพชรบูรณ์ ว่ากระทรวงเกษตรและสหกรณ์ให้ความสำคัญกับการแก้ไขปัญหาให้พี่น้องเกษตรกร รวมถึงการพัฒนาภาคการเกษตรให้บรรลุเป้าหมาย จึงได้ดำเนินการสร้างการรับรู้นโยบายของกระทรวงเกษตรและสหกรณ์ ตลอดจนนโยบายด้านการเกษตรอื่นๆ  แก่สมาชิกสหกรณ์ กลุ่มเกษตรกร และเกษตรกรอย่างต่อเนื่อง โดยได้ดำเนินโครงการต่างๆ อาทิ เกษตรอินทรีย์ เพื่อลดการใช้สารเคมี สร้างความแข็งแรงและปลอดภัยแก่เกษตรกรและผู้บริโภค นอกจากนี้ยังดำเนินโครงการนำลูกหลานเกษตรกรกลับบ้าน สานต่ออาชีพการเกษตร และโครงการซูเปอร์มาร์เก็ตสหกรณ์ เพื่อให้พี่น้องเกษตรกร มีแหล่งจำหน่ายสินค้า โดยเพิ่มทักษะการประกอบการและพัฒนาความเชื่อมโยงของสหกรณ์ กลุ่มเกษตรกร และวิสาหกิจชุมชนทุกระดับ โดยเฉพาะด้านการตลาด การค้าออนไลน์ ระบบบัญชี เพื่อขยายฐานการผลิตและฐานการตลาดของสถาบันเกษตรกรให้เข้มแข็ง สามาถแข่งขันและสร้างมูลค่าเพิ่มให้กับสินค้าเกษตร ยกระดับรายได้และคุณภาพชีวิตให้แก่เกษตรกร
สหกรณ์ผลิตผักปลอดภัยน้ำดุกใต้ จำกัด มีจุดเด่นในการดำเนินธุรกิจคือรวบรวมพืชผักปลอดภัยจากสมาชิก เช่น ผักกาดขาวปลี กะหล่ำดอก กะหล่ำปลี คะน้าฮ่องกง ผักฉ่อย เป็นต้น ขณะนี้ได้มีการส่งผลิตภัณฑ์ทั้งหมดเข้าจำหน่ายในห้าง Tops ในเครือเซ็นทรัล โดยสหกรณ์รับซื้อผักจากสมาชิกสัปดาห์ละ 2 วัน เฉลี่ยซื้อผักจากสมาชิก จำนวน 3,841 ตัน เป็นเงิน 91,622 บาท/สัปดาห์ สหกรณ์จัดตั้งเมื่อวันที่ 1 ธันวาคม พ.ศ.2558 มีสมาชิก จำนวน 170 ราย มีพื้นที่ปลูกผัก 450 ไร่ ดำเนินธุรกิจ 2 ด้าน ได้แก่ ธุรกิจรวบรวมผลิตผล และธุรกิจรับฝากเงิน เกิดจากการรวมตัวของเกษตรกรในตำบลปากดุกที่ประกอบอาชีพปลูกผักและประสบปัญหาด้านเงินทุนด้านปัจจัยการผลิตทางการเกษตรและด้านการตลาด  จึงได้นำระบบสหกรณ์มาใช้เป็นเครื่องมือในการแก้ปัญหาและจัดตั้งเป็นสหกรณ์ โดยสหกรณ์ดำเนินการส่งเสริมสมาชิกในการขับเคลื่อนนโยบายรัฐบาลด้านตลาดนำการผลิต มุ่งพัฒนาศักยภาพสหกรณ์ให้มีความเข้มแข็ง สนับสนุนผลผลิตของสมาชิกให้มีตลาดรองรับ ทำให้สมาชิกสหกรณ์สามารถขายผักได้ในราคาที่สูงและเป็นธรรม
ทั้งนี้ รัฐมนตรีช่วยว่าการกระทรวงเกษตรและสหกรณ์ ยังได้มอบใบรับรองแหล่งผลิต GAP พืช จำนวน 61 ราย เป็นสมาชิกสหกรณ์ 34 ราย เกษตรกรทั่วไป 27 ราย พร้อมทั้งมอบปัจจัยการผลิตให้กับเกษตรกร จำนวน 100 ราย นอกจากนี้ กรมส่งเสริมสหกรณ์ ยังได้สนับสนุนเงินอุดหนุนเพื่อพัฒนาศักยภาพการดำเนินธุรกิจด้านการผลิต การรวบรวม การแปรรูป และการตลาด เงินอุดหนุนโครงการสนับสนุนอุปกรณ์แปรรูปผลผลิตทางการเกษตร สำหรับจัดซื้อรถบรรทุก ขนาด 10 ล้อ พร้อมตู้ทำความเย็น จำนวน 1 คัน
จากนั้น รมช.มนัญญา และคณะ เดินทางไปเยี่ยมชมการดำเนินงานของสหกรณ์การเกษตร คทช.ลุ่มน้ำป่าสักฝั่งซ้าย จำกัด ซึ่งเป็นการบูรณาการร่วมกันหลายหน่วยงาน เป็นสหกรณ์จัดตั้งใหม่ ยังไม่ได้เริ่มดำเนินธุรกิจ จดทะเบียนเป็นสหกรณ์เมื่อวันที่ 24 สิงหาคม 2563 มีจำนวนสมาชิก 122 ราย ได้ดำเนินการจัดที่ดินทำกินให้ชุมชนตามนโยบายรัฐบาลในพื้นที่ป่าสงวนแห่งชาติในท้องที่จังหวัดเพชรบูรณ์ ป่าลุ่มน้ำป่าสักฝั่งซ้าย โดยกรมส่งเสริมสหกรณ์ได้สนับสนุนงบประมาณจัดทำโครงการส่งเสริมและพัฒนาอาชีพเพื่อแก้ไขปัญหาที่ดินทำกินของเกษตรกร ดำเนินการร่วมกันวางแผนการผลิต ส่งเสริมการพัฒนาอาชีพ การตลาด จัดอบรมการส่งเสริมและการเกษตรที่เหมาะสมกับพื้นที่ ความรู้เรื่องการรวมกลุ่มและการบริหารจัดการในรูปแบบกลุ่ม การแปรรูปผลผลิตlในพื้นที่ การตลาดและช่องทางการจำหน่าย การตลาดนำการผลิต การสร้างมูลค่าเพิ่มให้กับสินค้าทางการเกษตร

ที่มา : https://www.thaigov.go.th/news/contents/details/39691