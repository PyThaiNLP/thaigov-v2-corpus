รัฐบาลไทย-ข่าวทำเนียบรัฐบาล-มท. แจงได้ตรวจสอบข้อเท็จจริงโครงการโคกหนองนาโมเดล  จ. หาสารคาม พบว่าพื้นที่จัดทำโครงการฯ ไม่เพียงพอตามมาตรฐานกำหนด จึงต้องส่งเงินคืนตามระเบียบราชการ  และทำความเข้าใจกับประชาชนแล้ว


วันจันทร์ที่ 22 มีนาคม 2564
พิมพ์
มท. แจงได้ตรวจสอบข้อเท็จจริงโครงการโคกหนองนาโมเดล  จ. หาสารคาม พบว่าพื้นที่จัดทำโครงการฯ ไม่เพียงพอตามมาตรฐานกำหนด จึงต้องส่งเงินคืนตามระเบียบราชการ  และทำความเข้าใจกับประชาชนแล้ว
ก.มหาดไทยแจงได้ตรวจสอบข้อเท็จจริงโครงการโคกหนองนาโมเดล  จ. หาสารคาม พบว่าพื้นที่จัดทำโครงการฯ ไม่เพียงพอตามมาตรฐานกำหนด จึงต้องส่งเงินคืนตามระเบียบราชการ  และทำความเข้าใจกับประชาชนแล้ว โดยมีการติดตามการดำเนินโครงการฯ ให้เกิดความโปร่งใส คุ้มค่า
วันนี้ (22 มี.ค.64) นายสุทธิพงษ์ จุลเจริญ  อธิบดีกรมการพัฒนาชุมชน กระทรวงมหาดไทย ชี้แจงกรณีมีข้อสงสัยจะมีการทุจริตโครงการโคกหนองนาโมเดล จ.มหาสารคามจากงบเงินกู้ 4,700 ล้านบาท ว่าการดำเนินโครงการฯ วงเงินกว่า 4 พันล้านบาท โดยดำเนินการ 7 กิจกรรม ในพื้นที่เป้าหมาย 73 จังหวัด  ประกอบด้วย  กิจกรรมที่ 1 การฝึกอบรมเพิ่มทักษะระยะสั้นการพัฒนากสิกรรมสู่ระบบเศรษฐกิจพอเพียง รูปแบบ โคก หนอง นา โมเดล กลุ่มเป้าหมาย จำนวน 35,015 คน  กิจกรรมที่ 2 สร้างพื้นที่เรียนรู้ชุมชนต้นแบบการพัฒนาคุณภาพชีวิต  (Community Lab Model for quality of life : CLM) ระดับตำบล และ พัฒนาพื้นที่ครัวเรือนต้นแบบการพัฒนาคุณภาพชีวิต (Household Lab Model for quality of life : HLM) ระดับครัวเรือน กิจกรรมที่ 3 สร้างงานสร้างรายได้รายเดือนให้แก่ เกษตรกร บัณฑิตจบใหม่ กลุ่มแรงงานที่อพยพกลับท้องถิ่นและชุมชน เข้าปฏิบัติงานในพื้นที่เรียนรู้ต้นแบบ และพื้นที่เรียนรู้ครัวเรือนต้นแบบ  กิจกรรมที่ 4 กระตุ้นการบริโภคภาคครัวเรือนและเอกชน ผ่านกิจกรรมการพัฒนาและสนับสนุนพื้นที่ครัวเรือนต้นแบบการพัฒนาคุณภาพชีวิต (Household Lab Model for quality of life : HLM) ระดับครัวเรือน  กิจกรรมที่ 5 บูรณาการร่วมพัฒนาพื้นที่ระดับตำบล เพื่อสร้างฐานเรียนรู้เพื่อการพึ่งตนเอง จำนวน 9 ฐานเรียนรู้ ประกอบด้วย ฐานกสิกรรมธรรมชาติ ฐานคนรักษ์น้ำ ฐานคนรักษ์แม่ธรณี ฐานคนรักษ์แม่โพสพ ฐานคนติดดิน ฐานคนมีไฟ ฐานคนเอาถ่าน ฐานหัวคันนาทองคำ ฐานคนหัวเห็ด เชื่อมโยงกับพื้นที่ครัวเรือนต้นแบบการพัฒนาคุณภาพชีวิต (Household Lab Model for quality of life : HLM) ระดับครัวเรือน   กิจกรรมที่ 6 พัฒนาการสร้างมาตรฐานผลผลิตการแปรรูปและการตลาดตามมาตรฐานอินทรีย์วิถีไทย ด้วยการจัดอบรมประชาชนพื้นที่เรียนรู้ชุมชนต้นแบบ  กิจกรรมที่ 7 พัฒนาระบบ Digital รองรับ Local Economy เพื่อการลงทะเบียน สำรวจ ติดตาม และประเมินผล พัฒนา Platform เทคโนโลยีภูมิสารสนเทศ เพื่อวัดผลสัมฤทธิ์ สำรวจเก็บข้อมูลและจัดทำแผนที่ภาพถ่ายทางอากาศและแผนที่ภูมิประเทศ พัฒนาและจัดทำระบบ/เครื่องมือ สำหรับบริหารการจัดการ และการประเมินผลสำเร็จทางด้านกายภาพ เศรษฐกิจสังคม และสิ่งแวดล้อม ทั้งนี้ เพื่อส่งเสริมการเรียนรู้การน้อมนำปรัชญาของเศรษฐกิจพอเพียงประยุกต์สู่การปฏิบัติในรูปแบบ “โคก หนอง นา โมเดล” ระดับตำบล ระดับครัวเรือน และฟื้นฟูเศรษฐกิจท้องถิ่นและชุมชนผ่านการสร้างงานสร้างรายได้ ให้แก่ เกษตร แรงงาน และบัณฑิตจบใหม่
ทั้งนี้ กรมฯ จัดสรรเงินกู้ให้ จ.มหาสารคาม เพื่อดำเนินโครงการฯ กว่า 60 ล้านบาท พื้นที่ดำเนินการ 11 อำเภอ 85 ตำบล ซึ่งเมื่อตรวจสอบข้อเท็จจริงตามที่ปรากฏข่าว พบว่า พื้นที่จัดทำโครงการฯ นั้น ไม่เพียงพอตามมาตรฐานกำหนดสำหรับการขุดคลอง คลองไส้ไก่  (แบบมาตรฐานกำหนดความยาวของคลองไว้ จำนวน 850 เมตร ขุดได้จริงประมาณ 175 เมตร) จึงทำให้ไม่สามารถขุดคลองได้ และต้องส่งเงินคืนตามระเบียบราชการ โดยจะนำไปขุดบ่อกักเก็บน้ำอื่นเพิ่มเติมไม่ได้ เพราะไม่ตรงตามวัตถุประสงค์โครงการฯ ซึ่งได้ทำความเข้าใจกับชาวบ้านแล้ว ส่วนกรณีการเรียกรับเงินนั้น ผู้รับจ้างยืนยัน ไม่มีการเรียกรับเงินหรือขายต่อเพื่อกินหัวคิวสัญญาจ้างแต่อย่างใด อย่างไรก็ตาม กรมกรมการพัฒนาชุมชน ได้ทำงานร่วมกับหน่วยงานที่เกี่ยวข้องให้มีกระบวนการติดตามการดำเนินโครงการฯ ให้เกิดความโปร่งใส คุ้มค่าเพื่อให้ประชาชนได้รับประโยชน์สูงสุด
---------------------

ที่มา : https://www.thaigov.go.th/news/contents/details/40206