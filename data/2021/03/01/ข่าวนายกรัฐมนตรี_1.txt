รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมการฉีดวัคซีนโควิด - 19  ให้ผู้แทนกลุ่มเป้าหมาย บุคลากรทางการแพทย์ด่านหน้า ครั้งแรกในประเทศไทย  ย้ำให้มั่นใจทุกคนได้รับการดูแลที่ได้มาตรฐาน มีประสิทธิภาพ


วันอาทิตย์ที่ 28 กุมภาพันธ์ 2564
พิมพ์
นายกรัฐมนตรีตรวจเยี่ยมการฉีดวัคซีนโควิด - 19  ให้ผู้แทนกลุ่มเป้าหมาย บุคลากรทางการแพทย์ด่านหน้า ครั้งแรกในประเทศไทย  ย้ำให้มั่นใจทุกคนได้รับการดูแลที่ได้มาตรฐาน มีประสิทธิภาพ
นายกรัฐมนตรีตรวจเยี่ยมการฉีดวัคซีนโควิด - 19  ให้ผู้แทนกลุ่มเป้าหมาย บุคลากรทางการแพทย์ด่านหน้า ครั้งแรกในประเทศไทย ตามแผนที่กำหนดไว้ ย้ำให้มั่นใจทุกคนได้รับการดูแลที่ได้มาตรฐาน มีประสิทธิภาพ
วันนี้ ( 28 กุมภาพันธ์  2564) เวลา 07.30 น.  ณ อาคารหอประชุมอัจฉรา สถาบันบำราศนราดูร กรมควบคุมโรคกระทรวงสาธารณสุข ถนนติวานนท์ อำเภอเมือง จังหวัดนนทบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ตรวจเยี่ยมการฉีดวัคซีนโควิด - 19 ให้กับผู้แทนกลุ่มเป้าหมาย บุคลากรทางการแพทย์ด่านหน้า และ อสม. (10 คน)  ครั้งแรกในประเทศไทย  โดยผู้เข้ารับวัคซีนคนแรก คือ นายอนุทิน ชาญวีรกูล  รองนายกรัฐมนตรีและรัฐมนตรีว่าการกระทรวงสาธารณสุข  คนที่2 นายสาธิต ปิตุเตชะ รัฐมนตรีช่วยว่าการกระทรวงสาธารณสุข  คนที่ 3 นายอิทธิพล คุณปลื้ม รัฐมนตรีว่าการกระทรวงวัฒนธรรม คนที่ 4 นายแพทย์เกียรติภูมิ วงศ์รจิต ปลัดกระทรวงสาธารณสุข  คนที่ 5 นายแพทย์โอภาส การย์กวินพงศ์ อธิบดีกรมควบคุมโรค และคนที่ 6 นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ตามด้วยบุคลากรทางการแพทย์ พยาบาล และ อสม. ตามลำดับ และในวันนี้ยังได้มีการเตรียมวัคซีนสำหรับ ฉีดกลุ่มเป้าหมายจำนวน 200 โดส
โอกาสนี้ นายกรัฐมนตรีได้เยี่ยมชมขั้นตอนต่าง ๆ ในการฉีดวัคซีนโควิด-19 ณ ชั้น 2 อาคารหอประชุมอัจฉรา ประกอบด้วย การวัดไข้ ล้างมือ สวมหน้ากากอนามัย ลงทะเบียนประวัติ ตรวจร่างกาย วัดความดัน ชั่งน้ำหนักประเมินความเสี่ยงและลงนามยินยอมรับการฉีดวัคซีนต่อเจ้าหน้าที่   ฉีดวัคซีนอย่างปลอดภัย พักสังเกตอาการ 30 นาทีลงทะเบียนเข้าระบบหมอพร้อมและรับบัตรนัดฉีดวัคซีนเข็มที่ 2 และขั้นตอนสุดท้ายรับคำแนะนำและเอกสารแนะนำพร้อมติดตามผล  โดยนายกรัฐมนตรีได้ลงนามใบประเมินความเสี่ยงและยินยอมรับวัคซีนต่อเจ้าหน้าที่ ของรองนายกรัฐมนตรี และรัฐมนตรีว่าการกระทรวงสาธารณสุข  และรัฐมนตรีช่วยว่าการกระทรวงสาธารณสุข เพื่อเป็นพยานในการฉีดวัคซีนในครั้งนี้ด้วย
จากนั้น ได้เยี่ยมชมห้องพักสักเกตอาการพร้อมให้กำลังใจบุคลากรทางการแพทย์พยาบาลและเจ้าหน้าที่ห้องปฐมพยาบาล
ทั้งนี้ นายกรัฐมนตรี  กล่าวถึงการมาตรวจเยี่ยมการฉีดวัคซีนโควิด - 19 ให้ผู้แทนกลุ่มเป้าหมาย บุคลากรทางการแพทย์ด่านหน้า และ อสม. (10 คน) ครั้งแรกในประเทศไทย เพื่อมาให้กำลัง ซึ่งการฉีดวัคซีนวันนี้เป็นไปตามคำแนะนำของคณะแพทย์ที่ได้กำหนดขึ้นมา โดยขั้นตอนการฉีดก็เป็นในลักษณะคล้ายกับการฉีดวัคซีนไข้หวัดใหญ่ และมั่นใจทุกคนจะได้รับการดูแลที่ได้มาตรฐานและมีประสิทธิภาพ  นายกรัฐมนตรียังขอบคุณรองนายกรัฐมนตรีและรัฐมนตรีกระทรวงสาธารณสุข หัวหน้าส่วนราชการปลัดกระทรวง ที่เกี่ยวข้อง บุคลากรทางการแพทย์ และผู้ที่เกี่ยวข้องที่ร่วมกันทำงานอย่างหนักจนมีวันนี้ขึ้นมา แสดงให้เห็นว่าประเทศไทยมีความพร้อมในการที่จะรับวัคซีน ซึ่งการฉีดวัคซีน covid-19 วันนี้ถือเป็นวันสำคัญและเป็นวันประวัติศาสตร์อีกครั้งหนึ่งของประเทศโดยรองนายกรัฐมนตรีและรัฐมนตรีว่าการกระทรวงสาธารณสุข เป็นคนแรกที่รับการฉีดวัคซีน และหลังจากสังเกตอาการ 30 นาที ยังไม่พบมีอาการผิดปกติ ในส่วนของนายกรัฐมนตรีจะต้องรอสักระยะหนึ่งตามคำแนะนำของแพทย์ ขอให้ทุกคนได้มั่นใจในความปลอดภัยของวัคซีน
ช่วงท้าย นายกรัฐมนตรีเชิญชวนประชาชนชาวไทย เข้ารับการตรวจสอบคัดกรองตามขั้นตอน เพื่อรับการฉีดวัคซีน covid-19 เริ่มวันพรุ่งนี้ โดยจะเริ่มในพื้นที่ที่มีความเสี่ยสูงก่อน และขยายไปสู่พื้นที่อื่นต่อไปตามลำดับ เพื่อให้เกิดภูมิคุ้มกันหมู่และตนเองมีภูมิคุ้มกัน   โอกาสติดเชื้อน้อยลงและยังป้องกันการแพร่เชื่อไปสู่ผู้อื่นด้วย
————————————
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/39462