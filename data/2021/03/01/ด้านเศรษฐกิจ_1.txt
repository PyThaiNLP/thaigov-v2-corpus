รัฐบาลไทย-ข่าวทำเนียบรัฐบาล-ก.อุตฯ จับมือ ทีพีไอฯ มอบถังดักไขมัน โครงการจิตอาสาพัฒนาเศรษฐกิจหมุนเวียนใน 7 จังหวัดนำร่อง


วันอาทิตย์ที่ 28 กุมภาพันธ์ 2564
พิมพ์
ก.อุตฯ จับมือ ทีพีไอฯ มอบถังดักไขมัน โครงการจิตอาสาพัฒนาเศรษฐกิจหมุนเวียนใน 7 จังหวัดนำร่อง
กระทรวงอุตสาหกรรม ร่วมกับ บริษัท ทีพีไอ โพลีน จำกัด (มหาชน) มอบถังดักไขมัน จำนวน 1,000 ชุดพร้อมติดตั้งให้กับประชาชนในพื้นที่เป้าหมาย ตั้งเป้าลดปัญหาน้ำเสียจากครัวเรือน โดยนำร่องสร้างBCG Model เล็งดึงขยะอินทรีย์ที่เก็บจากถังดักไขมันนำไปใช้ประโยชน์
นางวรวรรณ ชิตอรุณ รองปลัดกระทรวงอุตสาหกรรม ในฐานะผู้อำนวยการศูนย์อำนวยการจิตอาสากระทรวงอุตสาหกรรม รับมอบถังดักไขมัน จำนวน 1,000 ชุด จาก นายช่างสมภพ เทพพานิช ผู้ช่วยรองผู้จัดการใหญ่ บริษัท ทีพีไอโพลีน จำกัด (มหาชน) และนายวิษณุ ทับเที่ยง อธิบดีกรมอุตสาหกรรมพื้นฐานและการเหมืองแร่ (กพร.) เพื่อให้หน่วยงานในสังกัดนำไปติดตั้งแก่ชุมชนต่าง ๆ ใน 7 จังหวัด ได้แก่กรุงเทพฯ สมุทรปราการ ปทุมธานี พระนครศรีอยุธยา ลำพูน นครสวรรค์ และสุราษฎร์ธานี สืบเนื่องจากศูนย์อำนวยการใหญ่จิตอาสาพระราชทานมอบหมายให้กระทรวงอุตสาหกรรมตรวจกำกับดูแลโรงงานที่ระบายน้ำลงสู่ลำน้ำสาธารณะ พร้อมทั้งบูรณาการกับภาคส่วนที่เกี่ยวข้อง พัฒนาคุณภาพน้ำในลำคลองและแม่น้ำสายหลักของประเทศ เพื่อช่วยแก้ปัญหาน้ำเสียผ่านโครงการจิตอาสา
“ในปีนี้ กระทรวงฯ ได้ร่วมมือกับโรงงานจิตอาสาผลิตถังดักไขมันพร้อมทั้งดำเนินการติดตั้งให้กับประชาชน โดยเฉพาะร้านค้า ร้านอาหาร ครัวเรือนที่ระบายน้ำลงแหล่งน้ำในพื้นที่เป้าหมายโครงการจิตอาสารักษ์แม่น้ำ แทนการแจกจ่ายให้ประชาชนไปติดตั้งเอง นอกจากนี้ยังสร้างโมเดลเศรษฐกิจหมุนเวียนระดับชุมชน (BCG Model) ให้เกิดขึ้น ด้วยการต่อยอดนำไขมัน เศษอาหาร ขยะอินทรีย์จากถังดักไขมันเพื่อใช้ประโยชน์ โดยตั้งจุดรวม (Drop Point) และประสานให้เทศบาลขนส่งให้โรงงานประเภท 106 ในพื้นที่ เพื่อเข้าสู่กระบวนการสร้างมูลค่าเพิ่มจัดทำเป็นปุ๋ยน้ำหมักชีวภาพ อาหารสัตว์ แก๊สและผลิตไฟฟ้าทั้งนี้ เพื่อเป็นการช่วยลดปัญหาการปล่อยน้ำเสียของครัวเรือนที่ไม่มีระบบบำบัด รวมทั้งเศษอาหารและไขมันที่ทำให้ท่อน้ำอุดตัน ตัวอย่างการรณรงค์ใช้ถังดักไขมันในปี 2563 ในชุมชน เคหะหลักสี่ ซอยแจ้งวัฒนะ 5 จากที่มีการจ้างเอกชนมาขุดลอกท่อปีละ 4 ครั้ง เมื่อติดตั้งถังดักไขมันสามารถลดการขุดลอกท่อลงเหลือปีละ 2 ครั้ง” นางวรวรรณ กล่าว
แผนการส่งมอบถังดักไขมัน (500 ใบ) ในเฟสแรกของกระทรวงฯ ประกอบด้วย 1) จังหวัดสมุทรปราการนำไปติดตั้งที่บริเวณคลองคอต่อ และจะเปิดตัวกิจกรรมเป็นที่แรกในชื่อ “จิตอาสาพัฒนาคลองสวยน้ำใสชวน 1 ชุมชนใช้ถังดักไขมัน” 2) จังหวัดปทุมธานี นำไปติดตั้งบริเวณคลองที่ระบายน้ำลงแม่น้ำเจ้าพระยาและ 3) นิคมอุตสาหกรรมบางชัน นำไปติดตั้งบริเวณคลองแสนแสบ โดยทั้งสามพื้นที่มีโรงงานอุตสาหกรรมอยู่จำนวนมากและมีความใกล้ชิดกับชุมชน โดยจะมีการเก็บตัวอย่างน้ำก่อนและหลังดำเนินการเพื่อการติดตามประเมินผล ซึ่งที่ผ่านมาปี 2562- 2563 กระทรวงอุตสาหกรรม ได้แจกจ่ายถังดักไขมันให้กับประชาชน รวมจำนวนทั้งสิ้น 2,500 ใบ
ทั้งนี้ โครงการจิตอาสารักษ์แม่น้ำฯ ในปี 2564 มีแผนดำเนินการในพื้นที่ 6 คลองของกรุงเทพฯและปริมณฑล ได้แก่ คลองเปรมประชากร คลองแสนแสบ คลองบางลำพู คลองสี่วาพาสวัสดิ์ คลองขุดเจ้าเมือง และคลองคอต่อ รวมทั้งแม่น้ำในจังหวัดต่าง ๆ จำนวน 10 สาย คือ แม่น้ำกวง แม่น้ำเจ้าพระยาแม่น้ำป่าสัก แม่น้ำบางปะกง ลุ่มน้ำปราณบุรี ลุ่มน้ำตาปี ลุ่มน้ำทะเลสาบสงขลา แม่น้ำพอง แม่น้ำชี และแม่น้ำมูล ตั้งเป้าหมายจะดำเนินการให้แล้วเสร็จภายใน เดือนกรกฎาคม 2564

ที่มา : https://www.thaigov.go.th/news/contents/details/39461