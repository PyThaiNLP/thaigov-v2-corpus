รัฐบาลไทย-ข่าวทำเนียบรัฐบาล-ฉีดวัคซีนป้องกันโควิด-19


วันอาทิตย์ที่ 28 กุมภาพันธ์ 2564
ฉีดวัคซีนป้องกันโควิด-19
รัฐมนตรีเกษตรฯ เป็นตัวแทนรัฐบาลร่วมฉีดวัคซีนป้องกันโควิด-19 เพื่อสร้างความมั่นใจต่อพี่น้องประชาชน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายอิทธิพล คุณปลื้ม รัฐมนตรีว่าการกระทรวงวัฒนธรรม นายสาธิต ปิตุเตชะ รัฐมนตรีช่วยว่าการกระทรวงสาธารณสุข และนางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ เข้าร่วมรับการฉีดวัคซีนซิโนแวค เพื่อเป็นตัวแทนของรัฐบาลในการสร้างความมั่นใจให้กับประชาชน โดยมี พล.อ.ประยุทธ์ จันทร์โอชา นายกรัฐมนตรี เป็นสักขีพยาน และตรวจเยี่ยมการฉีดวัคซีนโควิด-19 ให้ประชาชนกลุ่มเป้าหมาย ครั้งแรกในประเทศไทย ณ สถาบันบำราศนราดูร กรมควบคุมโรค กระทรวงสาธารณสุข ทั้งนี้ วัคซีนซิโนแวคจะฉีดให้กับคนที่มีอายุระหว่าง 18-59 ปี ส่วนแอซตราเซนเนกาจะฉีดให้กับคนอายุ 60 ปีขึ้นไป
"ตนพร้อมที่จะฉีดวัคซีนโควิด-19 ในวันนี้ ซึ่งรัฐมนตรีส่วนใหญ่ก็อยู่ในเกณฑ์ที่สามารถฉีดได้ และพวกเราก็อยากสร้างความมั่นใจให้แก่ประชาชนว่าวัคซีนโควิด-19 ที่นำมามีคุณภาพ ส่วนเรื่องการเตรียมความพร้อมในการฉีดวัคซีนไม่มีอะไรพิเศษ เพราะมั่นใจว่าวัคซีนมีคุณภาพ และอยากให้ประชาชนเชื่อมั่นด้วยว่าวัคซีนโควิด-19 ปลอดภัย 100 เปอร์เซ็นต์ ซึ่งจะช่วยหยุดยั้งการแพร่ระบาดของโควิด-19 ได้" ดร.เฉลิมชัย กล่าว

ที่มา : https://www.thaigov.go.th/news/contents/details/39463