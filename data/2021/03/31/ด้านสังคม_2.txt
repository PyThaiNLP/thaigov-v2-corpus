รัฐบาลไทย-ข่าวทำเนียบรัฐบาล-กรมเจ้าท่าจัดสัมมนาระดมความคิดเห็นเพื่อยกระดับความปลอดภัยของการขนส่งทางน้ำ


วันอังคารที่ 30 มีนาคม 2564
กรมเจ้าท่าจัดสัมมนาระดมความคิดเห็นเพื่อยกระดับความปลอดภัยของการขนส่งทางน้ำ
นายวิทยา ยาม่วง อธิบดีกรมเจ้าท่า กระทรวงคมนาคม เป็นประธานเปิดสัมมนาระดมความคิดเห็นเพื่อยกระดับความปลอดภัยของการขนส่งทางน้ำ (Workshop on Upgrading of Safety for Waterway Transportation)
พร้อมทั้งบรรยายพิเศษ เรื่อง การยกระดับความปลอดภัยของการขนส่งทางน้ำโดยองค์รวมทั้งระบบ โดยมีผู้บริหารจากสำนักความปลอดภัยและสิ่งแวดล้อมทางน้ำ สำนักกฎหมาย สำนักมาตรฐานเรือ สำนักมาตรฐานทะเบียนเรือ สำนักนำร่อง กองมาตรฐานประจำคนเรือ สำนักงานเจ้าท่าภูมิภาค 1 - 7 และสำนักงานเจ้าท่าภูมิภาคสาขา ร่วมสัมมนา ระหว่างวันที่ 25 - 27 มีนาคม 2564 ณ ห้องวิสูตรสาครดิษฐ์ กรมเจ้าท่า
นายวิทยา ยาม่วง กล่าวว่า จากนโยบายของรัฐบาลที่มุ่งพัฒนาระบบคมนาคมขนส่งทุกโครงข่าย เพื่อสร้างรากฐานความมั่นคงทางเศรษฐกิจ สังคม เสริมสร้างความปลอดภัยในการเดินทางและขนส่ง รวมทั้งเพิ่มขีดความสามารถการแข่งขันของประเทศในอนาคต กรมเจ้าท่า (จท.) เป็นหน่วยงานภาครัฐที่มีบทบาทและภารกิจเกี่ยวกับการควบคุม กำกับ ดูแล และพัฒนาส่งเสริมการคมนาคมทางน้ำให้ได้รับความปลอดภัย สะดวก รวดเร็ว และมีประสิทธิภาพทั้งระบบ ได้ดำเนินงานตามแผนยุทธศาสตร์และแผนปฏิบัติการ จท. พ.ศ. 2560 - 2564 ซึ่งสอดคล้องกับนโยบายรัฐบาล ยุทธศาสตร์กระทรวงคมนาคม และยุทธศาสตร์ จท. มาโดยตลอด สำหรับการสัมมนาฯ ดังกล่าว ได้เน้นย้ำให้ผู้บริหารปรับวิสัยทัศน์การทำงานใหม่ทั้งหมด พร้อมที่จะเรียนรู้ทำความเข้าใจ และนำไปสู่การปฏิบัติที่เป็นมาตรฐานเดียวกัน ซึ่งที่ผ่านมาได้ร่วมกันสร้างองค์ความรู้ด้านกฎหมายและการใช้กฎหมายที่อยู่ในความรับผิดชอบของ จท. และนำมาต่อยอดการยกระดับเข้มข้นเรื่องความปลอดภัยทั้งระบบ ได้แก่ การยกระดับมาตรฐานความปลอดภัยการเดินเรือในน่านน้ำไทย (Waterway Safety) การยกระดับมาตรฐานความปลอดภัยของเรือ (Vessel Safety) การยกระดับมาตรฐานความปลอดภัยของท่าเทียบเรือ (Port Safety) การยกระดับมาตรฐานความปลอดภัยของคนประจำเรือและผู้โดยสาร (Crew and Passenger Safety) และการตรวจตราและบังคับใช้กฎหมาย (Monitoring and law Enforcement) เพื่อมุ่งสู่เป้าหมายที่ จท. ตั้งไว้ คือ “IMO ต้องผ่าน น่านน้ำไทยปลอดภัย ใส่ใจสิ่งแวดล้อม พร้อมพัฒนากิจการพาณิชยนาวีไทย”
ทั้งนี้ การสัมมนาฯ ดังกล่าว สามารถนำไปต่อยอดการรองรับการตรวจจำลองเสมือนจริงจาก IMO (IMSAS mockup audit) โดยการนำระบบ IT เข้ามาสนับสนุนการทำงานเชื่อมโยงฐานข้อมูลด้านความปลอดภัยทั้งระบบได้อย่างมีประสิทธิภาพ เพื่อให้สามารถดำเนินการตอบสนองการทำงานได้อย่างรวดเร็ว ทันเหตุการณ์ ถูกต้อง มีประสิทธิภาพและเกิดความปลอดภัยสูงสุด เพื่อยกระดับความปลอดภัยทางน้ำทั้งระบบของประเทศไทยภายในเดือนสิงหาคม 2564

ที่มา : https://www.thaigov.go.th/news/contents/details/40485