รัฐบาลไทย-ข่าวทำเนียบรัฐบาล-ทส. ร่วมประชุม คทช. เร่งการจัดสรรที่ดินทำกิน และพัฒนาคุณภาพชีวิตประชาชน


วันอังคารที่ 30 มีนาคม 2564
ทส. ร่วมประชุม คทช. เร่งการจัดสรรที่ดินทำกิน และพัฒนาคุณภาพชีวิตประชาชน
ทส. ร่วมประชุม คทช. เร่งการจัดสรรที่ดินทำกิน และพัฒนาคุณภาพชีวิตประชาชน
ทส. ร่วมประชุม คทช. เร่งการจัดสรรที่ดินทำกิน และพัฒนาคุณภาพชีวิตประชาชน
วันที่ 29 มีนาคม 2564 เวลา 09.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ร่วมการประชุมคณะกรรมการนโยบายที่ดินแห่งชาติ (คทช.) ครั้งที่ 1/2564 โดยมี พลเอก ประยุทธ์ จันทร์โอชา นายกรัฐมนตรี เป็นประธาน ในการนี้ได้มี นางรวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม รักษาราชการ ผู้อำนวยการ สคทช. ทำหน้าที่เป็นฝ่ายเลขานุการการประชุม อีกทั้ง ยังได้มี รัฐมนตรีว่าการกระทรวงมหาดไทย รัฐมนตรีว่าการกระทรวงการคลัง ผู้บริหารระดับสูงในสังกัดกระทรวงทรัพยากรธรรมชาติและสิ่งแวดล้อม และหัวหน้าส่วนราชการที่เกี่ยวข้องเข้าร่วมประชุมด้วย
ที่ประชุมได้รับทราบผลการจัดที่ดินทำกินให้กับชุมชน รวมถึงแผนการขับเคลื่อนกิจกรรมปฏิรูปที่จะส่งผลให้เกิดการเปลี่ยนแปลงต่อประชาชนอย่างมีนัยสำคัญ (Big Rock) กิจกรรมปฏิรูปด้านสังคม การสร้างมูลค่าให้กับที่ดินที่รัฐจัดให้กับประชาชน และการขอรับการสนับสนุนโครงการนำร่องระบบสูบน้ำพลังงานแสงอาทิตย์เพื่อช่วยเหลือเกษตรกร ในพื้นที่เป้าหมายการจัดที่ดินทำกินให้ชุมชน พื้นที่ป่าสงวนแห่งชาติ จากกองทุนเพื่อส่งเสริมการอนุรักษ์พลังงาน
นอกจากนั้น ยังได้มีการพิจารณา ปรับปรุงแก้ไขคำสั่งแต่งตั้งคณะอนุกรรมการภายใต้ คทช. รวมถึง ร่างประกาศ คทช. เกี่ยวกับหลักการการรับฟังความคิดเห็นและการมีส่วนร่วมของประชาชนในการจัดทำนโยบายและแผนการบริหารจัดการที่ดินและทรัพยากรดินของประเทศ เพื่อให้การดำเนินการเป็นไปตาม พ.ร.บ. คณะกรรมการนโยบายที่ดินแห่งชาติ พ.ศ.2562
นายกรัฐมนตรี ได้กล่าวในที่ประชุม โดยขอให้คณะอนุกรรมการทุกคณะ ร่วมกันดำเนินงานสร้างความเท่าเทียม มีความเป็นธรรมกับผู้มีรายได้น้อย ให้ได้มีโอกาสมีที่ดินทำกิน พัฒนาส่งเสริมอาชีพ และส่งเสริมให้เกิดการใช้ประโยชน์จากที่ดินให้ได้มากที่สุด เพื่อก่อให้เกิดความคุ้มค่า สร้างรายได้ และพัฒนาคุณภาพชีวิตที่ดีให้กับพี่น้องประชาชน โดยขอให้คณะกรรมการเร่งดำเนินการพร้อมรายงานผลในทุกไตรมาส เพื่อจะได้บูรณาการทำงานกับหน่วยงานอื่นที่เกี่ยวข้องต่อไป

ที่มา : https://www.thaigov.go.th/news/contents/details/40478