รัฐบาลไทย-ข่าวทำเนียบรัฐบาล-นายกรัฐมนตรีเร่งพัฒนาแพลตฟอร์มลงทะเบียนฉีดวัคซีนโควิด-19 สอดคล้องกับแผนเปิดรับนักท่องเที่ยวต่างชาติกลางปีนี้ 


วันอังคารที่ 30 มีนาคม 2564
พิมพ์
นายกรัฐมนตรีเร่งพัฒนาแพลตฟอร์มลงทะเบียนฉีดวัคซีนโควิด-19 สอดคล้องกับแผนเปิดรับนักท่องเที่ยวต่างชาติกลางปีนี้
นายกรัฐมนตรีเร่งพัฒนาแพลตฟอร์มลงทะเบียนฉีดวัคซีนโควิด-19 สอดคล้องกับแผนเปิดรับนักท่องเที่ยวต่างชาติกลางปีนี้
วันนี้ (30 มีนาคม 2564) เวลา 14.15 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถึงการบูรณาการแผนการฉีดวัคซีนโควิด-19 โดยมอบหมายให้กระทรวงการคลังและธนาคารกรุงไทย ร่วมกันจัดทำแพลตฟอร์มสำหรับการฉีดวัคซีนโควิด-19 ให้สามารถกระจายไปทุกจังหวัดอย่างครอบคลุมและทั่วถึงตามจำนวนวัคซีนที่มีอยู่ในปัจจุบันของทั้ง Sinovac และ AstraZeneca และในช่วงเดือนมิถุนายน จะมีการนำเข้าวัคซีนเพิ่มเติมกว่าล้านโดส ดังนั้น จึงเป็นการเตรียมการล่วงหน้าเพื่อแจ้งความประสงค์ในการฉีดวัคซีนโควิด-19 และนัดหมายวันฉีดตามกลุ่มเสี่ยงและความจำเป็น ซึ่งปัจจุบันการฉีดวัคซีนโควิด-19 ยังเดินหน้าตามจำนวนวัคซีนที่มีอยู่
โอกาสนี้ นายกรัฐมนตรียังเผยถึงเตรียมความพร้อมวัคซีนโควิด-19 เพื่อให้สอดคล้องกับการเตรียมความพร้อมในการเปิดรับนักท่องเที่ยว โดยนำร่องในจ. ภูเก็ต ตั้งแต่เดือนกรกฎาคมเป็นต้นไป ซึ่งยังต้องมีการจัดระเบียบพื้นที่การท่องเที่ยวใน จ. ภูเก็ต อาจแบ่งโซนเป็นตอนบน ตอนกลาง และตอนล่าง ของเกาะ กำหนดระยะเวลาที่อยู่ในพื้นที่ การเคลื่อนย้ายไปยังที่ต่าง ๆ พร้อมจัดทำแพลตฟอร์มลงทะเบียนเพื่อติดตามตัว สำหรับข้อเสนอให้นักท่องเที่ยวต่างชาติที่ได้รับการฉีดวัคซีนโควิด-19 ครบ 2 โดสแล้วไม่จำเป็นต้องกักตัวนั้น ยังต้องพิจารณาอย่างรอบครอบ
ในตอนท้าย นายกรัฐมนตรียังฝากถึงเจ้าของตลาดในพื้นที่ต่าง ๆ ที่จะต้องมีจุดคัดกรอง ตรวจวัดอุณหภูมิ สวมใส่หน้ากากอนามัย ทั้งผู้ขายและผู้ซื้อ เพื่อป้องกันการแพร่ระบาดของโควิด-19
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/40493