รัฐบาลไทย-ข่าวทำเนียบรัฐบาล-สถาบันการบินพลเรือน ได้รับการยกระดับสมาชิกโครงการ ICAO TRAINAIR PLUS เป็น Regional Training Centres of Excellence (RTCE) 


วันอังคารที่ 30 มีนาคม 2564
สถาบันการบินพลเรือน ได้รับการยกระดับสมาชิกโครงการ ICAO TRAINAIR PLUS เป็น Regional Training Centres of Excellence (RTCE)
เป็นสถาบันเฉพาะทางด้านการบินแห่งแรกและแห่งเดียวในประเทศไทยที่ได้รับการรับรองจากองค์การการบินพลเรือนระหว่างประเทศ (International Civil Aviation Organization: ICAO) ยกระดับมาตรฐานของการฝึกอบรมไปสู่สมาชิกระดับ Regional Centres of Excellence (RTCE)
โครงการ ICAO TRAINAIR PLUS ได้รับการรับรองสาขาความเชี่ยวชาญด้าน Air Navigation Services และความเชี่ยวชาญ Flight Safety and Safety Management อย่างเป็นทางการ เมื่อวันที่ 19 มีนาคม 2564
โครงการ ICAO TRAINIAIR PLUS เป็นโครงการส่งเสริมสมรรถนะในการพัฒนาบุคลากรด้านการบินที่ดำเนินการโดยหน่วยงาน Global Aviation Training (GAT) สังกัดภายใต้ ICAO โดย สบพ. ได้เข้าร่วมโครงการ TRAINAIR PLUS ตั้งแต่ปี 2555 เริ่มจากการเป็นสมาชิกระดับ Associate Member และได้พิสูจน์สมรรถนะด้านการพัฒนาหลักสูตรฝึกอบรมตามมาตรฐานของ ICAO (Standardized Training Packages: STP) สำเร็จ และได้รับการเลื่อนระดับขึ้นเป็น Full member เมื่อปี 2558 และในปี 2561 สบพ. เริ่มดำเนินการยกระดับสมาชิกโครงการ TRAINAIR PLUS เป็นระดับ Regional Centres of Excellence (RTCE) ด้วยการพัฒนาคุณสมบัติของในหลาย ๆ ด้าน เช่น บุคลากรที่ทำหน้าที่นักพัฒนาหลักสูตรระดับปฏิบัติการและอาวุโส สร้างระบบการฝึกอบรมที่มีมาตรฐาน รวมถึงระบบประกันคุณภาพ ระบบนิรภัยการบิน ระบบการพัฒนาผู้สอน สื่อการสอน ระบบอำนวยความสะดวกสนับสนุนการฝึกอบรมอย่างต่อเนื่อง จนได้รับการยกระดับให้เป็นสมาชิกระดับ Regional Training Centres of Excellence (RTCE) อย่างเป็นทางการ ถือเป็น 1 ใน 21 สมาชิกระดับ RTCE ทั่วโลก หรือเป็น 1 ใน 6 สถาบันฝึกอบรมด้านการบินจาก 5 ประเทศในภูมิภาคเอเชียแปซิฟิกที่เป็นสมาชิกในระดับ RTCE ร่วมกับประเทศจีน อินเดีย เกาหลีใต้ และสิงคโปร์ ซึ่งการได้รับการรับรองระดับ RTCE ทำให้เกิดประโยชน์ในภาพรวม ทั้งหมด 4 ด้าน ดังต่อไปนี้
1. ประโยชน์ต่อประเทศชาติ ประเทศไทยได้รับความเชื่อมั่นจากอุตสาหกรรมการบินของโลก ว่ารัฐบาลให้การสนับสนุนหน่วยงานอุตสาหกรรมการบินของประเทศไทย และมีรายได้จากการที่ผู้เข้าอบรมใช้จ่ายส่วนตัวและท่องเที่ยวในประเทศต่อหลังจากการฝึกอบรม
2. ประโยชน์ต่อองค์กร ทำให้มีชื่อเสียงเป็นที่ยอมรับในอุตสาหกรรมการบินของโลก มีรายได้เพิ่มขึ้นจากการขายลิขสิทธิ์และการจัดฝึกอบรมหลักสูตรระดับ ICAO ลิขสิทธิ์ของ สบพ. อาจารย์ของ สบพ. สามารถดำเนินการสอนให้กับสมาชิก TRAINAIR PLUS อื่นๆ ได้ และสามารถพัฒนาบุคลากรให้มีศักยภาพสูงด้วยต้นทุนที่ต่ำลงได้
3. ประโยชน์ต่อองค์กรด้านการบินอื่น ๆ ได้แก่ บุคลากรขององค์กรได้รับความรู้/ทักษะจากหลักสูตรและระบบการอบรมที่มีคุณภาพ บุคลากรได้รับการรับรองที่เป็นมาตรฐานสากล และต้นทุนการฝึกอบรมบุคลากรต่ำ สามารถประหยัดค่าใช้จ่าย และใช้เวลาน้อยกว่าการอบรมจากหลักสูตรของต่างประเทศหรือเดินทางไปอบรมที่ต่างประเทศ
4. ประโยชน์ต่อนักศึกษา/ผู้เข้าฝึกอบรม ได้รับความรู้/ทักษะจากหลักสูตรและระบบการอบรมที่มีคุณภาพ ได้รับการรับรองที่เป็นมาตรฐานสากล ผู้เข้าอบรมและหน่วยงานด้านการบินสามารถเข้าถึงหลักสูตรฝึกอบรมด้วยต้นทุนต่ำ และใช้เวลาน้อยกว่าการอบรมจากหลักสูตรของต่างประเทศ
การยกระดับสมาชิกโครงการ ICAO TRAINAIR PLUS เป็น Regional Training Centres of Excellence (RTCE) นำความภาคภูมิใจมาสู่วงการการบินของประเทศไทยในฐานะที่เป็นสถาบันหลักในการผลิตและพัฒนาบุคลากรการบินของประเทศที่มีมาตรฐานสากล สามารถผลิตบุคลากรการบินให้มีความชำนาญ เข้าไปปฏิบัติงานในอุตสาหกรรมการบินทั้งในประเทศและต่างประเทศ ส่งเสริมภาพลักษณ์และสร้างความเชื่อมั่นทางด้านการบินให้กับประเทศไทยในการเป็นศูนย์กลางในการผลิตบุคลากรด้านการบินในภูมิภาคเอเชียแปซิฟิก

ที่มา : https://www.thaigov.go.th/news/contents/details/40483