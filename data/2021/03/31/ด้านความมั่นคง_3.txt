รัฐบาลไทย-ข่าวทำเนียบรัฐบาล-กรมเจ้าท่าระดมความคิดเห็นจัดทำแผนพัฒนายกระดับความปลอดภัยการขนส่งทางน้ำ


วันอังคารที่ 30 มีนาคม 2564
กรมเจ้าท่าระดมความคิดเห็นจัดทำแผนพัฒนายกระดับความปลอดภัยการขนส่งทางน้ำ
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า จากการจัดสัมมนาระดมความคิดเห็นเพื่อยกระดับความปลอดภัยของการขนส่งทางน้ำ
โดยมีผู้บริหารจากสำนักความปลอดภัยและสิ่งแวดล้อมทางน้ำ สำนักกฎหมาย สำนักมาตรฐานเรือ สำนักมาตรฐานทะเบียนเรือ สำนักนำร่อง กองมาตรฐานประจำคนเรือ สำนักงานเจ้าท่าภูมิภาค 1 - 7 และสำนักงานเจ้าท่าภูมิภาคสาขา ร่วมสัมมนา เมื่อวันที่ 25 - 27 มีนาคม 2564 ผู้บริหาร จท. ได้ร่วมกันระดมความคิดเห็นจัดทำแผนยกระดับความปลอดภัยทางน้ำ โดยแบ่งออกเป็น 4 กลุ่มภารกิจ ดังนี้
1. การยกระดับมาตรฐานความปลอดภัยในการเดินเรือในน่านน้ำไทย (Waterway Safety) อาทิ การควบคุมการเดินเรือในน่านน้ำไทย การแจ้งเตือนข่าวอากาศ การจัดการจราจรทางน้ำในเขตท่าเรือ การตรวจสอบเรือในน่านน้ำไทย การทำแผนตอบสนองสถานการณ์ฉุกเฉิน การฝึกซ้อมแผนตอบสนองในสถานการณ์ฉุกเฉินต่าง ๆ การขุดลอกรองน้ำทางเรือเดิน และการติดตั้งเครื่องช่วยในการเดินเรือ เป็นต้น
2. การยกระดับมาตรฐานความปลอดภัยของเรือ (Vessel Safety) อาทิ การกำหนดเขตการเดินเรือที่มีความเหมาะสมตามโครงสร้างและความคงทนของตัวเรือ การกำหนดแบบแปลนเรือ อุปกรณ์ความปลอดภัยของเรือ อุปกรณ์วิทยุสื่อสารภายในเรือ (Radio - communication : VHF) อุปกรณ์แสดงตัวตน (AIS Class A or B) วิธีการจัดวางและรัดตรึงสินค้าและพาหนะให้มีความมั่นคง (Cargo Stowage and Securing) การกำหนดให้มีการประกันภัยของตัวเรือ เครื่องจักร สินค้า ผู้โดยสาร และผู้ได้รับผลกระทบจากการเดินเรือ (Insurance for Hull & Machinery, Cargo, Passenger, Protection & Immunity : P&I) เป็นต้น
3. การยกระดับมาตรฐานความปลอดภัยของท่าเทียบเรือ (Port Safety) อาทิ การกำหนดประเภทของท่าเทียบเรือและการตรวจสอบความมั่นคงแข็งแรงของท่าเทียบเรือ ความปลอดภัยในการปฏิบัติงานสินค้า และแผนการรักษาความปลอดภัยท่าเทียบเรือ การจัดการฝึกอบรมเจ้าหน้าที่ประจำท่าเรือ เป็นต้น
4. การยกระดับมาตรฐานความปลอดภัยของคนประจำเรือและผู้โดยสาร อาทิ การกำหนดชั้นประกาศนียบัตรในแต่ประเภทเรือ การฝึกอบรมของคนประจำเรือ การจัดทำคู่มือการฝึกอบรมมาตรฐานในแต่ละชั้นประกาศนียบัตร (Training Manual) การฝึกอบรมคนประจำเรือและพนักงานที่ทำงานบนเรือ และการให้ความรู้ด้านความปลอดภัยแก่ผู้โดยสาร (Briefing on Safety Awareness and Emergency Procedure for Passenger) ก่อนเรือออกและระหว่างเดินทาง เป็นต้น
นอกจากนี้ ได้ร่วมกันจัดทำแผนการใช้เทคโนโลยีดิจิทัล (Digital Technology Skills) พัฒนาเชื่อมโยงข้อมูลทุกระบบของ จท. เพื่อเป็นฐานข้อมูลหลักสามารถตรวจสอบความถูกต้องได้ทันที ขับเคลื่อนภารกิจ จท. ในทุกมิติ สนับสนุนการขนส่งทางน้ำให้เชื่อมต่อกับระบบขนส่งอื่น ๆ ทั้งการขนส่งผู้โดยสารและสินค้า รวมทั้งท่าเรือ อู่เรือ กองเรือไทยการท่องเที่ยว และกิจการที่เกี่ยวเนื่องเพื่อให้ประชาชนได้รับความสะดวกรวดเร็ว ปลอดภัย ตลอดจนการสนับสนุนการส่งออกให้มีความเข้มแข็ง ภายใต้วิสัยทัศน์ “พัฒนาระบบการขนส่งทางน้ำอย่างเชื่อมโยง มีมาตรฐานเพื่อความสะดวก ปลอดภัยและเพิ่มศักยภาพการแข่งขันของประเทศ”

ที่มา : https://www.thaigov.go.th/news/contents/details/40481