รัฐบาลไทย-ข่าวทำเนียบรัฐบาล-รัฐมนตรีเกษตรฯ ประชุมคณะอนุกรรมการขับเคลื่อนฯ CPTPP ด้านเกษตรและพันธุ์พืช


วันอังคารที่ 30 มีนาคม 2564
รัฐมนตรีเกษตรฯ ประชุมคณะอนุกรรมการขับเคลื่อนฯ CPTPP ด้านเกษตรและพันธุ์พืช
รัฐมนตรีเกษตรฯ ประชุมคณะอนุกรรมการขับเคลื่อนฯ CPTPP ด้านเกษตรและพันธุ์พืช เพื่อเตรียมเสนอข้อมูลแก่คณะกรรมการนโยบายเศรษฐกิจระหว่างประเทศ (กนศ.) ยืนยันยึดผลประโยชน์ของประเทศไทยเป็นหลักในการพิจารณา
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานการประชุมคณะอนุกรรมการขับเคลื่อนการดำเนินการตามมติคณะรัฐมนตรี เกี่ยวกับเรื่อง CPTPP ด้านเกษตรและพันธุ์พืช ครั้งที่ 1/2564 ณ ห้องประชุมกระทรวงเกษตรและสหกรณ์ โดยมีการพิจารณาข้อมูลและข้อเสนอแนะเกี่ยวกับความพร้อม และเงื่อนเวลาในการขอเจรจาเข้าร่วมความตกลง CPTPP หรือความไม่พร้อมของส่วนราชการ เพื่อเตรียมเสนอต่อคณะกรรมการนโยบายเศรษฐกิจระหว่างประเทศ (กนศ.) พิจารณาก่อนนำเสนอต่อคณะรัฐมนตรีในลำดับต่อไป
“การประชุมในครั้งนี้ เป็นการประชุมหารือเพื่อหาข้อสรุปเกี่ยวกับประเด็นที่ฝ่ายเลขานุการฯ ได้รวบรวมข้อสังเกตและข้อเสนอแนะของคณะกรรมาธิการวิสามัญ โดยได้แจ้งเวียนหน่วยงานที่เกี่ยวข้องในสังกัดกระทรวงเกษตรและสหกรณ์ และหน่วยงานที่เกี่ยวข้อง รวม 14 หน่วยงาน โดยมีรายละเอียดในการประเมินความพร้อมและแผนงานการดำเนินการเพื่อปรับตัวของส่วนราชการ และข้อเสนอแนะเกี่ยวกับความพร้อมและเงื่อนเวลาในการขอเจรจาเข้าร่วมความตกลง CPTPP หรือความไม่พร้อมของส่วนราชการ รวมทั้งประเด็นที่เห็นว่าประเทศไทยมีการดำเนินการหรือมีกฎหมายที่เหมาะสมอยู่แล้ว ทั้งนี้ กระทรวงเกษตรและสหกรณ์ จะพิจารณาอย่างละเอียดรอบคอบเพื่อให้ประเทศไทยได้ประโยชน์สูงสุด ไม่ว่าจะเข้าร่วม CPTPP หรือไม่ก็ตาม” รัฐมนตรีเกษตรฯ กล่าว.

ที่มา : https://www.thaigov.go.th/news/contents/details/40498