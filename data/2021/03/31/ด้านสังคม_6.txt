รัฐบาลไทย-ข่าวทำเนียบรัฐบาล-ดีอีเอส ติวเข้มบุคลากรใช้เครื่องมือประเมินความเสี่ยงการทุจริต ลดปัญหาการทุจริตในองค์กร


วันอังคารที่ 30 มีนาคม 2564
ดีอีเอส ติวเข้มบุคลากรใช้เครื่องมือประเมินความเสี่ยงการทุจริต ลดปัญหาการทุจริตในองค์กร
ดีอีเอส ติวเข้มบุคลากรใช้เครื่องมือประเมินความเสี่ยงการทุจริต ลดปัญหาการทุจริตในองค์กร
เมื่อวันที่ 30 มีนาคม 2564 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานในพิธีเปิดกิจกรรมฝึกอบรมเชิงปฏิบัติการให้ความรู้เกี่ยวกับแนวทางประเมินความเสี่ยงการทุจริต FRAs : FRAUD RISK - ASSESSMENTS ประจำปี 2564 โดยมีนายอนุวัตร ศรีไชโย รองหัวหน้าศูนย์ปฏิบัติการต่อต้านการทุจริต กระทรวงดิจิทัลฯ กล่าวรายงาน พร้อมกันนี้ ได้รับเกียรติจาก คุณฉวีวรรณ นิลวงศ์ ผู้แทนสำนักงานคณะกรรมการป้องกันและปราบปรามการทุจริตในภาครัฐ เป็นวิทยากรบรรยายให้ความรู้ ณ ห้องประชุม MDES 1 ชั้น 9 กระทรวงดิจิทัลเพื่อเศรษฐกิจและสังคม ซึ่งมีผู้เข้าอบรม จาก 8 หน่วยงานในสังกัด อาทิ สำนักงานปลัดฯ กรมอุตุนิยมวิทยา สำนักงานสถิติแห่งชาติ สำนักงานพัฒนาธุรกรรมทางอิเล็กทรอนิกส์ บริษัท โทรคมนาคมแห่งชาติ จำกัด (มหาชน) และ บริษัท ไปรษณีย์ไทย เป็นต้น
สำหรับการอบรมแนวทางประเมินความเสี่ยงการทุจริตครั้งนี้ จัดขึ้นเพื่อประเมินความเสี่ยงในการทุจริตเป็นมาตรการป้องกันการทุจริตเชิงรุกที่สามารถป้องกันได้อย่างมีประสิทธิภาพ โดยมุ่งเน้นการปฏิบัติงานตามมาตรการการควบคุมภายในที่เหมาะสมให้แก่บุคลากรขององค์กร ด้วยการนำเครื่องมือการประเมินความเสี่ยงมาใช้ในองค์กร จะช่วยเป็นหลักประกันในระดับหนึ่งว่า การดำเนินการขององค์กรจะไม่มีการทุจริต หรือในกรณีที่อาจพบกับการทุจริตที่ไม่คาดคิด จะเกิดความเสียหายน้อยกว่าองค์กรที่ไม่มีการนำเครื่องมือดังกล่าวมาใช้ เนื่องจากมีการป้องกันไว้ล่วงหน้า ซึ่งเป็นส่วนหนึ่งของการปฏิบัติงานประจำ โดยจะไม่เพิ่มภาระงานแต่อย่างใด
*******************

ที่มา : https://www.thaigov.go.th/news/contents/details/40499