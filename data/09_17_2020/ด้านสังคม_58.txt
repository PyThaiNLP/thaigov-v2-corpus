รัฐบาลไทย-ข่าวทำเนียบรัฐบาล-สธ.สอบวินัยร้ายแรงและแจ้งความดำเนินคดีผู้ช่วยสาธารณสุขอำเภอเรียกรับเงินบรรจุโควิด 19


วันอาทิตย์ที่ 6 กันยายน 2563
สธ.สอบวินัยร้ายแรงและแจ้งความดำเนินคดีผู้ช่วยสาธารณสุขอำเภอเรียกรับเงินบรรจุโควิด 19
กระทรวงสาธารณสุข เผยผลสอบข้อเท็จจริง ผู้ช่วยสาธารณสุขอำเภอแอบอ้างชื่อรัฐมนตรีว่าการกระทรวงสาธารณสุข เรียกรับเงินบรรจุข้าราชการด่านหน้าสู้โควิด19 เตรียมตั้งกรรมการสอบวินัยร้ายแรงพร้อมแจ้งความดำเนินคดี
กระทรวงสาธารณสุข เผยผลสอบข้อเท็จจริง ผู้ช่วยสาธารณสุขอำเภอแอบอ้างชื่อรัฐมนตรีว่าการกระทรวงสาธารณสุข เรียกรับเงินบรรจุข้าราชการด่านหน้าสู้โควิด19 เตรียมตั้งกรรมการสอบวินัยร้ายแรงพร้อมแจ้งความดำเนินคดี
นายแพทย์พงศ์เกษม ไข่มุกด์ ผู้ตรวจราชการกระทรวงสาธารณสุข เขตสุขภาพที่ 9ให้สัมภาษณ์ว่ารองนายกรัฐมนตรีและรัฐมนตรีว่าการกระทรวงสาธารณสุข มอบหมายให้สำนักงานสาธารณสุขจังหวัดนครราชสีมา ตั้งคณะกรรมการสอบข้อเท็จจริง หลังจากได้รับร้องเรียนมีการแอบอ้างว่าสามารถช่วยเรื่องบรรจุข้าราชการด่านหน้าสู้โควิด 19 ในสำนักงานสาธารณสุขแห่งหนึ่ง โดยอ้างว่าเป็นโควต้ารัฐมนตรี เพื่อให้มีการบรรจุข้าราชการทันในรอบที่ 3 ผลการสอบพบว่า ผู้แอบอ้างคือ นักวิชาการสาธารณสุข ที่จังหวัดนครราชสีมา
โดยได้มีการยื่นเสนอว่าสามารถช่วยให้พี่สาวของพยาบาลวิชาชีพประจำโรงพยาบาลส่งเสริมสุขภาพตำบล บรรจุเข้ารับราชการในตำแหน่งนักวิชาการสาธารณสุขปฏิบัติการ พร้อมกับข้าราชการที่บรรจุกรณีโควิด 19 ประมาณเดือนกันยายน 2563 และจะให้ปฏิบัติราชการที่กลุ่มงานยาเสพติด สำนักงานสาธารณสุขจังหวัดนครราชสีมา โดยอ้างว่าเป็นโควตาของรัฐมนตรี  ซึ่งเป็นการโยงเอาเหตุการณ์สองเหตุการณ์มารวมกัน ได้แก่ การบรรจุเป็นข้าราชการตำแหน่งนักวิชาการสาธารณสุขปฏิบัติการ และการเปิดรับสมัครนักวิชาการสาธารณสุขของสำนักงานสาธารณสุขจังหวัดนครราชสีมา
ทั้งนี้ จากเหตุการณ์ที่เกิดขึ้น คณะกรรมการสอบข้อเท็จจริงเสนอให้ตั้งคณะกรรมการสอบสวนทางวินัยอย่างร้ายแรง พร้อมแจ้งความต่อพนักงานสอบสวน กรณีถูกแอบอ้างว่าสามารถให้บุคคลมาทำงานที่สำนักงานสาธารณสุขจังหวัดนครราชสีมาได้ และสำนักงานสาธารณสุขจังหวัดนครราชสีมาไม่มีส่วนเกี่ยวข้องกับการแอบอ้างนี้  โดยจะย้ายออกนอกพื้นที่ระหว่างการสอบสวน ส่วนผู้ให้ข้อมูลจะย้ายออกไปปฏิบัติราชการที่อื่น เพื่อความปลอดภัย
**************************************  6 กันยายน 2563

ที่มา : https://www.thaigov.go.th/news/contents/details/34842