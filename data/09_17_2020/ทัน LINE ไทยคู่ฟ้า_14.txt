รัฐบาลไทย-ข่าวทำเนียบรัฐบาล-ขายของออนไลน์ อย่าลืมยื่นภาษีภายใน 30 ก.ย.


วันจันทร์ที่ 14 กันยายน 2563
พิมพ์
ขายของออนไลน์ อย่าลืมยื่นภาษีภายใน 30 ก.ย.
--
#ไทยคู่ฟ้า เมื่อโลกออนไลน์ก้าวเข้ามามีบทบาทเพิ่มขึ้น ทุกอย่างสามารถเข้าถึงได้ง่ายดายเพียงใช้ปลายนิ้วมือ เหล่าพ่อค้าแม่ขายหลายคนจึงใช้ช่องทางนี้ จำหน่ายสินค้าผ่านโลกออนไลน์ ช่วยสร้างรายได้จนเป็นอาชีพยอดฮิตของยุคนี้ ข้อมูลจากสำนักงาน กสทช. พบว่า คนไทยนิยมซื้อสินค้าทางแพลตฟอร์มออนไลน์ต่าง ๆ เพิ่มขึ้นกว่า 478% เนื่องจากซื้อได้ง่าย สะดวกสบาย มีโปรโมชั่นที่ถูกใจ และราคาถูก
.
อย่างไรก็ตาม ผู้ค้ามีหน้าที่ต้องเสียภาษี ซึ่งกรมสรรพากรได้นำระบบ Data Analytics มาใช้วิเคราะห์ข้อมูลที่เกี่ยวข้องกับผู้ประกอบธุรกิจออนไลน์ โดยปีนี้ผู้ค้าออนไลน์จะต้องนำรายได้จากการประกอบธุรกิจ ระหว่างวันที่ 1 ม.ค. – 30 มิ.ย. 63 ไปยื่นแบบแสดงรายการภาษีเงินได้บุคคลธรรมดาครึ่งปี (ภ.ง.ด.94) ให้ถูกต้องครบถ้วน ตั้งแต่บัดนี้ - 30 ก.ย. 63 ที่สำนักงานสรรพากรพื้นที่สาขา หรือยื่นผ่านช่องทางอินเทอร์เน็ต ที่ www.rd.go.th ได้ถึงวันที่ 8 ต.ค. 63
.
สำหรับผู้ค้าออนไลน์ หรือผู้ที่กำลังเริ่มต้นทำธุรกิจ สามารถศึกษาข้อมูลเกี่ยวกับภาษีอากร รวมทั้งใช้ช่องทางการยื่นแบบและชำระภาษีผ่านระบบอิเล็กทรอนิกส์ e-Filing ได้ที่เว็บไซต์กรมสรรพากร www.rd.go.th สำหรับผู้ที่มีข้อสงสัย สอบถามข้อมูลเพิ่มเติมได้ที่ศูนย์สารนิเทศสรรพากร โทร. 1161 หรือที่สำนักงานสรรพากรทุกแห่งทั่วประเทศ

ที่มา : https://www.thaigov.go.th/news/contents/details/35065