รัฐบาลไทย-ข่าวทำเนียบรัฐบาล-ทส.ประชุมคณะอนุกรรมการบริหารจัดการขยะพลาสติกและขยะอิเล็กทรอนิกส์ ครั้งที่ 2/2563


วันพฤหัสบดีที่ 3 กันยายน 2563
พิมพ์
ทส.ประชุมคณะอนุกรรมการบริหารจัดการขยะพลาสติกและขยะอิเล็กทรอนิกส์ ครั้งที่ 2/2563
ทส.ประชุมคณะอนุกรรมการบริหารจัดการขยะพลาสติกและขยะอิเล็กทรอนิกส์ ครั้งที่ 2/2563
ทส.ประชุมคณะอนุกรรมการบริหารจัดการขยะพลาสติกและขยะอิเล็กทรอนิกส์ ครั้งที่ 2/2563
วันนี้ (3 ก.ย. 63) เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมคณะอนุกรรมการบริหารจัดการขยะพลาสติกและขยะอิเล็กทรอนิกส์ ครั้งที่ 2/2563 เพื่อพิจารณาเกี่ยวกับมาตรการการแก้ไขปัญหาการจัดการขยะอิเล็กทรอนิกส์ที่เกิดขึ้นภายในประเทศ และที่นําเข้าจากต่างประเทศ มาตรการกํากับการนําเข้าเศษพลาสติก (ร่าง) แผนปฏิบัติการขับเคลื่อนการสร้างความรู้ความเข้าใจเกี่ยวกับการจัดการขยะพลาสติก และ (ร่าง) แผนปฏิบัติการขับเคลื่อนการสร้างความรู้ ความเข้าใจเกี่ยวกับการจัดการขยะอิเล็กทรอนิกส์ ก่อนนําเสนอต่อคณะกรรมการสิ่งแวดล้อมแห่งชาติเพื่อพิจารณาต่อไป โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะอนุกรรมการฯ เข้าร่วมประชุม ณ ห้องประชุมอารีย์สัมพันธ์ ชั้น 3 กรมส่งเสริมคุณภาพสิ่งแวดล้อม
นายวราวุธ ศิลปอาชา ได้ให้สัมภาษณ์ภายหลังการประชุมว่า วันนี้ได้จัดประชุมคณะอนุกรรมการบริหารจัดการขยะพลาสติกและขยะอิเล็กทรอนิกส์ ซึ่งเป็นการรายงานความคืบหน้าในเรื่องของขยะอิเล็กทรอนิกส์ ที่ได้มีการหยุดนำเข้าและกำจัดได้บางส่วน เหลือเพียงการบริหารจัดการขยะที่ยังคงค้างอยู่ว่าจะดำเนินการอย่างไร สำหรับเรื่องการนำเข้าขยะพลาสติกคณะอนุกรรมการฯ ได้ขอให้กระทรวงอุตสาหกรรมส่งปริมาณการนำเข้าพลาสติก ว่ามีประเภทใดบ้างและมีจำนวนเท่าใด เพียงพอต่อผู้ประกอบการในประเทศหรือไม่ หากไม่เพียงพอจะต้องนำเข้าอีกปริมาณเท่าใด รวมถึงได้หารือถึงมาตรการในการสร้างความรับรู้ความเข้าใจกับประชาชน เกี่ยวกับการกำจัดและบริหารจัดการขยะพลาสติกและขยะอิเล็กทรอนิกส์ ที่จะทำให้คนไทยตระหนักถึงปัญหาและร่วมรักษาสิ่งแวดล้อมให้คงอยู่ถึงคนรุ่นหลังต่อไป

ที่มา : https://www.thaigov.go.th/news/contents/details/34795