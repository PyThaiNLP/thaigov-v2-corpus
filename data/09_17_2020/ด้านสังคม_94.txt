รัฐบาลไทย-ข่าวทำเนียบรัฐบาล-ปลัด พม. เปิดโครงการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง เสริมสร้างเครือข่ายช่วยเหลือกลุ่มเป้าหมายทุกช่วงวัย


วันจันทร์ที่ 14 กันยายน 2563
ปลัด พม. เปิดโครงการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง เสริมสร้างเครือข่ายช่วยเหลือกลุ่มเป้าหมายทุกช่วงวัย
ปลัด พม. เปิดโครงการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง เสริมสร้างเครือข่ายช่วยเหลือกลุ่มเป้าหมายทุกช่วงวัย
วันนี้ (14 ก.ย. 63) เวลา 09.45 น. ที่โรงแรมเซ็นทาราแกรนด์และบางกอกคอนเวนชันเซ็นเตอร์ เซ็นทรัลเวิลด์กรุงเทพมหานคร นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดโครงการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง พร้อมมอบแนวทางการขับเคลื่อนงานกระทรวง พม. และการเสริมสร้างศักยภาพผู้นำองค์กรยุคใหม่ในโลกการเปลี่ยนแปลงฯ อีกทั้งเปิดตัวหลักสูตรนักบริหารระดับสูงการพัฒนาสังคมและความมั่นคงของมนุษย์ (นบส.พม.) ทั้งนี้ ภายในงานมีกิจกรรมด้านวิชาการที่สำคัญ อาทิ ปาฐกถาพิเศษ เรื่อง บริบทของโลกแห่งการเปลี่ยนแปลง โดย ศาสตราจารย์พิเศษ ดร.ศุภชัย พานิชภักดิ์ อดีตผู้อำนวยการใหญ่องค์การการค้าโลก (WTO) และปาฐกถาพิเศษ เรื่อง โลกเปลี่ยน คนปรับ สำหรับการพัฒนาสังคมและความมั่นคงของมนุษย์ โดย ดร. สุวิทย์ เมษินทรีย์ อดีตรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นต้น
นายปรเมธี กล่าวว่า รัฐบาลได้ให้ความสำคัญกับการพัฒนาประเทศตามยุทธศาสตร์ชาติในการพัฒนและเสริมสร้างศักยภาพทรัพยากรมนุษย์ ซึ่งมีเป้าหมายเพื่อพัฒนาคนไทยในทุกมิติและทุกช่วงวัยให้เป็นคนดี คนเก่ง และมีคุณภาพ โดยมีจิตสาธารณะ รับผิดชอบต่อสังคมและผู้อื่น ทั้งนี้ กระทรวงการพัฒนาสังคมและความมั่นคงของมนุษย์ (พม.) เป็นหน่วยงานภาครัฐที่มีพันธกิจสำคัญในการขับเคลื่อนงานพัฒนาสังคม สร้างความเป็นธรรมและความเสมอภาคในสังคม เพื่อการพัฒนาคุณภาพชีวิตและความมั่นคงในชีวิตของประชาชนกลุ่มเป้าหมายตั้งแต่เด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม รวมถึงการเสริมสร้างศักยภาพผู้นำองค์กรยุคใหม่ในโลกการเปลี่ยนแปลงให้สอดคล้องกับสถานการณ์ปัจจุบัน เพื่อยกระดับองค์กรสู่การเป็นผู้นำทางสังคม จึงได้จัดโครงการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง ในการเป็นผู้นำทางสังคม เพื่อการบริหารจัดการงานด้านการพัฒนาสังคม และการป้องกัน แก้ไขปัญหาทางสังคมในปัจจุบันสำหรับผู้บริหารทุกระดับและบุคลากรในสังกัดกระทรวง พม. ทั้งส่วนกลางและส่วนภูมิภาค รวมถึงบุคลากรภายนอก และผู้ที่มีส่วนที่เกี่ยวข้อง ด้วยการสร้างการมีส่วนร่วม เครือข่ายการเสริมพลัง รวมถึงการส่งเสริมสร้างนวัตกรรมทางสังคม ทั้งนี้ มีผู้เข้าร่วมงานกว่าร้อยละ 70 ที่เป็นกลุ่มผู้เข้ารับการอบรมหลักสูตรนักบริหารระดับสูงการพัฒนาสังคมและความมั่นคงของมนุษย์ (นบส.พม.) ซึ่งเป็นหลักสูตรที่กระทรวง พม. ได้รับความเห็นชอบให้ดำเนินการจากสำนักงาน ก.พ. ตามมติ อ.ก.พ. วิสามัญเกี่ยวกับการสร้างและพัฒนาคุณภาพกำลังคนภาครัฐ โดยจะมีการเปิดหลักสูตรดังกล่าว รุ่นที่ 1 ในปีงบประมาณ พ.ศ. 2564
นายปรเมธี กล่าวต่อไปว่า การจัดงานครั้งนี้ ประกอบด้วย 2 กิจกรรมที่สำคัญ ได้แก่ กิจกรรมที่ 1 การประชุมเพื่อการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง และการแลกเปลี่ยนความคิดเห็น ระหว่างวันที่ 13 – 14 กันยายน 2563 และ กิจกรรมที่ 2 งานเปิดตัวหลักสูตรนักบริหารระดับสูงการพัฒนาสังคมและความมั่นคงของมนุษย์ (นบส.พม.) ในวันที่ 14 กันยายน 2563 ซึ่งเป็นหลักสูตรเพื่อการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง ให้มีความพร้อม การตื่นตัวกับสถานการณ์ปัจจุบันที่มีการเปลี่ยนแปลงอย่างรวดเร็ว อีกทั้งให้ภาครัฐ ภาคเอกชน และภาคีเครือข่ายทุกภาคส่วน ได้รับรู้ รับทราบ และมีส่วนร่วมในการพัฒนาทรัพยากรมนุษย์ เพื่อลดความเหลื่อมล้ำและสร้างโอกาสการเข้าถึงบริการของรัฐสำหรับประชาชนทุกกลุ่มเป้าหมาย
นายปรเมธี กล่าวเพิ่มเติมว่า ทั้งนี้ ผู้ที่ได้รับการพัฒนาและเสริมสร้างศักยภาพผู้นำองค์กรยุคใหม่ในโลกการเปลี่ยนแปลง จะต้องเตรียมพร้อม ตื่นตัวกับยุคสถานการณ์ปัจจุบันที่มีการเปลี่ยนแปลงอย่างรวดเร็ว และพร้อมจะเป็นผู้นำขับเคลื่อนยุทธศาสตร์และสร้างการเปลี่ยนแปลง อันจะนำไปสู่ประโยชน์สุขของประชาชนและความมั่นคงของประเทศอย่างยั่งยืนต่อไป

ที่มา : https://www.thaigov.go.th/news/contents/details/35080