รัฐบาลไทย-ข่าวทำเนียบรัฐบาล-รัฐบาลไทยพร้อมร่วมมือ JFCCT สานต่อการค้าการลงทุน ฟื้นฟูเศรษฐกิจ มุ่งส่งเสริมสินค้าเกษตรไทย


วันพฤหัสบดีที่ 3 กันยายน 2563
พิมพ์
รัฐบาลไทยพร้อมร่วมมือ JFCCT สานต่อการค้าการลงทุน ฟื้นฟูเศรษฐกิจ มุ่งส่งเสริมสินค้าเกษตรไทย
รัฐบาลไทยพร้อมร่วมมือ JFCCT สานต่อการค้าการลงทุน ฟื้นฟูเศรษฐกิจ มุ่งส่งเสริมสินค้าเกษตรไทย
วันนี้ (3 ก.ย. 2563) เวลา 13.30 น. ณ ห้องนารีสโมสร 2 ตึกนารีสโมสร ทำเนียบรัฐบาล นายสแตนลีย์ คัง (Mr. Stanley Kang) ประธานหอการค้าร่วมต่างประเทศในประเทศไทย (Joint Foreign Chambers of Commerce in Thailand: JFCCT) และคณะ เข้าเยี่ยมคารวะ นายอนุชา นาคาศัย รัฐมนตรีประจำสำนักนายกรัฐมนตรี สรุปสาระสำคัญ ดังนี้
รัฐมนตรีประจำสำนักนายกรัฐมนตรียินดีที่ได้พบหารือกับประธานหอการค้าฯ ผู้บริหาร และสมาชิกหอการค้าร่วมต่างประเทศในประเทศไทย พร้อมขอบคุณ JFCCT ที่มีบทบาทสำคัญในการช่วยเหลือให้คำแนะนำและส่งเสริมการค้าการลงทุนของต่างชาติในไทย ตลอดจนให้ความร่วมมือกับรัฐบาลไทยด้วยดีเสมอมา โดยชื่นชมการทำงานของ JFCCT ที่มีเป้าหมายในการสนับสนุนการพัฒนาเศรษฐกิจไทย ผ่านการบูรณาการความร่วมมือ ทั้งภาครัฐและภาคเอกชน มีการเสนอแนะข้อมูลที่เป็นประโยชน์กับการดำเนินธุรกิจ ซึ่งทราบดีว่าขณะนี้ทุกประเทศล้วนต้องเผชิญกับวิกฤตโควิด-19 จึงถือเป็นโอกาสที่ทุกฝ่ายจะสามารถแลกเปลี่ยนข้อคิดเห็นและข้อเสนอแนะต่าง ๆ เพื่อร่วมมือกันแก้ไขปัญหา
ประธานหอการค้าร่วมฯ ขอบคุณรัฐมนตรีประจำสำนักนายกรัฐมนตรีที่ให้เกียรติเข้าเยี่ยมคารวะในวันนี้ เชื่อมั่นในศักยภาพของไทยที่ยังเป็นประเทศเป้าหมายด้านการลงทุนของนักลงทุนต่างชาติ กล่าวถึงประเด็นการส่งเสริมผู้ประกอบการ SMEs การส่งเสริมการท่องเที่ยว การพัฒนาสินค้าเกษตร และการสร้างงานสร้างอาชีพให้แก่ประชาชน ทั้งนี้ ประธานหอการค้าร่วมฯ ชื่นชมถึงการพัฒนาสินค้าเกษตรของไทย ซึ่งทางหอการค้าร่วมฯ ได้มีส่วนช่วยพัฒนาและประสานความร่วมมือกับมหาวิทยาลัยต่าง ๆ ในการให้คำแนะนำแก่กลุ่มเยาวชนและเกษตรกรในพื้นที่ รวมทั้งมีแนวทางที่จะนำสินค้าเกษตรของไทยส่งออกไปยังต่างประเทศให้มากขึ้น
นอกจากนี้ รองประธานหอการค้าร่วมฯ กล่าวชื่นชมถึงการให้ความร่วมมือของโรงเรียน 3 แห่งในไทย ซึ่งหอการค้าร่วมฯ ได้นำกลุ่มผู้เชี่ยวชาญด้านธุรกิจให้คำแนะนำแก่เยาวชนในการพัฒนาสินค้าเกษตรในท้องถิ่นของตนเอง อาทิเช่น การส่งเสริมการตลาด การออกแบบบรรจุภัณฑ์ (Packaging) ซึ่งเห็นถึงความสามารถของเยาวชนไทยและเชื่อมั่นว่าจะสามารถนำไปต่อยอดเพื่อพัฒนาการเกษตรในท้องถิ่นได้ในอนาคต
ทั้งสองฝ่ายเห็นพ้องที่จะส่งเสริมความร่วมมือระหว่างกัน โดยเฉพาะความร่วมมือด้านการพัฒนาและส่งเสริมสินค้าเกษตรของไทยเพื่อสร้างเศรษฐกิจฐานรากในระดับท้องถิ่นและระดับชุมชน ควบคู่กับการเพิ่มประสิทธิการทางอุตสาหกรรมการเกษตร โดยรัฐมนตรีประจำสำนักนายกรัฐมนตรี เน้นย้ำว่า ปัจจุบันรัฐบาลได้เร่งปรับปรุงกฎระเบียบเพื่ออำนวยความสะดวกด้านการค้าการลงทุนเพื่อให้สอดคล้องกับความต้องการของนักลงทุนต่างชาติ

ที่มา : https://www.thaigov.go.th/news/contents/details/34799