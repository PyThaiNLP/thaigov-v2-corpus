รัฐบาลไทย-ข่าวทำเนียบรัฐบาล-ผู้ว่าการ “บิ๊ก ภาณุพล” เดินหน้า “CHANGE” ยสท. สู่มิติใหม่


วันจันทร์ที่ 14 กันยายน 2563
พิมพ์
ผู้ว่าการ “บิ๊ก ภาณุพล” เดินหน้า “CHANGE” ยสท. สู่มิติใหม่
การยาสูบแห่งประเทศไทยเปิดแผนและทิศทางการขับเคลื่อนองค์กรเน้นการส่งเสริมพันธมิตรตั้งแต่ระดับฐานราก ส่งเสริมช่องทางการจำหน่าย สร้างความสัมพันธ์กับคู่ค้าและชาวไร่ในสังกัด ส่งเสริมให้มีการปลูกพืชทดแทน พัฒนาที่ดิน เพื่อเพิ่มมูลค่าสร้างรายได้ในอนาคต
การยาสูบแห่งประเทศไทย เปิดแผนและทิศทางการขับเคลื่อนองค์กรเน้นการส่งเสริมพันธมิตรตั้งแต่ระดับฐานราก ส่งเสริมช่องทางการจำหน่าย สร้างความสัมพันธ์กับคู่ค้าและชาวไร่ในสังกัด ส่งเสริมให้มีการปลูกพืชทดแทน พัฒนาที่ดิน เพื่อเพิ่มมูลค่าสร้างรายได้ในอนาคตพร้อมต่อต้านการทุจริตคอร์รัปชัน ปราบปรามบุหรี่ผิดกฎหมายอย่างเข้มข้นและจริงจังร่วมมือรัฐบาลในการปรับปรุงโครงสร้างภาษีที่ให้ประโยชน์แก่ทุกฝ่าย พร้อมเปลี่ยนวิกฤตเป็นโอกาสสร้างความมั่นคงยั่งยืนให้กับองค์กร
นายภาณุพล  รัตนกาญจนภัทร ผู้ว่าการการยาสูบแห่งประเทศไทย (ยสท.) กล่าวว่า ในฐานะผู้บริหารคนใหม่ที่ข้ามสังกัดจากกระทรวงมหาดไทย มาอยู่ในสังกัดของกระทรวงการคลัง ว่าสิ่งแรกที่ ยสท. ต้องดำเนินการ คือ การทำให้สาธารณชนรู้จักความเป็นตัวตนของ ยสท. ให้มากยิ่งขึ้น ประชาชนต้องทราบถึงภารกิจหน้าที่ต่างๆ ของยสท. และสิ่งที่ ยสท. ทำประโยชน์ให้กับประเทศชาติมาโดยตลอด ตนมีความตั้งใจที่จะทำให้ ยสท. เป็นองค์กรที่ดีในสายตาของสาธารณชน จึงเริ่มต้นด้วยการจัดตั้งทีม Brand Ambassador หรือบุคคลที่จะทำหน้าที่สื่อสารออกไปว่า ยสท. ทำอะไรบ้าง ซึ่งภารกิจหลักของตนและทีมงาน คือการสร้างและส่งเสริมพันธมิตรในทุกระดับและทุกมิติตั้งแต่ระดับฐานรากสร้างความสัมพันธ์กับชาวไร่ผู้เพาะปลูกใบยาสูบในสังกัดกว่า 50,000 ครัวเรือนทั่วประเทศ การพบปะเยี่ยมเยียนคู่ค้า Modern tradeร้านค้าส่งยาสูบทั่วประเทศ การส่งเสริมช่องทางการจำหน่าย หรือแม้กระทั่งการร่วมมือกับ Stakeholder ทุกฝ่ายสร้างประโยชน์แบบ win-win
อย่างไรก็ตามสิ่งที่ ยสท. ควรให้ความสำคัญที่สุดในขณะนี้คือ ต้องตระหนักว่าธุรกิจยาสูบไม่ใช่รัฐวิสาหกิจที่มีรายได้มากมายมหาศาลเหมือนเช่นในอดีตที่ผ่านมา นอกจากการสื่อสารไปยังบุคคลภายนอกแล้ว ยสท. ยุคใหม่พร้อมรับฟังความคิดเห็นทั้งจากพนักงานและประชาชนทั่วไป วันนี้พนักงาน ยสท. ทุกคนมีความคิดในเชิงบวกต่อองค์กร สามารถปรับตัวเข้ากับสถานการณ์ได้เป็นอย่างดีและรับฟังข้อมูลรอบด้าน360 องศาในเมื่อเราไม่สามารถจำหน่ายบุหรี่ได้มากขึ้น ขณะเดียวกัน ยังมีโครงสร้างภาษีที่ทำให้ ยสท. สูญเสียโอกาสในการทำกำไรเราจึงต้องหารายได้จากทุกช่องทาง การส่งเสริมให้มีการปลูกพืชเศรษฐกิจอื่นๆ ทดแทนยาสูบ และใช้งบประมาณที่มีอยู่อย่างพอเพียงเพื่อประโยชน์สูงสุดโดยจากแผนการปรับลดค่าใช้จ่ายในเดือนสิงหาคมและกันยายน2563 ยสท. สามารถลดค่าใช้จ่ายที่ไม่จำเป็นลงได้ถึง 100 ล้านบาทซึ่งการลดค่าใช้จ่ายและลดต้นทุนต่างๆ ในการผลิต ก็ทำให้เรามีกำไรเพิ่มขึ้น อีกทั้ง ยสท. ยังมีแผนการพัฒนาที่ดินทั้งในส่วนกลางและสำนักงานยาสูบส่วนภูมิภาคเพื่อเพิ่มมูลค่าและสร้างรายได้ให้กับองค์กรในอนาคต ภารกิจที่สำคัญอีกประการคือการปราบปรามบุหรี่เถื่อน บุหรี่ผิดกฎหมาย ซึ่งต้องอาศัยความร่วมมือกับเจ้าหน้าที่ตำรวจ เจ้าหน้าที่สรรพสามิต เจ้าหน้าที่ศุลกากร และร้านค้าทั่วประเทศ เพื่อมิให้บุหรี่ผิดกฎหมายมาแย่งส่วนแบ่งการตลาดของบุหรี่ ยสท. ซึ่งหมายถึงการทำให้รัฐเสียประโยชน์
ผู้ว่าการ ยสท. กล่าวทิ้งท้ายว่า ยาสูบยุคใหม่ต้องกล้าเปลี่ยนแปลงเพื่อความมั่นคงและยั่งยืน นโยบายที่ ยสท. ให้ความสำคัญมากที่สุดคือ เรื่องธรรมาภิบาล การบริหารงานด้วยความโปร่งใส มีประสิทธิภาพ เป็นธรรมกับทุกฝ่ายภารกิจเร่งด่วนที่สำคัญที่สุด คือ การเสนอปรับปรุงแก้ไขโครงสร้างภาษีให้เหมาะสม เป็นประโยชน์แก่ประเทศชาติ เกษตรกร และทุกฝ่าย และเดินหน้าส่งเสริมการปลูกพืชเศรษฐกิจเพื่อทดแทนยาสูบเช่นกัญชา-กัญชง เพื่อสร้างโอกาสการลงทุนในอนาคตต่อไป

ที่มา : https://www.thaigov.go.th/news/contents/details/35070