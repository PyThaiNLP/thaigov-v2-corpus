รัฐบาลไทย-ข่าวทำเนียบรัฐบาล-สธ.-สมาคมกีฬาฟุตบอลแห่งประเทศไทยฯ ตรวจหาเชื้อโควิด 19 นักฟุตบอลไทยลีก กว่า 6,100 คน


วันพฤหัสบดีที่ 3 กันยายน 2563
สธ.-สมาคมกีฬาฟุตบอลแห่งประเทศไทยฯ ตรวจหาเชื้อโควิด 19 นักฟุตบอลไทยลีก กว่า 6,100 คน
กระทรวงสาธารณสุข โดยกรมวิทยาศาสตร์การแพทย์ และสมาคมกีฬาฟุตบอลแห่งประเทศไทยฯ ลงนามความร่วมมือ ตรวจหาเชื้อโควิด 19 นักกีฬาฟุตบอลและบุคลากรในการแข่งขันไทยลีกกว่า 6,100 คน ตรวจ 4 ครั้งทั้งก่อนและระหว่างแข่งขัน
กระทรวงสาธารณสุข โดยกรมวิทยาศาสตร์การแพทย์ และสมาคมกีฬาฟุตบอลแห่งประเทศไทยฯ ลงนามความร่วมมือ ตรวจหาเชื้อโควิด 19 นักกีฬาฟุตบอลและบุคลากรในการแข่งขันไทยลีกกว่า 6,100 คน ตรวจ 4 ครั้งทั้งก่อนและระหว่างแข่งขัน
วันนี้ (3 กันยายน 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานในพิธีลงนามบันทึกข้อตกลง ว่าด้วยความร่วมมือเพื่อการตรวจหาเชื้อก่อโรคโควิด 19 นักกีฬาและบุคลากรฟุตบอลอาชีพ ระหว่างกรมวิทยาศาสตร์การแพทย์ กับสมาคมกีฬาฟุตบอลแห่งประเทศไทย ในพระบรมราชูปถัมภ์ โดยมีนายแพทย์โอภาส การย์กวินพงศ์ อธิบดีกรมวิทยาศาสตร์การแพทย์ และพลตำรวจเอก สมยศ พุ่มพันธุ์ม่วง นายกสมาคมกีฬาฟุตบอลแห่งประเทศไทย ในพระบรมราชูปถัมภ์ เป็นผู้ลงนาม
นายอนุทินกล่าวว่า กระทรวงสาธารณสุข โดยกรมวิทยาศาสตร์การแพทย์ และสมาคมกีฬาฟุตบอลแห่งประเทศไทย ในพระบรมราชูปถัมภ์ ได้จัดทำบันทึกข้อตกลงเพื่อดำเนินการตรวจหาเชื้อก่อโรคโควิด 19 ในนักกีฬาและบุคลากรฟุตบอลอาชีพในการแข่งขันไทยลีก ระยะเวลา 1 ปี เพื่อป้องกันการแพร่ระบาดโรคโควิด 19 หลังจากรัฐบาลได้มีมาตรการผ่อนปรนกิจการต่างๆ รวมถึงการจัดแข่งขันกีฬาแบบมีผู้ชม ที่ต้องจัดภายใต้มาตรการป้องกันควบคุมโรค โดยการแข่งขันฟุตบอลไทยลีกที่จะเริ่มแข่งขันในวันที่ 12 กันยายน 2563 ทั่วทุกภาคของประเทศไทย ก็ต้องดำเนินการตามคู่มือการปฏิบัติตามมาตรการผ่อนปรนกิจการและกิจกรรมด้านการกีฬา เพื่อป้องกันการแพร่ระบาดของโรคโควิด 19 ที่กำหนดให้นักกีฬาและบุคลากรฟุตบอลอาชีพทุกคนในทีม ต้องผ่านการตรวจทางห้องปฏิบัติการหาเชื้อไวรัสโควิด 19 ด้วยวิธี RT-PCR ทั้งก่อนและระหว่างแข่งขัน รวม 4 ครั้ง
“กรมวิทยาศาสตร์การแพทย์มีชุดตรวจและวิธีการตรวจที่ได้มาตรฐาน อยากให้แฟนฟุตบอลมีความมั่นใจว่า การจัดแข่งขันกีฬาฟุตบอลไทยลีกมีความปลอดภัยทั้งกับผู้เล่นและผู้ชม และหากจัดการแข่งขันในรูปแบบของ New Normal อย่างต่อเนื่องแล้วไม่มีการติดเชื้อโควิด 19 ก็จะช่วยลดความเกรงกลัว กล้าออกมาใช้ชีวิตตามปกติมากขึ้น ถือเป็นประโยชน์ต่อทุกฝ่าย” นายอนุทินกล่าว
นายแพทย์โอภาสกล่าวว่า กรมวิทยาศาสตร์การแพทย์จะอบรมวิธีการเก็บตัวอย่างทั้งแบบจากโพรงจมูกและน้ำลายให้กับบุคลากรทางการแพทย์ของแต่ละทีมเพื่อให้สามารถเก็บตัวอย่างได้เองในอนาคต ส่งตรวจได้ที่สถาบันวิจัยวิทยาศาสตร์สาธารณสุข กรมวิทยาศาสตร์การแพทย์ ซึ่งมีศักยภาพในการตรวจวันละ 1,000 ตัวอย่าง และศูนย์วิทยาศาสตร์การแพทย์ทุกแห่ง ตรวจได้วันละ 400 ตัวอย่าง กรณีผลตรวจเป็นบวก ต้องเข้าสู่กระบวนการตามรูปแบบของกรมควบคุมโรค โดยจะเก็บตัวอย่าง 4 ครั้ง ทั้งในช่วงก่อนแข่งหรือระหว่างการแข่งขัน ครั้งแรกในวันที่ 8-10 กันยายน 2563 จากนั้นจะเก็บตัวอย่างส่งตรวจทุก 1 เดือนจนถึงธันวาคม 2563
ด้านพลตำรวจเอก สมยศ พุ่มพันธุ์ม่วง นายกสมาคมกีฬาฟุตบอลแห่งประเทศไทย ในพระบรมราชูปถัมภ์  กล่าวว่า นักกีฬาและบุคลากรฟุตบอลทั้งหมด เช่น ผู้ตัดสิน สตาฟฟ์ เป็นต้น จะต้องขึ้นทะเบียนกับบริษัทไทยลีก จำกัด ภายในวันที่ 7 กันยายน 2563 จากนั้นบริษัทจะส่งรายชื่อให้สถาบันวิจัยวิทยาศาสตร์สุขภาพ เพื่อตรวจหาเชื้อโควิด 19 ภายในวันที่ 8-9 กันยายน 2563 และเมื่อได้รับผลการตรวจในวันที่ 10-11 กันยายน 2563 จะส่งผลการตรวจให้แก่กระทรวงการท่องเที่ยวและกีฬาทราบด้วย โดยจำนวนนักกีฬาและบุคลากรฟุตบอลสำหรับการแข่งขันไทยลีก แบ่งเป็น ไทยลีก 1 จำนวน 16 ทีม ไทยลีก 2 จำนวน 18 ทีม และไทยลีก 3 ที่แข่งขันตามภูมิภาค รวมประมาณ 6,100 คน โดยไทยลีก 1-2 จะมีจำนวนที่ต้องตรวจประมาณ 1,500 คน สำหรับค่าใช้จ่ายในการตรวจหาเชื้อ สมาคมกีฬาฟุตบอลแห่งประเทศไทย ในพระบรมราชูปถัมภ์จะเป็นผู้ออกค่าใช้จ่าย
******************************* 3 กันยายน 2563
**********************************

ที่มา : https://www.thaigov.go.th/news/contents/details/34794