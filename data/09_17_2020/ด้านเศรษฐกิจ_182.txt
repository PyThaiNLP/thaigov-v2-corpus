รัฐบาลไทย-ข่าวทำเนียบรัฐบาล-ก.เกษตรฯ จัดมหกรรมสินค้า Fresh From Farm จ.อุบลราชธานี


วันพุธที่ 16 กันยายน 2563
ก.เกษตรฯ จัดมหกรรมสินค้า Fresh From Farm จ.อุบลราชธานี
ก.เกษตรฯ จัดมหกรรมสินค้า Fresh From Farm  สหกรณ์คัดสรร ผลิตภัณฑ์คุณภาพ
ยกขบวนสินค้าดีมีคุณภาพจากสหกรณ์ทั่วประเทศจำหน่ายถึงมือผู้บริโภค
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานแสดงและจำหน่ายสินค้า Fresh From Farm “สหกรณ์คัดสรร ผลิตภัณฑ์คุณภาพ” ภาคตะวันออกเฉียงเหนือ(อีสาน)​ ปี 2563 พร้อมด้วย นายพิเชษฐ์ วิริยะพาหะ อธิบดีกรมส่งเสริมสหกรณ์ และคณะผู้บริหารกรมส่งเสริมสหกรณ์ ณ บริเวณลานกิจกรรมถนนคนเดินไนท์มาร์เก็ต อำเภอเมือง จังหวัดอุบลราชธานี ว่าการจัดงานแสดงสินค้าสหกรณ์ Fresh From Farm ครั้งนี้ มุ่งหวังให้ผู้บริโภคได้เข้าถึงสินค้าสหกรณ์ที่มีคุณภาพ สด ใหม่และปลอดภัย ที่มาจากเกษตรกรตัวจริง และได้ร่วมจำหน่ายสินค้าราคาพิเศษ จากนั้นเดินเยี่ยมชมและอุดหนุนสินค้าภายในงาน ซึ่งงานแสดงสินค้าสหกรณ์ จ.อุบลราชธานี จัดระหว่างวันที่ 16 – 20 กันยายน นี้
รมช.มนัญญา กล่าวว่า จากสถานการณ์การแพร่ระบาดของโรคไวรัสโคโรน่า-2019 ทำให้ประชาชนรวมถึงพี่น้องเกษตรกรได้รับผลกระทบจากสถานการณ์ดังกล่าวเป็นอย่างมาก มีเกษตรกรและสหกรณ์การเกษตรหลายแห่งที่เป็นผู้ผลิตสินค้าคุณภาพทั้งบริโภคและอุปโภคมากมายได้รับผลกระทบ จึงมอบหมายให้กรมส่งเสริมสหกรณ์ประสานกับสหกรณ์ผู้ผลิตสินค้าต่างๆ นำผลิตภัณฑ์และผลผลิตของสมาชิกมาจำหน่ายถึงมือผู้บริโภค ซึ่งการจัดงานในครั้งนี้ ทำให้สินค้าและผลิตภัณฑ์ของสหกรณ์มีช่องทางในการจำหน่าย เป็นที่รู้จักของผู้ประกอบการภาคเอกชน และประชาชนในจังหวัดอุบลราชธานีและจังหวัดใกล้เคียงเพิ่มขึ้น เกษตรกรสามารถจำหน่ายสินค้าได้มากขึ้น ซึ่งจะเป็นผลดีทั้งกับผู้บริโภคที่ได้เลือกซื้อสินค้าดีมีคุณภาพในราคาย่อมเยาจากสหกรณ์โดยตรง ไม่ต้องผ่านพ่อค้าคนกลาง นอกจากจะเป็นการประชาสัมพันธ์สินค้าและผลผลิตของสหกรณ์ที่มีคุณภาพให้เป็นที่รู้จักและยอมรับของประชาชนมากยิ่งขึ้นแล้ว ยังเป็นการสร้างรายได้และเพิ่มช่องทางการตลาดให้กับสหกรณ์ได้อีกทางหนึ่งด้วย
งานแสดงและจำหน่ายสินค้า Fresh From Farm “สหกรณ์คัดสรร ผลิตภัณฑ์คุณภาพ” มีสินค้าหลากหลายชนิดให้เลือกซื้อ เป็นผลิตภัณฑ์และสินค้าของสหกรณ์ กลุ่มอาชีพในสังกัดสหกรณ์ เกษตรกรที่เข้าร่วมโครงการนำลูกหลานเกษตรกรกลับบ้าน จากจังหวัดต่าง ๆ จำนวน 50 บูธ มีทั้งสินค้าอุปโภคและบริโภค เช่น ข้าวสาร ไข่ไก่ ผักสด ผลไม้ อาทิ ทุเรียน เงาะ มังคุด ลำไย ส้มโอ ชมพู่ มะพร้าวน้ำหอม สินค้าเกษตรแปรรูป ทั้งปลาสลิดแดดเดียว กุ้ง เนื้อโคขุน นมพร้อมดื่ม ไอศกรีม ผลิตภัณฑ์จากผ้าฝ้าย ผ้าไหม หมอนยางพาราและสินค้าอื่น ๆ อีกมากมาย คัดสรรมารวมกันไว้ที่งานนี้ จึงขอเชิญชวนผู้ที่สนใจสามารถมาอุดหนุนสินค้าสหกรณ์คุณภาพ ได้ถึงวันที่ 20 กันยายน 2563  ณ ลานกิจกรรมถนนคนเดินไนท์มาร์เก็ต
นอกจากนี้ ภายในงานยังมีการจัดกิจกรรมสินค้านาทีทอง นำผลิตภัณฑ์และสินค้าของสหกรณ์มาจำหน่ายแบบลดราคา เพื่อส่งเสริมการบริโภคให้กับประชาชนภายในงาน  และยังมีกิจกรรมการเจรจาธุรกิจ เปิดโอกาสให้ผู้ประกอบการ หรือประชาชนที่ต้องการติดต่อเจรจาธุรกิจสามารถร่วมกิจกรรมตลอดการจัดงานนี้ด้วยเช่นกัน ทั้งนี้ จะมีการจัดงานแสดงสินค้าสหกรณ์ครั้งต่อไปที่จังหวัดอุทัยธานี  ณ บริเวณวงเวียนหอนาฬิกา อำเภอเมือง จังหวัดอุทัยธานี ซึ่งจะมีพิธีเปิดงานในวันที่ 18 กันยายน นี้ จึงขอเชิญชวนทุกท่านไปร่วมอุดหนุนผลผลิตและสินค้าคุณภาพดีจากขบวนการสหกรณ์ได้ที่งานมหกรรมสินค้าสหกรณ์

ที่มา : https://www.thaigov.go.th/news/contents/details/35147