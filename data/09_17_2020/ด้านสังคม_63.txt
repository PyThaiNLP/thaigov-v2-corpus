รัฐบาลไทย-ข่าวทำเนียบรัฐบาล-สธ. เข้มมาตรการเฝ้าระวัง ป้องกัน ควบคุมโรค เตรียมรับมือแรงงานต่างชาติลักลอบเข้าประเทศผ่านชายแดนตาก


วันจันทร์ที่ 7 กันยายน 2563
พิมพ์
สธ. เข้มมาตรการเฝ้าระวัง ป้องกัน ควบคุมโรค เตรียมรับมือแรงงานต่างชาติลักลอบเข้าประเทศผ่านชายแดนตาก
กระทรวงสาธารณสุขเข้มมาตรการเฝ้าระวัง ป้องกัน ควบคุมโรค โควิด 19 พื้นที่แนวชายแดนจังหวัดตาก สั่งการนายแพทย์สาธารณสุขจังหวัด สำรวจอุปกรณ์ป้องกันเตรียมพร้อมรับมือแรงงานต่างชาติลักลอบเข้าประเทศผิดกฎหมาย
กระทรวงสาธารณสุขเข้มมาตรการเฝ้าระวัง ป้องกัน ควบคุมโรค โควิด 19 พื้นที่แนวชายแดนจังหวัดตาก สั่งการนายแพทย์สาธารณสุขจังหวัด สำรวจอุปกรณ์ป้องกันเตรียมพร้อมรับมือแรงงานต่างชาติลักลอบเข้าประเทศผิดกฎหมาย และให้ อาสาธารณสุขประจำหมู่บ้าน และอาสาสมัครสาธารณสุขประชากรต่างด้าว ร่วมตรวจสอบความผิดปกติในชุมชน
นายแพทย์ภาณุมาศ  ญาณเวทย์สกุล ผู้ตรวจราชการกระทรวงสาธารณสุข เขตสุขภาพที่ 2 กล่าวว่า จากกรณีที่พบแรงงานต่างชาติลักลอบเข้าประเทศอย่างผิดกฎหมายผ่านบริเวณพรมแดนธรรมชาติในเขตพื้นที่จังหวัดตาก ซึ่งกลุ่มนี้ถือว่ามีความเสี่ยงสูงที่อาจนำเชื้อโควิด 19 ที่กำลังระบาดในประเทศเพื่อนบ้านเล็ดลอดเข้าสู่ประเทศไทยได้ ซึ่งขณะนี้คณะกรรมการโรคติดต่อจังหวัดตาก ยังไม่มีมติอนุมัติให้แรงงานต่างชาติสามารถให้เข้าประเทศผ่านชายแดนได้ นอกจากกระทรวงสาธารณสุขได้เพิ่มความเข้มงวดในการเฝ้าระวังที่ด่านชายแดนปกติแล้ว ยังได้ทำงานร่วมกับหน่วยงานด้านความมั่นคง และปกครอง โดยให้อาสาสมัครสาธารณสุขประจำหมู่บ้าน (อสม.) และอาสาสมัครสาธารณสุขประชากรต่างด้าว (อสต.) ร่วมตรวจสอบพื้นที่ หากพบความผิดปกติ หรือคนแปลกหน้าในชุมชน จะประสานกับเจ้าหน้าที่ฝ่ายปกครอง หรือเจ้าหน้าที่สาธารณสุขทันที
นายแพทย์ภาณุมาศ   กล่าวต่อว่า ได้สั่งการให้สำนักงานสาธารณสุขจังหวัดตาก เร่งสำรวจอุปกรณ์ในการป้องกันโรค จากทุกโรงพยาบาลในสังกัด ได้แก่ ชุดกาวน์,  ชุด Cover all , หน้ากาก N95 , Shoe Cover , Surgical hood , Long glove , Face shield , Surgical mask พบว่าอุปกรณ์ป้องกันดังกล่าวมีเพียงพอใช้ประมาณ 1-3 เดือน เพื่อเตรียมไว้ใช้หากพบผู้ติดเชื้อ และได้ขอการสนับสนุนอุปกรณ์ป้องกันจากส่วนกลางสำรองไว้เพิ่มเติมหากเกิดการระบาดในพื้นที่
***********************************  7 กันยายน 2563

ที่มา : https://www.thaigov.go.th/news/contents/details/34860