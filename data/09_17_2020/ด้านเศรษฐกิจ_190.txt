รัฐบาลไทย-ข่าวทำเนียบรัฐบาล-กรมธนารักษ์จัดงาน 160 ปี โรงกระสาปน์สิทธิการ


วันพฤหัสบดีที่ 17 กันยายน 2563
พิมพ์
กรมธนารักษ์จัดงาน 160 ปี โรงกระสาปน์สิทธิการ
กรมธนารักษ์ได้จัดงาน 160 ปี โรงกระสาปน์สิทธิการ เพื่อสำนึกในพระมหากรุณาธิคุณของพระบาทสมเด็จพระจอมเกล้าเจ้าอยู่หัว รัชกาลที่ 4 ผู้ทรงริเริ่มให้มีการผลิตเหรียญกษาปณ์และใช้เป็นสื่อกลางในการแลกเปลี่ยนซื้อขายสินค้าได้อย่างทัดเทียมกับนานาอารยประเทศ
วันนี้ (17 กันยายน 2563) นายยุทธนา หยิมการุณ อธิบดีกรมธนารักษ์ เปิดเผยว่า กรมธนารักษ์ได้จัดงาน 160 ปี โรงกระสาปน์สิทธิการ เพื่อสำนึกในพระมหากรุณาธิคุณของพระบาทสมเด็จพระจอมเกล้าเจ้าอยู่หัว รัชกาลที่ 4 ผู้ทรงริเริ่มให้มีการผลิตเหรียญกษาปณ์และใช้เป็นสื่อกลางในการแลกเปลี่ยนซื้อขายสินค้าได้อย่างทัดเทียมกับนานาอารยประเทศ จึงได้กำหนดจัดงานในโอกาสครบรอบ 160 ปี โรงกระสาปน์สิทธิการ ขึ้นในระหว่างวันที่ 17-19 กันยายน 2563 ณ โรงกษาปณ์ รังสิต จังหวัดปทุมธานี ซึ่งภายในงานพบกับกิจกรรม
1. การจัดแสดงเหรียญกษาปณ์ เหรียญกษาปณ์ที่ระลึก และเหรียญที่ระลึกของกรมธนารักษ์ และจาก สมาคมเหรียญกษาปณ์และพดด้วง สมาคมเหรียญที่ระลึกแห่งประเทศไทย สมาคมนักสะสมตราไปรษณียากรฯ ชมรมคนรักษ์เหรียญ และชมรมโค้กไทยคลับ
2. การเสวนาแลกเปลี่ยนความรู้ เกี่ยวกับเหรียญกษาปณ์ในแต่ละยุคสมัย
3. การสาธิตกระบวนการผลิต การสร้างสรรค์ศิลปกรรมอันประณีตลงบนเหรียญอย่างสวยงามทรงคุณค่า
4. การจ่ายแลกเหรียญกษาปณ์ที่ระลึก โลหะสีขาวประเภทธรรมดา ชนิดราคา 20 บาท จำนวน 10 เหรียญ ชุดละ 200 บาท จำกัดท่านละ 1 ชุด และการเปิดรับจองเหรียญที่ระลึก 160 ปี โรงกษาปณ์ไทย เป็นเหรียญรูป 10 เหลี่ยม ขนาดสูง 10 ซม. ชนิดเงินรมดำพ่นทรายพิเศษ 95% และชนิดทองแดงรมดำพ่นทรายพิเศษ 95% และเหรียญชุด 5 โรงกษาปณ์ (1 ชุด มี 5 แบบ/เหรียญ) เป็นเหรียญชนิดเงินรมดำพ่นทรายพิเศษ 95% และชนิดทองแดงรมดำพ่นทรายพิเศษ 95% โดยจำกัดท่านละ 1 ชุด และสามารถรับเหรียญ ตั้งแต่วันที่ 1 ธันวาคม 2563 เป็นต้นไป
นายยุทธนา กล่าวต่อว่า ผู้ที่มาร่วมงานจะได้รับถุงผ้าพร้อมโปสการ์ด 160 ปี โรงกระสาปน์สิทธิการ และเหรียญที่ระลึก 160 ปี โรงกษาปณ์ไทย เป็นเหรียญชนิดคิวโปรนิกเกิล ขนาดเส้นผ่าศูนย์กลาง 32 มม. ลักษณะพิเศษคือใช้รูปทรงกรอบเป็นลายดอกประจำยาม คล้ายรูปแบบเหรียญ 5 โรงกษาปณ์ ใช้วิธีปัดดวงตราให้เงาและพ่นทรายบางส่วน จำนวนวันละ 2,500 เหรียญ
สำหรับผู้ที่สนใจร่วมงานสามารถสอบถามรายละเอียดได้ที่ กองกษาปณ์ โทร 02-834-8300-50  นายยุทธนากล่าวในตอนท้าย

ที่มา : https://www.thaigov.go.th/news/contents/details/35169