รัฐบาลไทย-ข่าวทำเนียบรัฐบาล-มท. จัดอบรมเพิ่มประสิทธิภาพผู้ปฏิบัติงานต่อต้านการทุจริตในสังกัด เน้นย้ำส่งเสริมจริยธรรมควบคู่กับการป้องกันการทุจริต


วันพุธที่ 2 กันยายน 2563
พิมพ์
มท. จัดอบรมเพิ่มประสิทธิภาพผู้ปฏิบัติงานต่อต้านการทุจริตในสังกัด เน้นย้ำส่งเสริมจริยธรรมควบคู่กับการป้องกันการทุจริต
มท. จัดอบรมเพิ่มประสิทธิภาพผู้ปฏิบัติงานต่อต้านการทุจริตในสังกัด เน้นย้ำส่งเสริมจริยธรรมควบคู่กับการป้องกันการทุจริต
วันนี้ (2 ก.ย. 63) เวลา 09.00 น. ณ โรงแรมเอสดี อเวนิว เขตบางพลัด กรุงเทพมหานคร นายสมคิด จันทมฤก รองปลัดกระทรวงมหาดไทย เป็นประธานในพิธีเปิดโครงการสัมมนาเพื่อเพิ่มประสิทธิภาพผู้ปฏิบัติงานของศูนย์ปฏิบัติการต่อต้านทุจริตจังหวัด และหน่วยงานในสังกัดกระทรวงมหาดไทย ประจำปีงบประมาณ พ.ศ. 2563 จัดขึ้นระหว่างวันที่ 2 - 3 กันยายน 2563 ซึ่งได้เชิญวิทยากรผู้ทรงคุณวุฒิจาก สำนักงาน ป.ป.ท. และสำนักงาน ก.พ. มาให้ความรู้ในการสัมมนาครั้งนี้ โดยมีผู้เข้าร่วมการสัมมนาทั้งสิ้น จำนวน 200 คน ประกอบด้วย เจ้าหน้าที่จากศูนย์ปฏิบัติการต่อต้านทุจริตจากสำนักงานปลัดกระทรวง กรม และรัฐวิสาหกิจในสังกัดกระทรวงมหาดไทย และเจ้าหน้าที่ศูนย์ปฏิบัติการต่อต้านการทุจริตจาก 76 จังหวัด
นายสมคิด จันทมฤก รองปลัดกระทรวงมหาดไทย กล่าวว่า ศูนย์ปฏิบัติการต่อต้านทุจริต กระทรวงมหาดไทย มีหน้าที่หลักที่สำคัญด้วยกัน 2 ประการ ประการแรก คือ การส่งเสริมและคุ้มครองจริยธรรม และประการที่สอง  คือ การป้องกันและปราบปรามการทุจริต และเมื่อวันที่ 16 มิ.ย. 2563 ที่ผ่านมา คณะรัฐมนตรีได้มีมติเห็นชอบกลไกเฝ้าระวังการใช้จ่ายงบประมาณตามพระราชกำหนดให้กระทรวงการคลังกู้เงินเพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 หรือ COVID-19 กระทรวงมหาดไทยในฐานะหน่วยงานที่เป็นกลไกหลักในการขับเคลื่อนนโยบายของรัฐบาล แผนงาน โครงการไปสู่การปฏิบัติในระดับพื้นที่ จึงได้เน้นย้ำให้ผู้ปฏิบัติงานด้านการต่อต้านการทุจริตในพื้นที่ให้ความสำคัญในการเฝ้าระวังการทุจริต เพื่อลดโอกาสและป้องกันการทุจริตที่อาจเกิดขึ้น
รองปลัดกระทรวงมหาดไทย ได้กล่าวเพิ่มเติมว่า เจ้าหน้าที่ผู้ปฏิบัติงานด้านการป้องกันและปราบปรามทุจริตทุกหน่วยงาน ทั้งกรม รัฐวิสาหกิจ รวมถึงหน่วยงานในส่วนภูมิภาค จะต้องติดตามเฝ้าระวังการทุจริตแผนงาน หรือ โครงการต่าง ๆ ในการใช้จ่ายงบประมาณ ทั้งในเรื่องการแจ้งเบาะเเสโดยการนำเทคโนโลยีดิจิทัลมาใช้ในการแจ้งข้อมูล การป้องกันและลดโอกาสการทุจริต โดยการประเมินและจัดทำแผนงานบริหารความเสี่ยง ควบคู่ไปกับการจัดทำประมวลจริยธรรมและกำหนดแนวทาง หรือ มาตรการในการดำเนินการอย่างเป็นรูปธรรม และขยายผลไปยังหน่วยงานในพื้นที่ทุกระดับ ซึ่งโครงการสัมมนาในวันนี้ จะเป็นประโยชน์ในการส่งเสริมให้ผู้ปฏิบัติงานมีความรู้ ความเข้าใจ ด้านการป้องกันและปราบปรามการทุจริตในมิติต่าง ๆ และการเสริมสร้างกระบวนทัศน์ ค่านิยม คุณธรรม จริยธรรม และวัฒนธรรมให้แก่ผู้ปฏิบัติงาน พร้อมทั้งนำหลักการบริหารกิจการบ้านเมืองที่ดีมาใช้ เพื่อมุ่งสู่ผลสัมฤทธิ์ของการทำงานและการต่อต้านการทุจริตของจังหวัด และหน่วยงานในสังกัดกระทรวงมหาดไทย เป็นแบบอย่างที่ดีแก่พี่น้องประชาชน

ที่มา : https://www.thaigov.go.th/news/contents/details/34757