รัฐบาลไทย-ข่าวทำเนียบรัฐบาล-มท.1 ลงพื้นที่ติดตามโครงการพัฒนาสระบ่อดินขาว อำเภอตาคลี จังหวัดนครสวรรค์ 


วันจันทร์ที่ 14 กันยายน 2563
พิมพ์
มท.1 ลงพื้นที่ติดตามโครงการพัฒนาสระบ่อดินขาว อำเภอตาคลี จังหวัดนครสวรรค์
มท.1 ลงพื้นที่ติดตามโครงการพัฒนาสระบ่อดินขาว อำเภอตาคลี จังหวัดนครสวรรค์
วันนี้ (14 ก.ย. 63) เวลา 14.00 น. ณ ตำบลพรหมนิมิต อำเภอตาคลี จังหวัดนครสวรรค์ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย พลตำรวจโทณัฐพิชย์ สนิทวงศ์ ณ อยุธยา ผู้ช่วยรัฐมนตรีประจำกระทรวงมหาดไทย นายอนุชา โมกขะเวส ที่ปรึกษารัฐมนตรีว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และคณะผู้บริหารของกระทรวงมหาดไทย ลงพื้นที่ตรวจติดตามโครงการพัฒนาสระบ่อดินขาว โดยมีนายอรรถพร สิงหวิชัย ผู้ว่าราชการจังหวัดนครสวรรค์ นายชัยโรจน์ มุ่งธัญญา ผู้ช่วยผู้อำนวยการสำนักงานทรัพย์สินส่วนพระมหากษัตริย์ ผู้แทน ผู้บัญชาการมณฑลทหารบกที่ 31 ผู้แทนจากสถาบันสารสนเทศทรัพยากรน้ำ นายสมเกียรติ คงทิม นายกองค์การบริหารส่วนตำบลพรหมนิมิต และเจ้าหน้าที่ผู้เกี่ยวข้องในพื้นที่ให้การต้อนรับ
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า ขอขอบคุณหน่วยงานทุกหน่วยงาน และเจ้าหน้าที่ขององค์การบริหารส่วนตำบลพรหมนิมิต ที่ร่วมกันในการพัฒนาสระบ่อดินขาวเพื่อเป็นแหล่งน้ำให้กับชุมชนในการทำมาหากิน โดยยึดแนวทางเกษตรทฤษฎีใหม่และปรัชญาของเศรษฐกิจพอเพียง ซึ่งน้ำที่จะเข้ามาเติมในสระบ่อดินขาวจากเเหล่งน้ำ 3 แหล่ง ได้แก่ 1. แหล่งน้ำธรรมชาติจากเขาวงปริมาณน้ำที่สามารถเก็บกักได้จำนวน 300,000 ลบ.ม./ปี ซึ่งจำเป็นจะต้องทำฝายชะลอน้ำ เพื่อให้สามารถใช้น้ำได้ตลอดทั้งปี 2. บ่อบาดาล และ 3.คลองชัยนาท - ป่าสัก ถึงจะทำให้มีปริมาณน้ำที่พอเพียงต่อการใช้งาน ซึ่งแนวทางในการพัฒนาแหล่งพื้นที่สระบ่อดินขาวจะต้องพัฒนาเป็นพื้นที่แก้มลิง ทำคลองไส้ไก่ ระบบเสริมน้ำสำรองพร้อมจ่าย และบ่อหน่วงน้ำ พร้อมพัฒนาพื้นที่รอบสระบ่อดินขาวทั้งการปลูกพืชป้องกันการทลายของตลิ่ง ปลูกผักสวนครัว ไม้กินได้ และใช้ระบบสูบน้ำด้วยโซล่าเซลล์มาเป็นพลังงานทดแทนในการกักเก็บน้ำเข้าถังและการจ่ายน้ำให้กับชุมชน ควบคู่กับการพัฒนาพื้นที่ทำการเกษตร เพื่อให้ชุมชนมีความเข้มเเข็งสามารถพึ่งพาตนเองได้อย่างยั่งยืน ซึ่งในวันนี้มาติดตามความคืบหน้าและปัญหาอุปสรรค และพร้อมที่จะให้การสนับสนุนความช่วยเหลือตามความต้องการ
นายอรรถพร สิงหวิชัย ผู้ว่าราชการจังหวัดนครสวรรค์ กล่าวว่า สระบ่อดินขาวเป็นแหล่งน้ำที่สำคัญของชุมชนที่ประชาชนได้ใช้ประโยชน์เพื่ออุปโภคบริโภคและทำการเกษตร โดยเก็บน้ำจากทั้งน้ำฝนและน้ำที่ไหลจากทางธรรมชาติในช่วงเวลาน้ำหลาก ซึ่งในปัจจุบันน้ำไม่สามารถไหลเข้าสระบ่อดินขาวได้ เนื่องจากปริมาณน้ำถูกกั้นกลางด้วยถนนและทางรถไฟสายเหนือ ซึ่งจะเเบ่งการดำเนินการพัฒนาออกเป็น 2 ส่วน ส่วนงานแรก ได้แก่ ฟื้นฟูป่าต้นน้ำเขาวง โดยการ สร้างฝายชะลอน้ำ อนุรักษ์ฟื้นฟูสระน้ำในพื้นที่ด้านบนเขาวง เพื่อเพิ่มปริมาณการเก็บน้ำ การดันท่อลอดทางรถไฟรางคู่ ขุดร่องน้ำเข้าสระบ่อดินขาว ปรับปรุงประสิทธิภาพการระบายน้ำ เพื่อป้องกันน้ำท่วมในหมู่บ้านและรวบรวมสู่ร่องน้ำข้างถนนลาดยาง และการปลูกป่า 3 อย่างประโยชน์ 4 อย่าง และส่วนที่ 2 คือ การพัฒนาเป็นพื้นที่แก้มลิง ทำคลองไส้ไก่ บ่อหน่วงน้ำ ระบบถังสำรองน้ำพร้อมจ่าย ระบบสูบน้ำด้วยโซล่าเซลล์ และระบบไฟฟ้าสำรอง ทำเกษตรทฤษฎีใหม่ตามแนวพระราชดำริ และขุดบ่อบาดาลน้ำตื้น เพื่อเป็นระบบเสริมในการบริหารจัดการน้ำ
จากนั้นหน่วยงานต่าง ๆ ได้นำเสนอปัญหา และอุปสรรคและพิจารณาข้อเสนอ แนวทางที่จะนำไปสู่การแก้ไขปัญหาร่วมกัน
สำหรับโครงการสระบ่อดินขาว เป็นพื้นที่ของสำนักงานทรัพย์สินส่วนพระมหากษัตริย์ มีเนื้อที่ทั้งสิ้น 766-0-75 ไร่ โดยเป็นสระกักเก็บน้ำขนาดใหญ่ หรือ บ่อดินขาว ซึ่งมีพื้นที่บ่อประมาณ 23 ไร่ จัดสรรให้พี่น้องประชาชนเช่าเพื่ออยู่อาศัย และทำการเกษตร โดยแบ่งเป็นพื้นที่อยู่อาศัย จำนวน 200 ไร่ และพื้นที่เพาะปลูก จำนวน 276 ไร่รวมจำนวน 476 ไร่  โดยสภาพในปัจจุบันมีสภาพแห้ง เนื่องจากมีการขยายเขตเส้นทางรถไฟ ทำให้น้ำที่ไหลลงมาจากเทือกเขาวงษ์ไม่สามารถลงสระบ่อดินขาวได้ ประกอบกับการสูบน้ำจากคลองชัยนาท - ป่าสัก ท่อส่งมีขนาดเล็กเพียง 3 นิ้วทำให้ปริมาณน้ำในสระไม่เพียงพอต่อความต้องการของพี่น้องประชาชนในพื้นที่ หากโครงการฯ นี้ ดำเนินการเสร็จสิ้นตามแผนงาน จะเป็นต้นแบบตัวอย่าง (Model) ในการจัดทำ “ทางให้น้ำไหล” “จัดทำที่ให้น้ำอยู่” หรือ “แก้มลิง” นำไปสู่การแก้ไขปัญหาภัยแล้ง การขาดแคลนน้ำในการอุปโภค - บริโภค และการพัฒนาคุณภาพชีวิตของพี่น้องประชาชนให้กับพื้นที่อื่น ๆ ต่อไป

ที่มา : https://www.thaigov.go.th/news/contents/details/35085