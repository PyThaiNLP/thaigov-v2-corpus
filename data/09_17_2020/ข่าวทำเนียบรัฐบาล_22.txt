รัฐบาลไทย-ข่าวทำเนียบรัฐบาล-รอง. นรม. นายจุรินทร์ฯ เน้นพัฒนา SE ส่งเสริมการตลาดทั้งออนไลน์ และออฟไลน์ จับคู่ธุรกิจผลิตสินค้าตรงความต้องการของตลาด 


วันจันทร์ที่ 31 สิงหาคม 2563
พิมพ์
รอง. นรม. นายจุรินทร์ฯ เน้นพัฒนา SE ส่งเสริมการตลาดทั้งออนไลน์ และออฟไลน์ จับคู่ธุรกิจผลิตสินค้าตรงความต้องการของตลาด
นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์  เน้นพัฒนา SE ส่งเสริมการตลาดทั้งออนไลน์ และออฟไลน์ จับคู่ธุรกิจผลิตสินค้าตรงความต้องการของตลาด
วันนี้ (28 ส.ค. 63) เวลา 14.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เป็นประธานในการประชุมคณะกรรมการส่งเสริมวิสาหกิจเพื่อสังคม (สวส.) ครั้งที่ 3/2563 ร่วมกับหน่วยงานที่เกี่ยวข้อง โดยมีนางสาวรัชดา ธนาดิเรก รองโฆษกประจำสำนักนายกรัฐมนตรี เข้าร่วมด้วย
ที่ประชุมได้เห็นชอบแผนปฏิบัติงานของผู้อำนวยการสำนักงานส่งเสริมวิสาหกิจเพื่อสังคม ระหว่างเดือนสิงหาคม 2563 ถึงเดือนกันยายน 2564 ได้แก่ 1) การจัดตั้งสำนักงานส่งเสริมวิสาหกิจเพื่อสังคม 2) การจัดทำกฎหมายลำดับรอง 3) ระบบฐานข้อมูลวิสาหกิจเพื่อสังคมและกลุ่มกิจการเพื่อสังคม 4) การประชาสัมพันธ์สร้างการรับรู้เกี่ยวกับ พ.ร.บ. ส่งเสริมวิสาหกิจเพื่อสังคม พ.ศ. 2562 5) การจดทะเบียนวิสาหกิจเพื่อสังคม/การจดแจ้งกิจการเพื่อสังคม และ 6) การส่งเสริมวิสาหกิจเพื่อสังคมและกลุ่มกิจการเพื่อสังคม โอกาศนี้ รองนายกรัฐมนตรีย้ำถึงการพัฒนา SE ให้ส่งเสริมพัฒนาทางด้านการตลาดร่วมกับกระทรวงพาณิชย์ทั้งทางด้านออนไลน์และออฟไลน์ รวมทั้งส่งเสริมให้มีการจับคู่ทางธุรกิจ หรือ business matching ผลิตให้ตรงกับความต้องการของตลาดและผู้บริโภค ในอนาคตหากกระทรวงพาณิชย์จัดกิจกรรม road show ในต่างประเทศ ก็จะมีการจัดพื้นที่กิจกรรมออกบูทพิเศษให้กับ SE ด้วย
นอกจากนี้ที่ประชุมยังได้มีการพิจารณาข้อเสนอของธุรกิจ SE จากการประชุม “ติดปีกให้ (SE) วิสาหกิจเพื่อสังคม” โดยมีรองนายกฯ และรัฐมนตรีกระทรวงพาณิชย์เป็นประธาน (26 สิงหาคม 2563) เพื่อขอสนับสนุนการส่งเสริมจากคณะกรรมการส่งเสริมวิสาหกิจเพื่อสังคม ดังนี้ 1. ด้านแหล่งเงินทุนในการสนับสนุนวิสาหกิจเพื่อสังคม เช่น กองทุนส่งเสริมวิสาหกิจเพื่อสังคมฯ สนับสนุนและพัฒนาวิสาหกิจเพื่อสังคม แก้ไขปัญหาพัฒนาชุมชน สังคม หรือสิ่งแวดล้อม และสถาบันการเงิน โดยความร่วมมือของธนาคารพัฒนาวิสาหกิจขนาดกลางและขนาดย่อมแห่งประเทศไทย และธนาคารออมสิน สำนักงานส่งเสริมวิสาหกิจเพื่อสังคม ร่วมหารือแนวทางกำหนดสินเชื่อดอกเบี้ยต่ำ สำหรับวิสาหกิจเพื่อสังคมต่อไป 2. ด้านสิทธิประโยชน์ทางกฎหมาย เช่น สิทธิประโยชน์ด้านภาษีอากร สิทธิประโยชน์ตามมาตรการจัดซื้อจัดจ้างและการบริหารพัสดุภาครัฐ 3. ด้านการสร้างเครือข่าย เช่น การสร้างความร่วมมือด้านเครือข่ายวิสาหกิจเพื่อสังคมต่าง ๆ อาทิ เครือข่ายวิสาหกิจเพื่อสังคม 130 กิจการ กลุ่มธุรกิจที่ประกอบกิจการวิสาหกิจเพื่อสังคม สมาคมการค้าดิจิทัลไทย/สมาคมธุรกิจเพื่อสังคม/สมาคมการค้าวิสาหกิจเพื่อสังคมและกิจการชุมชน ฯลฯ ตลอดจนการจัดทำระบบข้อมูลวิสาหกิจเพื่อสังคม 4. ด้านการส่งเสริมนวัตกรรมและการวิจัย โดย สำนักงานส่งเสริมวิสาหกิจเพื่อสังคม จะประสานความร่วมมือกับ สำนักงานนวัตกรรมแห่งชาติ (องค์การมหาชน) กระทรวงการอุดมศึกษา วิทยาศาสตร์ วิจัย และนวัตกรรม และสถาบันการศึกษาต่าง ๆ เพื่อดำเนินการต่อไป
ทั้งนี้ ที่ประชุมได้เห็นชอบร่างระเบียบคณะกรรมการส่งเสริมวิสาหกิจเพื่อสังคม ว่าด้วยหลักเกณฑ์และวิธีการในการสรรหาผู้ทรงคุณวุฒิในคณะกรรมการบริหารกองทุนส่งเสริมวิสาหกิจเพื่อสังคม พ.ศ. .... พร้อมเห็นชอบการจัดทำระบบฐานข้อมูลเครือข่ายวิสาหกิจเพื่อสังคม ภายในวงเงิน 4,000,000 บาท จากงบประมาณปี 2563 ของสำนักงานวิสาหกิจเพื่อสังคม
-----------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34654