รัฐบาลไทย-ข่าวทำเนียบรัฐบาล-สธ.กำชับ รพ.ประเมินความเสี่ยง ป้องกันน้ำท่วมจากพายุ "โนอึล"


วันพฤหัสบดีที่ 17 กันยายน 2563
สธ.กำชับ รพ.ประเมินความเสี่ยง ป้องกันน้ำท่วมจากพายุ "โนอึล"
กระทรวงสาธารณสุข กำชับโรงพยาบาลในพื้นที่เสี่ยงจากพายุ “โนอึล” ติดตามสถานการณ์ ประเมินความเสี่ยง เตรียมแผนป้องกันน้ำท่วม จัดหน่วยแพทย์เคลื่อนที่ สำรวจและวางแผนดูแลผู้ป่วยติดบ้านติดเตียง หญิงตั้งครรภ์ ผู้สูงอายุในพื้นที่
กระทรวงสาธารณสุข กำชับโรงพยาบาลในพื้นที่เสี่ยงจากพายุ “โนอึล” ติดตามสถานการณ์ ประเมินความเสี่ยง เตรียมแผนป้องกันน้ำท่วม จัดหน่วยแพทย์เคลื่อนที่ สำรวจและวางแผนดูแลผู้ป่วยติดบ้านติดเตียง หญิงตั้งครรภ์ ผู้สูงอายุในพื้นที่
วันนี้ (17 กันยายน 2563) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า กรมอุตุนิยมวิทยาประกาศแจ้งเตือน ในช่วงวันที่ 18-20 กันยายน 2563 ประเทศไทยจะมีฝนตกหนักถึงหนักมากจากผลกระทบพายุโซนร้อนโนอึล ได้ให้สำนักงานสาธารณสุขจังหวัดและโรงพยาบาลในพื้นที่ที่เสี่ยงเกิดน้ำท่วมและน้ำป่าไหลหลาก ติดตามสถานการณ์อย่างใกล้ชิด ประเมินความเสี่ยง สำรวจและวางแผนดูแลผู้ป่วยติดบ้านติดเตียงหญิงตั้งครรภ์ ผู้สูงอายุในพื้นที่ เพื่อให้การดูแลต่อเนื่องหากเกิดน้ำท่วม เตรียมจัดทีมหน่วยแพทย์เคลื่อนที่และดำเนินการตามแผนรับมือป้องกันน้ำท่วมสถานบริการและเตรียมจุดบริการสำรองนอกโรงพยาบาล สำรวจเส้นทางการขนย้ายเพื่อไม่ให้กระทบกับการบริการประชาชนหากเกิดน้ำท่วมโรงพยาบาลหรือน้ำท่วมเส้นทางเข้าออก สำรองยา เวชภัณฑ์ เครื่องมือแพทย์ อุปกรณ์ทางการแพทย์ และออกซิเจนให้เพียงพอ พร้อมขนย้ายไปไว้ในที่ปลอดภัย และตรวจสอบระบบระบายน้ำ เครื่องสูบน้ำ สำรองน้ำมัน ระบบสำรองไฟฟ้า เครื่องปั่นไฟ ให้พร้อมใช้งาน ทั้งนี้ หากประสบปัญหาสามารถแจ้งขอรับการสนับสนุนที่กองสาธารณสุขฉุกเฉินได้ ประชาชนเจ็บป่วยฉุกเฉินแจ้งขอความช่วยเหลือ ที่สายด่วน 1669 ตลอด 24 ชั่วโมง
***************************** 17 กันยายน 2563

ที่มา : https://www.thaigov.go.th/news/contents/details/35173