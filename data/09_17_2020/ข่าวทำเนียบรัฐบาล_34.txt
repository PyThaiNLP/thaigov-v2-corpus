รัฐบาลไทย-ข่าวทำเนียบรัฐบาล-นายกรัฐมนตรีตรวจพื้นที่ความเสียหายจากอุทกภัย จ.สุโขทัย ยืนยัน รัฐบาล ส.ส. พรรคร่วมรัฐบาลดูแลคนทุกกลุ่ม 


วันพุธที่ 2 กันยายน 2563
พิมพ์
นายกรัฐมนตรีตรวจพื้นที่ความเสียหายจากอุทกภัย จ.สุโขทัย ยืนยัน รัฐบาล ส.ส. พรรคร่วมรัฐบาลดูแลคนทุกกลุ่ม
นายกรัฐมนตรีตรวจพื้นที่ความเสียหายจากอุทกภัย จ.สุโขทัย ยืนยัน รัฐบาล ส.ส. พรรคร่วมรัฐบาลดูแลคนทุกกลุ่ม
วันนี้ (2 กันยายน 2563) เวลา 16.00 น. ณ บริเวณสะพานเมืองบางยม (ข้างวัดหนองโว้ง) หมู่ที่ 7 ต.ท่าทอง อ.สวรรคโลก จ.สุโขทัย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พบปะประชาชนผู้ประสบอุทกภัย และมอบถุงยังชีพ พร้อมตรวจพื้นที่ความเสียหายจากอุทกภัย บริเวณบ้านของนายเรือง เขียวฤทธิ์ เลขที่ 55/1 ซึ่งบ้านถูกพัดพาจากกระแสน้ำเสียหายทั้งหลัง โดยส่วนราชการและกองทัพได้เข้ามาช่วยเหลือทำการปรับหน้าดิน และออกแบบก่อสร้างบ้านใหม่ให้ คาดว่าจะใช้เวลาก่อสร้างประมาณ 2-3 เดือนถึงจะเสร็จสมบูรณ์
โอกาสนี้ นายกรัฐมนตรีกล่าวให้กำลังใจเจ้าของบ้านที่ได้รับความเสียหาย และสอบถามความเป็นอยู่ โดยระบุว่า สมบัติสามารถที่จะหาได้ เพราะการทำความดีของเรา การที่น้ำมาเร็วก็นำมามาสู่ความเสียหาย ดังนั้น รัฐบาลจึงพยายามจะเน้นเรื่องของการเตือนภัย โดยเฉพาะบ้านที่อยู่ริมน้ำ และขอให้ยึดพระราชดำรัสในหลวงรัชกาลที่ 9 ที่ต้องเรียนรู้การอยู่กับน้ำ เพราะธรรมชาติห้ามไม่ได้ แต่สิ่งสำคัญคือต้องเก็บน้ำไว้ใช้ในหน้าแล้ง เพื่อทำการเกษตรต่อไป
นายกรัฐมนตรีกล่าวต่อไปว่า ประเทศเกิดความขัดแย้งมายาวนาน ส่วนตัวจะไม่พยายามไปเป็นผู้ขัดแย้งกับใครทั้งสิ้น จึงอยากให้ทุกคนมาช่วยกัน รัฐบาลพร้อมดูแลทุกคน ทั้งนี้ ส.ส.ในพื้นที่ พรรคร่วมรัฐบาลทำงานเพื่อทุกคน และมีจุดมุ่งหมายเดียวกันคือทำเพื่อประชาชน โดยไม่ได้เจาะจงพื้นที่ใดเป็นพิเศษ แต่ต้องมองภาพกว้าง เพราะครอบครัวเราใหญ่ขึ้น ที่ต้องดูแลคนทุกกลุ่ม และทุกระดับ และขอให้ทุกคนยึดมั่นในชาติ ศาสนา พระมหากษัตริย์ ซึ่งรัฐบาลยึดใน 3 อย่างนี้ มีประชาชนเข้าไปอยู่ด้วย ดังนั้น การลงพื้นที่ในวันนี้มาด้วยความรัก ความห่วงใย สิ่งไหนที่ช่วยแก้ปัญหาได้ ก็ขอให้ช่วยกันแก้ไปก่อน ทั้งระยะสั้นและระยะยาว พร้อมกล่าวให้กำลังใจทหารที่มาช่วยเหลือชาวบ้านว่า ขอให้ทำงานเพื่อประชาชน ทำให้ประชาชนรักอย่างมีเกียรติ และมีศักดิ์ศรี
-----------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34777