รัฐบาลไทย-ข่าวทำเนียบรัฐบาล-รัฐมนตรีฯ อนุชา กระตุ้นคนไทยใช้ภาษาไทยให้ถูกต้อง ตระหนักถึงความสำคัญของการใช้ภาษาไทยซึ่งเป็นภาษาหลักประจำชาติ 


วันพฤหัสบดีที่ 3 กันยายน 2563
พิมพ์
รัฐมนตรีฯ อนุชา กระตุ้นคนไทยใช้ภาษาไทยให้ถูกต้อง ตระหนักถึงความสำคัญของการใช้ภาษาไทยซึ่งเป็นภาษาหลักประจำชาติ
รัฐมนตรีฯ อนุชา กระตุ้นคนไทยใช้ภาษาไทยให้ถูกต้อง ตระหนักถึงความสำคัญของการใช้ภาษาไทยซึ่งเป็นภาษาหลักประจำชาติ
วันนี้ (3 กันยายน 2563) เวลา 09.00 น. ณ ห้องแกรนด์บอลรูม โรงแรมรามาการ์เด้นส์ กรุงเทพมหานคร นายอนุชา นาคาศัย รัฐมนตรีประจำสำนักนายกรัฐมนตรี ร่วมเป็นเกียรติในพิธีเปิดงานเสวนาทางวิชาการเนื่องในวันภาษาไทยแห่งชาติ ประจำพุทธศักราช 2563 "รู้ทันสีสันภาษาสื่อ" โดยมี นายวิษณุ เครืองาม รองนายกรัฐมนตรีเป็นประธาน
รัฐมนตรีประจำสำนักนายกรัฐมนตรี ในฐานะกำกับดูแลสำนักงานราชบัณฑิตยสภา เปิดเผยว่า สำนักงานราชบัณฑิตยสภามีหน้าที่หลักในการอนุรักษ์ภาษาไทย ขณะเดียวกันก็ได้รับมอบหมายให้สร้างจิตสำนึก และกระตุ้นให้ประชาชนคนไทยใช้ภาษาไทยอย่างถูกต้อง ตระหนักถึงความสำคัญของการใช้ภาษาไทยซึ่งเป็นภาษาหลักประจำชาติ ตลอดจนส่งเสริม ทำนุ บำรุง ให้ภาษาไทยอยู่คู่ชาติไทยตลอดไป การจัดกิจกรรมในวันนี้จึงมีความสำคัญต่อการสร้างจิตสำนึกในการอนุรักษ์ภาษาไทยร่วมกันของคนในชาติ โดยปลูกฝังตั้งแต่ในระดับเยาวชนที่จะเป็นกำลังหลักของประเทศชาติในอนาคตต่อไป
สำหรับการจัดงานครั้งนี้เป็นไปตามภารกิจหลักของสำนักงานราชบัณฑิตยสภา ในการจัดอบรมศึกษาและพัฒนาทางวิชาการเกี่ยวกับภาษาไทย ภาษาถิ่น และการอนุรักษ์ภาษาไทยซึ่งเป็นเอกลักษณ์ของชาติ โดยกำหนดหัวข้อหลักของงาน คือ "รู้ทันสีสันภาษาสื่อ" ซึ่งเป็นโครงการหนึ่งภายใต้โครงการ "รู้ รัก ภาษาไทย" ภายในงานประกอบด้วย การประกวดเล่าเรื่องหัวข้อ “ภูมิปัญญาท้องถิ่น : ของกิน ของเล่น ของใช้”  และพิธีมอบเกียรติบัตรให้แก่นักเรียนที่ชนะการประกวดเล่าเรื่องหัวข้อ “ภูมิปัญญา ท้องถิ่น : ของกิน ของเล่น ของใช้” นอกจากนี้ ยังมีการเสวนาทางวิชาการหัวข้อ “รู้ทันสีสันภาษาสื่อ” โดยผู้ทรงคุณวุฒิด้านภาษาไทยอีกด้วย
.....................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34787