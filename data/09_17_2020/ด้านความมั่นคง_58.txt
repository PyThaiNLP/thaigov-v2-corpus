รัฐบาลไทย-ข่าวทำเนียบรัฐบาล-‘สุชาติ ชมกลิ่น’ เผย ส่งตัวล่ามจากซาอุฯ ถึงไทยแล้ว ร่วมส่งกำลังใจให้หายป่วยเร็ววัน


วันพุธที่ 2 กันยายน 2563
‘สุชาติ ชมกลิ่น’ เผย ส่งตัวล่ามจากซาอุฯ ถึงไทยแล้ว ร่วมส่งกำลังใจให้หายป่วยเร็ววัน
รัฐมนตรีว่าการกระทรวงแรงงาน เผย สนร.ริยาด ประสาน สอท.ริยาด ส่งตัวล่ามประจำสำนักงานแรงงานในประเทศซาอุดีอาระเบีย กลับมารักษาตัวที่ไทยแล้ว ร่วมส่งกำลังใจให้หายป่วยโดยเร็ว
เมื่อวันที่ 2 กันยายน 2563 นายสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ เจ้าหน้าที่สำนักประสานความร่วมมือระหว่างประเทศ และด่านตรวจคนหางานดอนเมือง กระทรวงแรงงาน อำนวยความสะดวกในการนำตัวของนายหมัด มะมิน ล่ามประจำสำนักงานแรงงานในประเทศซาอุดีอาระเบีย และการดำเนินการส่งกลับมารักษาตัวที่ประเทศไทยเพื่อเคลื่อนย้ายไปพักรักษาตัวยังโรงพยาบาลราชวิถี โดยล่าสุดได้รับรายงานจากด่านตรวจคนหางานดอนเมืองว่า เมื่อเวลาประมาณ 00.45 น.วันที่ 2 ก.ย.63 เครื่องบินลำเลียงผู้ป่วยทางอากาศระหว่างประเทศ Air Ambulance ของบริษัท SKYMED ASIA SERVICE ได้เดินทางมาถึงสนามบินดอนเมืองแล้ว จากนั้นเจ้าหน้าที่ได้นำตัวของล่ามไปพักรักษาตัวที่โรงพยาบาลราชวิถีต่อไป
สำหรับนายหมัด มะมิน ล่ามประจำสำนักงานแรงงานในประเทศซาอุดีอาระเบีย อายุ 54 ปี เป็นคนไทยมุสลิม มีภูมิลำเนาและภรรยาอยู่ที่กรุงเทพฯ มีบุตรชายสองคนอยู่ที่กรุงริยาด ก่อนหน้านี้มีอาการป่วยเนื่องจากติดเชื้อโควิด – 19 และได้รักษาตัวอยู่ในห้องไอซียูนานกว่า 1 เดือน จนมีอาการดีขึ้นจนแพทย์ระบุว่าตรวจไม่พบเชื้อโควิด – 19 แล้ว และขอกลับมารักษาตัวที่ประเทศไทย ซึ่งล่ามได้ปฏิบัติงานอยู่ในสำนักงานแรงงานฯ มากว่า 20 ปี มีผลงานได้ช่วยแรงงานไทยทั้งใน ซาอุดีอาระเบีย คูเวต บาห์เรน เลบานอน มามากมาย
“ล่ามไทยในซาอุดีอาระเบียรายนี้ เขาได้ออกไปทำงานเพื่อช่วยให้คนไทยที่เจ็บป่วยได้เดินทางกลับบ้าน และได้ดำเนินการจนสำเร็จลุล่วง จนทำให้ตัวเองต้องล้มป่วย จึงอยากให้ทุกคนช่วยกันส่งพลังใจให้เขามีอาการดีขึ้นและหายป่วยในเร็ววัน” นายสุชาติ กล่าวในท้ายสุด

ที่มา : https://www.thaigov.go.th/news/contents/details/34748