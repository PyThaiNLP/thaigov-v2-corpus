รัฐบาลไทย-ข่าวทำเนียบรัฐบาล-รัฐมนตรีเกษตรฯ สนับสนุนทุกภาคส่วนที่จะเพิ่มช่องทางการระบายสินค้า


วันพุธที่ 26 สิงหาคม 2563
รัฐมนตรีเกษตรฯ สนับสนุนทุกภาคส่วนที่จะเพิ่มช่องทางการระบายสินค้า
รัฐมนตรีเกษตรฯ สนับสนุนทุกภาคส่วนที่จะเพิ่มช่องทางการระบายสินค้าของเกษตรกรส่งตรงถึงมือผู้บริโภค
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นสักขีพยานในพิธีลงนามบันทึกข้อตกลงความร่วมมือการเพิ่มศักยภาพในการขนส่งสินค้าเกษตรร่วมกันระหว่างสถานีวิทยุโทรทัศน์กองทัพบก กับบริษัท ไปรษณีย์ไทย จำกัด โดยทั้ง 2 หน่วยงาน ร่วมพัฒนาระบบบริการขนส่งควบคุมอุณหภูมิและรถขนส่งที่สามารถรักษาอุณหภูมิภายใน โดยสามารถควบคุมอุณหภูมิอย่างมีเสถียรภาพได้ 2 แบบ ในตู้เดียวกัน คือ 0-5 องศา สำหรับคงความสดของผักผลไม้ และ -18 องศา สำหรับผลิตภัณฑ์แช่แข็ง จึงเป็นการยกระดับการขนส่งสินค้าทางการเกษตรให้สดใหม่ ตั้งแต่ต้นทางผู้ผลิตจนถึงมือผู้บริโภค ทำให้มีการควบคุมอุณหภูมิในทุกขั้นตอน ตั้งแต่รับสินค้าเข้าคลังจนถึงมือผู้รับทั่วประเทศ เพื่อให้มั่นใจว่าผู้บริโภคจะได้รับผลผลิตที่สดใหม่เหมือนกับซื้อจากผู้ผลิตโดยตรง และสามารถอำนวยความสะดวกในการขนส่งสินค้า ที่สั่งซื้อทางระบบออนไลน์ของ Ohlala Shopping ตามแนวทางการใช้ชีวิตวิถีใหม่ ภายใต้สถานการณ์การแพร่ระบาดของ COVID-19 ซึ่งทางสถานีวิทยุโทรทัศน์กองทัพบก ได้ร่วมมือกับภาคเอกชนในการทำ Platform Online และ Website เพื่อเชื่อมโยงการนำสินค้าจากเกษตรกรส่งถึงมือผู้บริโภคได้อย่างรวดเร็วและมีราคาถูก รวมถึงจะเป็นประโยชน์ต่อเกษตรกรที่จะมีช่องทางในการระบายผลผลิตทางการเกษตรได้มากขึ้นอีกทางหนึ่งตามนโยบายของรัฐบาลด้วย
"การลงนามในวันนี้ จะเป็นประโยชน์ต่อพี่น้องเกษตรกรและผู้บริโภคที่จะได้รับสินค้าที่มีคุณภาพมีการการันตีจากหน่วยงานที่น่าเชื่อถือ จึงต้องขอขอบคุณทุกภาคส่วน ซึ่งจากการสถานการณ์ในปัจจุบัน ทำให้วิถีชีวิตเปลี่ยนไป ภาคการเกษตรต้องมีการปรับปรุงตัวตามสถานการณ์ด้วย ทำให้ผู้บริโภคเลือกสินค้าที่มีคุณภาพ และจากการลงนามในวันนี้จะช่วยให้พี่น้องเกษตรกรผลิตสินค้าได้ตรงตามความต้องการของตลาด และกระจายสินค้าไปได้อย่างทั่วถึง และมีคุณภาพ มีความปลอดภัย จึงถือเป็นการส่งเสริมสินค้าเกษตรได้ดีที่สุดอีกทางหนึ่ง อย่างไรก็ตาม กระทรวงเกษตรฯ มีนโยบายที่จะทำให้ประเทศเข้มแข้ม จึงต้องทำให้พี่น้องเกษตรกรมีความเป็นอยู่ที่ดีขึ้นด้วย จึงพร้อมที่จะดำเนินการร่วมกันกับทุกภาคส่วน ที่จะพลิกวิกฤตให้เป็นโอกาส และช่วยกันพัฒนาเกษตรกรรมให้เข้าสู้วิถีใหม่ เพื่อเตรียมพร้อมเข้าสู่เป็นครัวของโลกต่อไป" นายเฉลิมชัย กล่าว

ที่มา : https://www.thaigov.go.th/news/contents/details/34577