รัฐบาลไทย-ข่าวทำเนียบรัฐบาล-มหกรรมสมุนไพรแห่งชาติ ครั้งที่ 17 นวดไทย สมุนไพรไทย สร้างสุขทุกวัย


วันพุธที่ 26 สิงหาคม 2563
มหกรรมสมุนไพรแห่งชาติ ครั้งที่ 17 นวดไทย สมุนไพรไทย สร้างสุขทุกวัย
กระทรวงสาธารณสุข และภาคีเครือข่าย จัดงานมหกรรมสมุนไพรแห่งชาติ และการประชุมวิชาการประจำปีการแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 17 ภายใต้หัวข้อ “นวดไทย สมุนไพรไทย สร้างสุขทุกวัย”
กระทรวงสาธารณสุข และภาคีเครือข่าย จัดงานมหกรรมสมุนไพรแห่งชาติ และการประชุมวิชาการประจำปีการแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 17 ภายใต้หัวข้อ “นวดไทย สมุนไพรไทย สร้างสุขทุกวัย”
วันนี้ (26 สิงหาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์มรุต จิรเศรษฐสิริ อธิบดีกรมการแพทย์แผนไทยและการแพทย์ทางเลือก แถลงข่าว การจัดงานมหกรรมสมุนไพรแห่งชาติ และการประชุมวิชาการประจำปีการแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 17 ว่า  การจัดงานสมุนไพรที่ผ่านมาได้รับความนิยมจากประชาชนเข้าชมปีละกว่า 200,000 ราย สำหรับการจัดงานในปีนี้จะแตกต่างจากปีที่ผ่านมาในรูปแบบ New Normal ซึ่งเป็นไปตามมาตรการด้านความปลอดภัยตามมาตรฐานของกระทรวงสาธารณสุข โดยมีจุดคัดกรอง การวัดอุณหภูมิร่างกาย  พ่นมือทำความสะอาดด้วยสเปรย์แอลกอฮอล์ และสแกนแอปพลิเคชันไทยชนะ ก่อนเข้างาน กำหนดเส้นทางเข้า-ออก เพื่อให้สามารถบริหารจัดการ การเว้นระยะห่าง  และผู้จัดงาน เจ้าหน้าที่ ผู้ประกอบการ ผู้เข้าชมงานทุกคน สวมหน้ากากอนามัยตลอดเวลาที่อยู่ในฮอลล์จัดแสดง กำหนดจำนวนคนเข้าชมงาน และถ่ายทอดกิจกรรมที่น่าสนใจ การอบรมตลาดความรู้ สาธิตการนวด การแสดงผลงานวิชาการ ผ่านทางเฟสบุ๊คไลฟ์กรมการแพทย์แผนไทย และมีคลินิกกัญชาทางการแพทย์แผนไทยให้บริการรักษาและจ่ายยาแบบวันสตอปเซอร์วิส จองคิวผ่านแอปพลิเคชัน
นายแพทย์มรุต จิรเศรษฐสิริ อธิบดีกรมการแพทย์แผนไทยและการแพทย์ทางเลือก กล่าวว่า กิจกรรมภายในงาน แบ่งเป็น 4 โซน ได้แก่ โซนวิชาการ ประชุมวิชาการด้านการแพทย์แผนไทยและการแพทย์ทางเลือกที่น่าสนใจ เช่น การนวดไทย กัญชาทางการแพทย์ และแบบจำลองธุรกิจสมุนไพร ประกวดผลงานวิชาการการอบรมตลาดความรู้ ฟรี 18 หลักสูตร โซนภูมิปัญญา (WISDOM) อาทิ นิทรรศการ “นวดไทย”,ลานวัฒนธรรมส่งเสริมและเชิดชูภูมิปัญญาการนวดไทย, ภูมิทัศน์สวนสมุนไพรจำลอง และจัดแสดงเครื่องยาสมุนไพรที่เกี่ยวข้องกับการนวด, แจกหนังสือ/ กล้าไม้ /เมล็ดพันธุ์ฟ้าทะลายโจร โซนบริการ (SERVICE) บริการตรวจ ปรึกษาสุขภาพฟรี และโซนผลิตภัณฑ์ (PRODUCT) ชิม ช้อป ผลิตภัณฑ์จากสมุนไพรและอาหารสุขภาพที่มีคุณภาพและมาตรฐาน กว่า 500 ร้านค้า  อาทิ นวัตกรรมเซรั่มมันแกว ช่วยให้ผิวพรรณเต่งตึง คงความเป็นหนุ่มสาว, ผลิตภัณฑ์สมุนไพรที่ก้าวไกลสู่ตลาดอินเตอร์จากร้านการบูร พร้อมเปิดตัวการใช้แอปพลิเคชันนวดไทย(Big Data) จึงขอเชิญชวนประชาชนทุกท่าน ร่วมงานมหกรรมสมุนไพรแห่งชาติฯ ครั้งที่ 17 ระหว่างวันที่ 2 - 6 กันยายน 2563 ตั้งแต่เวลา 10.00 - 20.00 น. ณ ศูนย์แสดงสินค้าและการประชุมอิมแพ็ค เมืองทองธานี  อาคาร 10 – 12
********************************* 26 สิงหาคม 2563

ที่มา : https://www.thaigov.go.th/news/contents/details/34582