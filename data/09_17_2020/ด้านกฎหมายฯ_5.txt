รัฐบาลไทย-ข่าวทำเนียบรัฐบาล-รมว.ยุติธรรม - รมช.ศึกษาธิการ ร่วมเปิดโครงการพัฒนาโปรแกรมค่ายสานสัมพันธ์ครอบครัว ยกโมเดล บำบัดผู้ติดยาเสพติดด้วยครอบครัว


วันจันทร์ที่ 31 สิงหาคม 2563
รมว.ยุติธรรม - รมช.ศึกษาธิการ ร่วมเปิดโครงการพัฒนาโปรแกรมค่ายสานสัมพันธ์ครอบครัว ยกโมเดล บำบัดผู้ติดยาเสพติดด้วยครอบครัว
รมว.ยุติธรรม - รมช.ศึกษาธิการ ร่วมเปิดโครงการพัฒนาโปรแกรมค่ายสานสัมพันธ์ครอบครัว ยกโมเดล บำบัดผู้ติดยาเสพติดด้วยครอบครัว
ในวันเสาร์ที่ ๒๙ สิงหาคม ๒๕๖๓ ณ บ้านหมอรีสอร์ท จังหวัดสุโขทัย นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย คุณหญิงกัลยา โสภณพณิช รัฐมนตรีช่วยว่าการกระทรวงศึกษาธิการ ร่วมเปิดโครงการพัฒนาโปรแกรมค่ายสานสัมพันธ์ครอบครัว : กิจกรรมค่ายสานสัมพันธ์ครอบครัว โดยมี นายวิตถวัลย์ สุนทรขจิต อธิบดีกรมคุมประพฤติ ให้การต้อนรับ
โอกาสนี้ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย คุณหญิงกัลยา โสภณพณิช รัฐมนตรีช่วยว่าการกระทรวงศึกษาธิการ ได้รับฟังปัญหาจากบุคคลในครอบครัวของผู้ถูกคุมความประพฤติเรื่องยาเสพติดที่เข้าร่วมค่ายศูนย์ขวัญแผ่นดิน นอกจากนี้ ยังได้ติดตามดูกิจกรรมฐานการเรียนรู้ของผู้เข้าอบรม โดยมีเจ้าหน้าที่จากกองพัฒนาการคุมประพฤติ สำนักงานคุมประพฤติสุโขทัย ศูนย์ฟื้นฟูสมรรถภาพผู้ติดยาเสพติด ลาดหลุมแก้ว และสถาบันสุขภาพจิตเด็กและวัยรุ่นราชนครินทร์ และผู้แทนจากมูลนิธิสถาบันราชพฤกษ์ เป็นวิทยากร และพี่เลี้ยงประจำฐานการเรียนรู้
นายสมศักดิ์ฯ กล่าวว่า จากที่รับฟังเข้าใจว่ามีความอึดอัดในครอบครัว เมื่อพบว่า ลูก ภรรยา สามี ติดยาเสพติด แต่การฟื้นฟูบำบัดให้เลิกยาเสพติดนั้นไม่ใช่เรื่องง่ายหากบำบัดไม่ถูกวิธี การสื่อสารพูดคุยห้ามใช้อารมณ์ ต้องชำระจิตใจด้วยความรัก
"ตนได้มีโอกาสพูดคุยกับคุณหญิงกัลยา จึงเห็นแนวคิดของท่านในเรื่องนี้ เลยคิดว่าหากลงมือทำจะสามารถช่วยเหลือคนได้มากขึ้น ครอบครัวจะสามารถกลับมามีความสุขได้ เยาวชนที่ติดยาเสพติดก็จะสามารถกลับมาเรียนหนังสือ และมีอนาคตที่ดีจึงมอบหมายให้กรมคุมประพฤติเดินหน้า และเริ่ม "คุณหญิงกัลยา โมเดล" บำบัดยาเสพติดด้วยความรักในครอบครัว" รมว.ยุติธรรม กล่าว
ด้านคุณหญิงกัลยาฯ กล่าวว่า ยาเสพติดเป็นตัวบ่อนทำลายชาติมาช้านาน รัฐบาลพยายามทำทุกทาง ตนอยากเห็นเยาวชนห่างไกลเรื่องแบบนี้ หรือหากติดแล้วสามารถเลิกได้ แต่สิ่งสำคัญจะทำให้คนในครอบครัวเลิกยาเสพติดได้ ก็คือครอบครัว คนเสพ ไม่ใช่ผู้ร้าย แต่เขาเพียงแค่ไม่สบาย กิจกรรมค่ายสานสัมพันธ์ครอบครัวนี้ คือ "ค่ายยาวิเศษ" ที่สามารถจะช่วยผู้เสพด้วยวิธีครอบครัวบำบัด

ที่มา : https://www.thaigov.go.th/news/contents/details/34705