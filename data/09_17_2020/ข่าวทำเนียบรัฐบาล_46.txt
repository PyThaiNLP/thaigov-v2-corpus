รัฐบาลไทย-ข่าวทำเนียบรัฐบาล-นายกรัฐมนตรีแนะเกษตรกรใช้หลักการตลาดนำการผลิต พร้อมชื่นชมศิลปินไทยร่วมสืบสานเอกลักษณ์วัฒนธรรมไทย


วันอังคารที่ 8 กันยายน 2563
พิมพ์
นายกรัฐมนตรีแนะเกษตรกรใช้หลักการตลาดนำการผลิต พร้อมชื่นชมศิลปินไทยร่วมสืบสานเอกลักษณ์วัฒนธรรมไทย
นายกรัฐมนตรีแนะเกษตรกรใช้หลักการตลาดนำการผลิต พร้อมชื่นชมศิลปินไทยร่วมสืบสานเอกลักษณ์วัฒนธรรมไทย
วันนี้ (8 กันยายน 63) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทรโอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการสินค้า Maehongson Premium Maehongson Brand สินค้าและบริการจังหวัดแม่ฮ่องสอน พร้อมร่วมประชาสัมพันธ์การจัดงาน “มหกรรมวัฒนธรรมร่วมใจ รวมไทยสร้างชาติ” โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม นายดิสทัต โหตระกิตย์ เลขาธิการนายกรัฐมนตรี และนายอนุชา บูรพชัยศรี โฆษกประจำสำนักนายกรัฐมนตรีร่วมชมนิทรรศการในครั้งนี้ด้วย
นายสุวพงศ์ กิติภัทย์พิบูลย์ ผู้ว่าราชการจังหวัดแม่ฮ่องสอน นำเสนอสินค้าจังหวัดแม่ฮ่องสอนภายใต้ Maehongson Premium Maehongson Brand ซึ่งมีผลิตภัณฑ์โดดเด่น ได้แก่ กระเทียม ถั่วลายเสือ และกาแฟ เพื่อส่งเสริมการตลาดสินค้า  OTOP ในหมู่บ้าน รวมถึงประชาสัมพันธ์แหล่งท่องเที่ยวประจำจังหวัด อาทิ พระธาตุดอยกองมู ทุ่งบัวตอง และ ปางอุ๋ง สนับสนุน OTOP เพื่อการท่องเที่ยว โอกาสนี้ นายกรัฐมนตรีกล่าวให้กำลังใจในช่วงสถานการณ์การแพร่ระบาดของเชื้อไวรัสโควิด-19 ส่งผลให้การค้าชายแดนมีความยากลำบาก กระทบต่อรายได้แก่เกษตรกรในท้องถิ่น ซึ่งเป็นเพียงช่วงเวลาชั่วคราว ทั้งนี้ ขอให้เกษตรกรพัฒนาสินค้า ใช้การตลาดนำการผลิต เพื่อให้สินค้าจำหน่ายได้  สำหรับข้อเสนอที่จะให้เส้นทางบินเชียงใหม่-แม่ฮ่องสอนกลับมาเปิดอีกครั้ง ขอให้หน่วยงานที่เกี่ยวข้องพิจารณาและประเมินความหนาแน่นของผู้โดยสารก่อนตัดสินใจอีกครั้ง
จากนั้น นายกรัฐมนตรีร่วมชม “มหกรรมวัฒนธรรมร่วมใจ รวมไทยสร้างชาติ” โดยกระทรวงวัฒนธรรม เพื่อฟื้นฟู เยียวยา ชุมชน ศิลปิน และผู้ประกอบการด้านศิลปวัฒนธรรมที่ได้รับผลกระทบจากสถานการณ์การแพร่ระบาดของเชื้อไวรัสโควิด-19 พร้อมทั้งเป็นการส่งเสริมการท่องเที่ยวเชิงสร้างสรรค์ กระตุ้นเศรษฐกิจภายในประเทศ โดยเหล่าศิลปินได้กล่าวให้กำลังใจนายกรัฐมนตรีและรัฐบาลในการบริหารราชการ ซึ่งนายกรัฐมนตรีได้ขอบคุณกลุ่มศิลปิน ที่ช่วยกันสืบสานวัฒนธรรมที่เป็นอัตลักษณ์อันดีงามของประเทศไทย พร้อมกล่าวชื่นชมเด็ก ๆ เยาวชน ที่มีความสามารถในการแสดงดนตรีไทย พร้อมเชิญชวนเที่ยวงาน “มหกรรมวัฒนธรรมร่วมใจ รวมไทยสร้างชาติ” จะจัดขึ้นระหว่างวันที่ 15 – 20 ก.ย. 63 ณ หอประชุมใหญ่ และลานกลางแจ้ง ศูนย์วัฒนธรรมแห่งประเทศไทย
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34879