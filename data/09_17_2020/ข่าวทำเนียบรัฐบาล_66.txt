รัฐบาลไทย-ข่าวทำเนียบรัฐบาล-รัฐบาล หนุนการท่องเที่ยวในประเทศ ย้ำ อยู่ในขั้นพิจารณาเปิดรับชาวต่างชาติ ยืนยัน ไทยมีมาตรการป้องกันโรคเข้มแข็ง


วันอาทิตย์ที่ 13 กันยายน 2563
พิมพ์
รัฐบาล หนุนการท่องเที่ยวในประเทศ ย้ำ อยู่ในขั้นพิจารณาเปิดรับชาวต่างชาติ ยืนยัน ไทยมีมาตรการป้องกันโรคเข้มแข็ง
รัฐบาล หนุนการท่องเที่ยวในประเทศ ย้ำ อยู่ในขั้นพิจารณาเปิดรับชาวต่างชาติ ยืนยัน ไทยมีมาตรการป้องกันโรคเข้มแข็ง
วันที่ 13 กันยายน น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในช่วงที่ยังไม่มีการเปิดรับนักท่องเที่ยวชาวต่างชาติเดินทางเข้าประเทศไทย นายพิพัฒน์ รัชกิจประการ รมว.การท่องเที่ยวและกีฬา เดินหน้าสนับสนุนส่งเสริมการท่องเที่ยวภายในประเทศ โดยการท่องเที่ยวแห่งประเทศไทย(ททท.) ได้ออกหลายแคมเปญเพื่อกระตุ้นให้คนไทยและชาวต่างชาติที่อาศัยอยู่ในประเทศไทย ได้ออกเดินทางท่องเที่ยวมากขึ้น เพื่อเป็นการกระตุ้นเศรษฐกิจ บรรเทาผลกระทบจากสถานการณ์โควิด-19 โดยรัฐบาลขอเชิญชวนให้ประชาชนได้ท่องเที่ยวในประเทศ พร้อมขอให้ผู้ประกอบการได้สร้างความมั่นใจต่อประชาชนในมาตรฐานการดูแลรักษาความปลอดภัย ป้องกันการแพร่ระบาดของเชื้อไวรัสโควิด-19
น.ส.ไตรศุลี กล่าวว่า ส่วนการเปิดรับนักท่องเที่ยวชาวต่างชาตินั้น ยังอยู่ในขั้นของการศึกษาพิจารณาถึงแนวทาง โดยต้องมีการหารือกับหลายภาคส่วนเพื่อเห็นชอบร่วมกัน ที่สำคัญคือการสร้างความเชื่อมั่นต่อประชาชน ว่าเมื่อเปิดรับชาวต่างชาติแล้ว จะไม่ก่อให้เกิดการระบาดของโรคโควิด-19 ระลอก 2 โดยนายอนุทิน ชาญวีรกูล รองนายกรัฐมนตรีและ รมว.สาธารณสุข ยืนยันว่า ขณะนี้ระบบการป้องกันโรคของไทยมีความเข้มแข็ง ระบบเฝ้าระวังมีประสิทธิภาพ ซึ่งเมื่อเปิดรับชาวต่างชาติ ก็จะต้องมีมาตรการคัดกรองที่สามารถสร้างความมั่นใจต่อประชาชนได้
น.ส.ไตรศุลี กล่าวว่า การระบาดของโรคโควิด-19 กระทบต่อภาคการท่องเที่ยวทั่วโลกและของไทย ส่งผลให้จำนวนนักท่องเที่ยวและรายได้จากการท่องเที่ยวไม่ตรงตามเป้าที่ตั้งไว้ ที่สำคัญคือกระทบต่อการจ้างงานอีกจำนวนมาก โดยกระทรวงการท่องเที่ยวและกีฬา หวังว่า เมื่อสถานการณ์โควิด-19 ในประเทศเริ่มคลี่คลายแล้ว การท่องเที่ยวจะสามารถเข้ามาช่วยแก้ไขสถานการณ์เศรษฐกิจในประเทศได้ โดยช่วยให้เม็ดเงินจากการท่องเที่ยวเข้าไปเติมส่วนที่ขาดหาย ก่อให้เกิดการแก้ไขปัญหาการว่างงาน บรรเทาผลกระทบที่มีต่อประชาชน
.............................

ที่มา : https://www.thaigov.go.th/news/contents/details/35038