รัฐบาลไทย-ข่าวทำเนียบรัฐบาล-ไทยพบนักฟุตบอล ติดเชื้อโควิด 19 จากการตรวจคัดกรองก่อนแข่งขันไทยลีก


วันศุกร์ที่ 11 กันยายน 2563
ไทยพบนักฟุตบอล ติดเชื้อโควิด 19 จากการตรวจคัดกรองก่อนแข่งขันไทยลีก
ไทยพบนักฟุตบอล ติดเชื้อโควิด 19 จากการตรวจคัดกรองก่อนแข่งขันไทยลีก
กระทรวงสาธารณสุข ตรวจพบนักฟุตบอลทีมบุรีรัมย์ยูไนเต็ด ชาวอุซเบกิสถาน ติดเชื้อโควิด 19 จำนวน 1 รายก่อนการแข่งขันฟุตบอลไทยลีก ส่วนเพื่อนร่วมทีมไม่พบเชื้อ ขณะนี้ได้นำผู้สัมผัสเสี่ยงสูงเข้ากักกัน ติดตามผู้สัมผัสที่เหลือเข้ารับการตรวจหาเชื้อ พร้อมปรับการตรวจหาเชื้อเพิ่ม เป็นก่อนการแข่งขัน ระหว่างฤดูกาล และปิดฤดูกาล เพื่อสร้างความมั่นใจประชาชน
วันนี้ (11 กันยายน 2563) ที่กระทรวงสาธารณสุข จังหวัดนนทบุรี นพ.สุวรรณชัย วัฒนายิ่งเจริญชัย อธิบดีกรมควบคุมโรค พร้อมด้วยนพ.โอภาส การย์กวินพงศ์ อธิบดีกรมวิทยาศาสตร์การแพทย์ ศ.นพ.ยง ภู่วรวรรณ หัวหน้าศูนย์เชี่ยวชาญเฉพาะทางด้านไวรัสวิทยาคลินิก ภาควิชากุมารเวชศาสตร์ คณะแพทยศาสตร์ จุฬาลงกรณ์มหาวิทยาลัย  และนายกรวีร์ ปริศนานันทกุล รองประธานบริหาร บริษัท ไทยลีก จำกัด ร่วมแถลงข่าวกรณีพบนักฟุตบอลทีมบุรีรัมย์ยูไนเต็ด ชาวอุซเบกิสถาน ติดเชื้อโควิด 19 จากการตรวจคัดกรองก่อนการแข่งขันไทยลีก โดยนพ.สุวรรณชัยกล่าวว่า กระทรวงสาธารณสุขตรวจพบผู้ติดเชื้อโควิด 19 เพิ่ม 1 ราย เป็นนักฟุตบอลทีมบุรีรัมย์ยูไนเต็ด ได้ส่งทีมสอบสวนโรคเร่งติดตามผู้สัมผัส เก็บตัวอย่างจากผู้สัมผัสใกล้ชิดทั้งหมด 43 ราย ประกอบด้วยนักฟุตบอลและสตาฟในทีม
ด้านนพ.โอภาส การย์กวินพงศ์ อธิบดีกรมวิทยาศาสตร์การแพทย์ กล่าวว่า กรมวิทยาศาสตร์การแพทย์ร่วมกับสมาคมกีฬาฟุตบอลแห่งประเทศไทย ได้ลงนามความร่วมมือคัดกรองนักกีฬาฟุตบอลไทยลีกและผู้เกี่ยวข้อง ตรวจหาเชื้อก่อโรคโควิด 19 ก่อนเปิดสนาม 12 กันยายน 2563 ได้ตรวจนักฟุตบอลและผู้เกี่ยวข้องไปแล้ว 1,115 คนจาก 28 ทีม ทั้งไทยลีก 1 และ 2 พบเชื้อ 1 คนเป็นนักฟุตบอลทีมบุรีรัมย์ยูไนเต็ด ซึ่งทีมนี้ได้รับการตรวจจำนวน 42 ราย อีก 41 รายไม่พบเชื้อ และหลังจากนี้จะปรับการตรวจตามความเหมาะสมและยืดหยุ่น คือ ก่อนเริ่มแข่งขัน ระหว่างการแข่งขัน และปิดฤดูกาล เพื่อสร้างความมั่นใจ ซึ่งเป็นไปตามมาตรฐานสากล หลังจากตรวจพบผู้แข่งขันติดเชื้อได้ปฏิบัติตามพ.ร.บ.โรคติดต่อ พ.ศ. 2558 เพื่อควบคุมและแจ้งไปที่กรมควบคุมโรคและแจ้งผู้เกี่ยวข้อง เพื่อกำหนดมาตรการต่อไป
นพ.โสภณ เอี่ยมศิริถาวร ผู้อำนวยการกองโรคติดต่อทั่วไป กล่าวว่า ผู้ติดเชื้อรายนี้ เป็นนักฟุตบอลทีมบุรีรัมย์ยูไนเต็ด ชาวอุซเบกิสถาน อายุ 29 ปี ตรวจหาเชื้อก่อนเดินทาง 48 ชั่วโมงผลไม่พบเชื้อ เดินทางถึงประเทศไทยวันที่ 13 สิงหาคม 2563 ได้รับการตรวจคัดกรองที่สนามบิน ไม่มีไข้ เข้ากักตัวในสถานกักตัวทางเลือก (Alternative State Quarantine) ในกทม. ตั้งแต่วันที่ 13 - 27 สิงหาคม 2563 ได้ทำการตรวจหาเชื้อโควิด 19 ด้วยวิธี RT-PCR 2 ครั้ง ผลไม่พบเชื้อ เมื่อครบกำหนดได้เดินทางไป จ.บุรีรัมย์ โดยรถตู้สโมสรพร้อมคนขับ 1 คน ไม่ได้แวะพักที่ใด ทั้งสองคนสวมหน้ากากอนามัย, วันที่ 28 สิงหาคม -9 กันยายน 2563 เป็นการเก็บตัวที่บ้านพักที่สโมสรจัดให้ มีกิจวัตรประจำวันคือ อยู่บ้าน รับประทานอาหารร่วมกับกลุ่มเพื่อนใกล้ชิด 3 คน ฝึกซ้อมฟุตบอลที่สนามโดยเดินทางด้วยรถยนต์ส่วนตัวของเพื่อนซึ่งเป็นเพื่อนกลุ่มเดิม ระหว่างนี้ได้เตะอุ่นเครื่อง 2 ครั้ง เมื่อวันที่ 30 สิงหาคม 2563 กับทีมราชบุรีมิตรผล และวันที่ 5 กันยายน 2563 กับทีมขอนแก่นยูไนเต็ด ที่สนามช้างอารีน่า จ.บุรีรัมย์, วันที่  8 กันยายน 2563 ได้รับการตรวจหาเชื้อตามมาตรการที่สมาคมกีฬาฟุตบอลแห่งประเทศไทย โดยกรมวิทยาศาสตร์การแพทย์เป็นผู้ดำเนินการ และวันที่ 10 กันยายน 2563 เดินทางมาเข้าแคมป์ ที่ อ.บางบ่อ จ.สมุทรปราการ โดยสายการบินแอร์เอเชีย FD 3521 เวลา 13.50 น. ผู้โดยสารทุกคนสวมหน้ากากอนามัยตลอดการเดินทาง และเดินทางต่อไปยังที่พักซึ่งเป็นพื้นที่ปิด ด้วยรถบัสของสโมสร 2 คัน พักคนเดียว เมื่อทราบผลตรวจพบเชื้อ SARS-CoV-2 ได้รับการแยกกักตัว และอยู่ในการดูแลของแพทย์ที่โรงพยาบาลเอกชน
ทีมสอบสวนและควบคุมโรค กรมควบคุมโรค ร่วมกับสำนักงานสาธารณสุขจังหวัดสมุทรปราการ และสำนักงานสาธารณสุขจังหวัดบุรีรัมย์ เก็บตัวอย่างจากผู้ติดเชื้อ และเก็บตัวอย่างจากผู้สัมผัสใกล้ชิดทั้งหมด 43 ราย ประกอบด้วย นักฟุตบอล 22 ราย สตาฟในทีม 16 ราย และทีมสนับสนุน 5 ราย เพื่อตรวจหาสารพันธุกรรมของเชื้อ SARS-CoV-2 และภูมิคุ้มกันต่อไป ทั้งนี้กำลังสอบสวนและค้นหาผู้สัมผัสเพิ่มเติม ได้แก่ ผู้สัมผัสบนเครื่องบิน ผู้สัมผัสในแคมป์เก็บตัวก่อนแข่งขัน รวมถึงผู้สัมผัสในสถานที่และร้านอาหารที่ใกล้ชิดผู้ติดเชื้อ นักฟุตบอลทีมราชบุรีมิตรผลและทีมขอนแก่นยูไนเต็ด ผู้โดยสารร่วมเที่ยวบิน ผู้ใช้บริการสนามบินในช่วงเวลาเดียวกัน เพื่อหาผู้ติดเชื้อเพิ่มเติม
ด้านศ.นพ.ยง ภู่วรวรรณ หัวหน้าศูนย์เชี่ยวชาญเฉพาะทางด้านไวรัสวิทยาคลินิก ภาควิชากุมารเวชศาสตร์ คณะแพทยศาสตร์ จุฬาลงกรณ์มหาวิทยาลัย กล่าวว่า หากดูตามระยะเวลาของนักฟุตบอลรายนี้ มีโอกาสติดเชื้อมาจากต่างประเทศมากกว่าการติดเชื้อภายในประเทศ เนื่องจากไทยควบคุมโรคได้ดี ในรายนี้อาจมีระยะฟักตัวของโรคที่ยาวนาน แม้ว่าส่วนใหญ่มากกว่าร้อยละ 95 ระยะฟักตัวจะไม่เกิน 14 วัน มีส่วนน้อยที่ตรวจพบหลัง 14 วัน และน้อยกว่าร้อยละ 1 ที่พบหลัง 21 วัน จากการสอบสวนโรคจะทำให้ทราบต้นตอว่าติดเชื้อจากที่ใดหรือจากใคร แต่รายนี้อยู่ในพื้นที่ซึ่งมีผู้สัมผัสในวงจำกัด หากเป็นผู้ติดเชื้อที่ไม่มีอาการ ปริมาณไวรัสจะน้อยกว่าคนที่มีอาการ
นายกรวีร์ ปริศนานันทกุล รองประธานบริษัทไทยลีก จำกัด กล่าวว่า การแข่งขันฟุตบอลเว้นมาตั้งแต่มีนาคม2563 ตามพ.ร.ก.ฉุกเฉิน มีแผนกลับมาแข่งนัดแรกสุดสัปดาห์นี้ ในวันที่ 12-13 กันยายน 2563 ซึ่งเป็นไปตามมาตรการที่รัฐบาลกำหนด มีการตรวจคัดกรองนักกีฬาฟุตบอลทุกคน ตั้งแต่ 8-9 กันยายน 2563 เพื่อให้ทราบผลการตรวจก่อนเริ่มการแข่งขันนัดแรก เมื่อตรวจพบนักฟุตบอลติดเชื้อรายนี้ สมาคมฯ จึงได้เลื่อนการแข่งขันออกไปจำนวน 3 คู่ (บุรีรัมย์ยูไนเต็ด ขอนแก่นยูไนเต็ด ราชบุรีมิตรผล) และตรวจนักฟุตบอลเพื่อหาเชื้อซ้ำอีกครั้งหนึ่ง ตามคำแนะนำของกระทรวงสาธารณสุข
นพ.สุวรรณชัยกล่าวในตอนท้ายว่า ขอสื่อสารประชาชนที่อยู่ตามไทม์ไลน์ หากมีความกังวลสามารถโทรปรึกษาที่สายด่วน 1422 หรือติดต่อโรงพยาบาลใกล้บ้าน เพื่อขอรับการตรวจหาเชื้อ ซึ่งเหตุการณ์ครั้งนี้เป็นการสะท้อนให้เห็นว่าประเทศไทยมีโอกาสพบผู้ติดเชื้อในชุมชน ไม่ว่ามาจากการติดเชื้อในประเทศหรือต่างประเทศ การปฏิบัติตามมาตรการควบคุมโรคยังคงมีความจำเป็นและต้องทำต่อไป หากมีการตรวจพบผู้ติดเชื้อก็จะดำเนินการควบคุมป้องกัน เพื่อให้อยู่ในวงจำกัด
****************************** 11 กันยายน 2563

ที่มา : https://www.thaigov.go.th/news/contents/details/35020