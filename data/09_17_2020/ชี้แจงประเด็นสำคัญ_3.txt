รัฐบาลไทย-ข่าวทำเนียบรัฐบาล-รัฐบาลดูแลการจ้างงาน ส่งเสริมการจ้างงานควบคู่ไปกับการสนับสนุนการฟื้นตัวเศรษฐกิจ


วันพฤหัสบดีที่ 10 กันยายน 2563
พิมพ์
รัฐบาลดูแลการจ้างงาน ส่งเสริมการจ้างงานควบคู่ไปกับการสนับสนุนการฟื้นตัวเศรษฐกิจ
รัฐบาลดูแลการจ้างงาน ส่งเสริมการจ้างงานควบคู่ไปกับการสนับสนุนการฟื้นตัวเศรษฐกิจ
9 กันยายน 2563  นายสุชาติ พรชัยวิเศษกุล  อธิบดีกรมการจัดหางาน เผยเตรียมแนวทางและมาตรการรองรับปัญหาการว่างงานไว้แล้ว
จากที่หลายภาคส่วนได้คาดการณ์ว่า สถานการณ์การแพร่ระบาดของโรคโควิด-19 จะมีแรงงานกลุ่มภาคบริการในธุรกิจท่องเที่ยว จะว่างงานถึง 50,000 คน ทั้งนี้ กรมการจัดหางาน ซึ่งมีภารกิจด้านการส่งเสริมการมีงานทำให้แก่ประชาชนทุกช่วงวัย ได้เตรียมตำแหน่งงานว่างไว้รองรับแล้ว จำนวน 305,806 อัตรา โดยผู้ที่ต้องหางานสามารถลงทะเบียนสมัครงานออนไลน์ได้ที่ smartjob.doe.go.th  ขณะเดียวกันยังมี 3 มาตรการเร่งด่วน เพื่อช่วยเหลือผู้รับผลกระทบจากการแพร่ระบาดของโรคโควิด–19 อย่างแรงงานกลุ่มภาคบริการในธุรกิจท่องเที่ยว ได้แก่
1. การจัดงาน JOB EXPO THAILAND 2020 ที่รวบรวมตำแหน่งงานกว่า 1,000,000 อัตรา ซึ่งจะมีตำแหน่งงานที่รวมถึงงานด้านบริการและการท่องเที่ยว สำหรับแรงงานที่สนใจทำงานลักษณะเดิม ขณะเดียวกันสำหรับผู้ที่ต้องการทำงานในตำแหน่งใหม่ ยังมีตำแหน่งงานอื่นๆ ทั้งจากหน่วยงานภาครัฐ รัฐวิสาหกิจ และภาคเอกชน รวมทั้งตำแหน่งงานในต่างประเทศ อาทิ ไต้หวัน สาธารณรัฐเกาหลี ญี่ปุ่น อิสราเอล มาเลเซีย และสิงคโปร์ ไว้รองรับ  ซึ่งจะจัดขึ้น ระหว่างวันที่ 26-28 กันยายนนี้
2. มาตรการสนับสนุนการจ้างงานผู้สำเร็จการศึกษาใหม่ โดยรัฐบาลอุดหนุนค่าจ้างร้อยละ 50 ของเงินเดือน ในลักษณะ Co-payment  เป็นเวลา 1 ปี  เริ่มตั้งแต่ 1 ตุลาคม 2563 ถึง 30 กันยายน 2564
3. จัดทำ Platform ไทยมีงานทำ.com  ซึ่งเป็นการหาตำแหน่งงานเชิงรุกทั่วประเทศ โดยสำนักงานจัดหางานจังหวัดจะลงพื้นที่พบปะเจ้าของสถานประกอบการ เพื่อขอตำแหน่งงานว่างที่สถานประกอบการต้องการรับสมัคร   ซึ่งจะครอบคลุมถึงงานด้านบริการและการท่องเที่ยว
อย่างไรก็ดี กรมการจัดหางานจะหามาตรการรองรับให้ตรงกลุ่มเป้าหมาย ด้วยความรวดเร็วและมีประสิทธิภาพสูงสุด พร้อมส่งเสริมการจ้างงานภาคบริการควบคู่ไปกับการสนับสนุนเศรษฐกิจภาคการผลิตและบริการให้ฟื้นตัว เพื่อมิให้เกิดปัญหาไม่มีเงินจ่ายค่าจ้าง-คนงานถูกเลิกจ้าง
ขณะที่  นายทศพล กฤตวงศ์วิมาน เลขาธิการสำนักงานประกันสังคม  เผยกรณียังมีผู้ที่ไม่ได้รับเงินว่างงาน ซึ่งข้อมูลการขอรับเงินว่างงาน ณ วันที่ 8 กันยายน 2563 มีผู้ประกันตนได้รับสิทธิประโยชน์กรณีว่างงานจากเหตุสุดวิสัยโควิด -19 เป็นจำนวน 938,893 คน เป็นจำนวนเงิน 14,882.718 ล้านบาท แต่ยังคงมีผู้ค้างรับอีกเป็นจำนวนกว่า 4,700 ราย อันเกิดจากหลายสาเหตุ เช่น อยู่ระหว่างติดตามหนังสือรับรองนายจ้าง บางรายพบการใช้สิทธิตาม ม.75 ของ พรบ.คุ้มครองแรงงาน และบางรายนายจ้าง มีการนำส่งเงินสมทบในเดือนที่ลูกจ้างขอรับเงินว่างงาน และกรณีขอให้เพิ่มการช่วยเหลือเยียวยานายจ้าง และลูกจ้าง ที่ได้รับผลกระทบจากโควิด-19
สำนักงานประกันสังคมมีมาตรการในการให้ความช่วยเหลือเยียวยาลูกจ้าง ผู้ประกันตนที่ถูกเลิกจ้าง ลาออก หรือสิ้นสุดสัญญาจ้าง ดังนี้
1) เพิ่มสิทธิประโยชน์กรณีว่างงานให้ตามกฎกระทรวงฯ 2 ฉบับ ซึ่งมีผลบังคับใช้ เมื่อวันที่ 17 เมษายน 2563 ดังนี้
- กรณีเลิกจ้าง จากเดิมจ่ายสิทธิประโยชน์ 50% เป็น 70% ภายในระยะเวลา 180 วัน เพิ่มเป็น 200 วัน
- กรณีลาออก/สิ้นสุดสัญญาจ้าง จากเดิมจ่ายสิทธิประโยชน์ 30% เป็น 45% ภายในระยะเวลา 90 วัน
- กรณีว่างงานอันเนื่องจากเหตุสุดวิสัยอันเกิดจากการระบาดของไวรัสโคโรนา จากเดิมจ่ายสิทธิประโยชน์ 50% เพิ่มเป็น 62% ภายในระยะเวลา 90 วัน และผู้ประกันตนที่ได้ใช้สิทธิกรณีว่างงานด้วยเหตุสุดวิสัยฯ แต่ในเวลาต่อมามีการลาออก หรือเลิกจ้าง ยังสามารถยื่นขอใช้สิทธิรับเงินกรณีว่างงานได้อย่างต่อเนื่อง ตามสิทธิที่กำหนดไว้ตามกฎกระทรวง
ทั้งนี้ กรณีลูกจ้าง ผู้ประกันตน ไม่ได้รับความเป็นธรรมในการจ้างงาน สามารถร้องทุกข์ได้ที่สำนักงานประกันสังคมกรุงเทพมหานครพื้นที่/จังหวัดได้ทุกแห่ง ในวันและเวลาราชการ หรือศูนย์บริการข้อมูล 1506 ตลอด 24 ชั่วโมง
....................................................................................................................

ที่มา : https://www.thaigov.go.th/news/contents/details/34970