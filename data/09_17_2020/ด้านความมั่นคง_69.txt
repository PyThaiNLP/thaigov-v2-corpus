รัฐบาลไทย-ข่าวทำเนียบรัฐบาล-‘สุชาติ’ หารือจัดงาน ‘จ๊อบเอ็กซ์โปร์ 2020’ ช่วยคนตกงานล้านตำแหน่ง 26 -28 ก.ย.นี้ ที่ไบเทคบางนา


วันพฤหัสบดีที่ 3 กันยายน 2563
‘สุชาติ’ หารือจัดงาน ‘จ๊อบเอ็กซ์โปร์ 2020’ ช่วยคนตกงานล้านตำแหน่ง 26 -28 ก.ย.นี้ ที่ไบเทคบางนา
รัฐมนตรีว่าการกระทรวงแรงงาน เผย กระทรวงแรงงาน ประชุมหารือร่วมกับหน่วยงานภาครัฐและเอกชน เตรียมความพร้อมในการจัดงาน JOB EXPO THAILAND 2020 ระหว่างวันที่ 26 -28 ก.ย. 63 ณ ไบเทคบางนา เตรียมตำแหน่งงานว่าง 1 ล้านตำแหน่ง ช่วยคนตกงานจากผลกระทบโควิด- 19
เมื่อวันที่ 3 กันยายน 2563 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมหารือการเตรียมการจัดงาน JOB EXPO THAILAND 2020 ณ ห้องประชุม ศ.นิคม จันทรวิทุร ชั้น 5 อาคารกระทรวงแรงงาน โดยมี นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน และหน่วยงานที่เกี่ยวข้องเข้าร่วมประชุมในครั้งนี้ด้วย โดย รมว.แรงงาน กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้ความสำคัญกับการขับเคลื่อนประเทศ โดยเฉพาะการเร่งฟื้นฟูระบบเศรษฐกิจภายหลังสถานการณ์โควิด -19 คลี่คลายลง โดยนำนโยบาย “รวมไทยสร้างชาติ” เข้ามาดำเนินการ เพื่อมีเป้าหมายที่จะผนึกกำลังจากทุกภาคส่วนมาร่วมกันวางแผนเพื่อกำหนดอนาคตประเทศไทย” ซึ่งการประชุมในวันนี้ ผมจึงได้นัดประชุมหารือกับผู้แทนสองฝ่ายทั้งภาครัฐและเอกชน อาทิ ผู้แทนกระทรวงต่างๆ นายจ้างผู้ประกอบการและผู้แทนองค์กรภาคเอกชนที่ต้องการรับสมัครงาน เพื่อรวบรวมตำแหน่งงานว่างที่ต้องการรับสมัครและนำไป Matching กับผู้ที่มาสมัครงานในตำแหน่งต่างๆ ที่นายจ้างต้องการในงานจ็อบเอ็กซ์โปร์ ที่กำหนดจัดขึ้นในปลายเดือนนี้ ตลอดจนการหารือร่วมกันเกี่ยวกับมาตรการส่งเสริมการมีงานทำของทุกภาคส่วนที่เกี่ยวข้องในการบูรณาการการทำงานร่วมกัน เพื่อบรรเทาความเดือดร้อนแก่ผู้ที่ได้รับผลกระทบจากโควิด – 19 ที่ผ่านมา
นายสุชาติ กล่าวว่า จากข้อมูลของกรมการจัดหางาน พบว่า ตำแหน่งงานว่างรอการบรรจุ ในปีงบประมาณ พ.ศ.2564 สำหรับงาน JOB EXPO THAILAND 2020 จำนวนทั้งสิ้น 1,000,000 อัตรา แบ่งออกเป็นตำแหน่งงานว่างกรมการจัดหางานจำนวน 106,312 อัตรา ตำแหน่งงานต่างประเทศ 112,242 อัตราตำแหน่งงานพาร์ทไทม์ จำนวน 66,881 อัตรา การจ้างงานโดยภาครัฐจำนวน 410,415 อัตรา การจ้างงานตามมาตรการส่งเสริมการมีงานทำให้แก่ผู้สำเร็จการศึกษาใหม่ จำนวน 260,000 อัตรา และตำแหน่งงานที่คาดว่าจะจ้างแรงงานไทยแทนแรงงานต่างด้าว จำนวน 44,150 คน
สำหรับการจัดงาน JOB EXPO THAILAND 2020 จะกำหนดจัดขึ้นในวันที่ 26 – 28 กันยายน 2563 ณ ศูนย์นิทรรศการและการประชุมไบเทค บางนา ภายในงานแบ่งเป็นโซนนิทรรศการพระบิดาแห่งมาตรฐานการช่างไทย โซนหน่วยงานภาครัฐ โซนรัฐวิสาหกิจ โซนภาคเอกชน โซนเวที และโซนนิทรรศการ การสาธิต และแนะแนวอาชีพ เป็นต้น

ที่มา : https://www.thaigov.go.th/news/contents/details/34803