รัฐบาลไทย-ข่าวทำเนียบรัฐบาล-​รองนายกรัฐมนตรี พลเอก ประวิตรฯ ผลักดันศูนย์บริการทางการกีฬาพร้อมกัน 4 ภาคทั่วประเทศ กำชับป้องกันการใช้สารต้องห้ามอย่างเคร่งครัด


วันพุธที่ 26 สิงหาคม 2563
​รองนายกรัฐมนตรี พลเอก ประวิตรฯ ผลักดันศูนย์บริการทางการกีฬาพร้อมกัน 4 ภาคทั่วประเทศ กำชับป้องกันการใช้สารต้องห้ามอย่างเคร่งครัด
​รองนายกรัฐมนตรี พลเอก ประวิตรฯ ผลักดันศูนย์บริการทางการกีฬาพร้อมกัน 4 ภาคทั่วประเทศ กำชับป้องกันการใช้สารต้องห้ามอย่างเคร่งครัด
วันนี้ (26 ส.ค. 63) เวลา 10.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการการกีฬา แห่งประเทศไทย ครั้งที่ 9/2563 โดยที่ประชุมได้พิจารณาในประเด็นต่าง ๆ ที่น่าสนใจ อาทิ การทบทวนแผนยุทธศาสตร์การกีฬาแห่งประเทศไทย (พ.ศ. 2564-2570) พร้อมแผนยุทธศาสตร์ด้านผู้มีส่วนได้ส่วนเสีย และลูกค้าการกีฬาแห่งประเทศไทย พ.ศ. 2564-2570 และแผนแม่บทด้านการบริหารทรัพยากรบุคคลของ กกท. พ.ศ. 2564-2570 ผลการศึกษาโครงการยกระดับการให้บริการของกกท. (SMART NATIONAL SPORT PARK) และแนวทางการป้องกันการใช้สารต้องห้ามทางการกีฬา เป็นต้น
โอกาสนี้ รองนายกรัฐมนตรีได้เร่งรัดติดตามการใช้จ่ายงบประมาณการลงทุนให้เป็นไปตามเป้าหมาย พร้อมเร่งรัดให้ดำเนินการตามข้อเสนอแนะของคณะกรรมการในประเด็นที่สำคัญ ได้แก่ การบริหารการจัดการศูนย์วิทยาศาสตร์การกีฬาโดยเฉพาะความพร้อมของบุคลากรที่เชี่ยวชาญทั้งในและต่างประเทศที่สามารถวิเคราะห์ข้อมูลนักกีฬาในภาพรวมได้ โดยให้จัดทำโปรแกรมการวิเคราะห์การฝึกซ้อมของนักกีฬาและนำวิทยาศาสตร์การกีฬามาใช้ในการแก้ปัญหา เพื่อให้นักกีฬามีความพร้อมในการแข่งขัน รวมทั้งกำกับและติดตามโครงการการก่อสร้างศูนย์ฝึกกีฬาแห่งชาติให้เป็นไปตามแผนที่กำหนด โดยรองนายกรัฐมนตรี ได้มอบนโยบายการจัดตั้งศูนย์บริการทางการกีฬา 4 ภาคทั่วประเทศ พร้อมกัน เน้นดำเนินการด้วยความโปร่งใสและเป็นไปตามกฎระเบียบตามกฎหมายที่เกี่ยวข้องอย่างเคร่งครัด  พร้อมกำชับป้องกันการใช้สารต้องห้ามทางการกีฬาอย่างรูปธรรมทั้ง เนื่องจากการใช้สารต้องห้ามเป็นประเด็นที่สำคัญที่เกี่ยวโยงถึงความเชื่อมั่นของประเทศ จึงต้องมีการอบรมให้ความรู้ ตลอดจนการประชาสัมพันธ์ เพื่อให้ประเทศไทยเป็นผู้นำในการป้องกัน ต่อต้านการใช้สารต้องห้ามในระดับภูมิภาคต่อไป
-----------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34568