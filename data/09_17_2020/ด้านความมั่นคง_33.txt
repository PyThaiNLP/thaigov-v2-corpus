รัฐบาลไทย-ข่าวทำเนียบรัฐบาล-‘ปลัดแรงงาน’ เปิดอบรมพัฒนาศักยภาพบุคลากร เพิ่มประสิทธิภาพการทำงาน 'ขับเคลื่อนนโยบาย ก.แรงงาน สู่เป้าหมายที่วางไว้อย่างยั่งยืน'


วันศุกร์ที่ 28 สิงหาคม 2563
พิมพ์
‘ปลัดแรงงาน’ เปิดอบรมพัฒนาศักยภาพบุคลากร เพิ่มประสิทธิภาพการทำงาน 'ขับเคลื่อนนโยบาย ก.แรงงาน สู่เป้าหมายที่วางไว้อย่างยั่งยืน'
ปลัดกระทรวงแรงงาน เปิดการอบรมตามโครงการพัฒนาศักยภาพบุคลากร เพิ่มประสิทธิภาพในการทำงาน ประจำปีงบประมาณ พ.ศ. 2563 ขับเคลื่อนนโยบาย นำพากระทรวงแรงงานไปสู่เป้าหมายที่วางไว้ได้อย่างยั่งยืน
วันนี้ (28 ส.ค. 63) เวลา 13.30 น. นายสุทธิ สุโกศล ปลัดกระทรวงแรงงาน เป็นประธานกล่าวในพิธีเปิดการอบรมตามโครงการพัฒนาศักยภาพบุคลากร เพื่อเพิ่มประสิทธิภาพในการทำงาน ประจำปีงบประมาณ พ.ศ. 2563 ห้องประชุมประสงค์ รณะนันทน์ ชั้น 5 อาคารกระทรวงแรงงาน โดย นายสุทธิ กล่าวว่า “สำนักประสานความร่วมมือระหว่างประเทศ เป็นหน่วยงานหลักทางด้านต่างประเทศที่มีความสำคัญต่อกระทรวงแรงงาน ภายใต้บทบาทของนโยบายความร่วมมือและข้อตกลงระหว่างประเทศในด้านแรงงาน การประชุมเจรจาระหว่างประเทศ การติดตามสิทธิประโยชน์ให้ความช่วยเหลือแก่แรงงานที่ไปทำงานในต่างประเทศ รวมถึงการขยายตลาดแรงงานไทยในต่างประเทศ ซึ่งบทบาทเหล่านี้ มีความสำคัญหลายประการด้วยกัน เช่น ทำให้ประเทศไทยเป็นประเทศที่สามารถธำรงความเป็นรัฐอย่างมีเกียรติ ประเทศไทยได้รับการยอมรับจากประเทศต่างๆ และมีความสัมพันธ์ระหว่างประเทศที่ดี ซึ่งจะส่งผลดีต่อระบบเศรษฐกิจ การค้า การลงทุน และ แรงงานไทยที่ไปทำงานต่างประเทศได้รับการช่วยเหลือ
ทั้งนี้ สำนักประสานความร่วมมือระหว่างประเทศ มีภารกิจหน้าที่เกี่ยวข้องกับหลายหน่วยงานที่ปฏิบัติงานด้านต่างประเทศ จึงมีความจำเป็นที่ต้องติดต่อประสานงานและขอความร่วมมือจากกรม และสำนักงานประกันสังคม รวมถึงหน่วยงานภายนอก องค์กรระหว่างประเทศ และภาคประชาสังคมต่างๆ ซึ่งวันนี้เป็นโอกาสดีที่สำนักประสานความร่วมมือระหว่างประเทศได้จัดอบรมตามโครงการพัฒนาศักยภาพบุคลากร เพื่อเพิ่มประสิทธิภาพในการทำงาน ประจำปี 2563 ขึ้นมา และทุกหน่วยงานในสังกัดกระทรวงแรงงานได้ส่งนักวิเทศสัมพันธ์เข้ามาร่วมอบรมด้วย รวมถึงที่ปรึกษา (ฝ่ายแรงงาน) ที่ได้รับการแต่งตั้งใหม่และจะเดินทางไปประจำการในต่างประเทศ เข้าร่วมการอบรม ซึ่งจะส่งผลให้เกิดความร่วมมือระหว่างกันภายในหน่วยงานในสังกัดกระทรวงแรงงานที่ดียิ่งขึ้น นอกเหนือจากความรู้ทางวิชาการจากวิทยากร”
“การอบรมครั้งนี้ ผมเห็นว่ามีหัวข้อที่น่าสนใจและเป็นประโยชน์แก่บุคลากรหลายหัวข้อ เช่น หัวข้อพี่สอนน้องเพื่อการทำงานเป็นทีมเพื่อมุ่งผลสัมฤทธิ์ ระเบียบพิธีการทางการทูตในช่วงโควิด-19 ยุทธศาสตร์ชาติ ทฤษฎีการพัฒนาองค์กร รวมถึงการเพิ่มเติมทักษะด้านภาษาอังกฤษ ซึ่งจะเป็นการพัฒนาบุคลากรของกระทรวงแรงงานให้มีความรู้ความเข้าใจในการทำงาน โดยคาดว่าการอบรมครั้งนี้จะช่วยส่งเสริมให้ผู้เข้าร่วมอบรมทุกคนมีศักยภาพที่สูงขึ้น ซึ่งจะเป็นปัจจัยสำคัญต่อการขับเคลื่อนนโยบาย เพื่อนำพากระทรวงแรงงานไปสู่เป้าหมายที่วางเอาไว้ได้อย่างยั่งยืนต่อไป” นายสุทธิ กล่าวในท้ายที่สุด
+++++++++++++++++++
กองเผยแพร่และประชาสัมพันธ์
28 สิงหาคม 2563

ที่มา : https://www.thaigov.go.th/news/contents/details/34645