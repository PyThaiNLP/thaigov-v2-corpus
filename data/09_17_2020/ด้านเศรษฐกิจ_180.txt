รัฐบาลไทย-ข่าวทำเนียบรัฐบาล-ธ.ก.ส. เตือนระวังผู้แอบอ้างติดต่อขอข้อมูลส่วนบุคคลผ่าน Line Account ปลอม


วันพุธที่ 16 กันยายน 2563
พิมพ์
ธ.ก.ส. เตือนระวังผู้แอบอ้างติดต่อขอข้อมูลส่วนบุคคลผ่าน Line Account ปลอม
ธ.ก.ส.เตือนเกษตรกรลูกค้าและประชาชนทั่วไป ระวังการแอบอ้างใช้ Line Account ของธนาคาร ลวงให้ส่งข้อมูลส่วนบุคคลเพื่อแก้ปัญหาการใช้งานแอปพลิเคชัน ธ.ก.ส. A-Mobile ย้ำ! ธ.ก.ส. ไม่มีนโยบายส่ง Link ในลักษณะดังกล่าว
ธ.ก.ส. เตือนเกษตรกรลูกค้าและประชาชนทั่วไป ระวังการแอบอ้างใช้ Line Account ของธนาคาร ลวงให้ส่งข้อมูลส่วนบุคคลเพื่อแก้ปัญหาการใช้งานแอปพลิเคชัน ธ.ก.ส. A-Mobile ย้ำ! ธ.ก.ส. ไม่มีนโยบายส่ง Link ในลักษณะดังกล่าว ชี้หากมีข้อสงสัยสามารถติดต่อธนาคารผ่าน Facebook Page “ธกส BAAC Thailand” “ธกส บริการด้วยใจ” และ Call Center 02-5550555 หรือที่ ธ.ก.ส.  ทุกสาขาทั่วประเทศ
นายสมเกียรติ  กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ด้วยขณะนี้มีกลุ่มผู้ไม่หวังดี แอบอ้างติดต่อผ่านทาง Inbox Facebook ของลูกค้าธนาคารที่มีปัญหาเกี่ยวกับการใช้งานแอปพลิเคชัน ธ.ก.ส. A-Mobile เพื่อส่ง Link ให้ลูกค้าเพิ่มเพื่อนใน Line Account และแอบอ้างว่าเป็นบัญชีของธนาคาร จากนั้นจะมีการพูดคุยเพื่อขอข้อมูลส่วนบุคคล โดยอ้างว่าสามารถแก้ปัญหาการใช้งาน ธ.ก.ส. A-Mobile ได้นั้น
ธ.ก.ส. ขอเรียนว่า ธ.ก.ส. ไม่มีนโยบายในการติดต่อลูกค้าผ่านทาง Line Account หรือ Facebook เพื่อแก้ปัญหาการใช้งาน ธ.ก.ส. A-Mobile จึงขอให้เกษตรกรลูกค้าและประชาชนทั่วไป อย่าหลงเชื่อหรือส่งข้อมูลส่วนบุคคลไปให้เด็ดขาด เพราะ ธ.ก.ส. A-Mobile  จะใช้งานควบคู่กับบัญชีเงินฝากของลูกค้า ซึ่งจำเป็นต้องระมัดระวังในการดูแลข้อมูลส่วนตัวเป็นสำคัญเพื่อความปลอดภัย ทั้งนี้ ในส่วนของ Line Official “BAAC Family”  ธ.ก.ส. ใช้เป็นช่องทางในการสื่อสารข้อมูลด้านผลิตภัณฑ์ การให้บริการหรือข้อมูลข่าวสารสำคัญไปยังลูกค้า รวมถึงการแจ้งความประสงค์ในการขอใช้บริการสินเชื่อบางประเภทกับ ธ.ก.ส.เท่านั้น
หากลูกค้ามีปัญหาในการใช้งาน ธ.ก.ส. A-Mobile สามารถติดต่อได้ที่ ธ.ก.ส.ทุกสาขาทั่วประเทศและ Call Center 02 555 0555 ได้ตลอด 24 ชั่วโมง นอกจากนี้ ลูกค้าสามารถติดตามข่าวสารของธนาคารและสอบถามข้อมูลเพิ่มเติมต่าง ๆ ได้ผ่านช่องทาง www.baac.or.th / Facebook Page “ธกส BAAC Thailand” และ “ธกส บริการด้วยใจ” ทั้งนี้ หากพบเห็นการกระทําความผิดในลักษณะดังกล่าว ธนาคารจะดําเนินการเอาผิดตามขั้นตอนทางกฎหมายต่อไป

ที่มา : https://www.thaigov.go.th/news/contents/details/35144