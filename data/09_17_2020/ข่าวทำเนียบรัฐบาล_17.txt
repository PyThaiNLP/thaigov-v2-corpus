รัฐบาลไทย-ข่าวทำเนียบรัฐบาล-รองนายกรัฐมนตรีวิษณุฯ เป็นประธานพิธีมอบโล่ ประกาศเกียรติคุณบุคคลและองค์กร ที่มีผลงานยอดเยี่ยมและดีเด่น ในการป้องกันและแก้ไขปัญหายาเสพติด ประจำปี 2563 


วันพุธที่ 26 สิงหาคม 2563
พิมพ์
รองนายกรัฐมนตรีวิษณุฯ เป็นประธานพิธีมอบโล่ ประกาศเกียรติคุณบุคคลและองค์กร ที่มีผลงานยอดเยี่ยมและดีเด่น ในการป้องกันและแก้ไขปัญหายาเสพติด ประจำปี 2563
รองนายกรัฐมนตรีวิษณุฯ เป็นประธานพิธีมอบโล่ ประกาศเกียรติคุณบุคคลและองค์กร ที่มีผลงานยอดเยี่ยมและดีเด่น ในการป้องกันและแก้ไขปัญหายาเสพติด ประจำปี 2563
วันนี้ (26 สิงหาคม 2563) เวลา 14.00 น. ณ ห้องมัฆวานรังสรรค์ สโมสรทหารบก ถนนวิภาวดีรังสิต กรุงเทพฯ พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายนายวิษณุ เครืองาม รองนายกรัฐมนตรี เป็นประธานพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2563 เพื่อเชิดชูเกียรติบุคคลและองค์กรที่ทุ่มเทเสียสละ และอุทิศตนในการป้องกันและแก้ไขปัญหายาเสพติด โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนายนิยม เติมศรีสุข เลขาธิการคณะกรรมการป้องกันและปราบปรามยาเสพติด นายกลินท์ สารสิน ประธานมูลนิธิ พล.ต.อ.เภาสารสิน ผู้บริหารจากหน่วยงานที่เกี่ยวข้อง บุคคลและองค์กรทั้งภาครัฐ ภาคเอกชน และภาคประชาชนที่ได้รับโล่ฯ เข้าร่วมในพิธี
โอกาสนี้ นายกรัฐมนตรีมอบหมายให้นายวิษณุ เครืองาม รองนายกรัฐมนตรี เป็นผู้มอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2563 รวมทั้งสิ้น 150 รายแบ่งเป็นประเภทบุคคล 133 ราย และ 17 องค์กร ในจำนวนดังกล่าว เป็นโล่ประกาศเกียรติคุณประเภทต่าง ๆ ได้แก่ โล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด พร้อมรับเงินสนับสนุนจากมูลนิธิ พล.ต.อ.เภา สารสิน โล่ประกาศเกียรติคุณบุคคลและองค์กรที่มีผลงานยอดเยี่ยมในการป้องกันและแก้ไขปัญหายาเสพติด โล่เชิดชูเกียรติ ให้กับทายาทของผู้สูญเสียชีวิต ผู้ที่ได้รับบาดเจ็บขณะปฏิบัติหน้าที่โล่ประกาศเกียรติคุณฯ ขอบคุณผู้มีชื่อเสียงที่ร่วมรณรงค์สร้างแรงบันดาลใจให้กับเด็กและเยาวชนเพื่อเป็นภูมิคุ้มกันยาเสพติด และโล่ประกาศเกียรติคุณฯ ระดับดีเด่นให้แก่ผู้ที่มีผลงานเป็นที่ประจักษ์ในด้านต่าง ๆ ได้แก่ ด้านการพัฒนานโยบายการแก้ไขปัญหายาเสพติด ด้านการปราบปรามยาเสพติด ด้านการบำบัดฟื้นฟู และพัฒนาผู้ติดยาเสพติด ด้านการป้องกันยาเสพติด และด้านการส่งเสริมการแก้ไขปัญหายาเสพติด
รองนายกรัฐมนตรีกล่าวภายหลังการมอบโล่ประกาศเกียรติคุณฯ ว่า กิจกรรมที่จัดขึ้นในวันนี้เป็นกิจกรรมที่จัดขึ้นมาอย่างต่อเนื่อง โดยมีวัตถุประสงค์เพื่อยกย่องประกาศเกียรติคุณ และให้กำลังใจแก่บรรดาบุคคลและองค์กร ซึ่งได้ทำประโยชน์ในด้านการป้องกันและแก้ไขปัญหายาเสพติด เปิดเผยให้สังคมได้รับทราบว่าปัญหาดังกล่าวเป็นปัญหาวาระสำคัญในระดับประเทศ และระดับโลก ซึ่งมีหลายหน่วยงานเข้ามามีส่วนเกี่ยวข้อง ทำให้การดำเนินการดังกล่าวนั้นประสบความสำเร็จ ซึ่งการป้องกันและแก้ไขปัญหายาเสพติดมีความละเอียดอ่อนยิ่งกว่าปัญหาอื่น ๆ นอกจากจะต้องอาศัยนโยบายที่ชัดเจนจากภาครัฐให้สอดคล้องในด้านสาธารณสุข และสิทธิมนุษยชนแล้ว ยังต้องมีมาตรการที่ใช้ในการป้องกัน แก้ไข ปราบปราม บำบัด ฟื้นฟู และพัฒนาจากอีกหลายองค์กร รวมถึงความอดทนและกล้าหาญของผู้ที่มีส่วนเกี่ยวข้อง เพื่อให้การดำเนินการป้องกันและแก้ไขปัญหายาเสพติดประสบความสำเร็จและเกิดความก้าวหน้า ทั้งนี้รัฐบาลหวังว่าจะได้รับความร่วมมือจากบุคคล หน่วยงาน ตลอดจนองค์กรอื่น ๆ เพื่อทำให้การดำเนินการป้องกันและแก้ไขปัญหายาเสพติดเกิดผลสำเร็จยิ่งขึ้นในโอกาสต่อไป
.....................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34587