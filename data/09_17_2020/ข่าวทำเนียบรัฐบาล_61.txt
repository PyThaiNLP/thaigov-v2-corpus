รัฐบาลไทย-ข่าวทำเนียบรัฐบาล-นายกรัฐมนตรีมอบบ้านใหม่ 60 หลังแรก แก่ชาวชุมชนบึงบางซื่อ ยกระดับคุณภาพชีวิต ตามโครงการสานพลังประชารัฐ  


วันศุกร์ที่ 11 กันยายน 2563
พิมพ์
นายกรัฐมนตรีมอบบ้านใหม่ 60 หลังแรก แก่ชาวชุมชนบึงบางซื่อ ยกระดับคุณภาพชีวิต ตามโครงการสานพลังประชารัฐ
นายกรัฐมนตรีมอบบ้านใหม่ 60 หลังแรก แก่ชาวชุมชนบึงบางซื่อ ยกระดับคุณภาพชีวิต ตามโครงการสานพลังประชารัฐ
วันนี้ (11 กันยายน 2563)  นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เดินทางไปพื้นที่พัฒนาบึงบางซื่อ เขตจตุจักร เพื่อเป็นประธานในพิธีมอบบ้านให้ชาวชุมชนบึงบางซื่อ  ตามโครงการสานพลังประชารัฐ  โดยมีพล.อ.อนุพงษ์ เผ่าจินดา รัฐมนตรีว่าการกระทรวงมหาดไทย นายรุ่งโรจน์ รังสิโยภาส กรรมการผู้จัดการใหญ่ เอสซีจี นายไมตรี  อินทุสุต  ประธานคณะกรรมการสถาบันพัฒนาองค์กรชุมชน (องค์การมหาชน) ผู้บริหารกรุงเทพมหานคร คณะผู้บริหารเอสซีจี ร่วมด้วย โดย นายกรัฐมนตรีได้ชมวีดิทัศน์ “พลิกฟื้นบึงบางซื่อ ต้นแบบชุมชนเข้มแข็ง” และมอบทะเบียนบ้านให้แก่ผู้แทนชุมชน จำนวน 1 ราย
โอกาสนี้ นายกรัฐมนตรีกล่าวว่า รัฐบาลให้ความสำคัญกับประชาชนทุกอาชีพ โดยเฉพาะผู้มีรายได้น้อยให้เข้าถึงโอกาสและความเท่าเทียมในการได้รับการช่วยเหลือจากรัฐบาล ซึ่งรวมถึงการวางพื้นฐานเรื่องที่อยู่อาศัยของประชาชนให้มีคุณภาพชีวิตที่ดี ทุกพื้นที่ทั้งในกรุงเทพมหานครและต่างจังหวัด ภายใต้แผนแม่บทการพัฒนาที่อยู่อาศัยระยะ 20 ปี (พ.ศ.2560 - 2579) รวมถึงการพัฒนาคลอง เช่น คลองลาดพร้าว คลองแสนแสบ อย่างไรก็ตาม ระยะเวลาดำเนินการจะขึ้นอยู่กับงบประมาณและการได้รับความร่วมมือ  รวมถึงการใช้เทคโนโลยีสมัยใหม่ ทั้งระบบ 5G เพื่อดูแลทั้งเรื่องสุขภาพของประชาชน และการศึกษา เพื่อสร้างความเท่าเทียม สร้างความสุข ขอเพียงต่างคนต่างไม่สร้างภาระให้แก่กัน จะทำให้เราเดินหน้าต่อไปด้วยกันได้
โอกาสนี้ นายกรัฐมนตรียังน้อมนำแนวทางตามพระราชดำริในหลวงรัชกาลที่ 9 เกี่ยวกับการใช้พื้นที่น้อยให้เกิดประโยชน์ เพิ่มอาชีพเสริม สร้างรายได้ เลี้ยงปากท้องให้แก่ครอบครัว ขณะเดียวกันทุกคนก็ต้องเรียนรู้การบริหารการเงินการธนาคารเพื่อวันข้างหน้า พร้อมยกตัวอย่าง กองทุนการออมของหมู่บ้าน ยืนยันว่า การใช้อำนาจในการบริหารประเทศเพื่อให้ประชาชนได้รับประโยชน์มากที่สุด ไม่ต้องการเห็นความขัดแย้ง ทุกคนต้องสร้างสามัคคี เพื่อการอยู่ร่วมกันอย่างมีความสุข
จากนั้น นายกรัฐมนตรี เยี่ยมชมความคืบหน้าโครงการสานพลังประชารัฐ การพัฒนาพื้นที่บึงบางซื่อ  พร้อมทักทายนางจำปี คุ้งไส้ระย้า  อายุ 55 ปี หนึ่งในผู้ที่ได้รับมอบบ้านในวันนี้ว่า ขอให้อยู่ดูแลและรักษาบ้านให้ดี อยู่กับลูกหลานอย่างมีความสุข ต่อด้วย ชมแปลงผักต้นแบบของวิสาหกิจเกษตรอินทรีย์  พร้อมเปิดถนนพลาสติกรีไซเคิล ซึ่งเป็นต้นแบบการนำขยะพลาสติกมาใช้ให้เกิดประโยชน์สูงสุดตามแนวคิดเศรษฐกิจหมุนเวียนที่ถูกนำกลับมาใช้ซ้ำ  เยี่ยมชมนิทรรศการชุมชนเข้มแข็งและชมระบบบำบัดน้ำที่เปลี่ยนน้ำเสียเป็นน้ำดี Zyclonic by SCG ซึ่งเป็นนวัตกรรมที่ดักจับขยะตามท่อระบายน้ำจนไหลลงสู่ลำคลองสาธารณะ เพื่อพัฒนาคุณภาพชีวิตของคนในชุมชนและสิ่งแวดล้อม สังคม อย่างแท้จริง
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35010