รัฐบาลไทย-ข่าวทำเนียบรัฐบาล-ขยาย Free Wi-Fi ในเมือง 10 จุด ภายใน ก.ย.


วันพุธที่ 2 กันยายน 2563
พิมพ์
ขยาย Free Wi-Fi ในเมือง 10 จุด ภายใน ก.ย.
--
#ไทยคู่ฟ้า กระทรวงดิจิทัลเพื่อเศรษฐกิจและสังคม (ดีอีเอส) จะดำเนินโครงการนำร่องขยายจุดให้บริการ Free Wi-Fi ในชุมชนเมือง” จำนวน 10 แห่งภายในเดือน ก.ย. นี้ เพื่อสนับสนุนให้ชุมชน ประชาชนในทุกพื้นที่สามารถเข้าถึงเทคโนโลยีดิจิทัลได้อย่างสะดวก และใช้ประโยชน์ในกิจกรรมต่าง ๆ ที่จะนำไปสู่การสร้างงาน สร้างอาชีพในรูปแบบวิถีชีวิตที่เปลี่ยนไป (New Normal) โดยคาดว่าจะเป็นชุมชนเมืองในกรุงเทพ 5 แห่ง และในต่างจังหวัด 5 แห่งซึ่งโครงการดังกล่าวเป็นการต่อยอดโครงข่ายอินเทอร์เน็ตสาธารณะของประเทศ
สำหรับการให้บริการนั้น ในเบื้องต้นจะกำหนดระยะเวลาการใช้บริการสำหรับผู้ที่ log-in เข้าใช้งานฟรีแต่ละครั้งไม่เกิน 30 - 45 นาที ถ้าต้องการใช้งานนานกว่านั้นต้องทำการ log-in ใหม่ รวมทั้งจะมีการกำหนดให้ใช้รหัสผ่านในการเข้าใช้งาน เพื่อให้สอดคล้องกับวัตถุประสงค์ที่ต้องการให้มีการเข้าถึง และใช้ออนไลน์อย่างเหมาะสม นอกจากนี้ ยังเตรียมเพิ่มจำนวนศูนย์ดิจิทัลชุมชนให้ครอบคลุม 250 แห่งทั่วประเทศโดยมุ่งเน้นพื้นที่ที่เป็นศูนย์รวมของชุมชน เช่น วัด มัสยิด เป็นต้น
ในส่วนของขั้นตอนการดำเนินงาน จะจัดเตรียมระบบคอมพิวเตอร์ เครือข่ายไวไฟพร้อมใช้งาน พร้อมกับเจ้าหน้าที่ดูแล รวมถึงการจัดอบรมให้ความรู้ต่าง ๆ เช่น วิธีการขายสินค้า วิธีนำเสนอสินค้าบนออนไลน์ให้น่าสนใจ การตั้งราคาที่เหมาะสมกับตลาด เป็นต้น เพื่อให้สอดคล้องกับวิถีชีวิตยุคใหม่ที่ผู้บริโภคหันมาชื้อขายบนตลาดออนไลน์มากขึ้น

ที่มา : https://www.thaigov.go.th/news/contents/details/34749