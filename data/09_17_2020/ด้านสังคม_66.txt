รัฐบาลไทย-ข่าวทำเนียบรัฐบาล-รมว.พม. รับมอบสิ่งของบริจาคจากภาคเอกชน เพื่อนำไปช่วยกลุ่มเปราะบางที่เดือดร้อนจากโรคโควิด-19


วันอังคารที่ 8 กันยายน 2563
รมว.พม. รับมอบสิ่งของบริจาคจากภาคเอกชน เพื่อนำไปช่วยกลุ่มเปราะบางที่เดือดร้อนจากโรคโควิด-19
รมว.พม. รับมอบสิ่งของบริจาคจากภาคเอกชน เพื่อนำไปช่วยกลุ่มเปราะบางที่เดือดร้อนจากโรคโควิด-19
วันนี้ (8 ก.ย. 63) เวลา 14.45 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานรับมอบสิ่งของบริจาคจากภาคเอกชน อาทิ 1.บริษัท ซูมิโตโมเคมิคอล (ไทยแลนด์) จำกัด บริจาคมุ้งกันยุงที่ผสานเทคโนโลยีสมัยใหม่จากประเทศญี่ปุ่น จำนวน 250 หลัง รวมมูลค่า 227,375 บาท  2. บริษัท เถ้าแก่น้อย ฟู๊ดแอนด์มาร์เก็ตติ้ง จำกัด (มหาชน) บริจาค ผลิตภัณฑ์สาหร่ายแปรรูป 380 ลัง รวมมูลค่า 205,385 บาท และ 3. บริษัท ทีโอที จำกัด (มหาชน) มอบรถเข็นสำหรับคนพิการและผู้สูงอายุ จำนวน 15 คัน รวมมูลค่า 41,850 บาท รวมทั้งรับมอบเงินบริจาคจากสำนักงานธนานุเคราะห์ (สธค.) โครงการจิตอาสา สธค. ร่วมกับพันธมิตรภายใต้กระทรวง พม. (CSR) เพื่อนำไปจัดซื้อรถเข็นสำหรับคนพิการและผู้สูงอายุ รวมเป็นเงินจำนวนทั้งสิ้น 100,000 บาท เพื่อนำไปช่วยเหลือกลุ่มเปราะบางที่ประสบปัญหาความเดือดร้อนจากสถานการณ์การแพร่ระบาดของโรคติดเชื้อไวรัสโคโรนา 2019 (โควิค - 19) ภายใต้การดำเนินงานของศูนย์รับบริจาคกระทรวงการพัฒนาสังคมและความมั่นคงของมนุษย์ ณ บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว กทม.
นายจุติ กล่าวเพิ่มเติมว่า ในนามของรัฐบาลตนขอขอบคุณภาคเอกชนที่เข้ามาช่วยเหลือสังคมไทยในวันนี้ ซึ่งขณะนี้ ทุกชาติในโลกต่างยังไม่พ้นจากวิกฤติโรคโควิด-19 ขณะเดียวกันกระทรวง พม. ยิ่งมีการลงพื้นที่มากเท่าไหร่ยิ่งจะเจอผู้ที่ประสบความทุกข์ยากลำบากมากขึ้น โดยเฉพาะเด็ก คนพิการและผู้สูงอายุที่ต้องการความช่วยเหลือ ซึ่งในส่วนของรถเข็นสำหรับคนพิการและผู้สูง อาหาร และมุ้งกันยุง นับเป็นประโยชน์กับผู้ที่ไม่มีเป็นอย่างมาก โดยกระทรวง พม. จะเร่งนำไปมอบให้ถึงมือประชาชนกลุ่มเป้าหมายที่ประสบปัญหาความเดือดร้อนอย่างเร็วที่สุด เพื่อให้ตรงตามวัตถุประสงค์ของผู้บริจาค ทั้งนี้ ขอเชิญชวนพี่น้องประชาชนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อน และอยู่ในภาวะยากลำบากจากการแพร่ระบาดของโรคโควิด-19 ได้ที่ ศูนย์รับบริจาคกระทรวง พม. บริเวณชั้น 2 อาคาร กรมพัฒนาสังคมและสวัสดิการ กระทรวง พม. และโทรศัพท์ 02-659-6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/34897