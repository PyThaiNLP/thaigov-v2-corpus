รัฐบาลไทย-ข่าวทำเนียบรัฐบาล-รมช.มนัญญา เปิดประชุมสร้างความร่วมมือด้านเครือข่ายการผลิต


วันพุธที่ 16 กันยายน 2563
รมช.มนัญญา เปิดประชุมสร้างความร่วมมือด้านเครือข่ายการผลิต
รมช.มนัญญา เปิดประชุมสร้างความร่วมมือด้านเครือข่ายการผลิต ขยายช่องทางตลาด
เดินหน้ายกระดับศูนย์กระจายสินค้าสหกรณ์ให้มีศักยภาพพร้อมกระจายสินค้าสู่ผู้บริโภค
รมช.มนัญญา เปิดประชุมสร้างความร่วมมือด้านเครือข่ายการผลิต ขยายช่องทางตลาด
เดินหน้ายกระดับศูนย์กระจายสินค้าสหกรณ์ให้มีศักยภาพพร้อมกระจายสินค้าสู่ผู้บริโภค
นางสาวมนัญญา  ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดโครงการประชุมเชิงปฏิบัติการสร้างความร่วมมือด้านการผลิตและการตลาดผ่านศูนย์กระจายสินค้าสหกรณ์  พร้อมมอบโยบายให้กับผู้แทนสหกรณ์ที่ดำเนินธุรกิจศูนย์กระจายสินค้าสหกรณ์และสหกรณ์เครือข่าย เจ้าหน้าที่สำนักงานสหกรณ์จังหวัด รวม 200 คน ร่วมกับ นายพิเชษฐ์ วิริยะพาหะ อธิบดีกรมส่งเสริมสหกรณ์ และผู้บริหารกระทรวงเกษตรและสหกรณ์ ณ โรงแรมเนวาด้าคอนเวนชั่น อำเภอเมืองอุบลราชธานี จังหวัดอุบลราชธานี จัดขึ้นระหว่างวันที่ 15 – 17 กันยายน 2563 ว่าการประชุมดังกล่าวจัดขึ้นเพื่อพัฒนาศักยภาพด้านการบริหารจัดการศูนย์กระจายสินค้าสหกรณ์เกิดการสร้างเครือข่ายการผลิตและการตลาดสินค้าสหกรณ์ให้มีความเข้มแข็งมากขึ้น ทั้งยังสามารถเชื่อมโยงเครือข่ายธุรกิจระหว่างสหกรณ์และกลุ่มเกษตรกรผู้ผลิตกับผู้ประกอบการเอกชนได้ด้วย
รมช.มนัญญา กล่าวว่า โครงการประชุมเชิงปฏิบัติการดังกล่าว มีเป้าหมายเพื่อยกระดับการพัฒนาศูนย์กระจายสินค้าสหกรณ์ให้มีความเข้มแข็ง ทำหน้าที่เป็นช่องทางการตลาดสินค้าคุณภาพที่ผลิตโดยขบวนการสหกรณ์ ซึ่งรัฐบาลมีนโยบายที่จะใช้ระบบสหกรณ์ในการขับเคลื่อนเศรษฐกิจในระดับชุมชนให้มีความเข้มแข็ง ผลิตสินค้าให้มีคุณภาพได้มาตรฐาน เพื่อสร้างรายได้แก่สมาชิกสหกรณ์และเกษตรกรอย่างยั่งยืน ทั้งยังมุ่งเน้นให้ใช้หลักการตลาดนำการผลิตเป็นแนวทางให้เกษตรกรวางแผนการผลิตเพื่อตอบสนองความต้องการของตลาด พัฒนาศักยภาพเกษตรกรให้เป็นผู้ประกอบการทั้งด้านการผลิตและการตลาดสินค้าเกษตรอย่างมืออาชีพ สามารถแข่งขันในตลาดได้
ทั้งนี้ โครงการศูนย์กระจายสินค้าสหกรณ์ (Cooperative Distribution Center : CDC) ได้เริ่มดำเนินการตั้งแต่ปี 2555 ปัจจุบันมีสหกรณ์ที่ดำเนินธุรกิจศูนย์กระจายสินค้าสหกรณ์ในจังหวัดต่างๆ ทั่วประเทศ จำนวน 120 แห่ง มีปริมาณธุรกิจรวมกว่า 6,000 ล้านบาท ซึ่งสินค้าและผลิตภัณฑ์ที่มียอดจำหน่ายสูงสุด ได้แก่ ข้าวสาร และผลไม้ตามฤดูกาลรวมทั้งปัจจัยการผลิตทางการเกษตร และสินค้าอุปโภคบริโภคต่างๆ เป็นต้น
“เครือข่ายศูนย์กระจายสินค้าสหกรณ์เป็นเครือข่ายที่เข้มแข็ง มีความร่วมมือกันในการแลกเปลี่ยนเรียนรู้ แลกเปลี่ยนสินค้า และเป็นกลไกหลักในการกระจายผลผลิตการเกษตรมากมาย ซึ่งการดำเนินงานของศูนย์กระจายสินค้าสหกรณ์จะสามารถช่วยเหลือพี่น้องเกษตรกรสมาชิกสหกรณ์ให้จำหน่ายผลผลิตได้มากขึ้น มีแหล่งหรือช่องทางการจำหน่ายที่แน่นอน โดยมีศูนย์กระจายสินค้าเป็นศูนย์กลางในการรวบรวมและกระจายสินค้าสู่สมาชิกและผู้บริโภคทั่วประเทศรวมทั้งสหกรณ์และกลุ่มเกษตรกรผู้ผลิตสามารถเชื่อมโยงเครือข่ายธุรกิจกับผู้ประกอบการภาคเอกชน ทำให้สมาชิกและเกษตรกรมีรายได้อย่างยั่งยืนด้วย” รมช.มนัญญา กล่าว

ที่มา : https://www.thaigov.go.th/news/contents/details/35146