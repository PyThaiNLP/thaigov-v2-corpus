รัฐบาลไทย-ข่าวทำเนียบรัฐบาล-สบน. สนับสนุน กคช.ระดมทุนอย่างยั่งยืน ผ่านการออกพันธบัตรเพื่อสังคม (Social Bond) เป็นครั้งแรก


วันศุกร์ที่ 28 สิงหาคม 2563
พิมพ์
สบน. สนับสนุน กคช.ระดมทุนอย่างยั่งยืน ผ่านการออกพันธบัตรเพื่อสังคม (Social Bond) เป็นครั้งแรก
สบน. กระทรวงการคลัง ร่วมกับ กคช. มีแผนการระดมทุนผ่านการออกพันธบัตรเพื่อสังคม (Social Bond) ของ กคช. เป็นครั้งแรกภายในเดือนกันยายน 2563 วงเงินไม่เกิน 6,800 ล้านบาท อายุ 5-15 ปี กระทรวงการคลังค้ำประกัน ซึ่งได้รับการสนับสนุนทางวิชาการแบบให้เปล่าจาก ADB
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า สำนักงานบริหารหนี้สาธารณะ (สบน.) กระทรวงการคลัง ร่วมกับการเคหะแห่งชาติ (กคช.) มีแผนการระดมทุนผ่านการออกพันธบัตรเพื่อสังคม (Social Bond) ของ กคช. เป็นครั้งแรกภายในเดือนกันยายน 2563 วงเงินไม่เกิน 6,800 ล้านบาท อายุ 5-15 ปี กระทรวงการคลังค้ำประกัน ซึ่งได้รับการสนับสนุนทางวิชาการแบบให้เปล่าจากธนาคารพัฒนาเอเชีย (Asian Development Bank: ADB)
การออก Social Bond ของ กคช. ได้ดำเนินการตามมาตรฐานสากลภายใต้ Social Bond Principles 2020 ของสมาคมตลาดทุนระหว่างประเทศ (International Capital Market Association: ICMA) และ ASEAN Social Bond Standards โดยมี ADB สนับสนุนการจัดทำกรอบการระดมทุนเพื่อสังคม (Social Bond Framework) และมี DNV GL เป็นผู้ตรวจสอบภายนอก (Third-Party Verification Agent) ซึ่งการออก Social Bond ของ กคช. ในครั้งนี้จะนำเงินไปใช้ในโครงการลงทุนด้านการพัฒนาที่อยู่อาศัย และยกระดับคุณภาพชีวิต สังคม และสิ่งแวดล้อม สำหรับผู้มีรายได้น้อยถึงปานกลาง ที่สอดรับกับเป้าหมายการพัฒนาอย่างยั่งยืน (Sustainable Development Goals: SDGs)
นักลงทุนและคู่ค้าสามารถติดตามแผนการออก Social Bond ได้จากเว็ปไซต์ สบน. (www.pdmo.go.th) และรายละเอียด Social Bond Framework ฉบับสมบูรณ์ได้จากเว็ปไซต์ กคช. (www.nha.co.th) ทั้งนี้ สบน. ขอขอบคุณสำหรับความร่วมมือด้วยดีเสมอมา และหวังเป็นอย่างยิ่งว่าการออก Social Bond ของ กคช. โดยกระทรวงการคลังค้ำประกันจะได้รับการตอบรับและสนับสนุนอย่างดีจากผู้ร่วมตลาด
สำนักจัดการหนี้ 2 สำนักงานบริหารหนี้สาธารณะ
โทร. 02-265-8050 ต่อ 5405 และ 5802

ที่มา : https://www.thaigov.go.th/news/contents/details/34646