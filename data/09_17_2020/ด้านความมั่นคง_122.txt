รัฐบาลไทย-ข่าวทำเนียบรัฐบาล-กสร. คว้า 2 รางวัลเลิศรัฐ คุณภาพการบริหารจัดการภาครัฐ ปี2563


วันพุธที่ 16 กันยายน 2563
พิมพ์
กสร. คว้า 2 รางวัลเลิศรัฐ คุณภาพการบริหารจัดการภาครัฐ ปี2563
กรมสวัสดิการและคุ้มครองแรงงาน สุดปลื้ม คว้า 2 รางวัลเลิศรัฐ สาขาคุณภาพการบริหารจัดการภาครัฐ ปี 2563จากสำนักงาน ก.พ.ร.
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า ในปีงบประมาณ2563 นี้ กรมสวัสดิการและคุ้มครองแรงงาน ได้รับรางวัลเลิศรัฐในสาขาคุณภาพการบริหารจัดการภาครัฐ จากสำนักงานคณะกรรมการพัฒนาระบบราชการ (ก.พ.ร.) โดยมี นายวิษณุ เครืองาม รองนายกรัฐมนตรี เป็นประธานมอบรางวัลเมื่อวันที่ 16 กันยายน 2563 ณ อิมแพค เมืองทองธานี โดยกสร. ได้รับจำนวน 2 รางวัลได้แก่ หมวด 1 การนำองค์การและความรับผิดชอบต่อสังคม และหมวด 3 การมุ่งเน้นผู้รับบริการและผู้มีส่วนได้ส่วนเสีย ซึ่งเป็นรางวัลที่มอบให้กับหน่วยงานของรัฐที่มีผลการพัฒนาคุณภาพการบริหารจัดการได้ทัดเทียมมาตรฐานสากล ซึ่งได้มาด้วยความเพียรพยายาม ความอดทน หลอมรวมกับความตั้งใจจริงของทุกคนในองค์กร เพื่อนำพาองค์การให้ก้าวสู่ความเป็นเลิศ
นายอภิญญา กล่าวต่อว่า รางวัลเลิศรัฐถือเป็นรางวัลอันทรงเกียรติที่กรมสวัสดิการและคุ้มครองแรงงานได้รับ และที่เป็นที่น่ายินดีที่ในปีนี้กสร. ได้รับรางวัลรายหมวดทั้ง 2 หมวด เป็นการแสดงให้เห็นถึงความมุ่งมั่นที่จะนำองค์กรด้วยการพัฒนาการบริหารจัดการองค์กรตามหลักธรรมาภิบาล และคำนึงถึงผลกระทบและความรับผิดชอบต่อสังคม ตลอดจนมีการพัฒนาการให้บริการที่ยึดประชาชนเป็นศูนย์กลาง (User centric) เปิดโอกาสให้ผู้รับบริการและผู้มีส่วนได้ส่วนเสียเข้ามามีส่วนร่วมในการบริหารงาน จนสร้างความพึงพอใจและความเชื่อมั่นให้แก่ผู้รับบริการ โดยบุคลากรของกรมปฏิบัติงานตามหลักค่านิยมองค์กรคือ Fair และไปเป็นตามหลักการปฏิบัติงานของกรมที่ว่า "กสร.คุ้มครองสิทธิ พัฒนาคุณภาพชีวิตแรงงาน"

ที่มา : https://www.thaigov.go.th/news/contents/details/35137