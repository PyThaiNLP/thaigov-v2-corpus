รัฐบาลไทย-ข่าวทำเนียบรัฐบาล-มหาดไทย จัดสัมมนาขับเคลื่อนแผนงานบูรณาการความร่วมมือภาครัฐและเอกชน ด้านเศรษฐกิจฯ (ภาคใต้และภาคใต้ชายแดน) มุ่งสะท้อนความต้องการในพื้นที่ผ่านกลไก กรอ.


วันอังคารที่ 1 กันยายน 2563
พิมพ์
มหาดไทย จัดสัมมนาขับเคลื่อนแผนงานบูรณาการความร่วมมือภาครัฐและเอกชน ด้านเศรษฐกิจฯ (ภาคใต้และภาคใต้ชายแดน) มุ่งสะท้อนความต้องการในพื้นที่ผ่านกลไก กรอ.
มหาดไทย จัดสัมมนาขับเคลื่อนแผนงานบูรณาการความร่วมมือภาครัฐและเอกชน ด้านเศรษฐกิจฯ (ภาคใต้และภาคใต้ชายแดน) มุ่งสะท้อนความต้องการในพื้นที่ผ่านกลไก กรอ.
วันนี้ (1 ก.ย. 2563) เวลา 09.30 น. ณ โรงแรมไดมอนด์ พลาซ่า อำเภอเมืองสุราษฎร์ธานี จังหวัดสุราษฎร์ธานี นายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิดการสัมมนา “โครงการขับเคลื่อนแผนงานบูรณาการความร่วมมือภาครัฐและเอกชนในการเสริมศักยภาพการพัฒนาเศรษฐกิจภาค/กลุ่มจังหวัดและจังหวัดในส่วนภูมิภาค (ภาคใต้และภาคใต้ชายแดน)” จัดโดย สำนักพัฒนาและส่งเสริมการบริหารราชการจังหวัด (กรอ.) สำนักงานปลัดกระทรวงมหาดไทย โดยมีวัตถุประสงค์เพื่อสร้างความร่วมมือ ร่วมกันคิดและแลกเปลี่ยนเรียนรู้ เพื่อสร้างความได้เปรียบทางการแข่งขันทางเศรษฐกิจของพื้นที่ในสถานการณ์ New Normal โดยผ่านเครือข่ายความร่วมมือภาครัฐ ภาคเอกชน และภาคประชาสังคมที่เกี่ยวข้อง ซึ่งการสัมมนาฯ ในครั้งนี้ มีขึ้นระหว่างวันที่ 1-2 กันยายน 2563 ผู้เข้าร่วมสัมมนา ประกอบด้วย ผู้บริหารและภาคเอกชนส่วนกลาง ผู้แทนภาครัฐและภาคเอกชนในพื้นที่ภาคใต้และภาคใต้ชายแดน 3 กลุ่ม 14 จังหวัด รวมจำนวนทั้งสิ้น 99 คน
โอกาสนี้ นายสมคิด​ จันทมฤก​ รองปลัดกระทรวงมหาดไท​ย​ ได้มอบแนวทางการทำงานให้กับจังหวัดและกลุ่มจังหวัด ในการร่วมมือกันพัฒนาเศรษฐกิจในระดับพื้นที่ ผ่านกลไกคณะกรรมการร่วมภาครัฐและเอกชนเพื่อการพัฒนาและแก้ไขปัญหาทางเศรษฐกิจ (กรอ.) โดยกล่าวว่า คณะกรรมการร่วมภาครัฐและเอกชนเพื่อพัฒนาและแก้ไขปัญหาเศรษฐกิจ (กรอ.) จังหวัด และกลุ่มจังหวัด ซึ่งมีผู้ว่าราชการจังหวัด และหัวหน้ากลุ่มจังหวัด เป็นประธานนั้น ได้จัดตั้งขึ้นตามมติที่ประชุมร่วมระหว่างนายกรัฐมนตรีกับภาคเอกชน เมื่อวันที่ 7 ตุลาคม 2558 เพื่อทำหน้าที่ในการพัฒนาและแก้ไขปัญหาทางเศรษฐกิจในระดับจังหวัด ให้สามารถเพิ่มประสิทธิภาพทางด้านการแข่งขันของพื้นที่ตามศักยภาพที่มีอยู่ และประสานความร่วมมือหน่วยงานในพื้นที่จังหวัดในการแก้ไขปัญหา ลดอุปสรรคทางด้านการค้า การลงทุน ตลอดจนส่งเสริมการท่องเที่ยวให้สามารถสร้างรายได้ และกระจายความเจริญสู่ชุมชนท้องถิ่นให้ประชาชนมีคุณภาพชีวิตที่ดีขึ้นและยั่งยืน ซึ่งรัฐบาลได้เล็งเห็นความสำคัญของกลไกดังกล่าว จึงได้มีหนังสือเน้นย้ำให้จังหวัด/กลุ่มจังหวัด จัดการประชุม กรอ. อย่างสม่ำเสมอ เพื่อให้ภาคเอกชนได้เข้ามามีบทบาทในการบริหารราชการแบบมีส่วนร่วม ในการแก้ไขปัญหาเศรษฐกิจของพื้นที่ ควบคู่ไปกับการพัฒนาเศรษฐกิจให้สอดคล้องกับศักยภาพของพื้นที่ ประกอบกับปัจจุบันสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ได้ส่งผลกระทบอย่างรุนแรงต่อประชาชนและผู้ประกอบการทั่วโลก รัฐบาลจึงได้ออกมาตรการแก้ไขปัญหา เยียวยา และฟื้นฟู ภายใต้กรอบวงเงินฟื้นฟูเศรษฐกิจและสังคม 4 แสนล้านบาท เพื่อบรรเทาผลกระทบและเยียวยาให้ความช่วยเหลือทุกภาคส่วน ผ่านกลไกการเสนอขอรับงบประมาณเร่งด่วน ทั้งในระดับจังหวัด ระดับกระทรวง และกรมที่เกี่ยวข้อง โดยมีสำนักงานสภาพัฒนาการเศรษฐกิจและสังคมแห่งชาติเป็นหน่วยงานหลักในการพิจารณากลั่นกรองโครงการ ก่อนเสนอสำนักงบประมาณ เพื่อพิจารณาอนุมัติงบประมาณ และเพื่อขับเคลื่อนการดำเนินงานให้บรรลุวัตถุประสงค์ กระทรวงมหาดไทยจึงได้จัดโครงการนี้ขึ้น โดยเชิญหน่วยงานที่เกี่ยวข้องเข้ามาร่วมคิด ร่วมแลกเปลี่ยน เพื่อหาแนวทางแก้ไขผลกระทบจากวิกฤตการณ์ดังกล่าว โดยใช้เวทีการสัมมนาแห่งนี้สะท้อนความต้องการในพื้นที่ผ่านกลไก กรอ. ทั้งนี้ เมื่อดำเนินโครงการครบทั่วทุกภาคแล้ว กระทรวงมหาดไทยจะได้รวบรวมข้อเสนอ ความต้องการ และแนวทางการแก้ไขปัญหา เพื่อนำเรียนรัฐมนตรีว่าการกระทรวงมหาดไทย และปลัดกระทรวงมหาดไทย ได้รับทราบ และจัดส่งข้อมูลดังกล่าวประสานให้หน่วยงานที่เกี่ยวข้องได้พิจารณาดำเนินการตามภารกิจต่อไป
ท้ายนี้ นายสมคิด จันทมฤก ได้เน้นย้ำว่า การสัมมนาฯ ในครั้งนี้ ถือเป็นเวทีที่จะนำไปสู่การสร้างความร่วมมือ และสร้างแรงผลักดันเชิงบวกที่จะนำไปสู่การเปลี่ยนแปลงทางเศรษฐกิจที่ดีขึ้นอย่างสร้างสรรค์ เพื่อความเป็นอยู่ที่ดีขึ้นอย่างยั่งยืนของประชาชนในพื้นที่ และคนไทยทั้งประเทศ รวมทั้งเกิดการขับเคลื่อนการดำเนินงานของคณะกรรมการ กรอ. จังหวัดและกลุ่มจังหวัด ให้สามารถเป็นกลไกหลักในการบูรณาการความร่วมมือระหว่างภาครัฐ ภาคเอกชน และภาคประชาสังคมในการยกระดับการพัฒนาเศรษฐกิจระดับพื้นที่ให้เป็นรูปธรรมอย่างยั่งยืนและมีประสิทธิภาพสืบไป

ที่มา : https://www.thaigov.go.th/news/contents/details/34729