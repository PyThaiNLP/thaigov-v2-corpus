รัฐบาลไทย-ข่าวทำเนียบรัฐบาล-พลเอก ประวิตร ลงพื้นที่ติดตามแนวทางพัฒนาฟื้นฟูคลองแสนแสบ


วันพุธที่ 2 กันยายน 2563
พิมพ์
พลเอก ประวิตร ลงพื้นที่ติดตามแนวทางพัฒนาฟื้นฟูคลองแสนแสบ
พลเอก ประวิตร ลงพื้นที่ติดตามแนวทางพัฒนาฟื้นฟูคลองแสนแสบ
พลเอก ประวิตร ลงพื้นที่ติดตามแนวทางพัฒนาฟื้นฟูคลองแสนแสบ
วันนี้ (2 ก.ย. 63) เวลา 10.00 น. พลเอก ประวิตร วงษ์สุวรรณ รองนายกรัฐมนตรี พร้อมด้วยนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหาร ทส. ลงพื้นที่ติดตามแนวทางการพัฒนาฟื้นฟูคลองแสนแสบ แนวทางการบริหารจัดการน้ำ การลดความสกปรกของคลองแสนแสบ การจัดคุณภาพน้ำทิ้งจากภาคอุตสาหกรรม มาตรการและความปลอดภัยในการจัดการสัญจรทางน้ำ การส่งเสริมการมีส่วนร่วมและสร้างเครือข่ายชุมชนริมคลอง โดยมี พลตำรวจเอก อัศวิน ขวัญเมือง ผู้ว่าราชการกรุงเทพมหานคร ให้การต้อนรับ ณ สำนักงานเขตบางกะปิ และบริเวณท่าเรือบางกะปิ กรุงเทพฯ
พลเอก ประวิตร วงษ์สุวรรณ ได้กล่าวมอบนโยบายให้หน่วยงานที่เกี่ยวข้องเร่งดำเนินการตามมาตรการและแก้ไขปัญหาทุกด้านให้เห็นผลเป็นรูปธรรม ดังนี้
1.ให้กรมธนารักษ์ พิจารณาส่งมอบการดูแลคลองแสนแสบให้หน่วยงานที่รับผิดชอบเพื่อให้เกิดความคล่องตัวในการพัฒนาและการบริหารจัดการ
2.ให้กรุงเทพมหานคร กรมควบคุมมลพิษ กรมโรงงานอุตสาหกรรม และกรมเจ้าท่า ร่วมพัฒนาฟื้นฟูคลองแสนแสบในระยะเร่งด่วนให้เป็นไปตามกฎหมายที่มีอยู่ เช่น การขุดลอกดินเลนในคลองที่ตื้นเขิน การควบคุมคุณภาพน้ำทิ้ง การตรวจจับความเร็วของการเดินเรือโดยสารขนาดเล็ก และการจัดการปัญหาการรุกล้ำริมคลอง เป็นต้น
3.ให้กรมชลประทานและกรุงเทพมหานคร ร่วมกันบริหารจัดการน้ำให้เป็นไปอย่างมีประสิทธิภาพ
4.ให้สำนักงานทรัพยากรน้ำแห่งชาติ เร่งรัดขับเคลื่อนโครงการสำคัญของกรุงเทพมหานคร และหน่วยงานที่เกี่ยวข้อง เช่น โครงการก่อสร้างเขื่อนป้องกันตลิ่ง และโครงการบำบัดน้ำเสียตลอดแนวคลองแสนแสบและคลองสาขา
5.ให้กรมเจ้าท่า จัดการจราจรทางน้ำให้ปลอดภัย ไร้มลพิษทางเสียงและกลิ่น
ทั้งนี้ ได้กล่าวทิ้งท้ายขอให้ทุกฝ่ายร่วมกันทำงานอย่างจริงจังเพื่อเป็นต้นแบบให้คลองอื่นๆ ที่มีปัญหาลักษณะเดียวกัน พร้อมสร้างการรับรู้ให้ทุกภาคส่วนทราบและร่วมมือตามแนวทางจิตอาสา เพื่อคุณภาพชีวิตและสุขอนามัยที่ดีของประชาชนทุกคน

ที่มา : https://www.thaigov.go.th/news/contents/details/34761