รัฐบาลไทย-ข่าวทำเนียบรัฐบาล-'จับกัง1' เสียใจแรงงานไทยติดโควิด -19 เสียชีวิตในซาอุฯ สั่งหน่วยงานติดต่อญาติพร้อมช่วยเหลือ


วันพฤหัสบดีที่ 27 สิงหาคม 2563
'จับกัง1' เสียใจแรงงานไทยติดโควิด -19 เสียชีวิตในซาอุฯ สั่งหน่วยงานติดต่อญาติพร้อมช่วยเหลือ
รัฐมนตรีว่าการกระทรวงแรงงาน แสดงความเสียใจกรณีแรงงานไทยวัย 67 ปี เสียชีวิตจากการติดเชื้อโควิด -19 ในประเทศซาอุดีอาระเบีย สั่งการอัครราชทูตที่ปรึกษาฝ่ายแรงงานฯ ติดตามค่าจ้างค้างจ่าย สั่งการแรงงานจังหวัดและหน่วยงานในสังกัด
นายสุชาติ ชมกลิ่น รัฐมนตรีว่าการกระทรวงแรงงาน กล่าวแสดงความเสียใจถึงกรณีที่แรงงานไทยเสียชีวิตจากการติดเชื้อโควิด-19 ในประเทศซาอุดีอาระเบีย โดยได้รับรายงานจากนาวาตรีวิทวัส กู้ประเสริฐ อัครราชทูตที่ปรึกษา (ฝ่ายแรงงาน) สำนักงานแรงงานในประเทศซาอุดีอาระเบีย (กรุงริยาด) ว่า เมื่อวันที่ 26 ส.ค. 63 เวลา 11.00 น. สนร.ริยาด ได้รับการประสานงานจาก สอท. ณ กรุงริยาด ว่าได้รับแจ้งจากโรงพยาบาล Jubail Government Hospital ว่ามีแรงงานไทยรายหนึ่ง อายุ 67 ปี ซึ่งเข้ารับการรักษาจากการติดเชื้อโควิด-19 และได้เสียชีวิตลงแล้ว ซึ่งจากการตรวจสอบพบว่า แรงงานไทยรายนี้ เป็นชาวจังหวัดลำปาง ทำงานกับนายจ้างชื่อ AL-OSAIS CONTRACTING & TRADING เมืองจูเบล
อัครราชทูตที่ปรึกษาฝ่ายแรงงาน สนร. ริยาด ยังรายงานอีกว่า ได้สอบถามไปยังหัวหน้างานเบื้องต้นทราบว่า แรงงานรายนี้ทำงานในตำแหน่งช่างทั่วไป และเข้ารับการรักษาในโรงพยาบาลข้างต้นตั้งแต่วันที่ 6 ส.ค.63 ทั้งนี้ รายละเอียดเกี่ยวกับการทำงาน เงินเดือนและการเริ่มทำงานนั้น หัวหน้างานไม่ทราบรายละเอียด จึงได้ขอให้ฝ่ายบุคคลของบริษัทดำเนินการคำนวณเงินสิ้นสุดบริการตามจำนวนเวลาที่ทำงาน ค่าจ้างค้างจ่าย และเงินอื่นๆ แล้วนำไปรับรองที่ Labour Office ก่อนส่งให้ สนร. ริยาด ตรวจสอบความถูกต้องเพื่อที่จะได้นำส่งให้กับทายาทของแรงงานไทยรายนี้ต่อไป
ส่วนการให้ความช่วยเหลือ รมว.แรงงาน ได้สั่งการให้อัครราชทูตที่ปรึกษาฝ่ายแรงงาน สนร. ริยาด ติดตามสิทธิประโยชน์ โดยเฉพาะค่าจ้างค้างจ่ายจากนายจ้าง และสิทธิอื่นๆ ตามกฎหมาย นอกจากนี้ รมว.แรงงาน ยังสั่งการให้แรงงานจังหวัดลำปางและหน่วยงานในสังกัดกระทรวงแรงงานจังหวัดลำปางลงพื้นที่ไปติดต่อญาติ เพื่อแจ้งข้อมูลให้ญาติทราบและให้กำลังใจแก่ครอบครัวผู้เสียชีวิต ส่วนการจัดการศพนั้น เจ้าหน้าที่จะได้ดำเนินการเกี่ยวกับศพของผู้ติดเชื้อโควิด -19 โดยนำไปฝังตามมาตรการที่กระทรวงสาธารณสุข ของประเทศซาอุดีอาระเบียกำหนดต่อไป

ที่มา : https://www.thaigov.go.th/news/contents/details/34590