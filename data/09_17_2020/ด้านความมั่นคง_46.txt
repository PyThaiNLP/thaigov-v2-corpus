รัฐบาลไทย-ข่าวทำเนียบรัฐบาล-‘กลุ่มขอคืนไม่ขอทาน’ ร้อง ‘จับกัง1’แก้ ก.ม.ประกันสังคมบรรเทาความเดือดร้อนจากโควิด – 19


วันจันทร์ที่ 31 สิงหาคม 2563
‘กลุ่มขอคืนไม่ขอทาน’ ร้อง ‘จับกัง1’แก้ ก.ม.ประกันสังคมบรรเทาความเดือดร้อนจากโควิด – 19
รัฐมนตรีว่าการกระทรวงแรงงาน หารือร่วม ‘กลุ่มขอคืนไม่ได้ขอทาน’ กรณียื่นข้อเรียกร้องให้สำนักงานประกันสังคมคืนเงินสมทบชราภาพเพื่อบรรเทาความเดือดร้อนของผู้ประกันตนจากสถานการณ์โควิด-19 ขณะที่ รมว.แรงงาน เผย ขณะนี้อยู่ในขั้นตอนการศึกษารายละเอียดของกฎหมาย
นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับตัวแทนผู้ประกันตนในนามเครือข่าย ‘กลุ่มขอคืนไม่ได้ขอทาน’ ในโอกาสเข้าพบรัฐมนตรีว่าการกระทรวงแรงงานเพื่อยื่นข้อเรียกร้องให้สำนักงานประกันสังคมคืนเงินสมทบชราภาพเพื่อบรรเทาความเดือดร้อนของผู้ประกันตนจากสถานการณ์โควิด-19 ณ ห้องประชุมกลุ่มงานแรงงานสัมพันธ์ ชั้นล่าง อาคารกระทรวงแรงงาน โดย รมว.แรงงาน กล่าวว่า แนวทางที่ทำได้ตอนนี้ผมพยายามได้ให้สำนักงานประกันสังคมไปศึกษารายละเอียดกฎหมาย เพื่อแก้ไข พ.ร.บ.ประกันสังคมให้เปิดช่องกู้เงินค้ำประกัน สินเชื่อ ซึ่งทุกอย่างต้องทำตามกฎหมายเพื่อให้เป็นไปตามระเบียบแบบแผน ให้มีจุดที่ลงตัว ถูกต้องตามกฎหมาย และจะแจ้งความคืบหน้าให้ได้รับทราบเป็นระยะ
“ขอให้ทุกคนใจเย็น และอดทน ทั้งนี้ผมจะพยายามหาแนวทางที่สมดุลและเหมาะสมที่สุดเท่าที่จะทำได้ ฉะนั้นขอให้มั่นใจและเชื่อใจ ซึ่งขณะนี้ผมได้มีการตั้งคณะทำงานขึ้นมาแก้ไขปัญหาของผู้ใช้แรงงานขึ้นมาโดยเฉพาะ ทั้งนี้ ในส่วนของนายจ้าง สถานประกอบการ ได้มีการช่วยเหลือไปแล้ว โดยให้กู้จากธนาคารที่ร่วมโครงการ ซึ่งได้เตรียมเงินไว้ 3 หมื่นล้านบาท ขณะนี้ปล่อยไปได้ 63 กิจกรรม สามารถรักษาการจ้างงานไว้ได้กว่า 8 พันคน ซึ่งเป็นแค่เพียง 1 % เท่านั้น ” นายสุชาติ กล่าวในท้ายสุด

ที่มา : https://www.thaigov.go.th/news/contents/details/34702