รัฐบาลไทย-ข่าวทำเนียบรัฐบาล-นายกรัฐมนตรียืนยันเดินทางเข้าไทย ต้องพำนักในสถานกักกัน 14 วัน ย้ำ “การ์ดไม่ตกและไม่ลดความเข้มงวด”


วันอังคารที่ 15 กันยายน 2563
พิมพ์
นายกรัฐมนตรียืนยันเดินทางเข้าไทย ต้องพำนักในสถานกักกัน 14 วัน ย้ำ “การ์ดไม่ตกและไม่ลดความเข้มงวด”
นายกรัฐมนตรียืนยันเดินทางเข้าไทย ต้องพำนักในสถานกักกัน 14 วัน ย้ำ “การ์ดไม่ตกและไม่ลดความเข้มงวด”
วันนี้ (15 กันยายน 2563) เวลา 13.15 น. ณ ตึกสันติไมตรี ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เปิดเผยว่า สถานการณ์การแพร่ระบาดของโควิด-19 ถือว่าเป็นสถานการณ์ที่ไม่ปกติ อาจทำให้มีข้อติดขัดบ้าง ซึ่งรัฐบาลทำงานอย่างหนักเพื่อแก้ไขปัญหา อุปสรรค ข้อเรียกร้องต่าง ๆ ของประชาชนในทุกมิติ รวมทั้งจัดทำวิธีการ กลไก ใหม่ ๆ เพื่อให้สอดคล้องและตอบสนองความต้องการของประชาชน รวมทั้งไม่ขัดข้องหากจำเป็นต้องจัดสรรงบประมาณเพื่อสำหรับจัดทำการลงประชาประชามติ
นายกรัฐมนตรียืนยันการจ่ายเบี้ยคนพิการและเบี้ยยังชีพผู้สูงอายุที่ล่าช้าออกไปว่า เนื่องจากระบบการจ่ายเงิน ขอให้มั่นใจงบประมาณมีเพียงพอและจะเร่งรัดให้เร็วที่สุดตามกำหนดวันที่ 22 ก.ย. นี้  นอกจากนี้รัฐบาลได้เดินหน้ามาตรการจ้างงานนิสิต/นักศึกษาจบใหม่ กว่า 2.6 แสน ตำแหน่ง รวมถึงมาตรการจ้างงานสำหรับผู้ที่ยังว่างงานอีก 1 ล้านตำแหน่งด้วย
ในที่ประชุมคณะรัฐมนตรี ยังมีการหารือเกี่ยวกับการออกวีซ่านักท่องเที่ยวแบบใหม่ Special Tourism Visa ว่า จำต้องหารือเพิ่มเติมในที่ประชุม ศบค. รวมถึงรับฟังความคิดเห็นจากหลายภาคส่วน ทั้งนี้ ยืนยันว่าแม้จะมีวีซ่าแบบใหม่แต่ทุกคนจะต้องเข้าสู่ State Quarantine / Alternative State Quarantine เป็นเวลา 14 วัน รวมทั้งการท่องเที่ยวเชิงสุขภาพที่สามารถใช้วิธี Hospital Quarantine ได้เช่นกัน  นายกรัฐมนตรีย้ำว่า ระบบสาธารณสุขของประเทศไทยนั้นอยู่ในอันดับต้นของโลก แต่ต้องอาศัยความร่วมมือของทุกคนในการตรวจสอบ ติดตาม คัดกรองโรค โดยเฉพาะกิจการ/กิจกรรม ที่ได้รับการผ่อนคลายมาตรการแล้ว การ์ดต้องไม่ตกและไม่ลดความเข้มงวด
ในตอนท้าย นายกรัฐมนตรีเผยถึงวันหยุดเพิ่มเติมพิเศษนั้น จะมีการประกาศล่วงหน้าเพื่อให้ประชาชนสามารถวางแผนท่องเที่ยวได้
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35105