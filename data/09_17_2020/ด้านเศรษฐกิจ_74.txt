รัฐบาลไทย-ข่าวทำเนียบรัฐบาล-กระทรวงเกษตรฯ ผนึกหน่วยงานทุกภาคส่วน เปิดเวทีระดมสมองสร้างแผนปฏิบัติการเกษตรอัจฉริยะฉบับสมบูรณ์


วันจันทร์ที่ 31 สิงหาคม 2563
กระทรวงเกษตรฯ ผนึกหน่วยงานทุกภาคส่วน เปิดเวทีระดมสมองสร้างแผนปฏิบัติการเกษตรอัจฉริยะฉบับสมบูรณ์
กระทรวงเกษตรฯ ผนึกหน่วยงานทุกภาคส่วน เปิดเวทีระดมสมองสร้างแผนปฏิบัติการเกษตรอัจฉริยะฉบับสมบูรณ์
มุ่งใช้เทคโนโลยีพัฒนาเกษตรไทย เพิ่มขีดความสามารถในการแข่งขันของภาคการเกษตรของไทย วางรากฐานงานเกษตรอัจฉริยะของประเทศ
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานคณะกรรมการขับเคลื่อนนโยบายเทคโนโลยีเกษตร 4.0 กล่าวมอบนโยบาย ในโอกาสเป็นประธานพิธีเปิดการประชุมเชิงปฏิบัติการ “การจัดทำแผนปฏิบัติการเกษตรอัจฉริยะ กระทรวงเกษตรและสหกรณ์ (ฉบับสมบูรณ์)” ผ่านระบบวิดิโอคอนเฟอร์เรนซ์ โปรแกรม Zoom ซึ่งจัดขึ้นระหว่างวันที่ ๓๑ สิงหาคม – ๑ กันยายน ๒๕๖๓ ณ ห้องประชุม 801 กรมพัฒนาที่ดิน ว่า ในปี ๒๕๖๓ กระทรวงเกษตรและสหกรณ์ มีนโยบายปฏิรูปภาคเกษตรกรรมไทย มุ่งเน้นการนำเทคโนโลยีเกษตร 4.0 มาช่วยสนับสนุนการพัฒนาการเกษตร มีการพัฒนาแปลงเรียนรู้และเกษตรแปลงใหญ่ โดยใช้เทคโนโลยีด้านการเกษตรแม่นยำ เกษตรอัจฉริยะ หรือ Smart Agriculture และ IoT Platform ตลอดจนการสนับสนุนด้านจัดการการขนส่งภาคการเกษตรหรือโลจิสติกส์ อีกทั้งสนับสนุนให้เกิดการจำหน่ายสินค้าเกษตรผ่านระบบ E-commerce เพื่อให้เกษตรกรสามารถจำหน่ายสินค้าเกษตรของตนได้โดยตรงไปยังผู้บริโภคผ่านแอปพลิเคชั่นออนไลน์ต่างๆ ซึ่งกระทรวงเกษตรและสหกรณ์ได้บูรณาการทำงานร่วมกับกระทรวงพาณิชย์ภายใต้แนวทาง “เกษตรผลิต พาณิชย์ตลาด” โดยมุ่งเน้นให้ผลิตผลทางการเกษตรสามารถจำหน่ายออกสู่ตลาดได้ทั้งภายในและต่างประเทศ นอกจากนั้นยังขับเคลื่อนงานธุรกิจเกษตรหรือ Agribusiness ให้เกิดขึ้นเป็นรูปธรรม กระทรวงเกษตรและสหกรณ์ ภายใต้นโยบายของรัฐมนตรีว่าการกระทรวงเกษตรและสหกรณ์ (ดร. เฉลิมชัย ศรีอ่อน) จึงได้มีคำสั่งแต่งตั้งคณะกรรมการขับเคลื่อนนโยบายเทคโนโลยีเกษตร 4.0 ประกอบด้วย 1. คณะอนุกรรมการขับเคลื่อน Big Data และ Gov Tech 2. คณะอนุกรรมการขับเคลื่อนเกษตรอัจฉริยะ 3. คณะอนุกรรมการขับเคลื่อน E-Commerce และ 4. คณะอนุกรรมการขับเคลื่อนธุรกิจเกษตร
สำหรับคณะอนุกรรมการขับเคลื่อนเกษตรอัจฉริยะ มีหน้าที่ขับเคลื่อนการทำงานด้านเกษตรอัจฉริยะ รวมถึงการจัดทำแผนแม่บทเกษตรอัจฉริยะ โดยยกร่างแล้วเสร็จในเบื้องต้นตั้งแต่ปลายปี 2562 สาระสำคัญประกอบด้วย 6 แนวทางการพัฒนาเกษตรอัจฉริยะ คือ 1) การวิจัยและพัฒนาเทคโนโลยีเกษตรอัจฉริยะ 2) การสร้างแปลงเรียนรู้ต้นแบบเกษตรอัจฉริยะ แปลงใหญ่เกษตรอัจฉริยะ 3) การสร้างการรับรู้ เข้าถึง ใช้ประโยชน์ และการส่งเสริมขยายผลเทคโนโลยีเกษตรอัจฉริยะ 4) การพัฒนาการแปรรูปและการตลาดเกษตรอัจฉริยะ 5) การส่งเสริมและพัฒนาเทคโนโลยีดิจิทัล เพื่อการบริหารจัดการเกษตรอัจฉริยะ และ 6) การพัฒนาบุคลากรและเครือข่ายด้านเกษตรอัจฉริยะ รวม 15 แผนงาน 58 โครงการ ซึ่งต่อมาได้เปลี่ยนชื่อแผนเป็น “แผนปฏิบัติการเกษตรอัจฉริยะ” เพื่อให้สอดคล้องกับยุทธศาสตร์ชาติ โดยยังคงกรอบเดิมแต่มีการปรับปรุงให้สอดคล้องกับการขับเคลื่อนนโยบายเกษตร 4.0 ของกระทรวงฯ ซึ่งการจัดประชุมในครั้งนี้ มีวัตถุประสงค์เพื่อให้เกิดความสมบูรณ์ของแผนปฏิบัติการเกษตรอัจฉริยะ กระทรวงเกษตรและสหกรณ์ จึงเชิญหน่วยงานที่เกี่ยวข้องภาครัฐ ภาคเอกชน และภาคเกษตรกรร่วมประชุม ให้ข้อคิดเห็น และจัดทำข้อเสนอโครงการ ประกอบด้วยหน่วยงานหลัก 4 ด้าน คือ ด้านการวิจัย ด้านการส่งเสริมพัฒนาและถ่ายทอดเทคโนโลยี ด้านงบประมาณ และด้านการพัฒนาเกษตรกร เป็นการวางรากฐานการเกษตรอัจฉริยะของประเทศอย่างเป็นระบบ โดยมีกระทรวงเกษตรและสหกรณ์ เป็นหน่วยงานหลักในการบูรณาการความร่วมมือในการขับเคลื่อนร่วมกับหน่วยงานที่เกี่ยวข้องเพื่อใช้เป็นแนวทางในการขับเคลื่อนเกษตรอัจฉริยะของประเทศไทยต่อไป
นายอลงกรณ์ กล่าวเพิ่มเติมว่า อย่างไรก็ตามการแข่งขันที่มากขึ้นในระดับสากล ประเทศไทยต้องพยายามลดการนำเข้าและลดการพึ่งพาเทคโนโลยีจากต่างประเทศ โดยบูรณาการร่วมมือกับทุกภาคส่วนระหว่างภาครัฐและภาคเอกชน องค์กรเกษตรกร รวมถึงภาคอุตสาหกรรม โดยใช้แนวทางแบบ sandbox management เพื่อมุ่งสู่การพัฒนาการเกษตรที่มีประสิทธิภาพ ให้เกษตรกรสามารถเข้าถึงเทคโนโลยีด้านการเกษตรอัจฉริยะของประเทศไทยได้ง่าย ในราคาที่เป็นธรรม อีกทั้งปัญหาขาดแคลนแรงงานภาคการเกษตร ต้องเร่งขับเคลื่อนนำเทคโนโลยีการเกษตรอัจฉริยะ เช่น เครื่องจักรกลการเกษตร เซนเซอร์ทางการเกษตร หุ่นยนต์ทางการเกษตร และ IoT Platform มาใช้ในกระบวนการผลิตจะช่วยแก้ปัญหาได้ในระยะยาวได้อย่างยั่งยืน สามารถสร้างมูลค่าเพิ่มทางการเกษตร และยังเป็นการช่วยเพิ่มขีดความสามารถในการแข่งขันของภาคการเกษตรของไทยอีกด้วย
ดร.วราภรณ์ พรหมพจน์ ประธานอนุกรรมการขับเคลื่อนเกษตรอัจฉริยะ กล่าวว่า จากนโยบาย Thailand 4.0 และยุทธศาสตร์ชาติ ๒๐ ปีของรัฐบาล ปี พ.ศ. 2561-2580 ได้กำหนดให้มีแผนแม่บทด้านการเกษตรและแผนย่อยเกษตรอัจฉริยะ ภายใต้ยุทธศาสตร์ด้านการเพิ่มขีดความสามารถในการแข่งขัน ซึ่งกระทรวงเกษตรและสหกรณ์มีนโยบายการขับเคลื่อนงานด้านเกษตรอัจฉริยะมาตั้งแต่ปี ๒๕๖๐ ภายใต้การดำเนินการของคณะกรรมการขับเคลื่อนการพัฒนาเกษตรอัจฉริยะ ของกระทรวงเกษตรและสหกรณ์ ซึ่งปัจจุบันคณะอนุกรรมการขับเคลื่อนเกษตรอัจฉริยะ ได้สานต่อการทำงานด้านเกษตรอัจฉริยะของกระทรวงเกษตรและสหกรณ์ ครอบคลุม การจัดทำแปลงเรียนรู้เกษตรอัจฉริยะ การพัฒนาระบบฐานข้อมูลขนาดใหญ่ (Big Data) ในเชิงการวิเคราะห์ เพื่อสนับสนุนระบบเกษตรอัจฉริยะ การพัฒนา IoT Platform การขยายผลแปลงใหญ่เกษตรอัจฉริยะ ตลอดจนการบูรณาการขับเคลื่อนงานร่วมกับศูนย์เทคโนโลยีเกษตรและนวัตกรรม หรือ ศูนย์ AIC จังหวัด ทั้ง 77 จังหวัด ซึ่งปัจจุบันอยู่ระหว่างการประมวล Innovation Catalog และ Quick Win ที่แต่ละศูนย์ AIC จะขับเคลื่อนดำเนินการ รวมถึงการทำงานร่วมหน่วยงานภายนอก เช่น ธ.ก.ส. สภาอุตสาหกรรมแห่งประเทศไทย เป็นต้น ตลอดจนได้มีการจัดทำแผนแม่บทเกษตรอัจฉริยะอย่างต่อเนื่อง
สำหรับการประชุมเชิงปฏิบัติการในครั้งนี้มีผู้เข้าร่วม ประกอบด้วย ผู้แทนหน่วยงานภายในกระทรวงเกษตรและสหกรณ์ กระทรวงวิทยาศาสตร์และเทคโนโลยี กระทรวงดิจิทัลเพื่อเศรษฐกิจและสังคม กระทรวงอุตสาหกรรม กระทรวงการอุดมศึกษา วิทยาศาสตร์ วิจัย และนวัตกรรม ธ.ก.ส. สภาอุตสาหกรรมแห่งประเทศไทย Smart Farmer/Young Smart Farmer ศูนย์เพิ่มประสิทธิภาพการผลิตสินค้าเกษตร (ศพก.) และศูนย์เทคโนโลยีเกษตรและนวัตกรรม Agritech and Innovation Center (AIC)  รวมจำนวน ๑๒๐ คน โดยมี 2 กิจกรรม คือ 1. การเสวนา เรื่อง การสนับสนุนและความคาดหวังในการขับเคลื่อนเกษตรอัจฉริยะของประเทศไทย และ 2. การแบ่งกลุ่ม เพื่อจัดทำข้อเสนอโครงการ เพื่อให้ได้ข้อเสนอโครงการ งบประมาณ ซึ่งจะทำให้ได้แผนปฏิบัติการเกษตรอัจฉริยะ ของกระทรวงเกษตรและสหกรณ์ที่สมบูรณ์ พร้อมที่จะให้หน่วยงานต่างๆ ทั้งในและนอกกระทรวงเกษตรและสหกรณ์สามารถนำไปใช้ในการขับเคลื่อนงานด้านเกษตรอัจฉริยะของประเทศ ต่อไป

ที่มา : https://www.thaigov.go.th/news/contents/details/34686