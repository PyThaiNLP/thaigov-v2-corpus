รัฐบาลไทย-ข่าวทำเนียบรัฐบาล-‘จับกัง 1’ ห่วงความเป็นอยู่ภาคแรงงานภูเก็ต มอบ ‘รองปลัด’ ลงพื้นที่เร่งฟื้นฟูอาชีพให้มีงานทำ ก้าวข้ามโควิด -19


วันอาทิตย์ที่ 13 กันยายน 2563
‘จับกัง 1’ ห่วงความเป็นอยู่ภาคแรงงานภูเก็ต มอบ ‘รองปลัด’ ลงพื้นที่เร่งฟื้นฟูอาชีพให้มีงานทำ ก้าวข้ามโควิด -19
รัฐมนตรีว่าการกระทรวงแรงงาน ห่วงใยพี่น้องภาคแรงงานจังหวัดภูเก็ตที่ได้รับผลกระทบจากโควิด -19 มอบหมาย ‘รองปลัดแรงงาน’ ลงพื้นที่เร่งฟื้นฟูอาชีพ ส่งเสริมการมีงานทำ ก้าวข้ามโควิด -19
เมื่อวันที่ 13 กันยายน 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ท่านนายกรัฐมนตรี พล.อ.ประยุทธ์ จันทร์โอชา มีความห่วงใยพี่น้องภาคแรงงานในพื้นที่จังหวัดภูเก็ตโดยเฉพาะภาคท่องเที่ยวและบริการที่ได้รับผลกระทบจากโควิด -19 จึงได้สั่งการให้กระทรวงแรงงานลงพื้นที่เพื่อให้ความช่วยเหลือโดยเร่งฟื้นฟูอาชีพและส่งเสริมการมีงานทำให้แก่ผู้ที่ได้รับผลกระทบจากโควิด -19 ในวันนี้ผมจึงได้มอบหมายให้ นางเธียรรัตน์ นะวะมะวัฒน์ รองปลัดกระทรวงแรงงาน ลงพื้นที่จังหวัดภูเก็ต เพื่อเป็นประธานในพิธีเปิดและให้กำลังใจผู้เข้ารับการฝึกอาชีพให้แก่ประชาชนผู้ได้รับผบกระทบจากโควิด -19 ตามโครงการเพิ่มอาชีพ เพิ่มรายได้ ของสำนักงานจัดหางาน จังหวัดภูเก็ต
ด้านนางเธียรรัตน์ นะวะมะวัฒน์ กล่าวเพิ่มเติมว่า ในวันนี้เป็นการฝึกอบรมหลักสูตร” ปักผ้าด้นมือ สไตล์ญี่ปุ่นซาซิโกะ” ให้กับกลุ่มชาวบ้านเกาะนาคา ต.ป่าคลอก อ.ถลาง จ.ภูเก็ต มีผู้เข้าร่วม ทั้งสิ้น 20 คน ซึ่งปัจจุบันประชาชนกลุ่มนี้ช่วงเช้าจะออกไปทำการประมงเพื่อหาปู ในช่วงบ่ายเมื่อมีเวลาว่างจึงใช้ประโยชน์จากตรงนี้มารวมกลุ่มกันฝึกอาชีพปักผ้าด้นมือ สไตล์ญี่ปุ่นซาซิโกะ เพื่อให้มีสินค้าไว้จำหน่ายนักท่องเที่ยว เป็นการสร้างรายได้ให้กับตนเองและครอบครัวนอกจากนี้ สถาบันพัฒนาฝีมือแรงงาน 21 ภูเก็ตยังได้ เปิดการฝึกอบรมอาชีพเสริมให้กับกลุ่มมัคคุเทศก์ และ พนักงานโรงแรม สาขา การเพ้นท์ผ้าปาเต๊ะ การชงกาแฟและเบเกอรี่ ขนมไทย อาหารว่าง เครื่องดื่มยอดนิยม จำนวนกว่า 400 คน เพื่อให้ประชาชนได้รับความรู้ทักษะในการประกอบอาชีพ ต่อไป
สำหรับสถานการณ์ของจังหวัดภูเก็ตในขณะนี้ถือว่าอยู่ในช่วงการฟื้นฟูภายหลังโควิด -19 เริ่มคลี่คลาย ในส่วนของกระทรวงแรงงานเองก่อนหน้านี้ได้วินิจฉัยและอนุมัติจ่ายประโยชน์ทดแทนกรณีว่างงานเนื่องจากเหตุสุดวิสัยโควิด – 19 จำนวน 145,721 ราย อนุมัติสั่งจ่าย 126,307 ราย คิดเป็นเงินมูลค่า 1,466,138,301.45 บาท และมาตรการช่วยคนตกงาน ซึ่งในส่วนของจังหวัดภูเก็ตได้มีการจัดงานนัดพบแรงงานย่อยไปเมื่อช่วงปลายเดือนสิงหาคมที่ผ่านมา มีผู้มาสมัครงานกว่า 3,000 คน ขณะนี้ได้บรรจุงานไปแล้วเกือบ 500 คน และจะทยอยบรรจุที่เหลือต่อไป
นอกจากนี้ รัฐบาล โดยกระทรวงแรงงาน และหน่วยงานที่เกี่ยวข้อง จะกำหนดให้มีการจัดงาน JOB EXPO THAILAND 2020 ขึ้นระหว่างวันที่ 26-28 กันยายน 2563 ณ ศูนย์นิทรรศการและการประชุมไบเทค บางนา ซึ่งมีตำแหน่งงานว่าง จำนวนทั้งสิ้น 1,000,000 อัตรา โดย แบ่งออกเป็นตำแหน่งงานว่างกรมการจัดหางานจำนวน 106,312 อัตรา ตำแหน่งงานต่างประเทศ 112,242 อัตราตำแหน่งงานพาร์ทไทม์ จำนวน 66,881 อัตรา การจ้างงานโดยภาครัฐจำนวน 410,415 อัตรา การจ้างงานตามมาตรการส่งเสริมการมีงานทำให้แก่ผู้สำเร็จการศึกษาใหม่ จำนวน 260,000 อัตรา และตำแหน่งงานที่คาดว่าจะจ้างแรงงานไทยแทนแรงงานต่างด้าว จำนวน 44,150 คน ภายในงานแบ่งเป็นโซนนิทรรศการพระบิดาแห่งมาตรฐานการช่างไทย โซนหน่วยงานภาครัฐ โซนรัฐวิสาหกิจ โซนภาคเอกชน โซนเวที และโซนนิทรรศการ การสาธิต และแนะแนวอาชีพ เป็นต้น

ที่มา : https://www.thaigov.go.th/news/contents/details/35045