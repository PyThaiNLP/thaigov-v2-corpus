รัฐบาลไทย-ข่าวทำเนียบรัฐบาล-สธ.ส่งทีมหมอครอบครัวดูแลประชาชน เฝ้าระวังโรคช่วงน้ำท่วม


วันอาทิตย์ที่ 30 สิงหาคม 2563
สธ.ส่งทีมหมอครอบครัวดูแลประชาชน เฝ้าระวังโรคช่วงน้ำท่วม
กระทรวงสาธารณสุข ส่งทีมหมอครอบครัว อสม. เยี่ยมบ้าน จุดพักพิง ให้คำแนะนำประชาชนป้องกันโรคที่มากับน้ำท่วม และหลังน้ำลด เฝ้าระวังโรคติดต่อที่มีผู้ป่วยเป็นกลุ่มก้อน เช่น ไข้หวัด ไข้หวัดใหญ่ อุจจาระร่วง พร้อมส่งยา เวชภัณฑ์ช่วยเหลือน้ำท่วมแล้วกว่า 40,000
กระทรวงสาธารณสุข ส่งทีมหมอครอบครัว อสม. เยี่ยมบ้าน จุดพักพิง ให้คำแนะนำประชาชนป้องกันโรคที่มากับน้ำท่วม และหลังน้ำลด เฝ้าระวังโรคติดต่อที่มีผู้ป่วยเป็นกลุ่มก้อน เช่น ไข้หวัด ไข้หวัดใหญ่ อุจจาระร่วง พร้อมส่งยา เวชภัณฑ์ช่วยเหลือน้ำท่วมแล้วกว่า 40,000 ชุด
วันนี้ (30 สิงหาคม 2563) นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์เกี่ยวกับการดูแลประชาชนในพื้นที่น้ำท่วมว่า  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุขมีความห่วงใยประชาชนผู้ประสบภัยน้ำท่วม ได้กำชับสถานบริการทุกแห่งให้การดูแลประชาชน เฝ้าระวังโรคและภัยสุขภาพที่อาจเกิดขึ้น กระทรวงสาธารณสุข ได้ให้การดูแลผู้ประสบภัยน้ำท่วม น้ำหลาก น้ำล้นตลิ่งจากฝนที่ตกหนัก ได้รับผลกระทบ 15 จังหวัด ขณะนี้สถานการณ์คลี่คลายแล้ว 14 จังหวัด ยังคงมีน้ำท่วมขังที่จังหวัดพิษณุโลก จึงได้ให้นายแพทย์สาธารณสุขจังหวัด  และโรงพยาบาลทุกแห่ง  เฝ้าระวังโรคติดต่อที่มีผู้ป่วยเป็นกลุ่มก้อน เช่น ไข้หวัด ไข้หวัดใหญ่ อุจจาระร่วง หากมีรายงานให้ส่งทีมสอบสวนโรคเคลื่อนที่เร็วลงพื้นที่ควบคุมไม่ให้มีการแพร่กระจายในวงกว้าง และส่งเจ้าหน้าที่ ทีมหมอครอบครัว อสม. เยี่ยมบ้าน จุดพักพิง แนะนำให้ความรู้ในการป้องกันตนเองให้ปลอดภัยจากการจมน้ำ ไฟดูด โรคที่มากับน้ำท่วม เช่น โรคฉี่หนู โดยเฉพาะกลุ่มเสี่ยง เช่น เด็กเล็ก ผู้สูงอายุ ผู้ป่วยติดเตียง หญิงตั้งครรภ์  ทั้งนี้ จนถึงปัจจุบัน กระทรวงสาธารณสุขได้ส่ง ยาชุดช่วยเหลือผู้ประสบภัย จำนวน 43,850 ชุด ยารักษาน้ำกัดเท้า 8,450 หลอด และยาสามัญประจำบ้าน 1,000 ชุด ให้แก่จังหวัดที่ได้รับผลกระทบ
“ในช่วงน้ำท่วม ขอให้ประชาชนดูแลตนเองให้ร่างกายอบอุ่นอยู่เสมอ หลังจากเดินลุยน้ำให้ล้างทำความสะอาด และเช็ดให้แห้ง ป้องกันโรคน้ำกัดเท้า หากมีไข้สูง ปวดเมื่อย กินยาลดไข้พาราเซตามอลแล้วอาการไม่ดีขึ้น อาจเป็นไข้หวัดใหญ่ หรือโรคฉี่หนู ให้ไปรับการรักษาที่หน่วยแพทย์เคลื่อนที่  โรงพยาบาลส่งเสริมสุขภาพตำบลใกล้บ้าน หรือแจ้งอสม. เพื่อประสานทีมหมอครอบครัว ส่งรักษาที่โรงพยาบาลต่อไป” นายแพทย์สุขุมกล่าว
*************************************  30 สิงหาคม 2563

ที่มา : https://www.thaigov.go.th/news/contents/details/34673