รัฐบาลไทย-ข่าวทำเนียบรัฐบาล-‘สุชาติ ชมกลิ่น’ รมว.แรงงาน ห่วง สั่ง ติดตาม “ผีน้อย” พัวพันยาเสพติดในเกาหลี


วันจันทร์ที่ 31 สิงหาคม 2563
‘สุชาติ ชมกลิ่น’ รมว.แรงงาน ห่วง สั่ง ติดตาม “ผีน้อย” พัวพันยาเสพติดในเกาหลี
รัฐมนตรีว่าการกระทรวงแรงงาน ห่วงแรงงานไทยในเกาหลีใต้ หลังมีข่าวเกี่ยวข้องกับยาเสพติด สั่งการด่วน ถึงทูตแรงงาน เข้าตรวจสอบ ดูแลแรงงานไทย ทันที เตือน แรงงานไทยอย่ายุ่งเกี่ยวกับยาเสพติด เหตุ เกาหลีใต้คาดโทษแรง สูงสุดจำคุกตลอดชีวิต
นายสุชาติ ชมกลิ่น รัฐมนตรีว่าการกระทรวงแรงงาน เผย ได้รับรายงานจาก อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงโซล ว่า สำนักข่าว CBS เกาหลีใต้ ได้นำเสนอข่าวเกี่ยวกับแรงงานไทยเกี่ยวข้องกับการเสพและจำหน่ายยาเสพติดในเกาหลีใต้ ซึ่งเกี่ยวกับเรื่องนี้ ตนไม่ได้นิ่งนอนใจ จึงสั่งการด่วนถึงทูตแรงงาน เข้าตรวจสอบ ดูแลแรงงานไทย ทันที
จากการตรวจสอบเบื้องต้นพบว่า ส่วนใหญ่จะเป็นกลุ่มแรงงานหลบหนี ที่ไม่มีวีซ่าทำงาน ขณะที่ แรงงานถูกกฎหมาย อย่างEPS ไม่ค่อยปรากฎว่าเกี่ยวข้องกับยาเสพติด เนื่องจากให้ความสำคัญกับการทำงาน ส่งเงินกลับบ้านให้ครอบครัวมากกว่า รวมทั้งกลัวการถูกดำเนินคดีตามกฎหมายเกาหลีใต้ ซึ่งมีโทษแรง โดยกรณีเสพยาหรือมียาในครอบครอง จะมีโทษจำคุกไม่เกิน 3 ปี หรือเสียค่าปรับไม่เกิน 50 ล้านวอน กรณีค้ายาเสพติด มีโทษจำคุกไม่เกิน 3 ปี หรือเสียค่าปรับไม่เกิน 50 ล้านวอน กรณีส่งออกต่างประเทศหรือผลิตยาเสพติด มีโทษจำคุก 5 ปีขึ้นไป หรือจำคุกตลอดชีวิต
“ รัฐบาลให้ความสำคัญกับการเร่งแก้ไขปัญหาแรงงานไทยลักลอบเดินทางไปทำงานในสาธารณรัฐเกาหลีอย่างเข้มงวดและจริงจัง มาอย่างต่อเนื่อง รวมทั้งการใช้มาตรการทางกฎหมาย ซึ่งกระทรวงแรงงาน จะเร่งวางมาตรการในการจัดส่งแรงงานไทยไปทำงานที่เกาหลีใต้ให้รัดกุม มากขึ้น โดยจะตรวจสารเสพติดของแรงงาน EPS ก่อนอนุญาตให้เดินทางไปทำงาน เพื่อป้องกันความต้องการใช้ยาเสพติดต่อเนื่อง ซึ่งหากถูกส่งกลับประเทศไทยจากสาเหตุเกี่ยวข้องกับยาเสพติด อาจงดการอนุญาตให้ไปทำงานต่างประเทศถาวร” นายสุชาติ ชมกลิ่น กล่าว
นายสุชาติฯ กล่าวเพิ่มเติมว่า ในการไปทำงานที่เกาหลีใต้ ต้องผ่านขั้นตอนการคัดเลือกหลายครั้ง รวมทั้งต้องฝึกฝนภาษาเกาหลีและทักษะการทำงาน ตนขอชื่นชมในความอดทนของแรงงานไทย แต่เมื่อไปทำงานแล้ว ขอให้รับผิดชอบงานให้ดีที่สุด ปฏิบัติตามกฎหมายและวัฒนธรรมของเกาหลี ไม่ยุ่งเกี่ยวกับยาเสพติด สิ่งของมึนเมา และการพนัน ตลอดจนเก็บเกี่ยวประสบการณ์จากการทำงานนำกลับมาใช้ในประเทศไทย โดยเฉพาะการฝึกฝนด้านภาษา เพราะจะสามารถหางานทำได้ง่าย และขอให้รักษาชื่อเสียงของประเทศไทย เนื่องจากจะส่งผลต่อจำนวนแรงงานไทยที่จะได้เดินทางไปทำงานในรุ่นต่อๆไปด้วย

ที่มา : https://www.thaigov.go.th/news/contents/details/34703