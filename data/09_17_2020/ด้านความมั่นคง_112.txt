รัฐบาลไทย-ข่าวทำเนียบรัฐบาล-สมาคมสหพันธ์แรงงานคนพิการ พบ ‘เลขาฯ รมว.แรงงาน’ หารือ ‘สถานการณ์แรงงานคนพิการไทย’


วันจันทร์ที่ 14 กันยายน 2563
สมาคมสหพันธ์แรงงานคนพิการ พบ ‘เลขาฯ รมว.แรงงาน’ หารือ ‘สถานการณ์แรงงานคนพิการไทย’
สมาคมสหพันธ์แรงงานคนพิการ เข้าพบเลขานุการรัฐมนตรีว่าการกระทรวงแรงงาน หารือเรื่อง "สถานการณ์แรงงานคนพิการไทย" พร้อมเสนอ "โครงการนำร่อง 1 ตำบล 1 คนพิการ”
วันที่ 14 กันยายน 2563 เวลา 09.30 น. นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน ให้การต้อนรับนายชีวานนท์ พรรัตน์ธนิกกุล นายกสมาคมสมาคมสหพันธ์แรงงานคนพิการ และคณะขอเข้าพบหารือประเด็น "สถานการณ์แรงงานคนพิการไทย" ณ ห้องมิตรไมตรี 1 ชั้น 5 อาคารกระทรวงแรงงาน พร้อมเสนอประเด็นสนับสนุนการจ้างงานคนพิการในหน่วยงานของรัฐ ตามกฎหมายการจ้างงานคนพิการ และ "โครงการนำร่อง 1 ตำบล 1 คนพิการ” ซึ่งประเทศไทยมีตำบลมากกว่า 9,652 แห่ง ทั่วประเทศ และหากภาครัฐส่งเสริมและสนับสนุนการจ้างงานคนพิการจะสามารถเพิ่มแรงงานให้คนพิการได้กว่า 9,652 อัตรา ทั้งนี้ การที่สมาคมสหพันธ์แรงงานคนพิการ และคณะมาขอเข้าพบในวันนี้ ทำให้ทางกระทรวงแรงงานได้รับทราบสภาพปัญหาและร่วมกันแก้ไขปัญหาเพื่อให้เกิดความเท่าเทียมกันของทุกฝ่าย อีกทั้งได้ให้ความช่วยเหลือตามเป้าหมาย โดยได้มอบหมายให้หน่วยงานที่รับผิดชอบพิจารณาดำเนินการในส่วนที่เกี่ยวข้อง สนับสนุนการสร้างงาน สร้างอาชีพ สร้างรายได้ เพื่อคนพิการไทย

ที่มา : https://www.thaigov.go.th/news/contents/details/35060