รัฐบาลไทย-ข่าวทำเนียบรัฐบาล-วราวุธ เปิดการประชุม “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน


วันอาทิตย์ที่ 13 กันยายน 2563
พิมพ์
วราวุธ เปิดการประชุม “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน
วราวุธ เปิดการประชุม “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน
วราวุธ เปิดการประชุม “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน
วันนี้ (13 ก.ย. 63) นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุม “ขับเคลื่อนไทยไปด้วยกัน” ในพื้นที่จังหวัดกาญจนบุรี เพื่อรับฟังสรุปสถานการณ์ ประเด็นปัญหา รวมทั้งกําหนดแนวทาง และแผนปฏิบัติการแก้ไขปัญหาในพื้นที่ โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายจีระเกียรติ ภูมิสวัสดิ์ ผู้ว่าราชการจังหวัดกาญจนบุรี คณะผู้บริหาร ทส. หัวหน้าส่วนราชการ หน่วยงานภาครัฐที่เกี่ยวข้อง เข้าร่วมประชุม ณ ห้องประชุมแควใหญ่ ศาลากลางจังหวัดกาญจนบุรี
โดยในที่ประชุมได้รายงานสรุปถึงสถานการณ์ ประเด็นปัญหา ดังนี้
1. ปัญหาเรื่องที่ดิน
2. ปัญหาเรื่องช้างป่า
3. ปัญหาเรื่องการปรับภูมิทัศน์และการจัดระเบียบแพ
4. ปัญหาเรื่องไฟป่า หมอกควัน ฝุ่นละอองขนาดเล็ก PM 2.5
5. ปัญหาเรื่องภัยแล้ง
6. ปัญหาเรื่องยาเสพติด
7. ปัญหาเรื่องทางด้านการเมือง
8. ปัญหาเรื่องการแพร่ระบาดของโรคติดเชื้อไวรัสโคโรนา 2019 (COVID-19)
9. สรุปผลการดำเนินงานของศูนย์ดำรงธรรมจังหวัดกาญจนบุรี
รมว.ทส. กล่าวว่า ปัญหาเรื่องที่ดิน ยังมีพื้นที่บางส่วนของราชการที่ทับซ้อนกับพื้นที่ของพี่น้องประชาชน ทางกระทรวงฯ จะนำไปหารือกับคณะอนุกรรมการปรับปรุงแผนที่แนวเขตที่ดินของรัฐแบบบูรณาการ มาตราส่วน 1 : 4,000 (One Map) และแก้ไขปัญหาแนวเขตที่ดินของรัฐ ซึ่งอยู่ภายใต้คณะกรรมการนโยบายที่ดินแห่งชาติ (คทช.) สำหรับปัญหาไฟป่าหมอกควัน ทางกระทรวงฯ ได้แนะนำ ทำความเข้าใจกับประชาชนในพื้นที่​ รวมทั้ง​ ให้เจ้าหน้าที่เฝ้าระวังการเกิดไฟป่า และในเรื่องปัญหาภัยแล้งได้มอบหมายกรมทรัพยากรน้ำบาดาลขุดเจาะบ่อบาดาล และให้กรมทรัพยากรน้ำ​ เร่งหาแหล่งน้ำผูกรวมทำเป็นอ่างพวง เพื่อเป็นการแก้ปัญหาระยะสั้น ส่วนการแก้ไขปัญหาในระยะยาวได้ส่งเสริม​ และเน้นเรื่องการปลูกป่า​ รวมไปถึงการดูแลบำรุงผืนป่า เพื่อให้เป็นแหล่งต้นน้ำของจังหวัดกาญจนบุรี นอกจากนี้​ กระทรวงฯ​ โดยกรมอุทยานแห่งชาติ สัตว์ป่า และพันธุ์พืช ยังได้มีการวางแผนและแนวทางในการสร้างแหล่งอาหาร​ แหล่งน้ำให้กับช้างป่าเพื่อดึงช้างให้กลับเข้าป่า​ เป็นการแก้ปัญหาช้างป่าอีกด้วย

ที่มา : https://www.thaigov.go.th/news/contents/details/35046