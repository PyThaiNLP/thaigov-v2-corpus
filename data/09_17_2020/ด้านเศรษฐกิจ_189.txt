รัฐบาลไทย-ข่าวทำเนียบรัฐบาล-กรมบัญชีกลางมอบรางวัลทุนหมุนเวียนดีเด่น ประจำปี 2563 “ทุนหมุนเวียน สร้างโอกาสให้คนไทย สู่วิถีชีวิตใหม่ที่ยั่งยืน”


วันพฤหัสบดีที่ 17 กันยายน 2563
พิมพ์
กรมบัญชีกลางมอบรางวัลทุนหมุนเวียนดีเด่น ประจำปี 2563 “ทุนหมุนเวียน สร้างโอกาสให้คนไทย สู่วิถีชีวิตใหม่ที่ยั่งยืน”
กรมบัญชีกลางจัดงานมอบรางวัลทุนหมุนเวียนดีเด่น ประจำปี 2563 ต่อเนื่องเป็นปีที่ 13 เพื่อสร้างการรับรู้ที่ถูกต้อง และสร้างขวัญกำลังใจให้แก่ทุนหมุนเวียนที่มีผลการปฏิบัติงานดีเด่นในด้านต่าง ๆ ตลอดจนสะท้อนให้เห็นถึงความสำคัญของทุนหมุนเวียน
กรมบัญชีกลางจัดงานมอบรางวัลทุนหมุนเวียนดีเด่น ประจำปี 2563 ต่อเนื่องเป็นปีที่ 13 เพื่อสร้างการรับรู้ที่ถูกต้อง และสร้างขวัญกำลังใจให้แก่ทุนหมุนเวียนที่มีผลการปฏิบัติงานดีเด่นในด้านต่าง ๆ ตลอดจนสะท้อนให้เห็นถึงความสำคัญของทุนหมุนเวียน ในฐานะเป็นเครื่องมือสำคัญของรัฐบาลในการขับเคลื่อนเศรษฐกิจ และยกระดับคุณภาพชีวิตของประชาชนโดยรวม ให้อยู่ดีมีสุขอย่างยั่งยืน
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยภายหลังพิธีมอบรางวัลทุนหมุนเวียนดีเด่น ประจำปี 2563 โดยได้รับเกียรติจากพลเอกประยุทธ์ จันทร์โอชา นายกรัฐมนตรีเป็นประธานมอบรางวัลว่า กรมบัญชีกลางในฐานะผู้กำกับดูแลการดำเนินงานของทุนหมุนเวียน เล็งเห็นความสำคัญในการกำกับดูแลทุนหมุนเวียน จึงกำหนดให้มีการประเมินผลการดำเนินงานทุนหมุนเวียนที่เป็นระบบ มีประสิทธิภาพ และมีความโปร่งใส โดยมีการมอบโล่ประกาศเกียรติคุณให้แก่ทุนหมุนเวียนที่มีผลการดำเนินงานที่โดดเด่น เพื่อสร้างแรงจูงใจและขวัญกำลังใจในการพัฒนาการดำเนินงานให้เป็นไปตามเป้าหมายและบรรลุวัตถุประสงค์ สามารถสนับสนุนการปฏิบัติงานของส่วนราชการ องค์กรปกครองส่วนท้องถิ่น และประชาชนในลักษณะภาคีเครือข่ายที่มีประสิทธิภาพ เกิดประสิทธิผลต่อการพัฒนาประเทศ โดยเฉพาะการส่งเสริม ผลักดัน และกระตุ้นเศรษฐกิจ เกิดการพึ่งพาตนเองตามหลักปรัชญาเศรษฐกิจพอเพียง และเกิดการกระจายรายได้ในทุกภาคส่วนของประเทศ ซึ่งในปีนี้กรมบัญชีกลางได้จัดงานมอบรางวัลทุนหมุนเวียนดีเด่นขึ้นเป็นปีที่ 13 แล้ว โดยจัดขึ้นในวันพฤหัสบดีที่ 17 กันยายน 2563 ณ ตึกสันติไมตรี ทำเนียบรัฐบาล
การมอบรางวัลทุนหมุนเวียนดีเด่นในวันนี้ มีทุนหมุนเวียนที่ได้รับรางวัลประจำปี 2563 จำนวนทั้งสิ้น 15 รางวัล จาก 4 ประเภทรางวัล ดังนี้
1. รางวัลผลการดำเนินงานดีเด่น เป็นรางวัลสำหรับทุนหมุนเวียนที่มีผลการดำเนินงานโดยรวมดีเด่น ซึ่งสามารถดำเนินงานตามแผนงาน/โครงการที่กำหนดไว้ได้อย่างมีประสิทธิภาพ ประสิทธิผล บรรลุเป้าหมายตามภารกิจ จำนวน 6 ทุน ได้แก่ 1) กองทุนหลักประกันสุขภาพแห่งชาติ 2) กองทุนพัฒนาระบบสถาบันการเงินเฉพาะกิจ 3) เงินทุนหมุนเวียนเพื่อการชลประทาน 4) เงินทุนหมุนเวียนค่าเครื่องจักรกลของกรมทางหลวง 5) กองทุนป้องกันและปราบปรามการฟอกเงิน และ 6) กองทุนบริหารเงินกู้เพื่อการปรับโครงสร้างหนี้สาธารณะและพัฒนาตลาดตราสารหนี้ในประเทศ
2. รางวัลประสิทธิภาพด้านการบริหารจัดการดีเด่น เป็นรางวัลสำหรับทุนหมุนเวียนที่มีการจัดการบริหารพัฒนา และปรับปรุงองค์กรที่ครอบคลุมตามกรอบการประเมินด้านที่ 4 การบริหารพัฒนาทุนหมุนเวียน จำนวน 4 ทุน ได้แก่ 1) กองทุนเงินให้กู้ยืมเพื่อการศึกษา 2) กองทุนส่งเสริมและพัฒนาคุณภาพชีวิตคนพิการ 3) กองทุนป้องกัน       และปราบปรามการฟอกเงิน และ 4) กองทุนภูมิปัญญาแพทย์แผนไทย
3. รางวัลการพัฒนาดีเด่น เป็นรางวัลสำหรับทุนหมุนเวียนที่มีการพัฒนาปรับปรุงประสิทธิภาพและประสิทธิผลของการดำเนินงานตามเป้าหมายหรือมาตรฐานที่กำหนดไว้ให้ดียิ่งขึ้นอย่างต่อเนื่อง แบ่งเป็น
- ประเภทดีเด่น จำนวน 3 ทุน ได้แก่ 1) เงินทุนหมุนเวียนเพื่อการชลประทาน 2) เงินทุนหมุนเวียนเพื่อการบริหารท่าเรือพาณิชย์สัตหีบ – กองทัพเรือ และ 3) เงินทุนหมุนเวียนค่าเครื่องจักรกลของกรมทางหลวง
- ประเภทชมเชย  จำนวน 1 ทุน ได้แก่ กองทุนสิ่งแวดล้อม
4. รางวัลผู้บริหารทุนหมุนเวียนดีเด่น เป็นรางวัลที่ยกย่องผู้บริหารทุนหมุนเวียนที่มีผลงานผ่านการประเมินของคณะกรรมการบริหารทุนหมุนเวียนในระดับดีขึ้นไป จำนวน 1 ทุน ได้แก่ กองทุนหลักประกันสุขภาพแห่งชาติ
“การจัดงานมอบรางวัลทุนหมุนเวียนดีเด่น ประจำปี 2563 ถือเป็นโอกาสอันดีสำหรับผู้บริหารและผู้ปฏิบัติงานของทุนหมุนเวียน ในการรับทราบนโยบายด้านการประเมินผลการดำเนินงานทุนหมุนเวียนของกรมบัญชีกลาง ได้แลกเปลี่ยนความคิดเห็นและประสบการณ์ระหว่างกัน อีกทั้ง ยังเป็นขวัญกำลังใจที่จะส่งเสริม ผลักดันให้ผู้บริหารและผู้ปฏิบัติงานของทุนหมุนเวียนมีความภาคภูมิใจ อันจะเป็นประโยชน์ในการพัฒนาการดำเนินงานต่อไปในอนาคต” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/35168