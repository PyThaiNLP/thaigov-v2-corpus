รัฐบาลไทย-ข่าวทำเนียบรัฐบาล-กห.จับมือ สวทช.ดึงเยาวชนร่วมแข่งขันหุ่นยนต์อัตโนมัติ หวังต่อยอดอุตสาหกรรมและงานความมั่นคง


วันอาทิตย์ที่ 6 กันยายน 2563
กห.จับมือ สวทช.ดึงเยาวชนร่วมแข่งขันหุ่นยนต์อัตโนมัติ หวังต่อยอดอุตสาหกรรมและงานความมั่นคง
พล.ท.คงชีพ ตันตระวาณิชย์ เปิดเผยว่า กระทรวงกลาโหม โดยกรมวิทยาศาสตร์และเทคโนโลยีกลาโหม ร่วมกับ สวทช. โดย Software Park ร่วมกันจัดการแข่งขัน RoboInnovator Challenge 2020 ระหว่าง 5-6 ก.ย.63 ณ ม.ธุรกิจบัณฑิต กทม.
โดยมีเยาวชนจากหลายสถาบันการศึกษาเกือบ 200 คนเข้าร่วมการแข่งขัน การแข่งขันครั้งนี้ มีเป้าหมายเพื่อส่งเสริมความรู้ ความสามารถ ด้านระบบหุ่นยนต์อัตโนมัติ เพื่อการพัฒนาอุตสาหกรรมไทยไปสู่ Smart Industry และต่อยอดงานด้านความมั่นคง โดยร่วมกันค้นหาผู้มีความสามารถพิเศษด้านหุ่นยนต์และปัญาประดิษฐ์ เพื่อพัฒนาส่งเสริมให้เป็นผู้เชี่ยวชาญของประเทศต่อไป
การแข่งขัน ดำเนินการในรูปแบบ Self Driving เพื่องาน Logistic โดยเป็นหุ่นยนต์ขับเคลื่อนอัตโนมัติไร้การบังคับจากมนุษย์ หลบหลีกอุปสรรคกีดขวางและนำส่งของไปยังจุดที่กำหนดได้ถูกต้อง ทันเวลา มุ่งเพิ่มประสิทธิภาพของงานและลดความเสี่ยงที่อาจเกิดขึ้นกับมนุษย์ด้วย ภูมิปัญญาไทยอย่างแท้จริง
ผลจากการแข่งขัน จะเป็นส่วนสำคัญให้เยาวชนจากหลายสถาบันการศึกษา ได้รู้จักกัน มีการแลกเปลี่ยนเรียนรู้ และถ่ายทอดประสบการณ์กันและกัน สามารถต่อยอดพัฒนาเทคโนโลยีสู่การใช้งานจริงทั้งด้านอุตสาหกรรมและการประยุกต์ใช้งานด้านความมั่นคงต่อไป

ที่มา : https://www.thaigov.go.th/news/contents/details/34849