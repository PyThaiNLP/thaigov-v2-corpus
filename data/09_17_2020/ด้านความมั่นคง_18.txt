รัฐบาลไทย-ข่าวทำเนียบรัฐบาล-‘ก.แรงงาน’ อบรม ‘ขรก. ให้ทันต่อการเปลี่ยนแปลงทางเทคโนโลยีดิจิทัล ยุค 4.0’


วันพุธที่ 26 สิงหาคม 2563
พิมพ์
‘ก.แรงงาน’ อบรม ‘ขรก. ให้ทันต่อการเปลี่ยนแปลงทางเทคโนโลยีดิจิทัล ยุค 4.0’
รองปลัดกระทรวงแรงงาน เปิดโครงการอบรมให้ความรู้การบริหารจัดการศูนย์ข้อมูลแรงงานแห่งชาติและการใช้ประโยชน์ข้อมูลสู่การเป็น Provincial Big Data พัฒนาศักยภาพดิจิทัลของบุคลากรภายในองค์กร ให้มีความรู้เท่าทันต่อสถานการณ์การเปลี่ยนแปลงเทคโนโลยีดิจิทัลของโลกใน
วันนี้ (26 ส.ค. 63) เวลา 13.45 น. นายสุรพล พลอยสุข รองปลัดกระทรวงแรงงาน เป็นประธาน ในพิธีเปิดโครงการอบรมให้ความรู้การบริหารจัดการศูนย์ข้อมูลแรงงานแห่งชาติและการใช้ประโยชน์ข้อมูลสู่การเป็น Provincial Big Data ณ ห้อง แกรนด์ บอลรูม โรงแรม เอส รัชดา กรุงเทพฯ โดย รองปลัดกระทรวงแรงงาน กล่าวว่า “การจัดการอบรมในครั้งนี้ มีความสำคัญอย่างยิ่งต่อการสร้างการรับรู้ สร้างความเข้าใจ และเป็นการเตรียมพร้อมบุคลากร เพื่อเข้าสู่ยุคระบบเศรษฐกิจและสังคมดิจิทัลที่เทคโนโลยีดิจิทัลเข้ามามีบทบาทสำคัญ และมีความจำเป็นอย่างมากต่อวิถีชีวิตของคน และส่งผลให้เกิดการเปลี่ยนแปลงโครงสร้าง รูปแบบกิจกรรม ทางเศรษฐกิจ กระบวนการผลิต การค้า การบริการ กระบวนการทางสังคม รวมถึงปฏิสัมพันธ์ระหว่างบุคคลรวมทั้งส่งผลต่อการปฏิบัติงาน และการบริหารงานของหน่วยงานภาครัฐ และภาคเอกชน ตัวอย่างเช่น Big Data ซึ่งเป็นเทคโนโลยีที่สร้างประโยชน์และนำมาประยุกต์ใช้ในองค์กรได้อย่างมีประสิทธิภาพ
โดยการจัดอบรมในครั้งนี้ เป็นเพียงการเริ่มต้น เพื่อสร้างการรับรู้ สร้างความเข้าใจ และการพัฒนาศักยภาพดิจิทัลของบุคลากรภายในองค์กร เกี่ยวกับกระแสเทคโนโลยีดิจิทัลที่ส่งผลกระทบต่อทิศทางการทำงานของบุคลากรสำนักงานปลัดกระทรวงแรงงานในยุค 4.0 โดยเฉพาะความรู้ ความเข้าใจ เกี่ยวกับ Big Data    ซึ่งเป็นความท้าทายของบุคลากรในการบริหารจัดการข้อมูล และการนำข้อมูลขนาดใหญ่มาใช้ประโยชน์ในการทำงาน เพื่อให้บุคลากรของหน่วยงานมีความรู้เท่าทันต่อสถานการณ์การเปลี่ยนแปลงเทคโนโลยีดิจิทัลของโลกที่สัมพันธ์กับทิศทางการบริหารงานของรัฐบาลในยุคเศรษฐกิจและสังคมดิจิทัล รวมทั้งสามารถปรับตัวสร้างสมรรถนะให้ตนเองโดยนำเทคโนโลยีดิจิทัลหรือนวัตกรรมใหม่ๆ มาประยุกต์ใช้ในการทำงานเพื่อประโยชน์   แก่องค์กรต่อไป”
โครงการอบรมนี้ จัดขึ้นระหว่างวันที่ 26 - 27 สิงหาคม 2563 โดยมีผู้เข้ารับการอบรมประกอบด้วยผู้อำนวยการสำนัก ผู้อำนวยการศูนย์ ผู้อำนวยการกอง ผู้เชี่ยวชาญด้านการพัฒนาระบบบริหาร ผู้ตรวจสอบภายในกระทรวง หัวหน้าศูนย์ปฏิบัติการต่อต้านการทุจริต แรงงานจังหวัด ผู้อำนวยการกลุ่มงาน ข้าราชการ และเจ้าหน้าที่ผู้ปฏิบัติงานของหน่วยงานสังกัดสำนักงานปลัดกระทรวงแรงงาน จำนวน 130 คน
+++++++++++++++++++
กองเผยแพร่และประชาสัมพันธ์
26 สิงหาคม 2563

ที่มา : https://www.thaigov.go.th/news/contents/details/34584