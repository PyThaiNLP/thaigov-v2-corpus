รัฐบาลไทย-ข่าวทำเนียบรัฐบาล-อนุชา ติดตามการดำเนินงานสำนักงานไนท์ซาฟารี ชูเป็นแหล่งท่องเที่ยวเชิงธรรมชาติที่สัมผัสได้ใกล้ชิด ชื่นชมการบริหารจัดการที่ดี


วันเสาร์ที่ 12 กันยายน 2563
พิมพ์
อนุชา ติดตามการดำเนินงานสำนักงานไนท์ซาฟารี ชูเป็นแหล่งท่องเที่ยวเชิงธรรมชาติที่สัมผัสได้ใกล้ชิด ชื่นชมการบริหารจัดการที่ดี
อนุชา ติดตามการดำเนินงานสำนักงานไนท์ซาฟารี ชูเป็นแหล่งท่องเที่ยวเชิงธรรมชาติที่สัมผัสได้ใกล้ชิด ชื่นชมการบริหารจัดการที่ดี
วันนี้ (12 กันยายน 2563) เวลา 15.00 น. นายอนุชา นาคาศัย รัฐมนตรีประจำสำนักนายกรัฐมนตรีเยี่ยมชมการดำเนินงานการให้บริการห้องพักและจุดบริการต่างๆ ของสำนักงานเชียงใหม่ไนท์ซาฟารี โดยมีนายเบญจพล นาคประเสริฐ ผู้อำนวยการสำนักงานพัฒนาพิงคนคร (องค์การมหาชน) และคณะให้การต้อนรับ
รัฐมนตรีประจำสำนักนายกรัฐมนตรีได้เยี่ยมชมเชียงใหม่ไนท์ซาฟารีรีสอร์ท ซึ่งตั้งอยู่ภายในพื้นที่ใจกลางเชียงใหม่ไนท์ซาฟารี ในพื้นที่กว่า 819 ไร่ โดยคณะได้เดินทางเยี่ยมชมที่พัก จำนวน 3 โซน คือ โซนบ้านพักหัสดิน โซนบ้านพักซาฟารีดอย และโซนบ้านพักพวงชมพู ซึ่งปกติให้บริการประชาชนและนักท่องเที่ยวในราคา 1,800-3,000 บาท  ทั้งนี้ นักท่องเที่ยวจะได้สัมผัสธรรมชาติแบบใกล้ชิดแล้ว ยังได้สัมผัสบรรยากาศสดชื่นท่ามกลางพื้นที่สีเขียวอีกด้วย
ภายหลังการตรวจเยี่ยมรัฐมนตรีประจำสำนักนายกรัฐมนตรีเปิดเผยว่าการลงพื้นที่ในวันนี้ ได้เห็นถึงการบริหารจัดการภายในสวนสัตว์พบว่ามีการบริหารจัดการที่ดี และแม้ว่าจะประสบปัญหากับสถานการณ์การแพร่ระบาดเชื้อไวรัสโควิด-19 แต่มีนักท่องเที่ยวเข้ามาเป็นจำนวนมาก โดยเฉพาะช่วงวันหยุด ซึ่งสามารถสร้างรายได้ มีกำไรมาโดยตลอด
ทั้งนี้ ที่ผ่านมาสวนสัตว์ไนท์ซาฟารี ยังไม่ได้ขอให้รัฐบาลสนับสนุนในเรื่องใด แต่ขณะนี้สวนสัตว์อยู่ระหว่างการดำเนินการโอนย้ายจากสำนักงานพัฒนาพิงค์นครซึ่งเป็นหน่วยงานต้นสังกัดของเชียงใหม่ไนท์ซาฟารีถูกยุบจำเป็นต้องโอนย้ายไปยังหน่วยงานอื่น  จึงเป็นห่วงว่าจะเป็นไปในทิศทางใด ซึ่งเรื่องนี้จะต้อมเข้ามาดูในฐานะภาครัฐที่อยากเห็นสิ่งที่ดีๆยังคงดีอยู่ต่อไปและดียิ่งขึ้น
จากนั้นรัฐมนตรีประจำสำนักนายกรัฐมนตรีได้เดินทางไปยังอาคารเอนกประสงค์ที่ใช้สำหรับทำกิจกรรมต่างๆ โดยบริเวณรอบอาคารมีสัตว์นานาชนิดให้นักท่องเที่ยวได้ชมและศึกษา
สำหรับการลงพื้นที่ จ.เชียงใหม่ ของรัฐมนตรีประจำสำนักนายกรัฐมนตรีครั้งนี้ เพื่อตรวจเยี่ยมการดำเนินงานของเชียงใหม่ไนท์ซาฟารี ซึ่งเป็นหน่วยงานภายใต้การดำเนินงานของสำนักงานพัฒนาพิงค์นคร (องค์การมหาชน) อยู่ภายใต้การกำกับดูแลของรัฐมนตรีประจำสำนักนายกรัฐมนตรี  โดยรัฐมนตรีประจำสำนักนายกรัฐมนตรีเชิญชวนนักท่องเที่ยว ให้มาเยี่ยมชมสัตว์นานาชนิดไนท์ซาฟารี แนะนำให้นอนพักค้างคืน ซึ่งจะสามารถสัมผัสธรรมชาติได้อย่างใกล้ชิด
......

ที่มา : https://www.thaigov.go.th/news/contents/details/35030