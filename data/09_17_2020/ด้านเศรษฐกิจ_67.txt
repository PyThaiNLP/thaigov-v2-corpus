รัฐบาลไทย-ข่าวทำเนียบรัฐบาล-รุกตลาดเยาวชนคนรุ่นใหม่ดื่มนมโคแท้คุณภาพดี


วันศุกร์ที่ 28 สิงหาคม 2563
รุกตลาดเยาวชนคนรุ่นใหม่ดื่มนมโคแท้คุณภาพดี
รมช.มนัญญา นำทีม อ.ส.ค. รุกตลาดเยาวชนคนรุ่นใหม่ดื่มนมโคแท้คุณภาพดี คว้า BNK48 เป็นแบรนด์แอมบาสเดอร์ ซึ่งมีรสชาติหลากหลาย เช่น ป๊อป ป๊อป โยเกิร์ต, แทมมี่ จูซซี่ โยเกิร์ต, โกโก้ ลาวา คีโต และมอคค่า ลาวา คีโต
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ประธานพิธีการแถลงข่าวเปิดตัวศิลปิน BNK48 เป็นพรีเซนเตอร์ และผลิตภัณฑ์ใหม่ร้าน THAI-DENMARK MILK LAND พร้อมด้วยนายสุชาติ จริยาเลิศศักดิ์ รองผู้อำนวยการ ทำการแทนผู้อำนวยการองค์การส่งเสริมกิจการโคนมแห่งประเทศไทย (อ.ส.ค.) ณ ศูนย์การค้า เอ็มบีเค เซ็นเตอร์ กรุงเทพฯ ในวันที่ 28 สิงหาคม 2563
รมช.มนัญญา เปิดเผยภายหลังเป็นประธานเปิดตัวพรีเซนเตอร์ และผลิตภัณฑ์ใหม่ ร้าน THAI-DENMARK MILKLAND ครั้งนี้ ว่า การส่งเสริมและขยายกลุ่มตลาด โดยนำไอดอลกลุ่มคนรุ่นใหม่ BNK48 ร่วมเป็นส่วนหนึ่งของการประชาสัมพันธ์เข้าถึงกลุ่มเยาวชน ซึ่งจะเป็นพลังสำคัญในการขับเคลื่อนสังคม โดยเน้นย้ำและรณรงค์ให้คนไทยได้เห็นความสำคัญของการดื่มนมดีมีคุณภาพจากเกษตรกรผู้เลี้ยงโคนมประเทศไทย ภายใต้การจดจำ THAI-DENMARK MILK LAND สอดคล้องกับนโยบายกระทรวงเกษตรและสหกรณ์ มีการส่งเสริมและพัฒนาอาชีพการเลี้ยงโคนมให้แก่เกษตรกรผู้เลี้ยงโคนม ควบคู่ไปพร้อมกับการสร้างวัฒนธรรมการบริโภคนมซึ่งมีคุณค่าและสารอาหารที่มีประโยชน์สำหรับทุกเพศทุกวัย นมโคไทยเดนมาร์คเป็นนมโคสดแท้ 100% ไม่ผสมนมผง อีกทั้ง อ.ส.ค. ได้พัฒนาและเปิดตัวสินค้ารสชาติใหม่ๆควบคู่ไปกับการดูแลสุขภาพ เพื่อตอบโจทย์กลุ่มลูกค้าให้มีความหลากหลายนอกจากนี้การดื่มนมและผลิตภัณฑ์จากไทยเดนมาร์คจะเป็นการช่วยเกษตรกรไทยผู้เลี้ยงโคนม ได้มีอาชีพ มีรายได้อย่างมั่นคงยั่งยืน

ที่มา : https://www.thaigov.go.th/news/contents/details/34652