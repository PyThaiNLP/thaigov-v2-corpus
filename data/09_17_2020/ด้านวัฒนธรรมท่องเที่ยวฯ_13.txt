รัฐบาลไทย-ข่าวทำเนียบรัฐบาล-รมว.วธ. เปิดงานเทศกาลภาพยนตร์อาเซียนแห่งกรุงเทพมหานคร ครั้งที่ ๖ คัด ๒๑ สุดยอดภาพยนตร์อาเซียน จีน-เกาหลี-ญี่ปุ่น จัดฉายให้ชมฟรี ตั้งแต่บัดนี้ถึง ๖ ก.ย.๖๓


วันพุธที่ 9 กันยายน 2563
รมว.วธ. เปิดงานเทศกาลภาพยนตร์อาเซียนแห่งกรุงเทพมหานคร ครั้งที่ ๖ คัด ๒๑ สุดยอดภาพยนตร์อาเซียน จีน-เกาหลี-ญี่ปุ่น จัดฉายให้ชมฟรี ตั้งแต่บัดนี้ถึง ๖ ก.ย.๖๓
รมว.วธ. เปิดงานเทศกาลภาพยนตร์อาเซียนแห่งกรุงเทพมหานคร ครั้งที่ ๖ คัด ๒๑ สุดยอดภาพยนตร์อาเซียน จีน-เกาหลี-ญี่ปุ่น จัดฉายให้ชมฟรี ตั้งแต่บัดนี้ถึง ๖ ก.ย.๖๓
เมื่อวันที่ ๓ กันยายน ๒๕๖๓ ที่โรงภาพยนตร์ มาสเตอร์การ์ด ซีเนม่า ชั้น ๙ เอส เอฟ เวิลด์ ซีเนม่า ศูนย์การค้าเซ็นทรัลเวิลด์ นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เป็นประธานเปิดงานเทศกาลภาพยนตร์อาเซียนแห่งกรุงเทพมหานคร ๒๕๖๓ (Bangkok ASEAN Film Festival 2020) ครั้งที่ ๖ พร้อมทั้งมอบรางวัลบุคคลเกียรติยศ (Life Time Achievement Award) ให้กับ เพชรา เชาวราษฎร์ นักแสดงที่มีชื่อเสียงระดับนานาชาติของประเทศไทย รวมทั้งชมภาพยนตร์ที่จัดฉายเรื่องแรกของเทศกาล เรื่อง “ROM” จากประเทศเวียดนาม โดยมี นายกฤษศญพงษ์ ศิริ ปลัดกระทรวงวัฒนธรรม ผู้บริหารกระทรวงวัฒนธรรม คณะกรรมการภาพยนตร์และวีดิทัศน์แห่งชาติ ผู้บริหารสมาพันธ์สมาคมภาพยนตร์แห่งชาติ หน่วยงานภาครัฐและเอกชน ดารา และนักแสดง เข้าร่วม
นายอิทธิพล กล่าวว่า รัฐบาลโดย กระทรวงวัฒนธรรม (วธ.) ร่วมกับสมาพันธ์สมาคมภาพยนตร์แห่งชาติ หน่วยงานรัฐและเอกชน จัดงานเทศกาลภาพยนตร์อาเซียนแห่งกรุงเทพมหานคร ๒๕๖๓ (Bangkok ASEAN Film festival 2020) ครั้งที่ ๖ ระหว่างวันที่ ๓ – ๖ ก.ย.๒๕๖๓ ณ โรงภาพยนตร์ เอส เอฟ เวิลด์ ซีเนม่า ศูนย์การค้าเซ็นทรัลเวิลด์ กรุงเทพฯ เพื่อขับเคลื่อนยุทธศาสตร์การส่งเสริมอุตสาหกรรมภาพยนตร์และวีดิทัศน์ ระยะที่ ๓ (พ.ศ.๒๕๖๐ – ๒๕๖๔) ที่มุ่งใช้มิติวัฒนธรรมสร้างความสัมพันธ์อันดีระหว่างประเทศ สร้างรายได้ให้แก่ประเทศไทย และผลักดันให้กรุงเทพฯ เป็นศูนย์กลางด้านภาพยนตร์ของอาเซียน ทั้งนี้จากสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (โควิด-19) ส่งผลกระทบต่อการจัดกิจกรรมที่เกี่ยวข้องกับอุตสาหกรรมภาพยนตร์ไปทั่วโลก ซึ่งจากการประเมินสถานการณ์ในประเทศไทย รัฐบาลมีการควบคุมสถานการณ์การแพร่ระบาดของโรคได้เป็นอย่างดี มีการป้องกันและได้รับความร่วมมือจากหน่วยงานภาครัฐ เอกชน และภาคประชาชนในการปฏิบัติตนเพื่อลดการแพร่ระบาดของโรคอย่างเข้มแข็ง ดังนั้น เพื่อเป็นการเรียกความเชื่อมั่นจากต่างประเทศ กระตุ้นเศรษฐกิจ สร้างงาน สร้างรายได้ให้กับผู้ประกอบการด้านภาพยนตร์ และแสดงถึงศักยภาพของอุตสาหกรรมของภาพยนตร์ไทยที่จะเป็น ๑ ในอาเซียน วธ.และภาคีเครือข่ายจึงร่วมกันจัดงานในครั้งนี้ขึ้นภายใต้มาตรการและแนวทางในการเฝ้าระวัง และป้องกันการระบาดโรคติดเชื้อไวรัสโคโรนา ๒๐๑๙ (COVID-19) อย่างเคร่งครัด
นายอิทธิพล กล่าวอีกว่า สำหรับการจัดงานเทศกาลภาพยนตร์อาเซียนฯ ในปีนี้ มีกิจกรรมประกอบด้วย พิธีมอบรางวัลบุคคลเกียรติยศ (Life Time Achievement Award) ให้กับ เพชรา เชาวราษฎร์ นักแสดงที่มีชื่อเสียงระดับนานาชาติของประเทศไทย การจัดฉายภาพยนตร์คุณภาพ ๒๑ เรื่อง จาก ๑๓ ประเทศ แบ่งเป็นภาพยนตร์จากประเทศสมาชิกอาเซียน ๑๐ ประเทศ และภาพยนตร์จากกลุ่มเอเชียตะวันออก ๓ ประเทศ ได้แก่ จีน เกาหลี และญี่ปุ่น ซึ่งทุกเรื่องจะมีบทบรรยายภาษาไทย-อังกฤษ เข้าชมฟรีทุกเรื่องทุกรอบ โดยแบ่งเป็นภาพยนตร์จัดฉาย ดังนี้
๑. ภาพยนตร์อาเซียนฉายโชว์ (SHOWCASE : ASEAN PLUS) ภาพยนตร์จากประเทศในกลุ่มสมาชิกอาเซียนและจีน เกาหลีใต้ และญี่ปุ่น รวม ๕ เรื่อง จัดฉายเรื่องละ ๑ รอบ ประกอบด้วย (๑) ภาพยนตร์เรื่อง Balloon สาธารณรัฐประชาชนจีน กำกับภาพยนตร์โดย Pema Tseden (๒) ภาพยนตร์เรื่อง A Girl Missing กำกับภาพยนตร์โดย Koji Fukada จากประเทศญี่ปุ่น (๓) ภาพยนตร์เรื่อง The Long Walk กำกับภาพยนตร์โดย Mattie Do จากสาธารณรัฐประชาธิปไตยประชาชนลาว (๔) ภาพยนตร์เรื่อง Rom กำกับภาพยนตร์โดย Tran Thanh Huy จากสาธารณรัฐสังคมนิยมเวียดนาม (๕) ภาพยนตร์เรื่อง The Science of Fictions กำกับภาพยนตร์โดย Yosep Anggi Noen สาธารณรัฐอินโดนีเซีย
๒. การฉายภาพยนตร์ของสายการประกวดภาพยนตร์สั้นอาเซียน (ASEAN SHORT FILM COMPETITION) ๑๕ เรื่อง พิจารณาตัดสินโดยคณะกรรมการผู้ทรงคุณวุฒิทั้งไทยและต่างประเทศ ๓ ท่าน โดยมอบรางวัล ดังนี้ (๑) รางวัล BEST ASEAN SHORT FILM ผู้ชนะจะได้รับโล่รางวัล และเงินสด ๒,๐๐๐ USD (๒) รางวัล JURY PRIZE ผู้ชนะจะได้รับโล่รางวัล และเงินสด ๑,๐๐๐ USD (๓) รางวัล SPECIAL MENTION ผู้ชนะจะได้รับโล่รางวัล และเงินสด ๕๐๐ USD
๓. การจัดฉายภาพยนตร์อาเซียนทรงคุณค่า (ASEAN Classic) ๑ เรื่อง ได้แก่ น้ำผึ้งพระจันทร์ นำแสดงโดย สมบัติ เมทะนี และเพชรา เชาวราษฎร์ กำกับภาพยนตร์โดย ชรินทร์ นันทนาคร
นอกจากนี้ ยังมีกิจกรรมที่น่าสนใจ ได้แก่ การประกวดโปรเจ็กต์ภาพยนตร์ขนาดยาวอาเซียน (SEA PITCH) : SOUTHEAST ASIAN PROJECT PITCH) คัดเลือกโครงการสร้างภาพยนตร์ขนาดยาว ๘ โครงการ โดยคนทำหนังจากภูมิภาค อาเซียนที่มีไอเดียในการผลิตภาพยนตร์ในภูมิภาคเอเชียตะวันออกเฉียงใต้ ซึ่งโครงการที่ผ่านการคัดเลือกผู้กำกับและโปรดิวเซอร์จะเข้าร่วมอบรมพิเศษออนไลน์ด้านการนำเสนอโปรเจกต์ (Pitching) กับผู้เชี่ยวชาญระดับนานาชาติ ๒ ครั้ง เพื่อเตรียมตัวนำเสนอต่อหน้าคณะกรรมการทรงคุณวุฒิระดับนานาชาติ และมอบรางวัลให้กับผู้ชนะการประกวด จำนวน ๓ รางวัล ได้แก่ ๑.รางวัล SEAPITCH Award ผู้ชนะจะได้รับโล่รางวัล และเงินสด ๕,๐๐๐ USD ๒.รางวัล Runner-Up Prize ผู้ชนะจะได้รับโล่รางวัล และเงินสด ๓,๐๐๐ USD และ๓.รางวัล SPECIAL MENTION ผู้ชนะจะได้รับโล่รางวัล และเงินสด ๒,๐๐๐ USD โดยจะมีพิธีประกาศรางวัลและปิดเทศกาลในวันที่ ๖ ก.ย. ๒๕๖๓ ณ โรงภาพยนตร์ CAT FIRST CLASS ชั้น ๘ SF WORLD CINEMA CENTRAL WORLD
รวมทั้งวันที่ ๕ กันยายน ๒๕๖๓ จะมีการสัมมนาในหัวข้อ ทิศทางอุตสาหกรรมภาพยนตร์และวีดิทัศน์ไทยภายหลังโรคติดเชื้อไวรัสโคโรนา 2019 (The Road Ahead: Thai Film and Video Industry After Covid-19) ณ ศูนย์ประชุมชั้น ๘ อาคารวัฒนธรรมวิศิษฏ์ กระทรวงวัฒนธรรม เพื่อหาทิศทางในการบูรณาการช่วยเหลือกันในภาคอุตสาหกรรมทั้งในและต่างประเทศ โดยได้รับความร่วมมือจากยูเนสโก สมาคมผู้กำกับภาพยนตร์ไทย สมาพันธ์สมาคมภาพยนตร์แห่งชาติ สมาคมผู้ประกอบการแอนิเมชั่นและคอมพิวเตอร์กราฟิกส์ไทย (TACGA) กองทุนพัฒนาสื่อปลอดภัยและสร้างสรรค์และมูลนิธิภูรินทร์ ที่จะเข้ามานำเสนอแนวคิดที่เป็นประโยชน์และร่วมสร้างเครือข่ายความร่วมมือกับภาคอุตสาหกรรมภาพยนตร์และวีดิทัศน์ไทย
ผู้สนใจลงทะเบียนจองบัตรชมภาพยนตร์ล่วงหน้าได้ที่www.baff.go.th และ www.facebook.com/ BangkokAseanFilmFestival ตั้งแต่บัดนี้ และรับบัตรชมภาพยนตร์ได้ที่จุดประชาสัมพันธ์เทศกาลฯ บริเวณหน้าโรงภาพยนตร์ก่อนรอบฉาย ๓๐ นาที โดยรับบัตร ๑ คนต่อ ๑ ที่นั่ง ตรวจสอบรอบฉาย และสอบถามรายละเอียดได้ที่ Call Center ๐๒ ๒๐๙ ๓๕๑๙ www.facebook.com/BangkokAseanFilmFestival
-----------------------------

ที่มา : https://www.thaigov.go.th/news/contents/details/34912