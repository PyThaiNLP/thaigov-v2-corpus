รัฐบาลไทย-ข่าวทำเนียบรัฐบาล-รมว.พม. เปิดศูนย์ดูแลเด็ก Night Care บ้านเปี่ยมสุข แห่งแรกของ จ. ชลบุรี ช่วยแบ่งเบาภาระผู้ปกครองทำงานกลางคืน


วันจันทร์ที่ 24 สิงหาคม 2563
รมว.พม. เปิดศูนย์ดูแลเด็ก Night Care บ้านเปี่ยมสุข แห่งแรกของ จ. ชลบุรี ช่วยแบ่งเบาภาระผู้ปกครองทำงานกลางคืน
รมว.พม. เปิดศูนย์ดูแลเด็ก Night Care บ้านเปี่ยมสุข แห่งแรกของ จ. ชลบุรี ช่วยแบ่งเบาภาระผู้ปกครองทำงานกลางคืน
วันนี้ (24 ส.ค. 63) เวลา 11.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดศูนย์ดูแลเด็ก Night Care บ้านเปี่ยมสุข แห่งแรกของจังหวัดชลบุรี เพื่อเป็นการช่วยเหลือ พ่อ แม่ ผู้ปกครอง ที่มีอาชีพในสถานประกอบการภาคกลางคืน ที่ประสบปัญหาในการเลี้ยงดูบุตร ด้วยสถานรับเลี้ยงเด็กที่เหมาะสมและปลอดภัยตามมาตรฐานสถานพัฒนาเด็กปฐมวัยแห่งชาติ ภายในโครงการบ้านเอื้ออาทรจังหวัดชลบุรี (เนินพลับหวาน) ต.หนองปรือ อ.บางละมุง จ.ชลบุรี นอกจากนี้ มีการมอบเงินสงเคราะห์ให้กับกลุ่มคนเปราะบางในพื้นที่จำนวน 50 ราย และมอบถุงยังชีพให้กับผู้อยู่อาศัยของโครงการฯ จำนวน 15 ราย
นายจุติ กล่าวว่า ปัจจุบันสภาพเศรษฐกิจและสังคมเปลี่ยนแปลงอย่างรวดเร็ว ได้ส่งผลกระทบต่อโครงสร้างของสถาบันครอบครัว จากครอบครัวขยายเป็นครอบครัวเดี่ยว ที่มีเพียงพ่อ แม่ ลูก และต้องเลี้ยงดูลูกโดยลำพัง ซึ่งการเลี้ยงดูเด็กปฐมวัย ช่วงอายุระหว่าง 3 เดือน - 6 ปี เป็นปีทองของการพัฒนาทางด้านสติปัญญา สุขภาพกายและสุขภาพจิตที่สมวัย อันเป็นรากฐานในการพัฒนาเด็กให้เติบโตเป็นทรัพยากรบุคคลที่มีคุณภาพในอนาคต แต่ด้วยขณะนี้ สถานการณ์การแพร่ระบาดของโรคติดเชื้อไวรัสโคโรนา 2019 (โควิค-19) ได้ส่งผลกระทบต่อประชาชนเพิ่มมากขึ้น ทำให้พ่อ แม่ ผู้ปกครอง ได้รับความเดือดร้อนอย่างมากในการประกอบอาชีพเพื่อหารายได้เลี้ยงดูครอบครัว รวมทั้งการเลี้ยงดูบุตรหลานระหว่างการประกอบอาชีพ โดยเฉพาะการทำงานในเวลากลางคืน ทั้งนี้ กระทรวง พม. โดยกรมกิจการเด็กและเยาวชน (ดย.) จึงได้จัดตั้งสถานรับเลี้ยงเด็ก Night Care บ้านเปี่ยมสุข ภายในบริเวณโครงการบ้านเอื้ออาทรจังหวัดชลบุรี (เนินพลับหวาน) เพื่อเป็นการช่วยเหลือ พ่อ แม่ ผู้ปกครอง ที่มีอาชีพในสถานประกอบการภาคกลางคืนที่ประสบปัญหาในการเลี้ยงดูบุตรหลาน ด้วยสถานรับเลี้ยงเด็กที่เหมาะสมและปลอดภัยตามมาตรฐานสถานพัฒนาเด็กปฐมวัยแห่งชาติ ซึ่งศูนย์แห่งนี้ เป็นสถานรับเลี้ยงเด็ก Night Care บ้านเปี่ยมสุข แรกของจังหวัดชลบุรี และเป็นแห่งที่ 2 ของประเทศไทย โดยจัดตั้งขึ้นภายใต้แนวคิดการใช้ชุมชนเป็นฐานและการมีส่วนร่วมของภาคีเครือข่ายทุกภาคส่วนในพื้นที่ ได้แก่ 1) ทีม One Home พม. จังหวัดชลบุรี 2) โครงการบ้านเอื้ออาทรจังหวัดชลบุรี (เนินพลับหวาน) สนับสนุนสถานที่ 3) นายกเทศมนตรีเมืองหนองปรือ (นายมาย ไชยนิตย์) สนับสนุนการปรับปรุงตกแต่งอาคารสถานที่ และ 3) บริษัท ETK EMS ASIA PRODUCTION สนับสนุนกล้องวงจรปิด นอกจากนี้ ยังได้รับความร่วมมือจากคณะบดี คณะพยาบาลศาสตร์ มหาวิทยาลัยบูรพา สนับสนุนการจัดอบรมหลักสูตรการดูแลเด็กปฐมวัยให้กับพี่เลี้ยง ทีม One Home พม. จังหวัดชลบุรี และผู้ดูแลเด็ก ซึ่งวันนี้ มีเด็กเข้ามารับบริการ จำนวน 9 ราย แบ่งเป็นเด็กชาย 6 ราย และเด็กหญิง 3 ราย
นายจุติ กล่าวเพิ่มเติมว่า ศูนย์ดูแลเด็ก Night Care แห่งนี้ เกิดจากที่ทุกคนร่วมใจกันทำงานอย่างเต็มที่ วันนี้จึงเป็นจุดเริ่มต้นของการเปิดศูนย์ดูแลเด็กสำหรับผู้ปกครองที่มีอาชีพทำงานในเวลากลางคืน ซึ่งกระทรวง พม. จะทำศูนย์แบบครบวงจร เพื่อดูแลเด็กเล็กในเวลากลางคืนเท่านั้น พร้อมทั้งให้คำปรึกษาแนะนำสำหรับพ่อเลี้ยงเดี่ยวและแม่เลี้ยงเดี่ยว พร้อมทั้ง กระทรวง พม. จะทำงานบูรณาการร่วมกับอีกหลายกระทรวง ทั้งนี้ กระทรวง พม. พร้อมที่จะช่วยพัฒนาทุนมนุษย์และสร้างสังคมให้เข้มแข็ง ด้วยศูนย์แห่งนี้จะสร้างเยาวชนให้มีความเข้มแข็งในอนาคต โดยคำนึงถึงเด็กทุกคนต้องมีความปลอดภัยและมีคุณภาพชีวิตที่ดีเป็นสำคัญ

ที่มา : https://www.thaigov.go.th/news/contents/details/34484