รัฐบาลไทย-ข่าวทำเนียบรัฐบาล-ธ.ก.ส. เร่งช่วยเหลือผู้ประสบภัยธรรมชาติ


วันพุธที่ 26 สิงหาคม 2563
พิมพ์
ธ.ก.ส. เร่งช่วยเหลือผู้ประสบภัยธรรมชาติ
ธ.ก.ส. เร่งช่วยเหลือเกษตรกรผู้ประสบอุทกภัย โดยมอบถุงยังชีพ เครื่องอุปโภคบริโภคและสนับสนุน การจัดศูนย์อพยพหรือจุดรวมพล เพื่อช่วยบรรเทาความเดือดร้อน พร้อมมอบเงินบำรุงขวัญให้กับลูกค้าผู้กู้หรือบุคคลในครอบครัวที่เสียชีวิต ครอบครัวละ 20,000 บาท
ธ.ก.ส. เร่งช่วยเหลือเกษตรกรผู้ประสบอุทกภัย โดยมอบถุงยังชีพ เครื่องอุปโภคบริโภคและสนับสนุน  การจัดศูนย์อพยพหรือจุดรวมพล เพื่อช่วยบรรเทาความเดือดร้อน พร้อมมอบเงินบำรุงขวัญให้กับลูกค้าผู้กู้หรือบุคคลในครอบครัวที่เสียชีวิต ครอบครัวละ 20,000 บาท รวมถึงค่าใช้จ่ายอื่น ๆ ในการฟื้นฟูภายหลังประสบภัย  เตรียมวงเงินสินเชื่อเพื่อเป็นค่าใช้จ่ายฉุกเฉิน รายละไม่เกิน 50,000 บาท อัตราดอกเบี้ยร้อยละ 0 ใน 6 เดือนแรก และสินเชื่อเพื่อฟื้นฟูและพัฒนาคุณภาพชีวิต รายละไม่เกิน 500,000 บาท อัตราดอกเบี้ย MRR-2 เผยที่ผ่านมาช่วยเหลือเกษตรกรที่ประสบภัยธรรมชาติทั้งภัยแล้งและอุทกภัยไปแล้วกว่า 43,000 ราย เป็นเงินกว่า 6,400   ล้านบาท
นายอภิรมย์ สุขประเสริฐ  ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากสถานการณ์อุทกภัยที่เกิดขึ้นในหลายส่วนของประเทศ เช่น จังหวัดน่านและเลย ทำให้บ้านเรือนและพื้นที่ทำการเกษตรได้รับความเสียหาย มีผู้บาดเจ็บและเสียชีวิตบางส่วน เพื่อเป็นการบรรเทาความเดือดร้อนและคลายความกังวลในเรื่องภาระหนี้สินให้กับเกษตรกรที่ประสบภัย  ธ.ก.ส. ได้มอบหมายให้พนักงานในพื้นที่ที่ประสบภัยออกเยี่ยมเยียนให้กำลังใจเกษตรกรลูกค้าและสำรวจความเสียหาย พร้อมจัดถุงยังชีพ เครื่องอุปโภคบริโภคในรายที่จำเป็น รวมถึงสนับสนุนศูนย์อพยพหรือจุดรวมพลในพื้นที่เพื่อช่วยบรรเทาความเดือดร้อนในเบื้องต้น นอกจากนี้ยังมอบเงินบำรุงขวัญให้กับครอบครัวลูกค้าผู้กู้ที่เสียชีวิต ครอบครัวละ 20,000 บาท  พร้อมค่าใช้จ่ายอื่น ๆ เช่น ค่าเช่าเรือ ค่าเช่ารถบรรทุก หรือค่าจ้างแรงงาน เป็นต้น สำหรับการฟื้นฟูภายหลังประสบภัย ธ.ก.ส. ยังได้เตรียมเงินสมทบสร้างบ้านหลังใหม่ รายละไม่เกิน 20,000 บาท  ค่าซ่อมแซมทรัพย์สินของใช้ที่จำเป็น รายละไม่เกิน 2,000 บาท ค่าซ่อมแซมเครื่องจักรกลทางการเกษตร รายละไม่เกิน 2,000 บาท และค่าใช้จ่ายเบ็ดเตล็ดที่เกี่ยวเนื่องกับการฟื้นฟหลังประสบภัย
สำหรับการสนับสนุนด้านเงินทุน ธ.ก.ส. ได้จัดทำโครงการสินเชื่อเพื่อเป็นใช้จ่ายฉุกเฉินสำหรับลูกค้าผู้ประสบภัยธรรมชาติ ปี 2563/64 เพื่อเป็นค่าใช้จ่ายในการดำรงชีพหรือเหตุฉุกเฉินจำเป็นในครัวเรือน วงเงินกู้รายละไม่เกิน 50,000 บาท คิดอัตราดอกเบี้ยร้อยละ 0 ต่อปี เป็นระยะเวลา 6 เดือนแรก ตั้งแต่เดือนที่ 7 เป็นต้นไป อัตราดอกเบี้ย MRR และสินเชื่อฟื้นฟูและพัฒนาคุณภาพชีวิตสำหรับเกษตรกรลูกค้าผู้ประสบภัยธรรมชาติหรือภัยพิบัติ เพื่อเป็นค่าลงทุนสร้างหรือซ่อมแซมที่อยู่อาศัย หรือโรงเรือนการเกษตร ซ่อมแซมเครื่องมือเครื่องจักรกลทางการเกษตรหรือฟื้นฟูการผลิตที่ได้รับความเสียหาย วงเงินกู้รายละไม่เกิน 500,000 บาท อัตราดอกเบี้ย MRR-2
นายอภิรมย์ กล่าวอีกว่า ที่ผ่านมา ธ.ก.ส. ได้สนับสนุนสินเชื่อให้กับเกษตรกรที่ประสบความเดือดร้อนโดย ณ วันที่ 23 สิงหาคม 2563 ได้จ่ายสินเชื่อฉุกเฉินเพื่อเป็นค่าใช้จ่ายในการดำรงชีพ ไปแล้วเป็นเงิน 275 ล้านบาท จำนวนเกษตรกร 5,747 ราย  สินเชื่อฟื้นฟูและพัฒนาคุณภาพชีวิตผู้ประสบภัย เป็นเงิน 4,093 ล้านบาท จำนวนเกษตรกร 23,403 ราย และสินเชื่อเพื่อพัฒนาแหล่งน้ำเพื่อการเกษตรสำหรับเกษตรกรผู้ประสบภัยแล้ง ปี 2563 เป็นเงิน 2,073 ล้านบาท จำนวนเกษตรกร 13,931 ราย  ทั้งนี้ หากเกษตรกรท่านใดได้รับผลกระทบจากอุทกภัยหรือภัยพิบัติทางธรรมชาติ และมีความประสงค์ต้องการขอรับสินเชื่อดังกล่าว สามารถติดต่อสอบถามรายละเอียดได้ที่ ธ.ก.ส. ทุกสาขาในพื้นที่ประสบภัย

ที่มา : https://www.thaigov.go.th/news/contents/details/34557