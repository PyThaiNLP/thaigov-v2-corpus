รัฐบาลไทย-ข่าวทำเนียบรัฐบาล-ก.แรงงาน เปิดงานโครงการ “Healthy Thailand ผู้ประกันตนตระหนักรู้ สุขภาวะที่ดี สู่ฐานวิถีชีวิตใหม่” จ.ชลบุรี


วันพฤหัสบดีที่ 17 กันยายน 2563
ก.แรงงาน เปิดงานโครงการ “Healthy Thailand ผู้ประกันตนตระหนักรู้ สุขภาวะที่ดี สู่ฐานวิถีชีวิตใหม่” จ.ชลบุรี
เลขานุการรัฐมนตรีว่าการกระทรวงแรงงาน เปิดงานโครงการ “Healthy Thailand ผู้ประกันตนตระหนักรู้ สุขภาวะที่ดี สู่ฐานวิถีชีวิตใหม่” ขับเคลื่อนนโยบาย Healthy Thailand เน้น การตรวจสุขภาพเชิงรุกแก่ผู้ประกันตน
วันที่ ๑๗ กันยายน ๒๕๖๓ เวลา ๑๐.๐๐ น. นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน เป็นประธานเปิดงานโครงการ “Healthy Thailand ผู้ประกันตนตระหนักรู้ สุขภาวะที่ดี สู่ฐานวิถีชีวิตใหม่” ขับเคลื่อนนโยบาย Healthy Thailand เพื่อผู้ประกันตนของกระทรวงแรงงาน ณ โรงพยาบาลวิภาราม อมตะนคร จังวัดชลบุรี โดย นางเธียรรัตน์ นะวะมะวัฒน์ รองปลัดกระทรวงแรงงาน กล่าวรายงานวัตถุประสงค์การจัดโครงการครั้งนี้ว่า เพื่อขับเคลื่อนนโยบาย Healthy Thailand เพื่อผู้ประกันตนของกระทรวงแรงงาน โดยสำนักงานประกันสังคม ผ่านกลไก ๓H ประกอบด้วย Helping (การดูแลคุ้มครองสิทธิประโยชน์กองทุนประกันสังคมและกองทุนเงินทดแทนให้แก่ผู้ประกันตน) Healthy (การส่งเสริมสุขภาพและป้องกันโรคให้ผู้ประกันตนมีสุขภาพดี) และ Harmless (การส่งเสริมความปลอดภัยและลดการประสบอันตรายทั้งต่อเนื่องและต่อไม่เนื่องจากการทำงาน) เพื่อเสริมสร้างสุขภาพผู้ประกันตนเชิงรุกในภาคอุตสาหกรรมและภาคบริการทั่วประเทศ รวมทั้งสร้างความร่วมมือระหว่าง นายจ้าง ผู้ประกันตน สถานพยาบาล หน่วยงานภาคภาคีเครือข่าย และสำนักงานประกันสังคม เพื่อเผยแพร่ประชาสัมพันธ์สร้างการรับรู้นโยบายสำคัญ ของสำนักงานประกันสังคมด้านการส่งเสริมสุขภาพและป้องกันโรค รวมทั้งกระตุ้นให้นายจ้าง ผู้ประกันตนสนใจสุขภาวะของตนมากขึ้น และสนับสนุนให้ผู้ประกันตน นายจ้างใช้ชีวิต ตามฐานวิถีชีวิตใหม่ (New Normal)
ทั้งนี้ เลขานุการรัฐมนตรีว่าการกระทรวงแรงงาน กล่าวว่า  กระทรวงแรงงาน โดยสำนักงานประกันสังคม ได้มีนโยบายในการตรวจสุขภาพเชิงรุกแก่ผู้ประกันตน จำนวน ๑๔ รายการ และมีการปรับปรุงเพิ่มสิทธิประโยชน์ในรายการส่งเสริมสุขภาพและป้องกันโรคในระบบประกันสังคม กรณีฉีดวัคซีนไข้หวัดใหญ่ (Influenza Vaccine) สำหรับผู้ประกันตนมาตรา ๓๓ และ ๓๙ ที่มีอายุตั้งแต่ ๕๐ ปี ขึ้นไป ซึ่งเป็นสิทธิประโยชน์ที่เป็นประโยชน์ต่อการป้องกันโรคของผู้ประกันตน  โดยจะเริ่มดำเนินการในวันที่ ๑๕ ตุลาคม ๒๕๖๓

ที่มา : https://www.thaigov.go.th/news/contents/details/35183