รัฐบาลไทย-ข่าวทำเนียบรัฐบาล-ติดตามนายกรัฐมนตรี ลงพื้นที่ดูสถานการณ์น้ำท่วม


วันพุธที่ 2 กันยายน 2563
ติดตามนายกรัฐมนตรี ลงพื้นที่ดูสถานการณ์น้ำท่วม
รมว.เกษตรฯ ติดตามนายกรัฐมนตรี ลงพื้นที่ดูสถานการณ์น้ำท่วม และให้กำลังใจประชาชนผู้ประสบอุทกภัยในพื้นที่จังหวัดสุโขทัย
พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ลงพื้นที่ดูสถานการณ์น้ำท่วม แจกสิ่งของ และให้กำลังใจประชาชนผู้ประสบอุทกภัย พร้อมทั้งติดตามการให้ความช่วยเหลือ ฟื้นฟู ผู้ได้รับผลกระทบจากเหตุอุทกภัย โดยมีนายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ พื้นที่อำเภอสวรรคโลก จังหวัดสุโขทัย
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวว่า ตามที่จังหวัดสุโขทัยประกาศเขตการให้ความช่วยเหลือผู้ประสบภัยพิบัติกรณีฉุกเฉิน (อุทกภัย) จำนวน 6 อำเภอ 32 ตำบล 208 หมู่บ้าน ได้แก่ อำเภอเมืองสุโขทัย (7 ตำบล 56 หมู่บ้าน) อำเภอสวรรคโลก (10 ตำบล 71 หมู่บ้าน) อำเภอศรีสัชนาลัย (7 ตำบล 31 หมู่บ้าน) อำเภอศรีสำโรง (9 ตำบล 44 หมู่บ้าน) อำเภอกงไกรลาศ (2 ตำบล 4 หมู่บ้าน) อำเภอคีรีมาศ (2 ตำบล 4 หมู่บ้าน) กระทรวงเกษตรฯ ได้ประเมินผลกระทบด้านการเกษตร (ข้อมูล ณ วันที่ 31 ส.ค. 63) ด้านพืช เกษตรกร 11,491 ราย พื้นที่การเกษตรคาดว่าจะเสียหาย 110,598 ไร่ แบ่งเป็น ข้าว 81,509 ไร่ พืชไร่ 16,239 ไร่ พืชสวนและอื่น ๆ 12,850 ไร่ ด้านประมง เกษตรกร 748 ราย พื้นที่เพาะเลี้ยงสัตว์น้ำได้รับผลกระทบ 627 ไร่ (บ่อปลา) และด้านปศุสัตว์ เกษตรกร 2,330 ราย สัตว์ได้รับผลกระทบ 62,623 ตัว ได้แก่ โค-กระบือ 1,674 ตัว สุกร 1,653 ตัว แพะ-แกะ 106 ตัว และสัตว์ปีก 59,190 ตัว
อย่างไรก็ตาม กระทรวงเกษตรและสหกรณ์ได้ดำเนินการให้ความช่วยเหลือด้านอุทกภัยในพื้นที่จังหวัดสุโขทัย ได้แก่ 1) โครงการชลประทานสุโขทัยได้ดำเนินการใช้เครื่องจักรเครื่องมือกำจัดสิ่งกีดขวางทางน้ำ ติดตั้งเครื่องสูบน้ำเคลื่อนที่ และขุดลอกเปิดทางน้ำ เป็นต้น 2) สำนักงานปศุสัตว์จังหวัดสุโขทัย ได้แจกจ่ายอาหารสัตว์อื่น ๆ 944 กิโลกรัม อพยพสัตว์ 18,208 ตัว และสร้างเสริมสุขภาพสัตว์ จำนวน 2,686 ตัว 3) สำนักงานประมงจังหวัดสุโขทัย สนับสนุนเรือประมง จำนวน 1 ลำ พร้อมเจ้าหน้าที่ 5 นาย และ 4) สำนักงานเกษตรจังหวัดสุโขทัย สำนักงานประมงจังหวัดสุโขทัย สำนักงานปศุสัตว์จังหวัดสุโขทัย ดำเนินการสำรวจพื้นที่ที่ได้รับผลกระทบที่ได้รับความเสียหายจากสถานการณ์อุทกภัย น้ำป่าไหลหลาก เพื่อดำเนินการให้ความช่วยเหลือตามระเบียบฯ ต่อไป
สำหรับความก้าวหน้าการช่วยเหลือเกษตรกรของกระทรวงเกษตรและสหกรณ์ตามนโยบายรัฐบาลพื้นที่จังหวัดสุโขทัย (ข้อมูล ณ วันที่ 25 ส.ค. 63) ซึ่งจังหวัดสุโขทัยโดยหน่วยงานสังกัดกระทรวงเกษตรและสหกรณ์ กระทรวงพาณิชย์ ธนาคารเพื่อการเกษตรและสหกรณ์การเกษตร (ธ.ก.ส.) ได้ดำเนินงานโครงการประกันรายได้ให้แก่เกษตรกรผู้ผลิตสินค้าเกษตรต่าง ๆ ที่ประสบปัญหาราคาสินค้าเกษตรตกต่ำ และโครงการตามนโยบายรัฐบาลอื่น ๆ โดยมีผลการดำเนินงาน ได้แก่ 1) โครงการสนับสนุนต้นทุนการผลิตให้เกษตรกรผู้ปลูกข้าวนาปี ปีการผลิต 2562/63 มีเกษตรกรขึ้นทะเบียน จำนวน 63,095 ครัวเรือน พื้นที่ 1,092,323 ไร่ ธ.ก.ส. มีการจ่ายเงินให้เกษตรกรแล้ว จำนวน 62,918 ราย 2) โครงการประกันรายได้เกษตรกรชาวนาสวนปาล์มน้ำมัน ปี 2562/63 มีเกษตรกรชาวสวนปาล์มขึ้นทะเบียน จำนวน 419 ครัวเรือน พื้นที่ 5,166 ไร่ ธ.ก.ส. มีการจ่ายเงินให้เกษตรกรแล้วจำนวน 425 ราย 3) โครงการประกันรายได้เกษตรกรชาวสวนยาง ปี 2562/2563 มีพื้นที่ปลูกยาง 42,536.58 ไร่ มีเกษตรกรชาวสวนยางขึ้นทะเบียนมีเอกสารสิทธิ์ 1,036 ราย ไม่มีเอกสารสิทธิ์ 1,700 ราย ธ.ก.ส. จ่ายเงินแล้ว แบ่งเป็น เจ้าของสวน จำนวน 1,481 ราย คนกรีด จำนวน 245 ราย
4) โครงการประกันรายได้เกษตรกรผู้ปลูกมันสำปะหลัง ปี 2562/2563 มีพื้นที่ปลูกมันสำปะหลัง ในพื้นที่ 9 อำเภอ จำนวน 5,277 ครัวเรือน พื้นที่ 73,370 ไร่ มีการจ่ายเงินให้เกษตรกรแล้วจำนวน 211 ราย 5) โครงการประกันรายได้เกษตรกรผู้ปลูกข้าว ปี 2562/2563 มีเกษตรกรขึ้นทะเบียน จำนวน 63,095 ครัวเรือน พื้นที่ 1,092,323 ไร่ มีการจ่ายเงินให้เกษตรกรแล้ว จำนวน 52,704 ราย 6) โครงการช่วยเหลือค่าเก็บเกี่ยวและปรับปรุงคุณภาพข้าว 2562/63 มีการจ่ายเงินให้เกษตรกรแล้ว จำนวน 62,849 ราย 7) โครงการประกันรายได้ข้าวโพดเลี้ยงสัตว์ มีเกษตรกรขึ้นทะเบียน จำนวน 5,369 ครัวเรือน พื้นที่ 70,085 ไร่ มีการจ่ายเงินให้เกษตรกรแล้ว จำนวน 2,501 ราย และ 8) โครงการช่วยเหลือเกษตรกรที่ได้รับผลกระทบจากการระบาดของโรคติดเชื้อไวรัสโคโรนา 2019 มีเกษตรกรขึ้นทะเบียน จำนวน 93,009 ราย แบ่งเป็น 3 กลุ่ม กลุ่มที่ 1 จำนวน 79,412 ราย กลุ่มที่ 2 จำนวน 12,634 ราย และกลุ่มที่ 3 จำนวน 963 ราย มีการจ่ายเงินให้เกษตรกรแล้ว จำนวน 91,427 ราย

ที่มา : https://www.thaigov.go.th/news/contents/details/34774