รัฐบาลไทย-ข่าวทำเนียบรัฐบาล-​‘นฤมล’ ลั่น ‘แรงงานฝีมือคุณภาพ’ ปัจจัยสำคัญของความยั่งยืนในระบบเศรษฐกิจ


วันพฤหัสบดีที่ 17 กันยายน 2563
พิมพ์
​‘นฤมล’ ลั่น ‘แรงงานฝีมือคุณภาพ’ ปัจจัยสำคัญของความยั่งยืนในระบบเศรษฐกิจ
รัฐมนตรีช่วยว่าการกระทรวงแรงงาน เผย แรงงานฝีมือคุณภาพคือปัจจัยสำคัญของความยั่งยืนในระบบเศรษฐกิจ สู่การพัฒนาในระดับชาติ
เมื่อวันที่ 16 กันยายน 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เข้าร่วมประชุม High - level Ministerial Conference on Human Resources Development for the Changing Word of Work ผ่านระบบ Video Conference ณ ห้องประชุมประสงค์ รณะนันท์ ชั้น 5 อาคารกระทรวงแรงงาน โดยมี H.E Dato Lim Jock Hoi, Secretary-General of ASEAN Secretariat, Director General Guy Ryder of the ILO, Honorable Chair of ALMM and Chair of ASED, Honorable Ambassadors from ASEAN Member States เข้าร่วมการประชุมในครั้งนี้ด้วย
ศาสตราจารย์ นฤมล กล่าวว่า จากการแพร่ระบาดของ Covid -19 รวมถึงการเปลี่ยนแปลงที่เกิดจากเทคโนโลยี ส่งผลกระทบต่อภาคแรงงานและการจ้างงาน ทำให้ประเด็นการพัฒนาทรัพยากรมนุษย์มีความสำคัญอย่างมาก สิ่งสำคัญอีกประการหนึ่งที่รัฐบาลจะต้องดำเนินการตามแผนยุทธศาสตร์ชาติ 20 ปี คือ การพัฒนาทรัพยากรมนุษย์ผ่านการเรียนรู้ตลอดชีวิต เนื่องจากกำลังแรงงานคือปัจจัยสำคัญของความยั่งยืนในระบบเศรษฐกิจ กระทรวงแรงงานโดยกรมพัฒนาฝีมือแรงงาน (กพร.) จึงได้แต่งตั้งคณะกรรมการพัฒนาแรงงานและประสานงานการฝึกอาชีพแห่งชาติ (กพร.ปช.) มีหน้าที่กำหนดนโยบายและให้คำแนะนำเกี่ยวกับการฝึกทักษะฝีมือแรงงาน ซึ่งประกอบด้วยตัวแทนจากภาครัฐและภาคเอกชน
รมช.แรงงาน กล่าวเพิ่มเติมว่า กพร. มีพระราชบัญญัติส่งเสริมการพัฒนาฝีมือแรงงาน พ.ศ. 2545 เพื่อสนับสนุนภาคเอกชนในการจัดหลักสูตรฝึกอบรม ให้ลูกจ้างของตนเอง โดยสถานประกอบกิจการจะได้รับสิทธิประโยชน์ต่าง ๆ อาทิ การลดหย่อนภาษี การเข้าถึงกองทุนพัฒนาฝีมือแรงงาน นอกจากนี้ กระทรวงแรงงานยังมีการกำหนดให้จัดงาน Job Expo Thailand 2020 ในช่วงปลายเดือนกันยายน 2563 เพื่อจัดหาตำแหน่งงานที่ว่าง การจับคู่งานระหว่างตำแหน่งงานว่างและคนหางาน การพัฒนาทักษะฝีมือแรงงาน และการส่งเสริมการจ้างงานแก่เยาวชนที่เพิ่งจบการศึกษาในสถานการณ์การแพร่ระบาดของโควิด-19 โดยงานดังกล่าวเป็นการร่วมมือกันระหว่างภาครัฐและภาคเอกชน ซึ่งเป็นตัวอย่างของการสนับสนุนจากภาครัฐแก่เอกชนในการพัฒนาทรัพยากรมนุษย์ในระดับชาติ
“การรับรองแผนสำหรับปฏิญญาอาเซียนว่าด้วยการพัฒนาทรัพยากรมนุษย์สำหรับโลกที่เปลี่ยนแปลงไป โดยผู้นำ ASEAN Summit ครั้งที่ 36 เมื่อเดือนมิถุนายน 2563 ที่ผ่านมา จะเป็นกลไกสำคัญที่ทำให้เกิดการเริ่มต้นการปฏิบัติตามแผนการดำเนินงานเพื่อรับมือกับการเปลี่ยนแปลงที่จะเกิดขึ้น ซึ่งแนวทางการดำเนินงานในปี 2573 จะทำให้อาเซียนมีเวลาเพียงพอที่เตรียมการด้านทรัพยากรมนุษย์เพื่อนำไปสู่ความสำเร็จในอนาคต ซึ่งเชื่อว่าสุดท้ายแล้วจะนำไปสู่การพัฒนาที่ยั่งยืนของประเทศได้ในที่สุด สามารถตอบสนองความต้องการตลาดแรงงานของอาเซียนและการคาดการณ์ทักษะแรงงานในอนาคต โดยหวังว่าภาครัฐ เอกชน และภาคไตรภาคี จะสามารถใช้ประโยชน์จากแนวทางการดำเนินงาน และสามารถทำงานได้อย่างมีประสิทธิไม่ว่าจะเกิดสถานการณ์ใดขึ้นก็ตาม” รมช.แรงงาน กล่าวในท้ายสุด
---------------------------------------------------------------------------------

ที่มา : https://www.thaigov.go.th/news/contents/details/35150