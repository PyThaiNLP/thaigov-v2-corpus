รัฐบาลไทย-ข่าวทำเนียบรัฐบาล-พม. จับมือ รง. เตรียมที่อยู่อาศัยให้เช่าเริ่มต้น 999 บาทต่อเดือน เพื่อผู้ใช้แรงงานในพื้นที่ EEC และเขตอุตสาหกรรม


วันจันทร์ที่ 24 สิงหาคม 2563
พม. จับมือ รง. เตรียมที่อยู่อาศัยให้เช่าเริ่มต้น 999 บาทต่อเดือน เพื่อผู้ใช้แรงงานในพื้นที่ EEC และเขตอุตสาหกรรม
พม. จับมือ รง. เตรียมที่อยู่อาศัยให้เช่าเริ่มต้น 999 บาทต่อเดือน เพื่อผู้ใช้แรงงานในพื้นที่ EEC และเขตอุตสาหกรรม
วันนี้ (24 ส.ค. 63) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ จ.ชลบุรี เพื่อประชุมหารือร่วมกับ นายสุชาติ ชมกลิ่น รัฐมนตรีว่าการกระทรวงแรงงาน เกี่ยวกับ ความร่วมมือในการขับเคลื่อนงานด้านที่อยู่อาศัย สำหรับผู้มีรายได้น้อย และผู้ใช้แรงงานภาคอุตสาหกรรมในพื้นที่พัฒนาพิเศษภาคตะวันออก (EEC) และเขตพื้นที่อุตสาหกรรม ณ โครงการบ้านเอื้ออาทรจังหวัดชลบุรี (ศรีราชา) ต.สุรศักดิ์ อ.ศรีราชา จ.ชลบุรี
นายจุติ กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบโดยตรงต่อสภาพเศรษฐกิจและสังคม ทำให้ประชาชนจำนวนมากต้องว่างงาน ส่งผลต่อรายได้ที่ลดลง และการดำรงชีวิตประจำวัน ทั้งนี้ เพื่อเป็นการบรรเทาปัญหาความเดือดร้อนด้านเศรษฐกิจและสังคม กระทรวงการพัฒนาสังคมและความมั่นคงของมนุษย์ (พม.) และกระทรวงแรงงาน (รง.) จึงมีความร่วมมือในการขับเคลื่อนงานด้านที่อยู่อาศัยสำหรับผู้มีรายได้น้อย เพื่อโอกาสในการเข้าถึงสวัสดิการและบริการของรัฐ ภายใต้โครงการสร้างความมั่นคงด้านที่อยู่อาศัยสำหรับประชาชนกลุ่มผู้มีรายได้น้อย และผู้ใช้แรงงานภาคอุตสาหกรรมในเขตพื้นที่พัฒนาพิเศษภาคตะวันออก (ECC) และเขตพื้นที่อุตสาหกรรม ได้มีที่อยู่อาศัยเป็นของตนเอง เพื่อเป็นการลดรายจ่ายภาคครัวเรือนและบรรเทาปัญหาเศรษฐกิจฐานรากทันที
นายจุติ กล่าวต่อไปว่า กระทรวง พม. โดยการเคหะแห่งชาติ (กคช.) มีภารกิจสำคัญในการพัฒนาที่อยู่อาศัยสำหรับผู้มีรายได้น้อยและรายได้ปานกลาง ซึ่งขณะนี้ มีการพัฒนาที่อยู่อาศัยทั่วประเทศแล้วกว่า 7 แสนหน่วย ตามนโยบายของรัฐบาล ภายใต้แผนยุทธศาสตร์การพัฒนาที่อยู่อาศัย 10 ปี (พ.ศ. 2559 - 2568) ทั้งนี้ ตนได้มอบหมายให้ กคช. ขับเคลื่อนโครงการความร่วมมือด้านที่อยู่อาศัยสำหรับผู้มีรายได้น้อย ร่วมกับ กระทรวงแรงงาน เพื่อจัดหาที่พักอาศัยราคาถูกให้กับผู้มีรายได้น้อย และผู้ใช้แรงงานภาคอุตสาหกรรมในเขตพื้นที่พัฒนาพิเศษภาคตะวันออก (ECC) และเขตพื้นที่อุตสาหกรรม ได้มีที่อยู่อาศัยเป็นของตนเอง โดยแบ่งออกเป็น 3 ทางเลือก ได้แก่ 1) การเช่า โดยเริ่มต้น 999 บาทต่อเดือน 2) การเช่าซื้อ ด้วยดอกเบี้ย ร้อยละ 0 ในปีแรก และ 3) Shock Price ด้วยราคาขายเริ่มต้น 3.9 แสนบาท ทั้งนี้ มีโครงการที่อยู่อาศัยในเขตพื้นที่พัฒนาพิเศษภาคตะวันออก (ECC) ได้แก่ จังหวัดชลบุรี ระยอง และฉะเชิงเทรา จำนวนทั้งสิ้น 11 โครงการ รวม 686 หน่วย และ โครงการที่อยู่อาศัยเขตพื้นที่เขตอุตสาหกรรม ได้แก่ จังหวัดปทุมธานี สมุทรปราการ สมุทรสาคร และสระบุรี จำนวนทั้งสิ้น 11 โครงการ รวม 330 หน่วย
นายจุติ กล่าวต่อไปอีกว่า รัฐบาลได้มอบหมายให้กระทรวง พม. และกระทรวง รง. ร่วมกันจัดหาที่อยู่อาศัยให้กับกลุ่มผู้มีรายได้น้อย ที่เป็นผู้ใช้แรงงานและผู้มีอาชีพอิสระ เพื่อให้สามารถหาที่อยู่อาศัยในช่วงของการฟื้นฟูเศรษฐกิจหลังสถานการณ์การแพร่ระบาดของโรคโควิด-19 ซึ่งรัฐบาลกำลังขับเคลื่อนอยู่ในขณะนี้ เพื่อลดความเหลื่อมล้ำทางเศรษฐกิจและสังคม โดยเฉพาะการช่วยบรรเทาความเดือดร้อนด้วยการลดค่าใช้จ่ายประจำเดือนของผู้อยู่อาศัยจากเดือนละหลายพันบาท ให้เหลือเดือนละ 999 บาท ซึ่งกระทรวง พม. โดย กคช. จะดำเนินการหาที่อยู่อาศัยที่มีคุณภาพให้กับประชาชน เพื่อยกระดับคุณภาพชีวิตที่ดีในอนาคต
นายจุติ กล่าวเพิ่มเติมว่า นอกจากนี้ ตนได้มอบกุญแจบ้านให้กับตัวแทนผู้เข้าร่วมโครงการบ้านเช่าราคาถูกในโครงการบ้านเอื้ออาทรจังหวัดชลบุรี (ศรีราชา) ซึ่งจัดสร้างเป็นอาคารชุด 3 ชั้น จำนวน 122 หน่วย สำหรับผู้ที่สนใจสามารถเข้าร่วมโครงการบ้านราคาถูกของ กคช. โดยติดต่อสอบถามรายละเอียดเพิ่มเติมได้ที่ Call Center 1615 หรือสำนักงานของการเคหะแห่งชาติทั่วประเทศ

ที่มา : https://www.thaigov.go.th/news/contents/details/34483