รัฐบาลไทย-ข่าวทำเนียบรัฐบาล-กระทรวงอุตสาหกรรม ผนึกกำลังภาครัฐและเอกชน เตรียมจัดงานตลาดนัด SME “เราช่วยไทย ไทยช่วยกัน” กระตุ้นเศรษฐกิจ  เพิ่มช่องทางจำหน่ายให้ผู้ประกอบการเอสเอ็มอี


วันจันทร์ที่ 31 สิงหาคม 2563
พิมพ์
กระทรวงอุตสาหกรรม ผนึกกำลังภาครัฐและเอกชน เตรียมจัดงานตลาดนัด SME “เราช่วยไทย ไทยช่วยกัน” กระตุ้นเศรษฐกิจ  เพิ่มช่องทางจำหน่ายให้ผู้ประกอบการเอสเอ็มอี
กระทรวงอุตสาหกรรม ผนึกกำลังภาครัฐและเอกชน เตรียมจัดงานตลาดนัด SME “เราช่วยไทย ไทยช่วยกัน” กระตุ้นเศรษฐกิจ  เพิ่มช่องทางจำหน่ายให้ผู้ประกอบการเอสเอ็มอี
31 สิงหาคม 2563 – กระทรวงอุตสาหกรรม เดินหน้าส่งเสริมและสนับสนุนผู้ประกอบการเอสเอ็มอี เตรียมความพร้อมรองรับยุคเศรษฐกิจตามวิถี New Normal ดึงทุกภาคส่วนร่วมผลักดันและสนับสนุนการดำเนินธุรกิจ เสริมสร้างโอกาสทางการตลาดและการเงินแก่ธุรกิจเอสเอ็มอี มีกำหนดจัดงานตลาดนัด SME “เราช่วยไทย ไทยช่วยกัน”ระหว่างวันที่ 4-6 กันยายน 2563 ณ ศูนย์แสดงสินค้าและการประชุมอิมแพ็ค เมืองทองธานี ฮอลล์ 5-7 จังหวัดนนทบุรี โดยร่วมกับ ธนาคารพัฒนาวิสาหกิจขนาดกลางและขนาดย่อมแห่งประเทศไทย สำนักงานส่งเสริมวิสาหกิจขนาดกลางและขนาดย่อม (สสว.) การท่องเที่ยวแห่งประเทศไทย บริษัท ทีพีไอ โพลีน จำกัด (มหาชน) บริษัท สิงห์ คอร์เปอเรชั่น จํากัด บริษัท ไทยเบฟเวอเรจ จํากัด (มหาชน) และบริษัท เครือเจริญโภคภัณฑ์อาหาร จำกัด (มหาชน) เสริมทัพสร้างบรรยากาศการช้อปปิ้งอย่างครบวงจรแบบ 360 องศา
นายกอบชัย สังสิทธิสวัสดิ์ ปลัดกระทรวงอุตสาหกรรม เผยถึงที่มาของการจัดงานกระทรวงอุตสาหกรรม เป็นหนึ่งในหน่วยงานขับเคลื่อนเศรษฐกิจของประเทศที่ให้การส่งเสริมและพัฒนาวิสาหกิจขนาดกลางและขนาดย่อม (SMEs) และส่งเสริมการสร้างงานสร้างอาชีพให้แก่ประชาชนทุกกลุ่มเป้าหมาย แก้ไขปัญหาการว่างงานจากการชะลอธุรกิจหรือหยุดกิจการกะทันหัน ได้จัดงาน ตลาดนัด SME เราช่วยไทย ไทยช่วยกัน เพื่อเสริมสร้างโอกาสทางการตลาดและการเงินแก่ธุรกิจ SMEs ไทย ภายหลังสถานการณ์แพร่ระบาดของโรคโควิด-19 ของประเทศอยู่ภายใต้การควบคุมได้แล้ว เป็นการช่วยผู้ประกอบการ SME ให้มีพื้นที่และช่องทางในการจำหน่ายสินค้า เพิ่มสภาพคล่องทางธุรกิจให้เกิดขึ้น โดยภายในงานพบกับร้านค้าที่มาร่วมออกงานจำหน่ายสินค้าอุปโภคบริโภค ซึ่งเป็นผู้ประกอบการ SME ทั่วไทยที่รับสินเชื่อกองทุนพัฒนาเอสเอ็มอีตามแนวประชารัฐ และวิสาหกิจชุมชนกว่า 600 บูธ ประกอบด้วย สินค้าจำพวกอาหารและเกษตรแปรรูป เสื้อผ้า อัญมณี เครื่องประดับ ของใช้และของตกแต่งบ้าน บริการท่องเที่ยว โรงแรม ที่พัก ในราคาพิเศษ รวมถึงกิจกรรมมากมายบนเวทีที่จะมาสนับสนุนต่อยอดธุรกิจทางการตลาด อาทิ สัมมนาและเวิร์คช็อปเพิ่มพูนความรู้ให้ผู้ประกอบการและผู้ที่ได้รับผลกระทบจากสถานการณ์โควิด-19 ให้สามารถปรับตัวและปรับเปลี่ยนธุรกิจในรูปแบบ New Normal พร้อมเพิ่มรายได้และเป็นอาชีพสำรองในอนาคต อาทิ SME ต้องรู้ การตลาดบน TikTok โดย TikTok (Thailand) การตลาดออนไลน์ สไตล์ SME โดย Shopee (Thailand) จัดสวนเสริมทิศ พิชิตทางรวย ด้วยฮวงจุ้ย โดย ซินแส เป็นหนึ่ง เป็นต้น อีกทั้งยังมีบูธให้คำปรึกษา
จากสถาบันการเงินชั้นนำ ที่จะมาให้ความรู้แก่ผู้ประกอบการเกี่ยวกับการฟื้นฟูธุรกิจ แนวทางการปรับตัวให้อยู่รอด ในภาวะปัจจุบัน” “ภายในงานยังมี กองทุนพัฒนาเอสเอ็มอีตามแนวประชารัฐ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank) สำนักงานวิสาหกิจขนาดกลางและขนาดย่อม (สสว.) และการท่องเที่ยวแห่งประเทศไทย (ททท.) มาออกบูธเพื่อให้บริการ ให้คำปรึกษาแนะนำ สนับสนุนด้านเงินทุนและสินเชื่อต่าง ๆ เพื่อเพิ่มช่องทางการตลาดและการเข้าถึงแหล่งเงินทุนให้กับผู้ประกอบการ ตลอดจนช่วยเหลือแก้ไขปัญหาต่าง ๆ ของผู้ประกอบการ นอกจากนี้ ยังมีนิทรรศการผลงานของกระทรวงอุตสาหกรรม ทั้งในช่วงก่อนและหลังโควิด-19 และนิทรรศการของกองทุน ฯ ที่นำเสนอเรื่องราวความสำเร็จของผู้ประกอบการที่ได้รับสินเชื่อ มาช่วยเสริมความแข็งแกร่งให้ครบองค์ความรู้ เพื่อผู้ร่วมงานตลอด 3 วันเต็ม” ปลัดกระทรวงอุตสาหกรรม กล่าวปิดท้าย
ผู้สนใจสามารถสอบถามข้อมูลเพิ่มเติมได้ทาง Facebook กระทรวงอุตสาหกรรม www.facebook.com/industryprmoi/ งาน ตลาดนัด SME “เราช่วยไทย ไทยช่วยกัน” จัดขึ้นระหว่าง วันที่ 4-6 กันยายน 2563 ณ ศูนย์แสดงสินค้าและการประชุมอิมแพ็ค เมืองทองธานี ฮอลล์ 5-7

ที่มา : https://www.thaigov.go.th/news/contents/details/34700