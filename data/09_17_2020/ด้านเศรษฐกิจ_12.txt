รัฐบาลไทย-ข่าวทำเนียบรัฐบาล-ลุยแก้ปัญหาน้ำเพื่อการเกษตร จ.จันทบุรี


วันจันทร์ที่ 24 สิงหาคม 2563
ลุยแก้ปัญหาน้ำเพื่อการเกษตร จ.จันทบุรี
‘รมช.ประภัตร’ ลุยแก้ปัญหาน้ำเพื่อการเกษตร จ.จันทบุรี เร่งขุดลอกอ่างฯ เพื่อเพิ่มพื้นที่เก็บน้ำไว้ในช่วงฤดูแล้ง
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจติดตามสถานการณ์น้ำและแก้ปัญหาภัยแล้ง ณ อ่างเก็บน้ำคลองศาลทราย ต.คลองพลู อ.เขาคิชฌกูฏ จ.จันทบุรี และ อ่างเก็บน้ำคลองปะแกต ต.พวาอ.แก่งหางแมว จ.จันทบุรี  ว่า
การลงพื้นที่ในวันนี้เพื่อเร่งแก้ไขปัญหาความเดือดร้อนของเกษตกรในพื้นที่ที่ประสบกับภัยแล้ง ไม่มีน้ำใช้เพื่อการเกษตรทำให้ผลผลิตโดยเฉพาะ ทุเรียน มังคุดที่เริ่มออกสู่ฤดูกาลเกิดความเสียหาย อย่างไรก็ตาม สถานการณ์ภัยแล้งและฝนที่ตกน้อยยังส่งผลทำให้ปริมาณน้ำในอ่างเก็บกักน้ำ 4 อ่างหลักในพื้นที่จังหวัดจันทบุรีมีปริมาณน้ำลดลงมาก คือ เขื่อนคีรีธารเขื่อนพลวง อ่างเก็บน้ำคลองศาลทราย  และอ่างเก็บน้ำคลองพระพุทธ
นายประภัตร กล่าวอีกว่า ดังนั้น เพื่อเป็นการแก้ไขปัญหาอย่างเร่งด่วน จึงได้สั่งให้กรมชลประทานขุดลอกอ่างเก็บน้ำเพื่อเพิ่มพื้นที่เก็บน้ำให้มากขึ้น ซึ่งพบว่า อ่างเก็บน้ำคลองศาลทรายมีพื้นที่กว่า 4,000 ไร่ มีความจุเก็บกักประมาณ 10 ล้าน ลบ.ม. มีลักษณะเป็นอ่างท้องแบน ทำให้จุน้ำได้น้อย จึงต้องทำการขุดลอกอ่างเก็บน้ำคลองศาลทรายเพื่อเพิ่มความลึกให้สามารถเก็บกักน้ำเพิ่มขึ้น เพื่อช่วยเหลือพื้นที่การเกษตร คาดว่าหากแล้วเสร็จจะเก็บกักน้ำเพิ่มขึ้นถึง 1 ล้าน ลบ.ม.
สำหรับอ่างเก็บน้ำคลองประแกต มีพื้นที่ 10,000 ไร่เศษ แต่สามารถเก็บน้ำได้ 5,000 ไร่ เนื่องจากเป็นที่ราบสูง เก็บน้ำได้ประมาน 60 ล้าน ลบ.ม. มีน้ำไหลเข้าอ่าง 140 ล้าน ลบ.ม./ปี ในฤดูฝนมีปริมาณน้ำท่ามาก แต่เพราะเป็นพื้นที่ลาดชันสูง และไม่มีแหล่งเก็บกักน้ำ ทำให้น้ำฝนไหลลงท้ายอ่าง หากมีการขุดลอกหรือขุดสระสำรองน้ำไว้สำหรับฤดูแล้ง  จะช่วยให้เกษตรกรที่อยู่บริเวณอ่างตอนบน จะมีน้ำไว้ในฤดูแล้งทำการเกษตรได้ จึงต้องเร่งพัฒนาให้เร็วที่สุดอีกทั้งเพื่อรองรับความต้องการใช้น้ำของภาคอุตสาหกรรมในการพัฒนาเขตพัฒนาพิเศษภาคตะวันออก (EEC) ซึ่งครอบคลุมพื้นที่ 3 จังหวัด คือ ระยอง ชลบุรี และฉะเชิงเทรา อีกด้วย
นอกจากนี้ พื้นที่บริเวณอ่างเก็บน้ำคลองประแกต ยังเป็นแหล่งรวมของช้างหลายร้อยตัว จึงมีแนวความคิดว่าจะพัฒนาพื้นที่แห่งนี้เป็นแหล่งท่องเที่ยว โดยพลิกวิกฤตเป็นโอกาส ให้คนสามารถอยู่ร่วมกับช้างได้ ไม่สร้างความเดือดร้อน

ที่มา : https://www.thaigov.go.th/news/contents/details/34495