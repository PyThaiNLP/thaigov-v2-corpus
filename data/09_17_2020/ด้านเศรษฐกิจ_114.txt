รัฐบาลไทย-ข่าวทำเนียบรัฐบาล-ออมสิน เร่งช่วยประมงพาณิชย์ไทย ให้เงินกู้เสริมสภาพคล่องสูงสุด 10 ล้านบาท


วันอังคารที่ 8 กันยายน 2563
พิมพ์
ออมสิน เร่งช่วยประมงพาณิชย์ไทย ให้เงินกู้เสริมสภาพคล่องสูงสุด 10 ล้านบาท
ธนาคารออมสินช่วยเสริมสภาพคล่องผู้ประกอบการประมงพาณิชย์ไทยที่มีเรือประมง 60 ตันกรอสขึ้นไป วงเงินโครงการ 5,000 ล้านบาท ให้กู้วงเงินสูงสุดรายละไม่เกิน 10 ล้านบาท คิดดอกเบี้ย 4% ต่อปี ชำระคืนไม่เกิน 7 ปี ติดต่อได้ตั้งแต่บัดนี้ ถึง 25 พฤษภาคม 2564
นายวิทัย รัตนากร ผู้อำนวยการธนาคารออมสิน เปิดเผยว่า ตามที่รัฐบาลได้มีนโยบายปฏิรูปภาคการประมงไทยควบคู่กับการอนุรักษ์ การบริหารจัดการและฟื้นฟูทรัพยากรสัตว์น้ำให้อยู่ในระดับที่สามารถก่อให้เกิดผลผลิตสูงสุดของสัตว์น้ำที่สามารถทำการประมงได้อย่างยั่งยืน เพื่อให้ผู้ประกอบการประมงมีทุนในการปรับปรุงเรือ เครื่องมือ และอุปกรณ์ทำการประมง รวมทั้งมีเงินใช้จ่ายในการจ้างแรงงานและเงินทุนหมุนเวียนในกิจการ ซึ่งประสบปัญหาสภาพคล่องทางการเงินเช่นกันจากสถานการณ์การแพร่ระบาดของ Covid-19 ธนาคารออมสินจึงจัดทำ “โครงการสินเชื่อเพื่อเสริมสภาพคล่องผู้ประกอบการประมง” มอบสินเชื่อดอกเบี้ยต่ำแก่ผู้ประกอบการเรือประมงพาณิชย์ที่มีเรือประมงขนาดตั้งแต่ 60 ตันกรอสขึ้นไป วงเงินโครงการ 5,000 ล้านบาท โดยธนาคารฯ ให้วงเงินสินเชื่อรายละไม่เกิน 10 ล้านบาท คิดอัตราดอกเบี้ยจากผู้กู้ 4% ต่อปี กำหนดชำระคืนเงินกู้ให้แล้วเสร็จภายในระยะเวลาไม่เกิน 7 ปี ทั้งนี้ สามารถติดต่อยื่นขอสินเชื่อได้ตั้งแต่บัดนี้เป็นต้นไป จนถึงวันที่ 25 พฤษภาคม 2564
สำหรับผู้ประกอบการประมงพาณิชย์ที่ประสงค์เข้าร่วมโครงการ กรณีเป็นบุคคลธรรมดาต้องมีสัญชาติไทย อายุไม่ต่ำกว่า 20 ปีบริบูรณ์ หรือ เป็นนิติบุคคลจดทะเบียนตามกฎหมายไทยที่มีใบอนุญาตทำการประมงพาณิชย์ และเป็นผู้มีกรรมสิทธิ์ หรือสิทธิครอบครองในเรือประมงขนาดตั้งแต่ 60 ตันกรอสขึ้นไป รวมถึงมีประสบการณ์ในการประกอบอาชีพมาแล้วไม่น้อยกว่า 1 ปี โดยสามารถใช้หลักประกันในการขอสินเชื่อ เช่น เรือประมง ที่ดิน หรือที่ดินพร้อมสิ่งปลูกสร้างที่มีหนังสือแสดงเอกสารสิทธิ์ หรือใช้บรรษัทประกันสินเชื่ออุตสาหกรรมขนาดย่อม (บสย.) ค้ำประกันร่วมกับหลักทรัพย์อื่นตามที่ธนาคารฯ กำหนด
ทั้งนี้ ผู้ประกอบการต้องได้รับการรับรองคุณสมบัติและความจำเป็นในการกู้เงินจากกรมประมง โดยสามารถยื่นเรื่องผ่านประมงจังหวัดในพื้นที่ดำเนินโครงการจำนวน 22 จังหวัด ที่ติดชายฝั่งทะเล ได้แก่ จังหวัดตราด จันทบุรี ระยอง ชลบุรี ฉะเชิงเทรา สมุทรปราการ สมุทรสาคร สมุทรสงคราม เพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช สงขลา ปัตตานี นราธิวาส สตูล ตรัง ภูเก็ต พังงา กระบี่ และระนอง

ที่มา : https://www.thaigov.go.th/news/contents/details/34886