รัฐบาลไทย-ข่าวทำเนียบรัฐบาล-สธ.ขับเคลื่อนองค์กรคุณธรรม “พอเพียง วินัย สุจริต จิตอาสา” ประจำปี 2563


วันอังคารที่ 1 กันยายน 2563
สธ.ขับเคลื่อนองค์กรคุณธรรม “พอเพียง วินัย สุจริต จิตอาสา” ประจำปี 2563
ปลัดกระทรวงสาธารณสุข ขับเคลื่อนองค์กรคุณธรรม “พอเพียง วินัย สุจริต จิตอาสา” แลกเปลี่ยนองค์ความรู้การดำเนินงานองค์กรคุณธรรม ปีงบประมาณ 2563
ปลัดกระทรวงสาธารณสุข ขับเคลื่อนองค์กรคุณธรรม “พอเพียง วินัย สุจริต จิตอาสา” แลกเปลี่ยนองค์ความรู้การดำเนินงานองค์กรคุณธรรม ปีงบประมาณ 2563
วันนี้ (1 กันยายน 2563) ที่กระทรวงสาธารณสุข จังหวัดนนทบุรี นายแพทย์สุขุม กาญจนพิมายปลัดกระทรวงสาธารณสุข เป็นประธานพิธีมอบรางวัลตามโครงการถ่ายทอด ขยายผล และแลกเปลี่ยนองค์ความรู้การดำเนินงานองค์กรคุณธรรม ระหว่างหน่วยงานในสังกัดสำนักงานปลัดกระทรวงสาธารณสุข ราชการบริหารส่วนกลาง ประจำปีงบประมาณ พ.ศ.2563 และให้สัมภาษณ์ว่า รัฐบาลให้ความสำคัญกับการพัฒนาประเทศ และคนไทยในทุกช่วงวัยให้มีความพร้อม ทั้งด้านหลักคิดคุณธรรม จริยธรรม และมีศักยภาพที่จะดำเนินชีวิตในศตวรรษที่ 21 เพื่อให้ประเทศไทยมีความมั่นคง มั่งคั่ง ยั่งยืน เป็นประเทศที่พัฒนาแล้ว ด้วยการพัฒนาตามหลักปรัชญาของเศรษฐกิจพอเพียง ตามวิสัยทัศน์และเป้าหมายที่กำหนดไว้ในยุทธศาสตร์ชาติ โดยมีการปลูกฝังค่านิยมและวัฒนธรรมที่ดีด้านคุณธรรม จริยธรรม ส่งเสริมค่านิยมที่ถูกต้อง การปรับเปลี่ยนกระบวนการทางความคิดของข้าราชการ บุคลากร
และเจ้าหน้าที่ของรัฐ ให้คำนึงถึงผลประโยชน์ของชาติ และเน้นประชาชนเป็นศูนย์กลาง โดยกระทรวงสาธารณสุขได้ประกาศใช้แผนแม่บทส่งเสริมคุณธรรมกระทรวงสาธารณสุข ฉบับที่ 1 (พ.ศ.2559-2564) เพื่อใช้เป็นกลไกในการขับเคลื่อนคุณธรรมจริยธรรมในกระทรวงสาธารณสุข ภายใต้คุณธรรม พอเพียง วินัย สุจริต จิตอาสา ในการเสริมสร้างระบบคุณธรรมของกระทรวงสาธารณสุขให้เข้มแข็ง บนฐานคิดการยึดถือประโยชน์ของประเทศชาติเหนือกว่าประโยชน์ส่วนตนนำสู่การเป็นกระทรวงคุณธรรม และค่านิยม MOPH เพื่อให้เกิดสังคมคุณธรรมแบบระเบิดจากข้างในที่มีความยั่งยืน
“ปัจจัยสำคัญในการเสริมสร้างระบบคุณธรรมของสำนักงานปลัดกระทรวงสาธารณสุข ให้เข้มแข็งและขับเคลื่อนกระทรวงสาธารณสุขให้เป็นองค์กรคุณธรรมต้นแบบอย่างยั่งยืน โดยบุคลากรที่เป็นแบบอย่างด้านคุณธรรม พอเพียง วินัย สุจริต จิตอาสา และค่านิยม MOPH ในการปฏิบัติหน้าที่ดูแลประชาชน” นายแพทย์สุขุมกล่าว
ทั้งนี้ โครงการฯ จัดขึ้นเพื่อแลกเปลี่ยนเรียนรู้ทางวิชาการและขับเคลื่อนการส่งเสริมคุณธรรมจริยธรรม บุคลากรของหน่วยงานในสังกัดสำนักงานปลัดกระทรวงสาธารณสุข กิจกรรมโครงการฯ ประกอบด้วย กิจกรรม “Good Guy 2020” มีบุคลากรได้รับรางวัลทั้งสิ้น 29 ราย จาก 21 หน่วยงาน และกิจกรรมการจัดทำคลิปวีดิทัศน์นำเสนอผลงานองค์กร โดยมีหน่วยงานที่ร่วมกิจกรรม 24 หน่วยงาน ได้รับรางวัล 5 หน่วยงาน และได้รับเกียรติบัตรแสดงความขอบคุณที่เข้าร่วมกิจกรรม 19 หน่วยงาน เป็นการสร้างขวัญกำลังใจให้บุคลากรและหน่วยงานในสังกัด

ที่มา : https://www.thaigov.go.th/news/contents/details/34727