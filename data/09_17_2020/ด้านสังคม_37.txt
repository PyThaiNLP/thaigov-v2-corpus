รัฐบาลไทย-ข่าวทำเนียบรัฐบาล-อนุทิน เตือนอย่าหลงเชื่อคำกล่าวอ้างช่วยบรรจุเป็นข้าราชการรุ่นโควิด


วันอังคารที่ 1 กันยายน 2563
อนุทิน เตือนอย่าหลงเชื่อคำกล่าวอ้างช่วยบรรจุเป็นข้าราชการรุ่นโควิด
รองนายกรัฐมนตรีและรัฐมนตรีว่าการกระทรวงสาธารณสุข เตือนลูกจ้าง พนักงาน สังกัดกระทรวงสาธารณสุข อย่าหลงเชื่อคำกล่าวอ้างว่าจะช่วยเหลือให้บรรจุเป็นข้าราชการรุ่นโควิด ย้ำมีกระบวนการคัดเลือกที่โปร่งใส ตรวจสอบได้ หากพบจะดำเนินการตามกฎหมายอย่างเด็ดขา
รองนายกรัฐมนตรีและรัฐมนตรีว่าการกระทรวงสาธารณสุข เตือนลูกจ้าง พนักงาน สังกัดกระทรวงสาธารณสุข อย่าหลงเชื่อคำกล่าวอ้างว่าจะช่วยเหลือให้บรรจุเป็นข้าราชการรุ่นโควิด ย้ำมีกระบวนการคัดเลือกที่โปร่งใส ตรวจสอบได้ หากพบจะดำเนินการตามกฎหมายอย่างเด็ดขาด
วันนี้ (1 กันยายน 2563) ที่ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข ให้สัมภาษณ์ว่า ได้รับทราบข่าวว่ามีการแอบอ้างชื่อตนและผู้บริหารเรียกรับเงินเพื่อแลกกับการบรรจุเป็นข้าราชการกรณีพิเศษในสถานการณ์โรคโควิด 19 จึงขอเตือนว่า เรื่องนี้ไม่เป็นความจริง อย่าหลงเชื่อเด็ดขาด หากผู้ใดพบการทุจริตให้ส่งหลักฐาน และแจ้งไปยังโรงพยาบาลศูนย์ โรงพยาบาลทั่วไป สำนักงานสาธารณสุขจังหวัด หรือส่วนกลาง เพื่อให้ตรวจสอบและเอาผิดกับผู้กระทำการดังกล่าว เนื่องจากการบรรจุข้าราชการมีกระบวนการคัดเลือกที่โปร่งใส สามารถตรวจสอบได้ทุกกระบวนการ โดยหน่วยงานคัดเลือกตามฐานข้อมูลบุคลากรที่เสนอ ครม. อนุมัติ ซึ่งส่วนกลางจะตรวจสอบคุณสมบัติเบื้องต้นตามรายชื่อที่ขอ ครม. และส่งให้หน่วยงานส่วนภูมิภาคตรวจสอบอีกครั้งเพื่อดำเนินการคัดเลือกผู้มีคุณสมบัติครบ ก่อนส่งกลับให้ส่วนกลางออกคำสั่งบรรจุ
“ขอเตือนว่า การแอบอ้างชื่อนั้นเป็นความผิดร้ายแรง หากพบเห็นให้แจ้งมาที่ตนได้ ซึ่งจะดำเนินการตามกฎหมายอย่างเด็ดขาด ไม่มีการละเว้น ขอให้อย่าหลงเชื่อการกระทำดังกล่าว ไม่มีกระบวนที่สอดไส้รายชื่อได้” นายอนุทินกล่าว
*************************** 1 กันยายน 2563

ที่มา : https://www.thaigov.go.th/news/contents/details/34745