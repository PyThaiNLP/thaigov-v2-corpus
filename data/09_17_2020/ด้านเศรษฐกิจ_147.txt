รัฐบาลไทย-ข่าวทำเนียบรัฐบาล-“พุทธิพงษ์” เยี่ยมชมความคืบหน้าโครงการเด่น “ดีอีเอส” ในพื้นที่ EEC


วันศุกร์ที่ 11 กันยายน 2563
“พุทธิพงษ์” เยี่ยมชมความคืบหน้าโครงการเด่น “ดีอีเอส” ในพื้นที่ EEC
“พุทธิพงษ์” เยี่ยมชมความคืบหน้าโครงการเด่น “ดีอีเอส” ในพื้นที่ EEC
“พุทธิพงษ์ ปุณณกันต์” รมว.ดีอีเอส นำคณะผู้บริหารกระทรวงฯ และหน่วยงานในสังกัด เยี่ยมชมโครงการเด่นในพื้นที่ EEC ทั้งความคืบหน้าโครงการเด่นศูนย์ทดสอบเทคโนโลยี 5G ที่ ม.เกษตรศาสตร์ ศรีราชา ห้องฝึกอบรมสถาบันพัฒนาศักยภาพด้านดิจิทัลเพื่ออีอีซี (DAT) โครงการ ASEAN Digital Hub และโครงการไทยแลนด์ ดิจิทัล วัลเล่ย์
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วานนี้ (10 ก.ย. 63) ได้นำคณะผู้บริหารกระทรวงฯ รวมถึงหน่วยงานในสังกัด เยี่ยมชมโครงการเด่นของดีอีเอส ที่เริ่มมีความคืบหน้าในการจัดตั้งและก่อสร้างแล้วในเขตพื้นที่อีอีซี ซึ่งคาดหวังให้เป็นการนำร่องสร้างความเชื่อมั่นดึงดูดการลงทุนด้านเทคโนโลยีใหม่ๆ และอุตสาหกรรมแห่งอนาคตเข้าสู่ประเทศไทย
โดยเดินทางไปเยี่ยมชมศูนย์ทดสอบเทคโนโลยี 5G (5G Testbed) พร้อมเข้าร่วมพิธีเปิด DAT Co-Working Space และห้องฝึกอบรมสถาบันพัฒนาศักยภาพด้าน Digital เพื่อ EEC หรือ Digital Academy Thailand (DAT) ณ มหาวิทยาลัยเกษตรศาสตร์ วิทยาเขตศรีราชา ซึ่งเป็นความร่วมมือระหว่าง ดีป้า และมหาวิทยาลัยเกษตรศาสตร์ ศรีราชา มุ่งเน้นการพัฒนาศักยภาพแรงงานดิจิทัลรองรับพื้นที่อีอีซี
สำหรับ 5G Testbed แห่งนี้ จัดตั้งขึ้นบนหลักการการใช้โครงสร้างพื้นฐานร่วมกัน เพื่อสร้างความร่วมมือกับหลายภาคส่วนในการนำคลื่นความถี่ 5G มาประยุกต์ใช้งานจริงในรูปแบบต่างๆ (Use cases) ให้เป็นรูปธรรม เพื่อให้ประเทศไทยได้ใช้ประโยชน์จาก 5G ทันและเทียบได้กับประเทศต่างๆ ในภูมิภาค ปัจจุบันได้รับใบอนุญาตใน 3 คลื่นความถี่ ได้แก่ 2.4 GHz,  26 GHz และ 28 GHz โดยศูนย์แห่งนี้ ยังเป็นแหล่งศึกษานอกห้องเรียนของคณาจารย์ และนิสิต และสามารถต่อยอดสู่การพัฒนากำลังคนในพื้นที่อีอีซีอีกด้วย
ทางด้าน Use Case ที่มหาวิทยาลัยฯ ได้ดำเนินการ ครอบคลุม 1.ด้านเกษตรและอาหาร โดยการพัฒนาเทคโนโลยีสมัยใหม่ทางการเกษตรตั้งแต่การผลิตจนถึงการแปรรูป นำเทคโนโลยี 5G มาใช้พัฒนา Use Case ตั้งแต่กระบวนการผลิตทั้งพืชและสัตว์ อาทิ ระบบตรวจวัดสภาพแวดล้อมในการปลูกพืชหรือเลี้ยงสัตว์
2.อุตสาหกรรม การท่องเที่ยว และการขนส่ง ที่นำ 5G มาใช้ที่เกี่ยวข้องตั้งแต่การพัฒนาระบบการผลิตอัจฉริยะ การพัฒนาหุ่นยนต์เพื่อการผลิตควบคุมได้จากระยะไกล การจัดการของเสียในโรงงานอุตสาหกรรม การจัดการระบบขนส่งอัตโนมัติในคลังสินค้า และ 3. การศึกษา พัฒนาเครื่องมือเพื่อช่วยในการเรียนการสอน เช่นการใช้ AR/VR เป็นเครื่องมือประกอบการสอน หรือหลักสูตรออนไลน์ต่าง ๆ ในรูปแบบ 4K หรือ 8K
ปัจจุบันศูนย์ทดสอบ 5G ซึ่งดีอีเอส ริเริ่มจัดตั้งขึ้นแห่งนี้ ได้มีการสร้างความร่วมมือและขอทุนวิจัยจากหน่วยงานภายนอก เช่น จาก กสทช. เพื่อจัดทำห้องอบรม 5G VR โดยร่วมกับบริษัท ทีโอที จำกัด (มหาชน) และยังมีงานวิจัยจากนักวิจัยที่กำลังดำเนินการเพื่อทำการทดลองทดสอบในพื้นที่ Sand box
นอกจากนี้ ได้เยี่ยมชมโครงการ ASEAN Digital Hub ซึ่งตั้งอยู่ในโครงการ  EECd (Digital Park Thailand) โดยเป็นโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ มีวัตถุประสงค์เพื่อ ขยายโครงข่ายเชื่อมโยงระหว่างประเทศของไทยกับต่างประเทศให้มีความจุเพิ่มขึ้น เพื่อรองรับการใช้งานดิจิทัล ของประชาชน ภาครัฐ และภาคธุรกิจ และรองรับการเติบโตทางเศรษฐกิจของไทยให้เป็นศูนย์กลางธุรกิจของอาเซียนในยุคดิจิทัล
และเยี่ยมชมโครงการ Thailand Digital Valley ซึ่งเป็นการขยายผลจากแนวคิดการจัดตั้งสถาบันไอโอที (IoT Institute) เดิม บนพื้นที่ 30 ไร่ ใน EECd (Digital Park Thailand) เพื่อดึงดูด สร้างแรงจูงใจ สร้างความเชื่อมั่น ให้เกิดการลงทุนในพื้นที่ EECd โดยมีวัตถุประสงค์เพื่อผนึกกำลังความร่วมมือดำเนินงานร่วมกันระหว่างภาคเอกชน ภาคการศึกษา สถาบัน และภาครัฐ สร้าง Digital Ecosystem และ Open Platform สำหรับ Startups ทั้งในและต่างประเทศ ตลอดจนส่งเสริม สนับสนุนการออกแบบสินค้าและบริการดิจิทัลของธุรกิจชั้นนำ และ Startups รวมทั้งฃพัฒนาอุตสาหกรรมดิจิทัลแห่งอนาคต (New S-curve Digital Industry) ให้เกิดขึ้นในประเทศไทย โดยมุ่งเน้นอุตสาหกรรมไอโอที หุ่นยนต์ ระบบอัตโนมัติ ระบบอัจฉริยะ และระบบประมวลผลข้อมูลขนาดใหญ่ เพื่อสร้างขีดความสามารถในการแข่งขัน
****************

ที่มา : https://www.thaigov.go.th/news/contents/details/34998