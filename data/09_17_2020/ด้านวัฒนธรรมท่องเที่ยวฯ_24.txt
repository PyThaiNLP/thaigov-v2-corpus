รัฐบาลไทย-ข่าวทำเนียบรัฐบาล-วธ. เชิญชวนนายกรัฐมนตรี-ครม. ชมกิจกรรมรณรงค์ “เนื่องในวันพิพิธภัณฑ์ไทย ครบรอบ ๑๔๖ ปี” นำเสนอองค์ความรู้พิพิธภัณฑ์ : เข้าถึงได้ สนุก ทันสมัย


วันอังคารที่ 15 กันยายน 2563
วธ. เชิญชวนนายกรัฐมนตรี-ครม. ชมกิจกรรมรณรงค์ “เนื่องในวันพิพิธภัณฑ์ไทย ครบรอบ ๑๔๖ ปี” นำเสนอองค์ความรู้พิพิธภัณฑ์ : เข้าถึงได้ สนุก ทันสมัย
วธ. เชิญชวนนายกรัฐมนตรี-ครม. ชมกิจกรรมรณรงค์ “เนื่องในวันพิพิธภัณฑ์ไทย ครบรอบ ๑๔๖ ปี”
นำเสนอองค์ความรู้พิพิธภัณฑ์ : เข้าถึงได้ สนุก ทันสมัย
จัดแสดงหุ่นหลวงโบราณ – พิพิธภัณฑ์เสมือนจริง – กิจกรรมส่งเสริมการเรียนรู้ไม่จำกัดเวลา
เมื่อวันที่ ๑๕ กันยายน ๒๕๖๓ ก่อนการประชุมคณะรัฐมนตรี ที่ตึกสันติไมตรี ทำเนียบรัฐบาล นายอิทธิพล      คุณปลื้ม รัฐมนตรีว่าการกระทรวงวัฒนธรรม (รมว.วธ.) พร้อมด้วย นายกฤษศญพงษ์ ศิริ ปลัดกระทรวงวัฒนธรรม     นายประทีป เพ็งตะโก อธิบดีกรมศิลปากร ผู้บริหารกระทรวงวัฒนธรรมและภาคีเครือข่ายด้านวัฒนธรรม ร่วมให้การต้อนรับ ฯพณฯ พลเอก ประยุทธ์ จันทร์โอชา นายกรัฐมนตรี คณะรัฐมนตรีและสื่อมวลชน พร้อมนำชมกิจกรรมรณรงค์ประชาสัมพันธ์เนื่องในวันพิพิธภัณฑ์ไทย พุทธศักราช ๒๕๖๓ อาทิ การแสดงหุ่นหลวง การนำเสนอผลสัมฤทธิ์ในการนำโบราณวัตถุไทยในต่างประเทศกลับคืนสู่มาตุภูมิ งานเทคโนโลยีในพิพิธภัณฑ์และกิจกรรมส่งเสริมการเรียนรู้ในพิพิธภัณฑ์โดยเยาวชน
นายอิทธิพล กล่าวว่า ตามมติคณะรัฐมนตรีเห็นชอบให้วันที่ ๑๙ กันยายนของทุกปี เป็นวันพิพิธภัณฑ์ไทย เพื่อน้อมรำลึกถึงพระมหากรุณาธิคุณในพระบาทสมเด็จพระจุลจอมเกล้าเจ้าอยู่หัว ที่พระราชทานพิพิธภัณฑสถานสำหรับประชาชนเป็นครั้งแรก กระทรวงวัฒนธรรม (วธ.) โดยกรมศิลปากร ในฐานะหน่วยงานที่มีภารกิจในการจึงได้จัดกิจกรรมเนื่องในวันพิพิธภัณฑ์ไทยขึ้นในโอกาสครบรอบ “๑๔๖ ปี กิจการพิพิธภัณฑ์ไทย” ภายใต้แนวคิด “พิพิธภัณฑ์ เข้าถึงได้ สนุก และทันสมัย” (Learning by Playing) มีกิจกรรมต่าง ๆ ที่น่าสนใจ ประกอบด้วย    ๑. พิพิธภัณฑ์ “เข้าถึงได้” : โดยนำหุ่นวังหน้า หนึ่งในโบราณวัตถุสำคัญของพิพิธภัณฑสถานแห่งชาติ พระนคร มาจัดแสดงนอกพิพิธภัณฑ์ พร้อมทั้งนำการแสดงหุ่นหลวงซึ่งได้รับการฟื้นฟูองค์ความรู้ด้านงานช่างจากโบราณวัตถุต้นแบบและการแสดง มาจัดแสดงให้ได้ชม
๒. พิพิธภัณฑ์ “สนุก” : นำเสนอกิจกรรมส่งเสริมการเรียนรู้สำหรับเยาวชนที่เป็นมากกว่าแค่การบรรยายและ  นำชม ได้แก่ กิจกรรมรถพิพิธภัณฑ์สัญจรไปยังสถานศึกษาต่าง ๆ การจัดทำสื่อการเรียนรู้ด้วยตนเองสำหรับเยาวชน และกิจกรรมเสริมความรู้จากนิทรรศการพิเศษ “ศิลปวิทยาการจากสาส์นสมเด็จ” โดยนำเนื้อหาบางส่วนที่น่าสนใจในนิทรรศการมาออกแบบเป็นกิจกรรมสร้างประสบการณ์การรับรู้ให้แก่เยาวชน เช่น กิจกรรม work shop การทำของที่ระลึกด้วยแม่พิมพ์รูปโบราณวัตถุ การทำเหรียญแบบทวารวดีและการออกแบบสร้างสรรค์ตาลปัตร โดยจะจัดขึ้นระหว่างวันที่ ๒๓ - ๒๗ กันยายน ๒๕๖๓ ณ พิพิธภัณฑสถานแห่งชาติ พระนคร
๓. พิพิธภัณฑ์ “ทันสมัย” : นำเสนอนวัตกรรมพิพิธภัณฑ์ในรูปแบบพิพิธภัณฑ์เสมือนจริง (Virtual Museum) ผ่านทาง http://www.virtualmuseum.finearts.go.th โดยผู้ชมจะได้เห็นภาพการจัดแสดงไปพร้อม ๆ กับได้รับความรู้ เสมือนอยู่ในพิพิธภัณฑ์นั้นจริง ๆ และการนำเสนอภาพโบราณวัตถุชิ้นสำคัญแบบ ๓๖๐ องศา ซึ่งพิพิธภัณฑ์ทั่วโลกได้นำเทคโนโลยีนี้มาใช้ในการนำเสนอ Collections ของตน ขณะเดียวกันยังมีการนำเสนอผลสำเร็จในการติดตามทวงคืนโบราณวัตถุของไทยในต่างประเทศคืนสู่มาตุภูมิ กรณีประเทศสหรัฐอเมริกาจะส่งทับหลังจากปราสาทหนองหงส์ จังหวัดบุรีรัมย์ และทับหลังจากปราสาทเขาโล้น จังหวัดสระแก้ว คืนแก่ประเทศไทยในปี ๒๕๖๔
นอกจากนี้ มีการจัดกิจกรรมส่งเสริมการเรียนรู้ไม่จำกัดเวลา พิพิธภัณฑ์ All Day All Night นอกเหนือไปจากการจัดแสดงยามปกติ โดยตลอดทั้งวันมีการจัดเสวนาในหัวข้อ “ความเสมอภาคบนความหลากหลาย” ระหว่างวันที่ ๑๕ - ๑๙ กันยายน ๒๕๖๓ ณ ห้องประชุมอาคารดำรงราชานุภาพ พิพิธภัณฑสถานแห่งชาติ พระนคร และในช่วงค่ำ ระหว่างวันที่ ๑๖ – ๑๘ กันยายน ๒๕๖๓ มีการจัดกิจกรรม Night @ Museum “จิบน้ำชายามเย็น ตามรอยสาส์นสมเด็จ ณ วังหน้า” โดยจำลองบรรยากาศย้อนยุคสมัยรัชกาลที่ ๕ ถึงรัชกาลที่ ๗ อันเป็นยุคกำเนิดพิพิธภัณฑสถานสำหรับพระนครด้วย
---------------------------

ที่มา : https://www.thaigov.go.th/news/contents/details/35099