รัฐบาลไทย-ข่าวทำเนียบรัฐบาล-อนุชา มอบกรมประชาสัมพันธ์ ถ่ายทอดฟุตบอลไทยลีกออกอากาศทาง NBT2HD กระตุ้นกระแสบอลไทย ย้ำให้เป็นกลางในการนำเสนอข่าวสาร


วันพุธที่ 2 กันยายน 2563
พิมพ์
อนุชา มอบกรมประชาสัมพันธ์ ถ่ายทอดฟุตบอลไทยลีกออกอากาศทาง NBT2HD กระตุ้นกระแสบอลไทย ย้ำให้เป็นกลางในการนำเสนอข่าวสาร
อนุชา มอบกรมประชาสัมพันธ์ ถ่ายทอดฟุตบอลไทยลีกออกอากาศทาง NBT2HD กระตุ้นกระแสบอลไทย ย้ำให้เป็นกลางในการนำเสนอข่าวสาร
วันนี้ (2 กันยายน 2563) เวลา 09.30 น. ณ ห้องรับรองสำนักงานรัฐมนตรีประจำสำนักนายกรัฐมนตรี ชั้น 2 ตึกบัญชาการ 1 ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี หารือเรื่องการถ่ายทอดฟุตบอลไทยลีกผ่านสถานีวิทยุโทรทัศน์แห่งประเทศไทย (NBT2HD) ร่วมกับ พลโท สรรเสริญ แก้วกำเนิด อธิบดีกรมประชาสัมพันธ์  และคณะผู้บริหารบริษัท เซ้นส์ เอนเตอร์เทนเมนท์ จำกัด โดยจะมีการเผยแพร่ออกอากาศฯ นัดแรกในวันที่ 31 ตุลาคม 2563 เป็นต้นไป จนถึงวันที่ 14 มีนาคม 2564
รัฐมนตรีประจำสำนักนายกรัฐมนตรีกล่าวถึงการถ่ายทอดสดฟุตบอลไทยฯ ครั้งนี้ ถือเป็นบทบาทใหม่ที่สถานีวิทยุโทรทัศน์ของหน่วยงานภาครัฐได้รับอนุญาตจากเจ้าของลิขสิทธิ์ในการนำออกอากาศทางทีวี แสดงให้เห็นว่าภาครัฐให้ความสำคัญ และสนับสนุนวงการฟุตบอลและกีฬาทุกประเภทอย่างจริงจังมาโดยตลอด ซึ่งปัจจุบันวงการฟุตบอลได้รับผลกระทบอย่างหนัก ภายหลังจากสถานการณ์แพร่ระบาดของเชื้อไวรัสโควิด-19 ส่งผลให้การแข่งขันฟุตบอลทุกรูปแบบถูกระงับ รวมถึงธุรกิจที่เกี่ยวข้องกับฟุตบอลได้รับผลกระทบอย่างหนัก ทำให้รายได้ภาพรวมทางเศรษฐกิจจากกีฬาฟุตบอลลดลงร้อยละ 20-30
พร้อมกล่าวแสดงความเป็นห่วงต่อวงการฟุตบอลไทย ที่ขาดรายได้หลักจากการจัดกิจกรรมการแข่งขันต่าง ๆ รวมถึงแสดงความเป็นห่วงต่อกีฬาฟุตบอลในระดับท้องถิ่น ซึ่งกำลังถูกลดความนิยมจากสถานการณ์โควิด-19 ทั้งนี้ ในส่วนของการถ่ายทอดสดฟุตบอลไทยลีกทาง NBT2HD  รัฐมนตรีประจำสำนักนายกรัฐมนตรีได้มอบหมายให้กรมประชาสัมพันธ์ไปศึกษาข้อมูลเพิ่มเติม เพื่อให้ประชาชนได้รับผลประโยชน์สูงสุดจากการดูฟุตบอล พร้อมกับเน้นย้ำว่าทีวีของรัฐต้องยึดถือความเป็นกลางในการนำเสนอข้อมูลผ่านรายการต่าง ๆ ด้วย

ที่มา : https://www.thaigov.go.th/news/contents/details/34751