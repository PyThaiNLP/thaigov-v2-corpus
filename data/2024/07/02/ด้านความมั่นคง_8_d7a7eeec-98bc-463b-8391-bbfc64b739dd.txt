รัฐบาลไทย-ข่าวทำเนียบรัฐบาล-มท.4 ลงพื้นที่ติดตามการขับเคลื่อน "โคก หนอง นา" บ้านคอกวัว อำเภอเมืองนครราชสีมา จังหวัดนครราชสีมา


วันอังคารที่ 2 กรกฎาคม 2567
02/07/2567
พิมพ์
มท.4 ลงพื้นที่ติดตามการขับเคลื่อน "โคก หนอง นา" บ้านคอกวัว อำเภอเมืองนครราชสีมา จังหวัดนครราชสีมา
มท.4 ลงพื้นที่ติดตามการขับเคลื่อน "โคก หนอง นา" บ้านคอกวัว อำเภอเมืองนครราชสีมา จังหวัดนครราชสีมา
เมื่อวันที่ 1 กรกฎาคม 2567 เวลา 15.00 น. นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย และคณะ ลงพื้นที่ติดตามการขับเคลื่อนโครงการศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” แปลงของนายณรงค์ บวชสันเทียะ บ้านคอกวัว หมู่ที่ 6 ตำบลหนองกระทุ่ม อำเภอเมืองนครราชสีมา จังหวัดนครราชสีมา โดยมีนายวิจิตร กิจวิรัตน์ รองผู้ว่าราชการจังหวัดนครราชสีมา พร้อมด้วย นางสาวพุทธิมาลย์ เชียรพิมาย พัฒนาการจังหวัดนครราชสีมา นางสุทิน ชาติพุดซา นายกองค์การบริหารส่วนตำบลหนองกระทุ่ม นายศักดิ์ชัย ชาติพุดซา ประธานสมาคมกำนันผู้ใหญ่บ้านจังหวัดนครราชสีมา ส่วนราชการ ผู้นำท้องที่/ท้องถิ่น เครือข่ายโคกหนองนา และประชาชนชาวตำบลหนองกระทุ่ม ร่วมให้ต้อนรับ
ด้าน นายณรงค์ บวชสันเทียะ ครัวเรือนต้นแบบโคก หนอง นา ประจำปี 2565 ได้รายงานว่า ตนเองได้เข้าร่วมโครงการฯ โคก หนอง นา ซึ่งดำเนินการในพื้นที่ขนาด 3 ไร่ ปัจจุบันได้มีการขยายผลต่อยอดกิจกรรมให้กลายเป็นแหล่งเรียนรู้ด้านเกษตรผสมผสาน เป็นแหล่งเรียนรู้และให้บริการด้านการอบสมุนไพรให้แก่ผู้สนใจ การปลูกไม้ 3 อย่าง ประโยชน์ 4 อย่าง และสร้างรายได้จากการปลูกผักสวนครัว การทำปุ๋ยหมักอินทรีย์ การเลี้ยงไก่ไข่ เป็ด และแปรรูปผลิตภัณฑ์เพื่อนำมาจำหน่าย โดยร่วมกับเครือข่ายโคก หนอง นา และชาวบ้านจัดตลาดวิถีถิ่นชุมชนคนคอกวัวเพื่อเป็นช่องทางการจำหน่ายแลกเปลี่ยนสินค้าเป็นประจำทุกสัปดาห์
ทั้งนี้ นายเกรียง กัลป์ตินันท์ รัฐมนตรีช่วยว่าการกระทรวงมหาดไทย ได้กล่าวชื่นชมในความตั้งใจ และความสามามัคคีของเจ้าของแปลง ชุมชน และผู้นำในพื้นที่ที่ได้น้อมนำหลักปรัชญาของเศรษฐกิจพอเพียงมาปรับประยุกต์ใช้จนเกิดผลสำเร็จเป็นรูปธรรม รวมทั้งได้บูรณาการบ้าน วัด โรงเรียน ราชการ ส่งเสริมเด็ก ๆ เยาวชนให้อนุรักษ์วัฒนธรรมประเพณีพื้นถิ่นให้ดำรงอยู่เป็นอัตลักษณ์ประจำถิ่นสืบไป
จากนั้น มท.4 และคณะ ได้เยี่ยมชมฐานเรียนเรียนรู้ ตลาดจำหน่ายผลผลิต ผลิตภัณฑ์ชุมชน ผลิตภัณฑ์ OTOP ผลิตภัณฑ์จากแปลงโคก หนอง นา และกิจกรรมภายในบริเวณแปลงศูนย์เรียนรู้ฯ โคก หนอง นา พร้อมร่วมปลูกกล้าไม้พะยูง เพื่อเป็นเกียรติแก่เจ้าของแปลงโคก หนอง นา

ที่มา : https://www.thaigov.go.th/news/contents/details/85288