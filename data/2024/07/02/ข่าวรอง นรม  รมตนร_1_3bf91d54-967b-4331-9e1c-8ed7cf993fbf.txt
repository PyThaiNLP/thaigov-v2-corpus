รัฐบาลไทย-ข่าวทำเนียบรัฐบาล-'จิราพร' ลุยโคราช ติดตาม '2 กองทุนหมู่บ้าน' เล็งยกระดับให้ทันสมัย แก้จนอย่างยั่งยืน


วันจันทร์ที่ 1 กรกฎาคม 2567
01/07/2567
พิมพ์
'จิราพร' ลุยโคราช ติดตาม '2 กองทุนหมู่บ้าน' เล็งยกระดับให้ทันสมัย แก้จนอย่างยั่งยืน
'จิราพร' ลุยโคราช ติดตาม '2 กองทุนหมู่บ้าน' เล็งยกระดับให้ทันสมัย แก้จนอย่างยั่งยืน
เวลา 10.30 น. วันที่ 1 กรกฎาคม  2567 นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะรัฐมนตรีกำกับดูแลสำนักงานกองทุนหมู่บ้านและชุมชนเมืองแห่งชาติ และที่ปรึกษาคณะกรรมการกองทุนหมู่บ้านและชุมชนเมืองแห่งชาติ ลงพื้นที่ตรวจราชการและติดตามการดำเนินงานของกองทุนหมู่บ้าน ณ กองทุนหมู่บ้านตะขบ หมู่ที่ 1 ตำบลตะขบ อำเภอปักธงชัย จังหวัดนครราชสีมา โดยมีผู้อำนวยการสำนักงานกองทุนหมู่บ้านและชุมชนเมืองแห่งชาติ คณะกรรมการกองทุนหมู่บ้านตะขบ รวมถึงนายนรเสฎฐ์ ศิริโรจนกุล สมาชิกสภาผู้แทนราษฎร นครราชสีมา เขต 12 ร่วมต้อนรับรัฐมนตรีและคณะ
นางสาวจิราพร กล่าวว่า นโยบายกองทุนหมู่บ้านและชุมชนเมืองแห่งชาติ เป็นนโยบายสำคัญในการขับเคลื่อนและกระตุ้นเศรษฐกิจในระดับฐานรากของประเทศ ซึ่งดำเนินการมาตั้งแต่ปี 2544 ซึ่งปัจจุบันมีกองทุนหมู่บ้านและชุมชนเมืองเกือบ 80,000 กองทุน โดยนโยบายกองทุนหมู่บ้านมุ่งเน้นเสริมสร้างกระบวนการพึ่งพาตนเองภายในหมู่บ้านและชุมชน ให้ประชาชนร่วมกันเป็นผู้กำหนดอนาคต และแนวทางการบริหารจัดการ ตามภูมิปัญญาจนเกิดการเรียนรู้ และการพัฒนาทางความคิด ซึ่งจะช่วยเสริมสร้างศักยภาพและความเข้มแข็งทางเศรษฐกิจให้ชุมชนด้วย
นางสาวจิราพร ย้ำว่า ในฐานะรัฐมนตรีกำกับดูแลสำนักงานกองทุนหมู่บ้านฯ อยู่ระหว่างการกำหนดแผนงานเพื่อให้เกิดการประเมินผลการดำเนินงานและพัฒนาอาชีพให้แก่สมาชิก จนนำไปสู่การแก้ไขปัญหาความยากจนอย่างเป็นรูปธรรมและยั่งยืนในอนาคต
จากนั้นเวลา 14.30 น. วันเดียวกัน นางสาวจิราพร และคณะเดินทางต่อไปยังกองทุนหมู่บ้านพูนทรัพย์พัฒนา หมู่ที่ 11 ตำบลสุขไพบูลย์ อำเภอเสิงสาง จังหวัดนครราชสีมา  โดยมีผู้อำนวยการสำนักงานกองทุนหมู่บ้านและชุมชนเมืองแห่งชาติ คณะกรรมการกองทุนหมู่บ้านพูนทรัพย์พัฒนา และนายอาทิตย์ หวังศุภกิจโกศล สมาชิกสภาผู้แทนราษฎร นครราชสีมา เขต 11 ร่วมต้อนรับรัฐมนตรีและคณะ
นางสาวจิราพร กล่าวย้ำว่า รัฐบาลปัจจุบันให้ความสำคัญกับกองทุนหมู่บ้าน ในการเป็นองค์กรภายในชุมชน เพื่อการขับเคลื่อนนโยบายต่างๆ ที่สำคัญของรัฐบาล รวมถึงการแก้หนี้นอกระบบ พร้อมกันนี้ได้กล่าวขอบคุณทุกภาคส่วนที่เกี่ยวข้องในการขับเคลื่อนและเป็นกลไกสำคัญในการดำเนินงานตาม "นโยบายกองทุนหมู่บ้านและชุมชนเมืองแห่งชาติ" ให้สัมฤทธิ์วัตถุประสงค์ของกองทุนหมู่บ้าน
ทั้งนี้ ข้อมูลจากสำนักงานกองทุนหมู่บ้านและชุมชนเมืองแห่งชาติ ชี้ว่ากองทุนหมู่บ้านและชุมชนเมือง จังหวัดนครราชสีมา ที่ได้รับการจดทะเบียนเป็นนิติบุคคลมีอยู่ทั้งสิ้น 3,924 กองทุน โดยรัฐบาลสนับสนุนเงินทุนหมุนเวียนให้สำหรับการปล่อยกู้ที่จำนวน 8,627,800,000 บาท (แปดพันหกร้อยยี่สิบเจ็ดล้านแปดแสนบาทถ้วน)

ที่มา : https://www.thaigov.go.th/news/contents/details/85242