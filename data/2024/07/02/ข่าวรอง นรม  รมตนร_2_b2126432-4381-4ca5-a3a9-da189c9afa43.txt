รัฐบาลไทย-ข่าวทำเนียบรัฐบาล-​เกษตรกรโคราชใจฟู  “จิราพร” ลงพื้นที่ตรวจราชการติดตามการจัดการน้ำ รับฟังแนวทางพัฒนาเกษตรกรรม


วันจันทร์ที่ 1 กรกฎาคม 2567
01/07/2567
พิมพ์
​เกษตรกรโคราชใจฟู  “จิราพร” ลงพื้นที่ตรวจราชการติดตามการจัดการน้ำ รับฟังแนวทางพัฒนาเกษตรกรรม
​เกษตรกรโคราชใจฟู  “จิราพร” ลงพื้นที่ตรวจราชการติดตามการจัดการน้ำ รับฟังแนวทางพัฒนาเกษตรกรรม
เมื่อเวลาประมาณ 17.00 น. วันจันทร์ที่ 1 กรกฎาคม 2567 นางสาวจิราพร สินธุไพร รัฐมนตรีประจำสำนักนายกรัฐมนตรี ลงพื้นที่ ตรวจราชการในเขตพื้นที่อำเภอหนองบุญมาก ณ อ่างเก็บน้ำบ้านหนองตะไก้ ตำบลหนองตะไก้ อำเภอหนองบุญมาก จังหวัดนครราชสีมา โดยมีนายพิชาญ ตราผักแว่น นายอำเภอหนองบุญมาก ตลอดจนเจ้าหน้าที่ส่วนราชการและประชาชน รวมถึงนายอาทิตย์ หวังศุภกิจโกศล สมาชิกสภาผู้แทนราษฎร จังหวัดนครราชสีมา เขต 11 และนายอภิชา เลิศพชรกมล สมาชิกสภาผู้แทนราษฎร จังหวัดนครราชสีมา เขต 10 ร่วมให้การต้อนรับ
นางสาวจิราพรฯ รับทราบรายงานสถานการณ์การบริหารจัดการน้ำเพื่อการทำเกษตรในพื้นที่จากนายพิชาญ ตราผักแว่น นายอำเภอหนองบุญมาก ที่ระบุว่า อำเภอหนองบุญมากห่างจากจังหวัดนครราชสีมา ประมาณ 54 กิโลเมตร ครอบคลุมพื้นที่ 369,000 ไร่ คิดเป็นร้อยละ 2.26 ของจังหวัด มีประชากรทั้งสิ้นกว่า  60,470 คน โดยอาชีพหลักของชาวอำเภอหนองบุญมาก คืออาชีพด้านเกษตรกรรม อาทิ การปลูกมันสำปะหลัง การปลูกข้าว และการปลูกอ้อย
อย่างไรก็ดี อ่างเก็บน้ำหนองตะไก้ ที่มีพื้นที่กว่า 297 ไร่ โดยประมาณซึ่งต้องใช้รองรับน้ำเพื่อการเกษตรของประชาชนในพื้นที่องค์การบริหารส่วนตำบลหนองตะไก้ และพื้นที่ใกล้เคียง กำลังประสบปัญหาขาดแคลนน้ำเพื่อการอุปโภคบริโภคและการเกษตร ทั้งนี้ นายอำเภอหนองบุญมากได้แสดงความประสงค์ขอรับการสนับสนุนงบประมาณจากกรมทรัพยากรน้ำในการดำเนินโครงการก่อสร้างระบบกระจายน้ำ ด้วยพลังงานแสงอาทิตย์ เพื่อให้ประชาชน ในพื้นที่ได้รับการส่งน้ำตามระบบการกระจายน้ำไปยังพื้นที่เกษตรกรรมโดยไม่เสียค่าใช้จ่ายในการสูบน้ำเข้าพื้นที่เหมือนในอดีตที่ผ่านมา
ด้านนางสาวจิราพรฯ รัฐมนตรีประจำสำนักนายกรัฐมนตรี ระบุว่า รัฐบาลภายใต้การนำของนายเศรษฐา ทวีสิน ให้ความสำคัญกับการยกระดับคุณภาพชีวิตของพี่น้องเกษตรกร ภายใต้เป้าหมายด้านเกษตรที่ชัดเจนว่าจะจะทำให้เกษตรกรมีรายได้สุทธิมากขึ้น 3 เท่า ใน 4 ปีนี้ ซึ่งต้องสนับสนุนศักยภาพทั้งดิน น้ำ พันธุ์พืช พันธุ์สัตว์ ตลาด เงินทุน เทคโนโลยี และการแปรรูป ครบวงจร สำหรับจังหวัดนครราชสีมานั้นเป็นอีกหนึ่งพื้นที่ทำการเกษตรที่สำคัญของประเทศ โดยจะขอรับเรื่องนำส่งหน่วยงานที่เกี่ยวข้องพิจารณาจัดสรรงบประมาณด้านการบริหารจัดการน้ำตามความเหมาะสมต่อไป

ที่มา : https://www.thaigov.go.th/news/contents/details/85243