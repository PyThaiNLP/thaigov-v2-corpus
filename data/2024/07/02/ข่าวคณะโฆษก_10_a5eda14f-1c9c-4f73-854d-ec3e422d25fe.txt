รัฐบาลไทย-ข่าวทำเนียบรัฐบาล-ครม. มีมติอนุมัติดำเนินโครงการรายจ่ายลงทุนเพื่อใช้จ่ายเงินกู้เพื่อพัฒนาเศรษฐกิจและสังคม (โครงการพัฒนาระบบบริการสาธารณสุข สำนักงานปลัดกระทรวงสาธารณสุข กระทรวงสาธารณสุข) 


วันอังคารที่ 2 กรกฎาคม 2567
02/07/2567
พิมพ์
ครม. มีมติอนุมัติดำเนินโครงการรายจ่ายลงทุนเพื่อใช้จ่ายเงินกู้เพื่อพัฒนาเศรษฐกิจและสังคม (โครงการพัฒนาระบบบริการสาธารณสุข สำนักงานปลัดกระทรวงสาธารณสุข กระทรวงสาธารณสุข)
ครม. มีมติอนุมัติดำเนินโครงการรายจ่ายลงทุนเพื่อใช้จ่ายเงินกู้เพื่อพัฒนาเศรษฐกิจและสังคม (โครงการพัฒนาระบบบริการสาธารณสุข สำนักงานปลัดกระทรวงสาธารณสุข กระทรวงสาธารณสุข)
วันนี้ (2 กรกฎาคม 2567) นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า วันนี้ (2 กรกฎาคม2567) คณะรัฐมนตรีมีมติอนุมัติตามที่กระทรวงสาธารณสุข (สธ.) เสนอให้สำนักงานปลัดกระทรวงสาธารณสุข (สป.สธ.) ดำเนินงานโครงการรายจ่ายลงทุนเพื่อใช้จ่ายเงินกู้เพื่อพัฒนาเศรษฐกิจและสังคม (โครงการพัฒนาระบบบริการสาธารณสุข สำนักงานปลัดกระทรวงสาธารณสุข กระทรวงสาธารณสุข) ทั้ง 5 โรงพยาบาล กรอบวงเงิน 8,510.08 ล้านบาท ดังนี้
(1) โรงพยาบาลนนครพิงค์ จังหวัดเชียงใหม่
(2) โรงพยาบาลสวรรค์ประชารักษ์ จังหวัดนครสวรรค์
(3) โรงพยาบาลพระปกเกล้า จังหวัดจันทบุรี
(4) โรงพยาบาลมะการักษ์ จังหวัดกาญจนบุรี
(5) โรงพยาบาลมหาราชนครราชสีมา จังหวัดนครราชสีมา
โดยให้กระทรวงการคลัง (กค.) จัดหาแหล่งเงินกู้ตามแผนหนี้สาธารณะ โดยอัตราส่วนของแหล่งเงินกู้และเงินงบประมาณให้เป็นไปตามที่ กค. ทำความตกลงกับแหล่งเงินกู้
ทั้งนี้ โครงการฯ ดังกล่าวที่ สธ. เสนอ เป็นหนึ่งในโครงการสำคัญที่จะพัฒนาระบบบริการสุขภาพ ยกระดับและพัฒนาโครงสร้างพื้นฐานให้มีความทันสมัยตามหลักสากล และขยายเตียงการให้บริการและรองรับผู้ป่วยนอก ผู้ป่วยใน และผู้ป่วยวิกฤต ซึ่งมีจำนวนเพิ่มมากขึ้นทุกปี เพื่อให้ประชาชนเข้าถึงบริการสาธารณสุขได้อย่างทั่วถึง เท่าเทียม และมีคุณภาพ
ในส่วนภาระงบประมาณที่จะเกิดขึ้น สำนักงบประมาณเห็นควรให้กระทรวงการคลังจัดหาแหล่งเงินกู้ตามแผนหนี้สาธารณะ โดยอัตราส่วนของแหล่งเงินกู้และเงินงบประมาณให้เป็นไปตามที่กระทรวงการคลังทำความตกลงกับแหล่งเงินกู้ ทั้งนี้ หากโครงการดังกล่าวมีความจำเป็นต้องก่อหนี้ผูกพันงบประมาณมากกว่าหนึ่งปีงบประมาณ สำหรับรายการงบประมาณที่มีวงเงินตั้งแต่ 1,000 ล้านบาทขึ้นไป เห็นสมควรที่คณะรัฐมนตรีจะอนุมัติให้ สธ. ดำเนินการยื่นคำขอตั้งงบประมาณรายจ่ายประจำปีได้ ตามนัยมาตรา 26 ของพระราชบัญญัติวิธีการงบประมาณ พ.ศ. 2561

ที่มา : https://www.thaigov.go.th/news/contents/details/85275