รัฐบาลไทย-ข่าวทำเนียบรัฐบาล-​นายกฯ เผย ครม.อนุมัติงบพัฒนา 4 จังหวัดอีสานใต้ รวมกว่า 496 ล้านบาท พร้อมอนุมัติจัดงานพืชสวนโลกที่โคราช ปี 2572 เตรียมประชุม ครม.นอกสถานที่ครั้งถัดไปที่อยุธยา


วันอังคารที่ 2 กรกฎาคม 2567
02/07/2567
พิมพ์
​นายกฯ เผย ครม.อนุมัติงบพัฒนา 4 จังหวัดอีสานใต้ รวมกว่า 496 ล้านบาท พร้อมอนุมัติจัดงานพืชสวนโลกที่โคราช ปี 2572 เตรียมประชุม ครม.นอกสถานที่ครั้งถัดไปที่อยุธยา
​นายกฯ เผย ครม.อนุมัติงบพัฒนา 4 จังหวัดอีสานใต้ รวมกว่า 496 ล้านบาท พร้อมอนุมัติจัดงานพืชสวนโลกที่โคราช ปี 2572 เตรียมประชุม ครม.นอกสถานที่ครั้งถัดไปที่อยุธยา
วันนี้ (2 กรกฎาคม 2567) เวลา 11.16 น.  ณ หอประชุมราชภัฏรังสฤษฏ์ มหาวิทยาลัยราชภัฏนครราชสีมา ตำบลในเมือง อำเภอเมืองนครราชสีมา จังหวัดนครราชสีมา ภายหลังการประชุมคณะรัฐมนตรีอย่างเป็นทางการนอกสถานที่ ครั้งที่ 4/2567 นายเศรษฐา ทวีสิน นายกรัฐมนตรี ได้แถลงต่อสื่อมวลชนถึงการประชุมคณะรัฐมนตรีอย่างเป็นทางการนอกสถานฯ สรุปสาระสำคัญ ดังนี้
นายกฯ กล่าวถึงประเด็นเรื่องโค ขอให้กระทรวงเกษตรและสหกรณ์ เข้ามาช่วยดูแลพัฒนาสายพันธุ์และมาตรฐานการผลิต รวมถึงโรงเชือดและขอให้กระทรวงพาณิชย์ กระทรวงการต่างประเทศ เร่งแก้ปัญหาเรื่องราคาและเจรจาเปิดการค้าต่างประเทศที่มีศักยภาพ เช่น ประเทศซาอุดีอาระเบีย และประเทศจีน
นายกฯ กล่าวอีกว่าหลายพื้นที่ในภาคอีสานหรือล่าสุดที่จังหวัดภูเก็ต ยังมีปัญหาเรื่องน้ำท่วม น้ำแล้งซ้ำซาก สร้างความเดือดร้อนให้แก่ชีวิตและทรัพย์สินของพี่น้องประชาชนอย่างมาก เมื่อวันอังคารที่ 25 มิถุนายน 2567 ที่ผ่านมา คณะรัฐมนตรีได้อนุมัติงบประมาณกว่า 7,600,000 ล้านบาท เพื่อแก้ไขปัญหาเรื่องน้ำท่วม ขอให้สำนักงานทรัพยากรน้ำแห่งชาติ กรมชลประทาน เร่งพิจารณาการดำเนินโครงการตามความเหมาะสม โดยคำนึงถึงสภาพปัญหาความเร่งด่วนและสถานการณ์ในพื้นที่ประกอบกันด้วย  ขอให้กรมป้องกันและบรรเทาสาธารณภัยบูรณาการร่วมกันกับกรมชลประทาน ในการจัดเตรียมแผนการรับมือและแนวทางการบรรเทาผลกระทบที่เกิดจากปัญหาน้ำท่วมน้ำแล้ง เพื่อให้พี่น้องประชาชนได้รับความเดือดร้อนน้อยที่สุด
นายกฯ กล่าวอีกว่า ครม. เห็นชอบในหลักการโครงการของกลุ่มจังหวัดและภาคตะวันออกเฉียงเหนือตอนล่าง 1 (จังหวัดนครราชสีมา ชัยภูมิ บุรีรัมย์ สุรินทร์) จำนวน 16 โครงการ กรอบวงเงิน 249 ล้านบาท โดยให้กลุ่มจังหวัดแต่ละจังหวัดของบจัดสรรงบกลาง ปี 2567 และเห็นชอบในหลักการของโครงการข้อเสนอของภาคเอกชนจำนวน 8 โครงการ กรอบวงเงิน 247.15 ล้านบาท โดยให้ส่วนราชการที่เป็นหน่วยงานเจ้าของโครงการขอรับการจัดสรรจากงบประมาณในปี 2567
นายกฯ กล่าวอีกว่า ครม. รับทราบอนุมัติเห็นชอบตามที่กระทรวงเกษตรและสหกรณ์ เสนอในการจัดตั้งคณะกรรมการโดยการจัดงานมหกรรมพืชสวนโลก จังหวัดนครราชสีมา ปี 2572 ที่ประเทศไทยได้รับการคัดเลือกให้เป็นเจ้าภาพในการจัดงาน นายกฯ ขอให้หน่วยงานที่เกี่ยวข้องรับความเห็นของหน่วยงานต่างๆ ไปพิจารณาและดำเนินการให้เสร็จทันทัน ในปี 2572
ทั้งนี้ นายกรัฐมนตรี กล่าวต่อไปว่า เตรียมจัดประชุมคณะรัฐมนตรีอย่างเป็นทางการนอกสถานที่ครั้งต่อไปที่จังหวัดอยุธยา โดยนายอนุทิน ชาญวีรกูล รองนายกรัฐมนตรีและรมว.มหาดไทย ได้เสนอจัดการประชุมในการกลุ่มจังหวัดภาคกลางตอนล่าง (นนทบุรี ปทุมธานี สระบุรี นครนายก)

ที่มา : https://www.thaigov.go.th/news/contents/details/85259