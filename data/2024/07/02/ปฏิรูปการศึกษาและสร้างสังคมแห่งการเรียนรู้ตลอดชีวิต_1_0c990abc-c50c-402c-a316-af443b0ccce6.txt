รัฐบาลไทย-ข่าวทำเนียบรัฐบาล-“ศุภมาส” นำทีมผู้บริหาร อว. ติดตามการดำเนินงาน “โครงการห้องเรียนวิทยาศาสตร์“ รร.สุรวิวัฒน์ ในกำกับ ม.เทคโนโลยีสุรนารี ชี้ เป็นหลักสูตรเตรียมกำลังคนตั้งแต่ระดับ ม.ปลาย 


วันอังคารที่ 2 กรกฎาคม 2567
“ศุภมาส” นำทีมผู้บริหาร อว. ติดตามการดำเนินงาน “โครงการห้องเรียนวิทยาศาสตร์“ รร.สุรวิวัฒน์ ในกำกับ ม.เทคโนโลยีสุรนารี ชี้ เป็นหลักสูตรเตรียมกำลังคนตั้งแต่ระดับ ม.ปลาย
......
“ศุภมาส” นำทีมผู้บริหาร อว. ติดตามการดำเนินงาน “โครงการห้องเรียนวิทยาศาสตร์“ รร.สุรวิวัฒน์ ในกำกับ ม.เทคโนโลยีสุรนารี ชี้ เป็นหลักสูตรเตรียมกำลังคนตั้งแต่ระดับ ม.ปลาย สู่ภาคอุตสาหกรรมเป้าหมายประเทศแบบไร้รอยต่อ
เมื่อวันที่ 1 ก.ค.67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย พญ.เพชรดาว โต๊ะมีนา ที่ปรึกษา รมว.อว. ศ.ดร.ศุภชัย ปทุมนากุล รองปลัดกระทรวง อว. นางสาวสุณีย์ เลิศเพียรธรรม หัวหน้าผู้ตรวจราชการกระทรวง อว. และคณะผู้บริหารกระทรวง อว. ลงพื้นที่ติดตามการดำเนินงานโครงการห้องเรียนวิทยาศาสตร์ในโรงเรียนสุรวิวัฒน์ โดยการกำกับดูแลของมหาวิทยาลัยเทคโนโลยีสุรนารี (โครงการ วมว.) โดยมี รศ.ดร.อนันต์ ทองระอา อธิการบดีมหาวิทยาลัยเทคโนโลยีสุรนารี ผศ. ดร.สารัมภ์ บุญมี ผู้อำนวยการโรงเรียนสุรวิวัฒน์ ผู้บริหารมหาวิทยาลัย ผู้บริหาร คณะครู อาจารย์และนักเรียนโรงเรียนสุรวิวัฒน์ เข้าร่วม ที่โรงเรียนสุรวิวัฒน์ จ.นครราชสีมา
นางสาวศุภมาส กล่าวว่า โครงการ วมว. แตกต่างจากโครงการพัฒนานักเรียนในกลุ่ม Talented Student อื่น ๆ เพราะสามารถเชื่อมโยงการศึกษาในระดับการศึกษาขั้นพื้นฐานกับระดับอุดมศึกษาอย่างไร้รอยต่อ ผ่านหลักสูตรของโครงการและอาจารย์ผู้สอนที่มีส่วนร่วมในการสอนจากทั้ง 2 ระดับการศึกษา ซึ่งหลักสูตรของโครงการ วมว. จะพัฒนาทักษะที่เชื่อมโยงกับอุตสาหกรรมแห่งอนาคตของประเทศให้กับนักเรียน ผนวกกับนักเรียนในโครงการ วมว. เป็นกลุ่มผู้มีศักยภาพสูงด้านวิทยาศาสตร์ เทคโนโลยีและนวัตกรรม (วทน.) ซึ่ง อว. สามารถพัฒนาศักยภาพนักเรียนกลุ่มนี้ให้มีทักษะที่ตอบโจทย์อุตสาหกรรมและผลักดันกำลังคนกลุ่มนี้กระจายไปยังอุตสาหกรรมที่รัฐบาลส่งเสริม โดยเฉพาะอุตสาหกรรมตามนโยบาย Ignite Thailand เช่น อุตสาหกรรมยานดิจิตอล อุตสาหกรรมการแพทย์ครบวงจร หรืออุตสาหกรรมยนต์สมัยใหม่ ซึ่ง อว. ก็กำลังขับเคลื่อนนโยบาย “อว for EV” โดยหนึ่งในแผนงานสำคัญคือ EV-HRD หรือการพัฒนาทักษะกำลังคน
“โครงการ วมว. จึงเป็นโครงการสำคัญที่ช่วยสนับสนุนนโยบายของรัฐบาลและ อว. ในการผลิตกำลังคนทางด้าน วทน. ตั้งแต่ระดับมัธยมศึกษาตอนปลายสู่ภาคอุตสาหกรรมได้อย่างไร้รอยต่อ และคาดว่าในอนาคตโครงการ วมว. จะสามารถผลักดันการพัฒนากำลังคนร่วมกับเครือข่ายภาคการศึกษาในทุกระดับหรือขยายความร่วมมือสู่ภาคอุตสาหกรรมได้มากขึ้น” น.ส.ศุภมาส กล่าว
ด้าน รศ.ดร.อนันต์ กล่าวว่า โครงการห้องเรียนวิทยาศาสตร์ในโรงเรียน โดยการกำกับดูแลของมหาวิทยาลัยเทคโนโลยีสุรนารี ประกอบด้วย 2 โรงเรียน ได้แก่ โรงเรียนราชสีมาวิทยาลัย และโรงเรียนสุรวิวัฒน์ มีจุดแข็งคือได้รับคำแนะนำในการดำเนินงานโครงการ การเรียนการสอนต่าง ๆ จากอาจารย์ในมหาวิทยาลัยโดยตรง นักเรียนสามารถเข้าถึงวิทยาศาสตร์ได้อย่างมีประสิทธิภาพ สามารถใช้เครื่องมือการทดลองในห้องแล็ปที่มีอย่างครบครันของทางมหาวิทยาลัย เปิดประสบการณ์ใหม่ให้นักเรียน ให้นักเรียนและบุคลากรในโครงการสามารถเข้าถึงวิทยาศาสตร์ วิจัยและนวัตกรรมได้อย่างมีประสิทธิภาพ ไม่ใช่เพียงแค่การเรียนทฤษฎีในห้องเรียนเท่านั้น แต่นักเรียนสามารถเรียนรู้จากการลงมือทำได้ ก่อให้เกิดการเรียนรู้ที่เป็นรูปธรรม ส่งผลให้นักเรียนสามารถนำไปพัฒนาต่อยอดได้ในอนาคต
#กระทรวงการอุดมศึกษาวิทยาศาสตร์วิจัยและนวัตกรรม #กระทรวงอว #อว #อุดมศึกษา #วิจัยและนวัตกรรม #โรงเรียนสุรวิวัฒน์ #มหาวิทยาลัยเทคโนโลยีสุรนารี

ที่มา : https://www.thaigov.go.th/news/contents/details/85285