รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา เปิดกิจกรรม “สมอ. สัญจร” ครั้งที่ 3 พร้อมมอบใบรับรอง มผช.-มอก.เอส-มอก. ให้กับผู้ประกอบการอุตฯ SME และผู้ผลิตชุมชน และนำความรู้สู่การพัฒนาผลิตภัณฑ์


วันจันทร์ที่ 1 กรกฎาคม 2567
01/07/2567
พิมพ์
รัฐมนตรีฯ พิมพ์ภัทรา เปิดกิจกรรม “สมอ. สัญจร” ครั้งที่ 3 พร้อมมอบใบรับรอง มผช.-มอก.เอส-มอก. ให้กับผู้ประกอบการอุตฯ SME และผู้ผลิตชุมชน และนำความรู้สู่การพัฒนาผลิตภัณฑ์
รัฐมนตรีฯ พิมพ์ภัทรา เปิดกิจกรรม “สมอ. สัญจร” ครั้งที่ 3 พร้อมมอบใบรับรอง มผช.-มอก.เอส-มอก. ให้กับผู้ประกอบการอุตฯ SME และผู้ผลิตชุมชน และนำความรู้สู่การพัฒนาผลิตภัณฑ์ให้มีคุณภาพเป็นไปตามมาตรฐาน
จ.นครราชสีมา : 1 กรกฎาคม 2567 เวลา 09.00 น. นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานเปิดกิจกรรม “สมอ. สัญจร” ครั้งที่ 3 และพิธีมอบใบรับรองมาตรฐานผลิตภัณฑ์ชุมชน (มผช.) มาตรฐานอุตสาหกรรมเอส (มอก.เอส) มาตรฐานผลิตภัณฑ์อุตสาหกรรม (มอก.) ให้กับผู้ประกอบการอุตสาหกรรม SME และผู้ผลิตชุมชน จำนวน 23 ราย โดยมี นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายณัฐพล  รังสิตพล ปลัดกระทรวงอุตสาหกรรม นายสมเกียรติ วิริยะกุลนันท์ รองผู้ว่าราชการจังหวัดนครราชสีมานายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายบรรจง  สุกรีฑา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ  ทับเที่ยง หัวหน้าผู้ตรวจราชการกระทรวงอุตสาหกรรม นายศุภกิจ  บุญศิริ นายเศรษฐรัชต์  เลือดสกุล  ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรมนายวันชัย  พนมชัย  เลขาธิการสำนักงานมาตรฐานผลิตภัณฑ์อุตสาหกรรม นายภาสกร  ชัยรัตน์  อธิบดีกรมส่งเสริมอุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นายวิฤทธิ์  วิเศษสินธุ์  เลขาธิการคณะกรรมการอ้อยและน้ำตาลทราย นายพรยศ  กลั่นกรอง รองอธิบดีกรมโรงงานอุตสาหกรรม นายกฤศ  จันทร์สุวรรณ รองผู้อำนวยการสำนักงานเศรษฐกิจอุตสาหกรรม นายเริงฤทธิ์  กุศลกรรมบถ รองผู้ว่าการการนิคมอุตสาหกรรมแห่งประเทศไทย นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย ร่วมเปิดงาน ณ โรงแรมเซ็นทารา โคราช จังหวัดนครราชสีมา
รัฐมนตรีว่าการกระทรวงอุตสาหกรรม กล่าวว่า กระทรวงอุตสาหกรรมได้ลงพื้นที่มาให้ความรู้กับชาวจังหวัดนครราชสีมา หรือชาวโคราช และจังหวัดใกล้เคียง โดยการสัมมนาในวันนี้มีกลุ่มเป้าหมายทั้งผู้ประกอบการอุตสาหกรรม SME กลุ่มคอนกรีตและวัสดุก่อสร้าง ผู้ผลิตชุมชน และองค์กรปกครองส่วนท้องถิ่น เข้าร่วมกว่า 500 คน ผ่านการสัมมนาเชิงปฏิบัติการ แบ่งเป็น 4 เรื่อง คือ 1) การพัฒนาผลิตภัณฑ์ชุมชนเชิงสร้างสรรค์ด้วยแนวคิดเศรษฐกิจใหม่  2) ความเป็นกลางทางคาร์บอน (Carbon neutrality) ทางรอดของภาคอุตสาหกรรมไทย 3) การให้ความรู้ด้านการมาตรฐานและการจำหน่ายสินค้า มอก. ที่ผู้กำกับดูแลตลาด ผู้ประกอบการตลาดต้องรู้ เพื่อการคุ้มครองผู้บริโภค และ 4) การสัมมนากลุ่มผลิตภัณฑ์คอนกรีต มอก.ทางเลือกสู่ ทางรอดในการดำเนินธุรกิจ
สำหรับ “สมอ. สัญจร” เป็นอีกหนึ่งกิจกรรมของกระทรวงอุตสาหกรรมที่ได้จัดมาอย่างต่อเนื่อง ซึ่งเล็งเห็นว่า “มาตรฐาน” เป็นเรื่องสำคัญที่เกี่ยวข้องกับชีวิตประจำวันของทุกคน และการประกอบธุรกิจ โดยเฉพาะผู้ประกอบการอุตสาหกรรม SME และผู้ผลิตชุมชน สามารถนำความรู้ที่ได้รับไปประยุกต์ใช้ในการพัฒนาผลิตภัณฑ์ให้มีคุณภาพเป็นไปตามมาตรฐานได้ เพื่อคุณภาพชีวิตที่ดีของประชาช ส่วนองค์กรปกครองส่วนท้องถิ่น มีการผลักดันภารกิจด้านการคุ้มครองผู้บริโภคในท้องถิ่น นอกจากนี้ ความรู้ด้านการมาตรฐานจะมีผลต่อการปฏิบัติงานได้อย่างมีประสิทธิภาพมากยิ่งขึ้น ทั้งในเรื่องการจัดซื้อจัดจ้าง การเผยแพร่ถ่ายทอดความรู้สู่ร้านจำหน่ายและพี่น้องประชาชนในพื้นที่ เพื่อยกระดับการคุ้มครองประชาชนในชุมชนให้ได้รับความปลอดภัยจากการใช้สินค้าที่มีมาตรฐาน
กระทรวงอุตสาหกรรมมีภารกิจสำคัญด้านการเพิ่มขีดความสามารถในการแข่งขันให้กับผู้ประกอบการในภาคอุตสาหกรรม และภารกิจด้านการคุ้มครองผู้บริโภคให้ได้รับความปลอดภัยจากการใช้สินค้า ซึ่งรัฐมนตรัฯ พิมพ์ภัทรา ได้มอบนโยบายเร่งด่วนให้ สมอ. ดำเนินการกวาดล้างสินค้าด้อยคุณภาพให้หมดไปจากท้องตลาด เพื่อดูแลความปลอดภัยในการใช้สินค้าให้กับพี่น้องประชาชน ตลอดจนช่วยเหลือผู้ประกอบการภายในประเทศ ที่ได้รับผลกระทบจากสินค้าด้อยคุณภาพจากประเทศเพื่อนบ้าน ที่มีราคาถูกแต่ไม่ได้มาตรฐาน เข้ามาแย่งตลาดผู้จำหน่ายในประเทศ โดยตั้งแต่เดือนตุลาคม 2566 – พฤษภาคม 2567 สมอ. ได้ยึดอายัดสินค้าที่ไม่ได้มาตรฐาน เป็นจำนวนกว่า 241 ล้านบาท สามารถช่วยสกัดสินค้าด้อยคุณภาพ และไม่มีความปลอดภัยก่อนถึงมือประชาชน และการจัดกิจกรรม “สมอ. สัญจร” ในครั้งนี้ สมอ. ยังได้ส่งเจ้าหน้าที่ออกตรวจร้านจำหน่าย ในพื้นที่จังหวัดนครราชสีมา เพื่อดูแลพี่น้องประชาชนอีกด้วย
“สมอ. มีเป้าหมายการออกมาตรฐานผลิตภัณฑ์อุตสาหกรรม (มอก.) โดยในปีนี้ปี 2567 มีเป้าหมายที่ 1,200 มาตรฐาน โดยกระทรวงอุตสาหกรรม  อำนวยความสะดวกให้กับผู้ประกอบการอุตสาหกรรมและผู้ประกอบการ SME “เราจะไม่ทิ้งใครไว้” พร้อมนำนวัตกรรมและเทคโนโลยี อำนวยความสะดวกให้มีความรวดเร็ว ช่วยเพิ่มทักษะแรงงาน พร้อมรับการปรับเปลี่ยนของโลก ภายใต้การนำของรัฐบาล“ รัฐมนตรีฯพิมพ์ภัทรา กล่าวทิ้งท้าย

ที่มา : https://www.thaigov.go.th/news/contents/details/85244