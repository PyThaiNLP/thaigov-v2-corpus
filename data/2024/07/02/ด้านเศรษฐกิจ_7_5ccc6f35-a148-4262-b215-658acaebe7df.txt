รัฐบาลไทย-ข่าวทำเนียบรัฐบาล-กรุงไทย จับมือ สปสช. ให้บริการฉีดวัคซีนไข้หวัดใหญ่แก่ประชาชนใน 7 กลุ่มเสี่ยง ฟรี ไม่เสียค่าใช้จ่ายในงานมหกรรมสมุนไพรแห่งชาติ


วันอังคารที่ 2 กรกฎาคม 2567
02/07/2567
พิมพ์
กรุงไทย จับมือ สปสช. ให้บริการฉีดวัคซีนไข้หวัดใหญ่แก่ประชาชนใน 7 กลุ่มเสี่ยง ฟรี ไม่เสียค่าใช้จ่ายในงานมหกรรมสมุนไพรแห่งชาติ
ธ.กรุงไทยจับมือ สปสช. เปิดบูธฉีดวัคซีนไข้หวัดใหญ่แก่ประชาชน 7 กลุ่มเสี่ยง โดยไม่เสียค่าใช้จ่าย ในงานมหกรรมสมุนไพรแห่งชาติ ครั้งที่ 21 ที่อิมแพ็ค เมืองทองธานี ฮอลล์ 11-12 ระหว่างวันที่ 3 -7 กรกฎาคม 2567
ธนาคารกรุงไทยจับมือสำนักงานหลักประกันสุขภาพแห่งชาติ (สปสช.) เปิดบูธฉีดวัคซีนไข้หวัดใหญ่แก่ประชาชน 7 กลุ่มเสี่ยง โดยไม่เสียค่าใช้จ่าย ในงานมหกรรมสมุนไพรแห่งชาติ ครั้งที่ 21 ที่อิมแพ็ค เมืองทองธานี ฮอลล์ 11-12 ระหว่างวันที่ 3 -7 กรกฎาคม 2567 ผู้สนใจสามารถจองสิทธิผ่าน "กระเป๋าสุขภาพ" บนแอปพลิเคชัน "เป๋าตัง"
ธนาคารกรุงไทยให้ความสำคัญและมุ่งมั่นในการให้บริการด้านสุขภาพและการรักษาพยาบาลอย่างต่อเนื่อง เพื่อให้ประชาชนสามารถเข้าถึงสิทธิสุขภาพดีและป้องกันโรคได้อย่างทั่วถึง เท่าเทียม และสะดวกรวดเร็ว ผ่านกระเป๋าสุขภาพบนแอปพลิเคชันเป๋าตัง ภายในงานจะมีกิจกรรมให้ความรู้เกี่ยวกับสิทธิประโยชน์ด้านสุขภาพและการจองสิทธิเข้ารับบริการที่หน่วยบริการใกล้บ้านแบบไม่มีค่าใช้จ่าย เช่น การตรวจคัดกรองมะเร็งปากมดลูก มะเร็งเต้านม มะเร็งลำไส้ใหญ่ การตรวจคัดกรองไวรัสตับอักเสบ A และ B เป็นต้น นอกจากนี้ ธนาคารกรุงไทยได้ร่วมกับ สปสช. และมิตรไมตรีคลินิก จัดให้บริการฉีดวัคซีนไข้หวัดใหญ่สำหรับประชาชนใน 7 กลุ่มเสี่ยงตามเงื่อนไขของ สปสช. โดยไม่เสียค่าใช้จ่าย
ประชาชนใน 7 กลุ่มเสี่ยงประกอบด้วย:
1. หญิงตั้งครรภ์ อายุครรภ์ 4 เดือนขึ้นไป
2. เด็กอายุ 6 เดือน ถึง 2 ปี
3. ผู้ป่วยโรคปอดอุดกั้นเรื้อรัง หอบหืด หัวใจ หลอดเลือดสมอง ไตวาย ผู้ป่วยมะเร็งที่อยู่ระหว่างการได้รับเคมีบำบัด และเบาหวาน
4. บุคคลที่มีอายุ 65 ปีขึ้นไป
5. โรคธาลัสซีเมียและผู้ที่มีภูมิคุ้มกันบกพร่อง (รวมผู้ติดเชื้อ HIV ที่มีอาการ)
6. โรคอ้วน (น้ำหนัก > 100 กิโลกรัม หรือ BMI > 35 กิโลกรัมต่อตารางเมตร)
7. ผู้พิการทางสมองที่ช่วยเหลือตนเองไม่ได้
ขอเชิญประชาชนมาร่วมกิจกรรมต่างๆ และรับบริการฉีดวัคซีนไข้หวัดใหญ่ฟรี ที่บูธธนาคารกรุงไทยใน งานมหกรรมสมุนไพรแห่งชาติ ครั้งที่ 21 ณ ฮอลล์ 11-12 อิมแพ็ค เมืองทองธานี สอบถามข้อมูลเพิ่มเติมได้ที่ Krungthai Contact Center โทร. 02-111-1111

ที่มา : https://www.thaigov.go.th/news/contents/details/85276