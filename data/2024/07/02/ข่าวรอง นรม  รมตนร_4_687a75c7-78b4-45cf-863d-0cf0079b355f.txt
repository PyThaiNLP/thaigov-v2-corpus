รัฐบาลไทย-ข่าวทำเนียบรัฐบาล-‘จิราพร' สั่ง สคบ. ตรวจสอบแคมเปญกระหน่ำลดราคา 'รถยนต์ไฟฟ้าเจ้าดัง' หลังมีข่าวผู้บริโภคได้รับความเสียหาย


วันอังคารที่ 2 กรกฎาคม 2567
‘จิราพร' สั่ง สคบ. ตรวจสอบแคมเปญกระหน่ำลดราคา 'รถยนต์ไฟฟ้าเจ้าดัง' หลังมีข่าวผู้บริโภคได้รับความเสียหาย
‘จิราพร' สั่ง สคบ. ตรวจสอบแคมเปญกระหน่ำลดราคา 'รถยนต์ไฟฟ้าเจ้าดัง' หลังมีข่าวผู้บริโภคได้รับความเสียหาย
วันนี้ (2 กรกฎาคม 2567) หลังจากที่ก่อนหน้านี้เกิดกรณีบริษัทจัดจำหน่ายรถยนต์ไฟฟ้า BYD ประกาศโปรโมชั่นรถยนต์ไฟฟ้ารุ่น BYD DOLPHIN โดยระบุส่วนลดล่าสุดไว้ถึง 1.4 -1.6 แสนบาท โดยต่อมามีผู้บริโภครายหนึ่งสะท้อนความเดือดร้อนจากเหตุการณ์ข้างต้น ระบุว่าได้รับผลกระทบทางจิตใจ เนื่องจากตนเองซื้อรถยนต์จากแบรนด์ดังกล่าวมาในช่วงที่ได้รับส่วนลด 40,090 บาท พร้อมชี้ว่าเป็นการรีบตัดสินใจซื้อเมื่อวันที่ 30 เม.ย. 2567 ซึ่งเป็นวันสุดท้ายของแคมเปญเพราะถูกเซลล์หว่านล้อม โดยอ้างเหตุผลว่าราคาอาจกลับมาที่ราคาเต็ม แต่หลังจากนั้นราคาไม่กลับขึ้นมาที่ราคาเดิมดังที่กล่าวอ้าง แต่กลับลดลงอีก 100,000 บาท พร้อมสิทธิ์พิเศษเป็นของแถมต่างๆ โดยเหตุการณ์ข้างต้นส่งผลกระทบทางจิตใจอย่างรุนแรงนั้น
เมื่อวันที่ 1 กรกฎาคม 2567 ที่ผ่านมา มีรายงานว่าผู้จัดจําหน่ายรถยนต์ค่ายเดียวกัน ประกาศลดราคาอีกครั้งในกลุ่มรถยนต์ไฟฟ้า New BYD ATTO 3 รวมทั้งสิ้นอีก 4 รุ่น โดยให้เหตุผลว่าเพื่อฉลองเปิดโรงงานผลิตรถยนต์ BYD ครั้งแรกในประเทศไทย ทั้งนี้ รวมส่วนลดได้สูงสุดถึง 340,000 บาท สร้างความไม่พอใจให้ผู้บริโภคที่ซื้อรถยนต์ไฟฟ้ารุ่นดังกล่าวไปก่อนหน้านี้ กระทั่งมีการนัดรวมพลมายื่นเรื่องร้องเรียนต่อ สคบ.
ล่าสุด นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค ได้สั่งการให้สำนักงานคณะกรรมการคุ้มครองผู้บริโภค (สคบ.) เข้าตรวจสอบการโฆษณาลดราคาของรถยนต์ไฟฟ้าดังกล่าวว่าได้ปฏิบัติตามมาตรการการคุ้มครองผู้บริโภคด้านการโฆษณาตามพระราชบัญญัติคุ้มครองผู้บริโภค พ.ศ. 2522 และกฎกระทรวงกำหนดข้อความโฆษณาสินค้าหรือบริการที่เป็นการไม่เป็นธรรมต่อผู้บริโภคหรือที่อาจก่อให้เกิดผลเสียต่อสังคมเป็นส่วนรวม พ.ศ.2564 หรือไม่ พร้อมทั้งให้พนักงานเจ้าหน้าที่เชิญคู่กรณีทั้งสองฝ่ายมาเจรจาไกล่เกลี่ยเพื่อหาแนวทางการแก้ไขปัญหาร่วมกัน
ทั้งนี้ ผู้บริโภคที่ได้รับความเสียหาย
หรือไม่ได้รับความธรรมจากผู้ประกอบธุรกิจ สามารถร้องเรียนต่อ สคบ. ได้ที่สายด่วน 1166 เว็บไซต์ www.ocpb.go.th แอปพลิเคชัน OCPB Connect และศูนย์ดำรงธรรมในทุกจังหวัด

ที่มา : https://www.thaigov.go.th/news/contents/details/85281