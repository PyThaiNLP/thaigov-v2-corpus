รัฐบาลไทย-ข่าวทำเนียบรัฐบาล-รองนายกฯ และ รมว.คลัง KICK OFF งานมหกรรมแก้ไขหนี้และไกล่เกลี่ยภาคครัวเรือน เปิดโต๊ะเจรจาประนอมหนี้แบบ One Stop Service ช่วยให้คนไทยรักษาบ้านไว้ได้ต่อไป


วันอังคารที่ 2 กรกฎาคม 2567
02/07/2567
พิมพ์
รองนายกฯ และ รมว.คลัง KICK OFF งานมหกรรมแก้ไขหนี้และไกล่เกลี่ยภาคครัวเรือน เปิดโต๊ะเจรจาประนอมหนี้แบบ One Stop Service ช่วยให้คนไทยรักษาบ้านไว้ได้ต่อไป
นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง เป็นประธานเปิดงานมหกรรมแก้ไขหนี้และไกล่เกลี่ยภาคครัวเรือน จัดโดยธนาคารอาคารสงเคราะห์ (ธอส.) และสำนักงานศาลยุติธรรม
นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง เป็นประธานเปิดงานมหกรรมแก้ไขหนี้และไกล่เกลี่ยภาคครัวเรือน จัดโดยธนาคารอาคารสงเคราะห์ (ธอส.) และสำนักงานศาลยุติธรรม เพื่อเปิดโอกาสให้ลูกค้ากลุ่มเฝ้าระวังเป็นพิเศษ (SM) และลูกค้าสถานะ NPL ที่ได้รับผลกระทบด้านรายได้ เข้าเจรจากับธนาคาร โดยมีบุคลากรจากศาลเป็นคนกลางในการประนีประนอม โดยการเจรจาขอประนอมหนี้กับเจ้าหน้าที่ ธอส. ครบจบในวันเดียว แบบ One Stop Service ลดขั้นตอนกระบวนการทางศาล ทำให้ลูกค้าสามารถรักษาบ้านของตนเองไว้ได้ต่อไป พร้อมมอบนโยบายให้ ธอส. เร่งแก้ไขปัญหาหนี้ให้กับลูกค้า และปล่อยสินเชื่อที่อยู่อาศัยในช่วงครึ่งปีหลัง ปี 2567 กว่า 160,000 ล้านบาท เพื่อกระตุ้นภาคอสังหาริมทรัพย์ให้ขยายตัวเพิ่มมากขึ้น
นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง เปิดเผยว่า การแก้ไขปัญหาหนี้ภาคครัวเรือนให้กับประชาชนเป็นเรื่องสำคัญที่รัฐบาล โดย นายเศรษฐา ทวีสิน นายกรัฐมนตรี และกระทรวงการคลัง ให้ความสำคัญเป็นอย่างมาก โดยในวันนี้ (1 กรกฎาคม 2567) การที่ธนาคารอาคารสงเคราะห์ (ธอส.) ร่วมกับ สำนักงานศาลยุติธรรม จัดงานมหกรรมแก้ไขหนี้และไกล่เกลี่ยภาคครัวเรือน ณ ธอส. สาขานครราชสีมา จังหวัดนครราชสีมา ซึ่งภายในงานจะมีบูธ ธอส. รักษาบ้านให้คนไทย เปิดโอกาสให้ลูกค้ากลุ่มต้องเฝ้าระวังเป็นพิเศษ (SM) และลูกค้าสถานะ NPL ของ ธอส. ที่ได้รับผลกระทบด้านรายได้ ส่งผลให้ไม่สามารถผ่อนชำระเงินงวดได้ตามปกติ มีโอกาสเข้ามาเจรจาขอประนอมหนี้ตามมาตรการต่าง ๆ ของ ธอส. โดยมีบุคลากรศาลเป็นคนกลางไกล่เกลี่ยหนี้ เพื่อให้ประชาชนสามารถแก้ไขหนี้กับ ธอส.ได้ครบจบในวันเดียว แบบ One Stop Service ซึ่งบุคลากรศาลที่มาร่วมเปิดโต๊ะเจรจาประนอมหนี้ในครั้งนี้ เป็นผู้มีความรู้ความสามารถและมีประสบการณ์ในการช่วยแก้ไขปัญหาหนี้ให้กับประชาชนได้อย่างมีประสิทธิภาพ และกลับมามีความสามารถในการผ่อนชำระเงินงวดได้ตามปกติ ทำให้ลูกค้ายังคงรักษาบ้านของตนเองไว้ได้ต่อไป
“ความร่วมมือของ ธอส. และสำนักงานศาลยุติธรรมในครั้งนี้ เป็นก้าวสำคัญที่หน่วยงานรัฐ บูรณาการความร่วมมือเพื่อช่วยเหลือประชาชนให้มีภาระหนี้สินลดลง รัฐบาลและกระทรวงการคลัง จึงมั่นใจว่าการจัดงานในครั้งนี้ จะมีประโยชน์กับประชาชน และลูกค้าของ ธอส. ในการแก้ไขปัญหาหนี้ของตนเองได้รวดเร็วมากขึ้น ลูกค้าไม่ต้องเข้าสู่กระบวนการทางศาล และลูกค้าสามารถเลือกเข้ามาตรการช่วยเหลือต่าง ๆ ของธนาคาร ที่เหมาะสมกับลูกค้าอีกด้วย” นายพิชัย กล่าว
นอกจากนี้ ภายในงานมหกรรมแก้ไขหนี้และไกล่เกลี่ยภาคครัวเรือน ธอส. ยังจัดบูธ ธอส. โรงเรียนการเงิน สำหรับให้ความรู้ความเข้าใจเกี่ยวกับการออม สำหรับผู้ที่ยังขาดโอกาสในการเข้าถึงสินเชื่อที่อยู่อาศัย, บูธให้คำปรึกษาด้านสินเชื่อ สำหรับลูกค้าที่มีความสนใจสินเชื่ออัตราดอกเบี้ยต่ำตามนโยบายรัฐบาลของ ธอส. อาทิ สินเชื่อบ้าน Happy Home, สินเชื่อบ้าน Happy Life และ สินเชื่อบ้าน Mild Home และ บูธกิจกรรมเพื่อสังคม (CSR) ซึ่ง ธอส. ดำเนินโครงการสร้าง/ซ่อมที่อยู่อาศัย เพื่อผู้ด้อยโอกาส ผู้ยากไร้ ผู้สูงอายุ และผู้พิการมาอย่างต่อเนื่อง ควบคู่กับการดำเนินงานตามภารกิจหลักในการสนับสนุนสินเชื่อที่อยู่อาศัยแก่ประชาชนโดยเฉพาะกลุ่มผู้มีรายได้น้อยและปานกลางให้สามารถมีที่อยู่อาศัยเป็นของตนเอง
ในโอกาสนี้ รองนายกรัฐมนตรี และรัฐมนตรีว่าการกระทรวงการคลัง ยังได้ประชุมมอบนโยบายให้ ธอส. ปล่อยสินเชื่อที่อยู่อาศัยอัตราดอกเบี้ยต่ำในช่วงครึ่งปีหลังของปี 2567 กว่า 160,000 ล้านบาท เพื่อกระตุ้นภาคอสังหาริมทรัพย์ให้ขยายตัวเพิ่มมากขึ้น
ทั้งนี้ ผู้ที่สนใจสามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/85246