รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนเชื่อมอำเภอเทิง จังหวัดเชียงราย - อำเภอจุน จังหวัดพะเยา กว่า 43 กิโลเมตร คืบหน้า 82% 


วันอังคารที่ 2 กรกฎาคม 2567
กรมทางหลวงชนบท ก่อสร้างถนนเชื่อมอำเภอเทิง จังหวัดเชียงราย - อำเภอจุน จังหวัดพะเยา กว่า 43 กิโลเมตร คืบหน้า 82%
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างถนนทางหลวงชนบทสายแยก ทล.1020 - บ้านกิ่วแก้ว อำเภอเทิง จังหวัดเชียงราย - อำเภอจุน จังหวัดพะเยา ปัจจุบันโครงการฯ มีความคืบหน้ากว่าร้อยละ 82 อยู่ระหว่างดำเนินงานชั้นโครงสร้างทาง งานก่อสร้างผิวจราจรแอสฟัลท์ติกคอนกรีต งานก่อสร้างสะพานคอนกรีตเสริมเหล็ก และงานไฟฟ้าส่องสว่าง คาดว่าจะก่อสร้างเสร็จสมบูรณ์ในเดือนธันวาคม 2567 ทั้งนี้ เมื่อก่อสร้างแล้วเสร็จ จะสามารถใช้เป็นเส้นทางลัดจากอำเภอเชียงของมายังกรุงเทพมหานครโดยไม่ต้องผ่านตัวอำเภอภูซาง อำเภอเชียงคำ และอำเภอจุน ช่วยลดระยะทางได้ประมาณ 20 กิโลเมตร พร้อมสนับสนุนการเดินทางและการขนส่งภาคเหนือตอนบน ช่วยยกระดับการคมนาคม การท่องเที่ยวระหว่างประเทศ เนื่องจากจังหวัดพะเยาและเชียงรายมีเขตติดกับประเทศเมียนมา สปป.ลาว และสามารถเชื่อมต่อไปยังตอนใต้ของประเทศจีนได้ จึงใช้เป็นเส้นทางเชื่อมต่อการขนส่งลำเลียงสินค้าได้อย่างมีประสิทธิภาพ อีกทั้งยังช่วยรองรับปริมาณการจราจรที่เพิ่มขึ้นจากการพัฒนาเขตสี่เหลี่ยมเศรษฐกิจ ตลอดจนประชาชนที่จะใช้เส้นทางผ่านสะพานมิตรภาพไทย - ลาว แห่งที่ 4 (เชียงของ - ห้วยทราย) และจากท่าเรือเชียงของได้อีกด้วย
โครงการฯ มีระยะทางรวม 43.709 กิโลเมตร การก่อสร้างแบ่งออกเป็น 2 ส่วน คือ การปรับปรุงขยายถนนเดิมในบริเวณทับซ้อนถนนสาย พย.4025 เดิมช่วง กม. ที่ 5+000 - 11+900 และ กม. ที่ 13+000 - 15+500 ระยะทางประมาณ 9.4 กิโลเมตร และการก่อสร้างถนนใหม่ บริเวณ กม. ที่ 0+000 - 5+000 11+900 - 13+000 และ 15+500 - 43+709 รวมระยะทาง 34.309 กิโลเมตร ก่อสร้างเป็นถนนแอสฟัลท์ติกคอนกรีตขนาด 2 - 4 ช่องจราจร กว้างช่องละ 3.50 เมตร ไหล่ทางกว้าง 2.50 เมตร พร้อมก่อสร้างสะพานคอนกรีตเสริมเหล็กขนาดใหญ่ข้ามแม่น้ำลาว 1 แห่ง สะพานคอนกรีตเสริมเหล็กขนาดเล็ก 12 แห่ง รวมถึงโครงสร้างระบายน้ำ อุปกรณ์อำนวยความปลอดภัย สัญญาณไฟจราจร และไฟฟ้าส่องสว่างตลอดสายทาง ใช้งบประมาณ 1,199 ล้านบาท

ที่มา : https://www.thaigov.go.th/news/contents/details/85271