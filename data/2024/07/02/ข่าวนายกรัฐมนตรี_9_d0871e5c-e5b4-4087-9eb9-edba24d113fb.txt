รัฐบาลไทย-ข่าวทำเนียบรัฐบาล-นายกฯ ติดตามการขับเคลื่อน MICE CITY เพื่อเพิ่มศักยภาพทางเศรษฐกิจของภาคตะวันออกเฉียงเหนือ ย้ำ “โคราช” เหมาะสมเป็นศูนย์กลางแห่งความเจริญ


วันอังคารที่ 2 กรกฎาคม 2567
02/07/2567
พิมพ์
นายกฯ ติดตามการขับเคลื่อน MICE CITY เพื่อเพิ่มศักยภาพทางเศรษฐกิจของภาคตะวันออกเฉียงเหนือ ย้ำ “โคราช” เหมาะสมเป็นศูนย์กลางแห่งความเจริญ
นายกฯ ติดตามการขับเคลื่อน MICE CITY เพื่อเพิ่มศักยภาพทางเศรษฐกิจของภาคตะวันออกเฉียงเหนือ ย้ำ “โคราช” เหมาะสมเป็นศูนย์กลางแห่งความเจริญ
วันนี้ (2 กรกฎาคม 2567) เวลา 14.40 น. ณ โรงละครแห่งชาติภาคตะวันออกเฉียงเหนือ ตำบลโคกกรวด อำเภอเมืองนครราชสีมา จังหวัดนครราชสีมา นายเศรษฐา ทวีสิน นายกรัฐมนตรีพร้อมคณะ ตรวจติดตามการขับเคลื่อน MICE CITY เพื่อเพิ่มศักยภาพทางเศรษฐกิจของภาคตะวันออกเฉียงเหนือ โดยมีนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม พร้อมด้วย บุคคลากร นักเรียน และนักศึกษา จากวิทยาลัยนาฏศิลป์นครราชสีมา ให้การต้อนรับ
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีพร้อมคณะเยี่ยมชมการดำเนินการโรงละครแห่งชาติภาคตะวันออกเฉียงเหนือ โดยมีวงดุริยางค์เครื่องลม จากวิทยาลัยนาฏศิลป์นครราชสีมาบรรเลงเพลง ให้การต้อนรับ พร้อมกันนี้ นายกรัฐมนตรีและคณะรับชมการแสดง Soft Power อีสาน จากนักเรียนวิทยาลัยนาฏศิลป์สาขาวิชานาฏศิลป์พื้นบ้าน พร้อมรับฟังการบรรยาย หัวข้อโคราชเมือง MICE CITY
โอกาสนี้ นายกรัฐมนตรีกล่าวว่า วันนี้รู้สึกยินดีเป็นอย่างยิ่งในการเดินทางเยี่ยมเยียนจังหวัดนครราชสีมา ซึ่งได้มีการเดินทางมาเป็นครั้งที่ 4 แล้ว จังหวัดนครราชสีมามีศักยภาพสูง และเป็นหนึ่งในจังหวัดหวัดที่มีจำนวน สส. 16 คน ภายใต้การนำของรัฐมนตรีประเสริฐ และรัฐมนตรีสุดาวรรณ ซึ่งเป็นคนโคราช เป็นรัฐมนตรีในรัฐบาลชุดปัจจุบัน ถึง 2 ท่าน
นายกฯ กล่าวต่อไปว่า จังหวัดนครราชสีมาเป็นจังหวัดที่มีความเหมาะสมในการเป็นศูนย์กลางแห่งความเจริญ โดยรัฐบาลมีนโยบายหลักที่จะผลักดัน พัฒนาโลจิสติกส์เรื่องการอำนวยความสะดวก การเสริมสร้างวัฒนธรรมการกีฬาและการท่องเที่ยว รวมทั้งด้านอาหารและเป็นถึงศูนย์กลางด้านการประชุม ซึ่งการเดินทางระยะทางจากกรุงเทพฯ อาจจะอยู่ไม่ไกล แต่ว่าเราไม่หยุดพัฒนา และพยายามพูดคุยเจรจากับทางกองทัพอากาศ ในเรื่องการแชร์สนามบินให้เครื่องบินพาณิชย์ลงสนามบินทหารได้ เพื่อให้การเดินทางจากทุกภูมิภาคสามารถดำเนินการได้อย่างสะดวกยิ่งขึ้น รวมทั้งจาก International flight ซึ่งเป็นสิ่งที่สำคัญ ที่จะเป็นศูนย์การทางด้าน International flight สายการบินนานาชาติจำเป็นอย่างยิ่งในการที่จะให้สายการบินสามารถเดินทางบินลงมาที่จังหวัดนครราชสีมา โดยรัฐบาลจะมีการดำเนินการนโยบายในหลาย ๆ เรื่อง ทั้งศูนย์เปลี่ยนถ่ายสินค้า Dry Port ที่จะสามารถเดินทางขนส่งได้ถึงสนามบินอู่ตะเภา หรือแม้กระทั่งท่าเรือน้ำลึก และจะดำเนินการพัฒนาอย่างต่อเนื่อง
นายกฯ ย้ำว่า เรื่องของ MICE CITY เป็นเรื่องที่สำคัญ โดยในการเดินทางมาครั้งนี้ได้เห็นศักยภาพของจังหวัดนครราชสีมา รวมทั้งวัฒนธรรมต่าง ๆ ของชาวโคราช ซึ่งจะสามารถนำไปสู่สายตาของระดับโลกได้ ทั้งนี้ ยังมีเรื่องดี ๆ ของจังหวัดนครราชสีมาอีกเป็นจำนวนมาก ทั้งการท่องเที่ยวต่าง ๆ เมื่อนำเรื่องทุกอย่างมาประกอบรวมกันแล้ว สิ่งที่สำคัญที่อยากจะนำเสนอคือศูนย์กลางการประชุม ทั้งนี้ จากการรับฟังการนำเสนอจากเจ้าหน้าที่ได้รับทราบขนาดพื้นที่ จำนวน 40,000 ตารางเมตร ที่จะมีการเตรียมการกันพื้นที่ดังกล่าวในการดำเนินการ ซึ่งรัฐบาลจะเร่งให้ดำเนินการก่อสร้างให้แล้วเสร็จ โดยจะมอบหมายให้สำนักงานส่งเสริมการจัดประชุมและนิทรรศการ (องค์การมหาชน) ดำเนินการและพิจารณาให้เกิดเป็นรูปธรรมมากยิ่งขึ้น

ที่มา : https://www.thaigov.go.th/news/contents/details/85289