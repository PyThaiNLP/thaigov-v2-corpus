รัฐบาลไทย-ข่าวทำเนียบรัฐบาล-“จักรพงษ์” ลงพื้นที่ติดตามการบริหารจัดการน้ำ เตรียมตัวรับมือน้ำท่วม-น้ำแล้งของจังหวัดนครราชสีมา ในหลายอำเภอ ก่อนประชุม ครม.สัญจรโคราช 


วันอังคารที่ 2 กรกฎาคม 2567
02/07/2567
พิมพ์
“จักรพงษ์” ลงพื้นที่ติดตามการบริหารจัดการน้ำ เตรียมตัวรับมือน้ำท่วม-น้ำแล้งของจังหวัดนครราชสีมา ในหลายอำเภอ ก่อนประชุม ครม.สัญจรโคราช
“จักรพงษ์” ลงพื้นที่ติดตามการบริหารจัดการน้ำ เตรียมตัวรับมือน้ำท่วม-น้ำแล้งของจังหวัดนครราชสีมา ในหลายอำเภอ ก่อนประชุม ครม.สัญจรโคราช
เมื่อวันที่ 1 กรกฎาคม 2567 นายจักรพงษ์ แสงมณี รัฐมนตรีประจำสำนักนายกรัฐมนตรี ลงพื้นที่ติดตามการบริหารจัดการน้ำเตรียมตัวรับมือน้ำท่วม-น้ำแล้งของจังหวัดนครราชสีมา ในหลายอำเภอ ก่อนประชุม ครม.สัญจรโคราช ในวันอังคารที่ 2 กรกฎาคม 2567 โดยนายจักรพงษ์ ได้ลงพื้นที่ใน 3 จุด ดังนี้
นายจักรพงษ์ กล่าวว่า จุดแรก อำเภอคง พี่น้องประชาชนเจอทั้งน้ำท่วมในฤดูฝน และน้ำแล้งในฤดูแล้ง ทั้งที่มีอ่างเก็บน้ำขนาดใหญ่หลายแห่ง จึงมีโครงการสร้างระบบผันน้ำเพื่อเป็นเส้นทางน้ำมากักเก็บไว้ที่อ่างเก็บน้ำห้วยตะคร้อ เพื่อใช้ในฤดูน้ำแล้ง และปรับปรุงถนนทำนบดินและสะพานเพื่อให้ชาวบ้านใช้ประโยชน์สัญจรไปมาได้อย่างสะดวกสบาย และยังมีโครงการสร้างอาคารบังคับน้ำ เพื่อกักเก็บน้ำและควบคุมปริมาณน้ำ พร้อมทั้งขุดลอกอ่างเก็บน้ำ ที่อ่างเก็บน้ำบ้านโนนปอแดง ทำแก้มลิงที่บึงละหานลูกนก ของอำเภอบ้านเหลื่อม เพื่อเตรียมรับน้ำช่วงหน้าฝนนี้
โอกาสนี้ นายจักรพงษ์ ได้กราบนมัสการ และรับพรจากพระครูอาทรกิตตยารักษ์ เจ้าคณะอำเภอคง ที่วัดโนนหนองขาม ด้วย
จุดที่สอง อำเภอบัวใหญ่ โดยนายจักรพงษ์ได้ติดตามการดำเนินงานการป้องกันและปราบปรามยาเสพติดในพื้นที่ จากการบูรณาการร่วมกันของหน่วยงานในพื้นที่ ทำให้มีผลการดำเนินงานที่น่าพึงพอใจ เป็นไปตามเป้าหมาย
“ผมขอชื่นชม นายโกศล ปัทมะ สมาชิกสภาผู้แทนราษฎร จังหวัดนครราชสีมา เขต 6 ที่มีการจัดทำแผนการแก้ปัญหาทั้งเรื่องยาเสพติดและการบริหารจัดการน้ำอย่างเป็นระบบ มั่นใจว่าปีนี้ ชาวอำเภอบัวใหญ่ จะหมดกังวลเรื่องปัญหาน้ำท่วม น้ำแล้ง ได้ครับ” นายจักรพงษ์ กล่าว
สำหรับจุดที่สาม อำเภอประทาย ที่อ่างเก็บน้ำบึงกระโตน โดยนายจักรพงษ์เผยว่า จุดนี้หากมีการขุดลอกอ่างฯ และปรับปรุงถนนรอบอ่างฯ ก็จะสามารถเก็บน้ำได้เพิ่มขึ้น และสามารถพัฒนาเป็นแหล่งท่องเที่ยว สร้างรายได้ให้ชาวบ้านในพื้นที่ได้อีกด้วย ซึ่งก็ได้มีการเสนอตั้งโครงการของบประมาณมาแล้ว
“ปัญหาเรื่องน้ำ ท่านนายกฯ เศรษฐา ทวีสิน ให้ความสำคัญอย่างยิ่ง ผม และทาง สทนช. และหน่วยงานที่เกี่ยวข้อง จะร่วมกันเร่งรัดโครงการเหล่านี้ เพื่อแก้ปัญหาให้พี่น้องชาวโคราชในช่วงฤดูฝนนี้ และฤดูแล้งในปีต่อไปครับ” นายจักรพงษ์ ย้ำ

ที่มา : https://www.thaigov.go.th/news/contents/details/85247