รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ตรวจเยี่ยมฝึกอาชีพชุมชน “ดีพร้อม” จ.นครราชสีมา มุ่งพัฒนาการกระจายโอกาส เข้าถึงบริการของภาครัฐ ต่อยอดองค์ความรู้ และสร้างงาน สร้างอาชีพ 


วันจันทร์ที่ 1 กรกฎาคม 2567
01/07/2567
พิมพ์
รัฐมนตรีฯ พิมพ์ภัทรา ตรวจเยี่ยมฝึกอาชีพชุมชน “ดีพร้อม” จ.นครราชสีมา มุ่งพัฒนาการกระจายโอกาส เข้าถึงบริการของภาครัฐ ต่อยอดองค์ความรู้ และสร้างงาน สร้างอาชีพ
รัฐมนตรีฯ พิมพ์ภัทรา ตรวจเยี่ยมฝึกอาชีพชุมชน “ดีพร้อม” จ.นครราชสีมา มุ่งพัฒนาการกระจายโอกาส เข้าถึงบริการของภาครัฐ ต่อยอดองค์ความรู้ และสร้างงาน สร้างอาชีพ สู่ชุมชนให้สามารถพึ่งพาตนเองได้
จังหวัดนครราชสีมา : 1 กรกฎาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ลงพื้นที่ตรวจราชการและประชุมคณะรัฐมนตรีอย่างเป็นทางการนอกสถานที่ ครั้งที่ 4/2567 กลุ่มจังหวัดภาคตะวันออกเฉียงเหนือตอนล่าง 1 "นครชัยบุรินทร์" (นครราชสีมา ชัยภูมิ บุรีรัมย์ สุรินทร์) โดยเป็นประธานเปิดการฝึกอบรมเชิงปฏิบัติการโครงการส่งเสริมทักษะอาชีพดีพร้อม หลักสูตรการทำผลิตภัณฑ์ของที่ระลึกจากดินเผา ณ ห้องประชุมเทศบาลตำบลด่านเกวียน อำเภอโชคชัย จังหวัดนครราชสีมา และหลักสูตรการแปรรูปอาหาร (การทำลูกชิ้น, การทำน้ำจิ้มลูกชิ้น) ณ หอประชุมอำเภอโชคชัย อำเภอโชคชัย จังหวัดนครราชสีมา โดยมี นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายณัฐพล  รังสิตพล ปลัดกระทรวงอุตสาหกรรม นายสมเกียรติ วิริยะกุลนันท์ รองผู้ว่าราชการจังหวัดนครราชสีมานายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายบรรจง  สุกรีฑา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ  ทับเที่ยง หัวหน้าผู้ตรวจราชการกระทรวงอุตสาหกรรม นายศุภกิจ  บุญศิริ นายเศรษฐรัชต์  เลือดสกุล  ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรมนายวันชัย  พนมชัย  เลขาธิการสำนักงานมาตรฐานผลิตภัณฑ์อุตสาหกรรม นายภาสกร  ชัยรัตน์  อธิบดีกรมส่งเสริมอุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นายวิฤทธิ์  วิเศษสินธุ์  เลขาธิการคณะกรรมการอ้อยและน้ำตาลทราย นายพรยศ  กลั่นกรอง รองอธิบดีกรมโรงงานอุตสาหกรรม นายกฤศ  จันทร์สุวรรณ รองผู้อำนวยการสำนักงานเศรษฐกิจอุตสาหกรรม นายเริงฤทธิ์  กุศลกรรมบถ รองผู้ว่าการการนิคมอุตสาหกรรมแห่งประเทศไทย นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย ร่วมเปิดงาน
รัฐมนตรีว่าการกระทรวงอุตสาหกรรม กล่าวว่า กระทรวงอุตสาหกรรม ได้กำหนดนโยบายในการส่งเสริมและพัฒนาภาคอุตสาหกรรมไทย ให้สอดรับกับความมุ่งมั่นของรัฐบาลที่จะใช้ “การพัฒนาที่ยั่งยืน” เป็นพลังขับเคลื่อนเศรษฐกิจของประเทศ โดยให้ความสำคัญกับการสร้างความสำเร็จอย่างสมดุลใน “4 มิติ” ทั้งด้านความสามารถในการแข่งขัน การได้รับการยอมรับจากชุมชนและสังคม การตอบโจทย์กติกาสากลด้านสิ่งแวดล้อม และการกระจายรายได้สู่ชุมชนให้ประชาชนมีคุณภาพชีวิตที่ดีขึ้น โดยให้ความสำคัญกับการยกระดับเศรษฐกิจฐานรากให้มีความเข้มแข็ง ด้วยการสนับสนุน ให้ประชาชนมีอาชีพมั่นคงจากต้นทุนในชุมชน ทั้งต้นทุนทางวัฒนธรรมและวัตถุดิบในท้องถิ่น พร้อมพัฒนาทักษะอาชีพเสริม ผนวกกับวิชาการอุตสาหกรรมให้เข้ากับวิถีชุมชน ให้กระบวนการผลิตตั้งแต่ต้นน้ำถึงปลายน้ำมีมาตรฐานมากขึ้น  จึงเลือกปักหมุดที่ “จังหวัดนครราชสีมา” โดยมุ่งสร้างโอกาสและความเสมอภาคทางสังคม ด้วยการสร้างงาน สร้างอาชีพให้เกิดการกระจายรายได้สู่ชุมชนลดรายจ่ายภาคครัวเรือน ลดปัญหาความเหลื่อมล้ำจากระดับชุมชน ควบคู่กับการส่งเสริมการเข้าถึงและการใช้ประโยชน์จากทรัพยากรท้องถิ่นให้มีประสิทธิภาพสูงสุด เพื่อสร้างรายได้ยั่งยืนให้กับประชาชน และเตรียมความพร้อมให้ประเทศไทยก้าวข้ามประเทศกับดักรายได้ปานกลางไปสู่ความมั่งคั่งในอนาคต จึงได้จัดทำ "โครงการส่งเสริมทักษะอาชีพดีพร้อม" ให้กับชุมชนโดยมุ่งเน้นการพัฒนาสร้างความเข้มแข็งจากการกระจายโอกาสเข้าถึงบริการของภาครัฐและทรัพยากรในชุมชน การกระจายความรู้ต่อยอดองค์ความรู้ขยายผลสู่อีกหลายคนในชุมชน และการกระจายรายได้สร้างงาน สร้างอาชีพ สู่ชุมชนให้สามารถพึ่งพาตนเองได้ในระยะยาว

ที่มา : https://www.thaigov.go.th/news/contents/details/85245