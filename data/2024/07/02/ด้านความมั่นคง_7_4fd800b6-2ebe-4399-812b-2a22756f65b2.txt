รัฐบาลไทย-ข่าวทำเนียบรัฐบาล-นายเกรียง กัลป์ตินันท์ ตรวจติดตามผลสำเร็จของการดำเนินงาน บ้านไร่นายายคำ และการดำเนินกิจกรรมของเครือข่าย โคกหนองนา พัฒนาชุมชน และสนับสนุนสินค้าชุมชน และสินค้าของผู้ประกอบการ OTOP


วันอังคารที่ 2 กรกฎาคม 2567
02/07/2567
พิมพ์
นายเกรียง กัลป์ตินันท์ ตรวจติดตามผลสำเร็จของการดำเนินงาน บ้านไร่นายายคำ และการดำเนินกิจกรรมของเครือข่าย โคกหนองนา พัฒนาชุมชน และสนับสนุนสินค้าชุมชน และสินค้าของผู้ประกอบการ OTOP
นายเกรียง กัลป์ตินันท์ รมช.มท. พร้อมคณะ ลงพื้นที่ตรวจติดตามผลสำเร็จของการดำเนินงาน บ้านไร่นายายคำ และการดำเนินกิจกรรมของเครือข่าย โคกหนองนา พัฒนาชุมชน และสนับสนุนสินค้าชุมชน และสินค้าของผู้ประกอบการ OTOP
เมื่อวันที่ 1 กรกฎาคม 2567 เวลา 13.00 น. นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย และคณะ ลงพื้นที่ตรวจเยี่ยม และรับทราบปัญหาความเดือดร้อนของประชาชน ในพื้นที่ตามแผนงานโครงการรัฐบาลและกระทรวงมหาดไทย โดยนายเดชฤทธิ์ ถิตย์ฉาย นายอำเภอสูงเนิน นางสาวธัญลักษณ์ ชันไธสง ผู้อำนวยการกลุ่มงานประสานและสนับสนุนการบริหารงานพัฒนาชุมชน จังหวัดนครราชสีมา พร้อมด้วยพัฒนาการอำเภอโซนกลุ่มหมี่โคราช เจ้าหน้าที่พัฒนาชุมชน ผู้นำชุมชน เครือข่ายกลุ่มองค์กร คณะทำงานขับเคลื่อนกองทุนพัฒนาบทบาทสตรีจังหวัดนครราชสีมา ตำบล/เทศบาล เครือข่ายโคกหนองนา และเครือข่าย OTOP ให้การต้อนรับ ณ บ้านไร่นายายคำ บ้านอ่างแก้ว หมู่ที่ 11 ตำบลมะเกลือใหม่ อำเภอสูงเนิน จังหวัดนครราชสีมา
นายวิจิตร กิจวิรัตน์ รองผู้ว่าราชการจังหวัดนครราชสีมา กล่าวต้อนรับและสรุปผลการดำเนินงานกองทุนพัฒนาบทบาทสตรี จังหวัดนครราชสีมา ข้อมูลจำนวนสมาชิก ณ ปัจจุบัน จำนวน 816,491 คน เงินทุนหมูนเวียนที่มีการกู้ยืม ตั้งแต่ ปี 2556-2567 จำนวน 5,755 โครงการ คิดเป็นเงิน 469,007,980 บาท
นางจันทิมา โกสินทร์รักษา หัวหน้าคณะทำงานขับเคลื่อนกองทุนพัฒนาบทบาทสตรีจังหวัดนครราชสีมา ได้กล่าวสรุปข้อมูลผลการดำเนินงานกองทุนพัฒนาบทบาทสตรีอำเภอสูงเนิน จังหวัดนครราชสีมา ซึ่งได้รับสนับสนุนเงินทุนหมุนเวียน ตั้งแต่ปี 2556 -2567 จำนวน 187 โครงการ คิดเป็นเงิน 16,724,150 บาท และได้เสนอปัญหาความต้องการของสมาชิกกองทุนพัฒนาบทบาทสตรีในด้านความต้องการเงินสนับสนุนเพิ่มเติม โดยขอให้สำนักงานกองทุนพัฒนาบทบาทสตรีได้จัดสรรงบประมาณในสัดส่วนตามจังหวัดที่มีขนาดใหญ่-ขนาดเล็ก นางสาวทองกรม ปานสวัสดิ์ สมาชิกกองทุนพัฒนาบทบาทสตรี ผู้กู้เงินกองทุนพัฒนาบทบาทสตรี ปี 2567 ซึ่งได้รับการจัดสรรงบประมาณโครงการ จำนวน 200,000 บาท เพื่อต่อยอดกลุ่มวิสาหกิจเกษตรผสมผสานมาตรฐานออแกนิคอำเภอสูงเนิน ปลูกผักอินทรีย์ (บ้านไร่นายายคำ) โดยใช้งบประมาณของกองทุนพัฒนาบทบาทสตรีในการสมทบ การสร้างอาคารแปรรูปสินค้าเกษตรและจัดสรรซื้อวัสดุอุปกรณ์
ท้ายนี้ นายเกรียง กัลป์ตินันท์ รัฐมนตรีช่วยว่าการกระทรวงมหาดไทย ได้มอบนโยบายรัฐบาล โดยจะเพิ่มทุนสนับสนุนกองทุนฯ และมอบแนวทางให้กรมการพัฒนาชุมชนขับเคลื่อนงาน ส่งเสริมสนับสนุนการดำเนินงานกองทุนพัฒนาบทบาทสตรี ให้เป็นกองทุนที่สร้างงาน สร้างอาชีพ สร้างรายได้ พัฒนาศักยภาพของสตรี และพัฒนาคุณภาพชีวิตของประชาชนอย่างยั่งยืนต่อไป

ที่มา : https://www.thaigov.go.th/news/contents/details/85282