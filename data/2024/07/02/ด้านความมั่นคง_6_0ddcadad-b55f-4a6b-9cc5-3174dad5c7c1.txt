รัฐบาลไทย-ข่าวทำเนียบรัฐบาล-“พัชรวาท” ติดตามความก้าวหน้า โครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ จ.ชัยภูมิ


วันอังคารที่ 2 กรกฎาคม 2567
“พัชรวาท” ติดตามความก้าวหน้า โครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ จ.ชัยภูมิ
“พัชรวาท” ติดตามความก้าวหน้า โครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ จ.ชัยภูมิ
“พัชรวาท” ติดตามความก้าวหน้า โครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ จ.ชัยภูมิ
วันที่ 1 กรกฎาคม 2567 เวลา 14.30 น. พล.ต.อ. พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ร.อ.รชฏ พิสิษฐบรรณกร ผู้ช่วยรัฐมนตรีประจำ ทส. นายโกเมนทร์ ทีฆธนานนท์ ที่ปรึกษา รมว.ทส. นายจตุพร บุรุษพัฒน์ ปลัด ทส. และคณะผู้บริหาร ทส. ลงพื้นที่ตรวจติดตามความก้าวหน้าโครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ ประจำปีงบประมาณ พ.ศ. 2567 ณ โครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ บ้านโนนศรีทอง หมู่ที่ 5 ตำบลท่าใหญ่ อำเภอหนองบัวแดง จังหวัดชัยภูมิ โดยมีนางสาวอรอาภา โล่ห์วีระ รองผู้ว่าราชการจังหวัดชัยภูมิ ผู้นำท้องถิ่น และประชาชนในพื้นที่ ให้การต้อนรับ
พล.ต.อ. พัชรวาท กล่าวว่า รัฐบาลให้ความสำคัญในการบูรณาการการทำงานร่วมกันของหน่วยงาน เพื่อช่วยเหลือและบรรเทาความเดือดร้อนของประชาชน โดยเฉพาะในพื้นที่ขาดแคลนน้ำ สำหรับโครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ หากดำเนินการแล้วเสร็จจะสามารถผลิตน้ำบาดาลได้กว่า 194,400 ลูกบาศก์เมตรต่อปี เกษตรกรได้รับประโยชน์ 16 ครัวเรือน พื้นที่ได้รับประโยชน์ 609 ไร่ มุ่งหวังให้ประชาชนกินดีอยู่ดี มีความสุข ไม่ว่าจะเป็นน้ำกิน น้ำใช้ หรือน้ำเพื่อการเกษตร ทำให้ประชาชนในพื้นที่มีโอกาสสร้างรายได้เพิ่มขึ้น ลดรายจ่ายในการจัดหาน้ำ และขยายโอกาสให้ประชาชนได้เข้าถึงแหล่งน้ำต้นทุนสำหรับพื้นที่เกษตรกรรมอย่างเพียงพอตลอดทั้งปี
ทั้งนี้ ในปีงบประมาณ 2567 จังหวัดชัยภูมิได้รับการสนับสนุนโครงการด้านน้ำบาดาลจากกระทรวงทรัพยากรธรรมชาติและสิ่งแวดล้อมโดยกรมทรัพยากรน้ำบาดาล รวม 32 โครงการ ได้แก่ โครงการพัฒนาน้ำบาดาลเพื่อการเกษตรแปลงใหญ่ พื้นที่ 500 ไร่ จำนวน 8 แห่ง โครงการพัฒนาน้ำบาดาลเพื่อการเกษตรแปลงใหญ่ พื้นที่ 300 ไร่ จำนวน 2 แห่ง โครงการพัฒนาน้ำบาดาลเพื่อการเกษตรด้วยพลังงานแสงอาทิตย์ จำนวน 6 แห่ง และโครงการพัฒนาน้ำบาดาลเพื่อความมั่นคงระดับชุมชน จำนวน 16 แห่ง

ที่มา : https://www.thaigov.go.th/news/contents/details/85257