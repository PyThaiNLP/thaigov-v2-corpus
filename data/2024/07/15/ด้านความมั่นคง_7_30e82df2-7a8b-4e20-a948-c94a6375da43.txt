รัฐบาลไทย-ข่าวทำเนียบรัฐบาล-กรมการจัดหางาน เปิดจ้างงานคนพื้นที่ส่งเสริมการค้าชายแดนนราธิวาส “สร้างงานและเส้นทางสู่อาชีพ@เมอนารอ”


วันจันทร์ที่ 15 กรกฎาคม 2567
15/07/2567
พิมพ์
กรมการจัดหางาน เปิดจ้างงานคนพื้นที่ส่งเสริมการค้าชายแดนนราธิวาส “สร้างงานและเส้นทางสู่อาชีพ@เมอนารอ”
วันที่ 15 กรกฎาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมาย นายธนัสถ์ ทวีเกื้อกูลกิจ ที่ปรึกษารัฐมนตรีว่าการกระทรวงแรงงาน เป็นประธานในพิธีเปิดงาน “สร้างงานและเส้นทางสู่อาชีพ@เมอนารอ”
โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน นายวีรพัฒน์ บุณฑริก รองผู้ว่าราชการจังหวัดนราธิวาส นางสาวชภาภัทร มลสุขราช นักวิชาการแรงงานชำนาญการพิเศษ รักษาราชการแทนจัดหางานจังหวัดนราธิวาส พร้อมด้วยหัวหน้าส่วนราชการสังกัดกระทรวงแรงงานในจังหวัดนราธิวาสให้การต้อนรับ ณ ลานพิกุล มหาวิทยาลัยนราธิวาสราชนครินทร์ ตำบลลำภู อำเภอเมืองนราธิวาส จังหวัดนราธิวาส
นายธนัสถ์ ทวีเกื้อกูลกิจ ที่ปรึกษารัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางานได้จัดงาน “สร้างงานและเส้นทางสู่อาชีพ@เมอนารอ” เพื่อให้นายจ้าง/สถานประกอบการ และผู้ต้องการมีงานทำ ได้พบและพิจารณาคัดเลือกเข้าทำงานกับสถานประกอบการโดยตรง พร้อมเปิดโลกทัศน์และจุดประกายความคิดทางอาชีพ เพื่อใช้วางแผนหรือเป็นแนวทางในการเลือกศึกษาต่อหรือเลือกประกอบอาชีพได้อย่างเหมาะสม สร้างโอกาสเรียนรู้และฝึกปฏิบัติอาชีพอิสระที่น่าสนใจ สามารถนำไปพัฒนา หรือต่อยอดให้เป็นประโยชน์ในการประกอบอาชีพ รวมทั้งสามารถปรับตัวตามการพัฒนาเทคโนโลยีในรูปแบบต่าง ๆ นอกจากนี้ยังได้รับความร่วมมือจาก กระทรวงพาณิชย์นำสินค้าธงฟ้าราคาประหยัด มาให้บริการประชาชนในจังหวัดนราธิวาสและจังหวัดใกล้เคียงได้เข้าถึงสินค้าราคาประหยัด แบ่งเบาภาระค่าใช้จ่ายในครัวเรือน และกิจกรรมอื่น ๆ ที่หลากหลาย โดยจังหวัดนราธิวาสมีอาณาเขตติดกับชายแดนประเทศมาเลเซีย มีความสะดวกในการเดินทางทั้งทางรถยนต์ รถไฟ และทางเครื่องบิน อีกทั้งยังมีสถานที่ท่องเที่ยวธรรมชาติที่สวยงามและวัฒนธรรมที่หลากหลาย ประชาชนในพื้นที่นอกจากประกอบอาชีพภาคการเกษตรแล้ว ยังประกอบอาชีพค้าขาย การบริการ และการลงทุนกับประเทศเพื่อนบ้าน คนในพื้นที่นิยมทำงานในจังหวัดบ้านเกิด การจัดงานครั้งนี้นับว่าเป็นประโยชน์ต่อผู้เข้าร่วมงานเป็นอย่างยิ่ง ทั้งเป็นการพัฒนาศักยภาพกำลังแรงงาน เพื่อรองรับความเจริญเติบโตและเพิ่มขีดความสามารถในการแข่งขันของจังหวัด ส่งผลสู่เป้าหมายตามนโยบายของกระทรวงแรงงาน ที่ตั้งไว้ว่า "แรงงานทักษะดี มีงานทำ หลักประกันทางสังคมเด่น เน้นขับเคลื่อนเศรษฐกิจ"
“ในนามกระทรวงแรงงาน ผมขอขอบคุณ จังหวัดนราธิวาส ส่วนราชการทุกหน่วย นายจ้าง/สถานประกอบการจากภาคเอกชน สถานศึกษา และทุกท่านที่มีส่วนร่วมในการจัดงานเพื่อเป้าหมายเดียวกันคือ ส่งเสริมการมีงานทำ เตรียมความพร้อมให้แก่กำลังแรงงาน พัฒนาคนในทุกมิติและทุกช่วงวัย เพื่อยกระดับและพัฒนาคุณภาพชีวิตของประชาชนให้มีอาชีพ มีรายได้ สอดคล้องตามเป้าหมายจังหวัดนราธิวาสในการทำสังคมให้น่าอยู่ ประชาชนมีคุณภาพชีวิตที่ดี” นายธนัสถ์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ภายในงานมีกิจกรรมที่น่าสนใจจำนวนมาก อาทิ การรับสมัครและสัมภาษณ์งานโดยตรงกับนายจ้าง สถานประกอบการในจังหวัดนราธิวาสและจังหวัดใกล้เคียง จำนวน 20 บริษัท มีตำแหน่งงานว่าง 373 อัตรา และการลงทะเบียนสมัครงานล่วงหน้าผ่านระบบออนไลน์ การให้คำปรึกษาและรับลงทะเบียนผู้สนใจไปทำงานต่างประเทศ การสาธิตอาชีพอิสระและทดลองปฏิบัติจริง นิทรรศการแนะแนวการศึกษาต่อสำหรับนักเรียนนักศึกษาที่ใกล้เรียนจบ บริการแนะแนวอาชีพ การทดสอบความพร้อมทางอาชีพและทดสอบภาษาอังกฤษเพื่อการสมัครงาน บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง การให้คำปรึกษาแหล่งเงินทุนในการประกอบอาชีพ และการให้บริการของหน่วยงานในสังกัดกระทรวงแรงงาน การจัดแสดงและจำหน่ายสินค้าของผู้รับงานไปทำที่บ้าน กลุ่มอาชีพอิสระ ผู้พิการ และผู้สูงอายุ หาไอเดียการทำธุรกิจแฟรนไชส์น่าลงทุน  กิจกรรมบนเวที บรรยายหัวข้อ "โลกของอาชีพในปัจจุบันและอนาคต" และกิจกรรมตอบคำถามชิงรางวัล
ทั้งนี้ ขอฝากข่าวดีไปถึงคนหางานทั่วประเทศ กระทรวงแรงงาน โดยกรมการจัดหางานมีกำหนดจัดงาน “สร้างงานและเส้นทางสู่อาชีพ” อีกครั้งที่จังหวัดภูเก็ต ในวันที่ 2 สิงหาคม 2567 จึงขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม พบกันที่งาน “สร้างงานและเส้นทางสู่อาชีพ จังหวัดภูเก็ต

ที่มา : https://www.thaigov.go.th/news/contents/details/85861