รัฐบาลไทย-ข่าวทำเนียบรัฐบาล-กระทรวงเกษตรฯ เห็นชอบ ให้ขยายเวลาโครงการแผนฟื้นฟูการเกษตร (ผกก.) และโครงการปรับโครงสร้างและระบบการผลิตการเกษตร (คปร.) เพิ่มอีก 5 ปี 


วันจันทร์ที่ 15 กรกฎาคม 2567
กระทรวงเกษตรฯ เห็นชอบ ให้ขยายเวลาโครงการแผนฟื้นฟูการเกษตร (ผกก.) และโครงการปรับโครงสร้างและระบบการผลิตการเกษตร (คปร.) เพิ่มอีก 5 ปี
กระทรวงเกษตรฯ เห็นชอบ ให้ขยายเวลาโครงการแผนฟื้นฟูการเกษตร (ผกก.) และโครงการปรับโครงสร้างและระบบการผลิตการเกษตร (คปร.) เพิ่มอีก 5 ปี เพื่อบรรเทาภาวะหนี้สินของเกษตรกร
อภัย สุทธิสังข์ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการประสานงานเพื่อช่วยเหลือเกษตรกรตามโครงการปรับโครงสร้างและระบบการผลิตการเกษตร ครั้งที่ 1/2567 เข้าร่วม ณ ห้องประชุมกระทรวงเกษตรและสหกรณ์ ว่า ที่ประชุมมีมติเห็นชอบให้ขยายระยะเวลาการแก้ไขปัญหาหนี้สินเกษตรกรโครงการแผนฟื้นฟูการเกษตร (ผกก.) และโครงการปรับโครงสร้างและระบบการผลิตการเกษตร (คปร.) เพิ่มเติมอีก 5 ปี จากเดิมโครงการจะสิ้นสุดในวันที่ 30 กันยายน 2567 เป็นสิ้นสุดในวันที่ 30 กันยายน 2572 เพื่อบรรเทาภาวะหนี้สินของเกษตรกร ให้สามารถมีระยะเวลาในการชำระหนี้ได้และเป็นการรักษาวินัยการชำระหนี้ของเกษตรกร รวมถึงการพัฒนาศักยภาพของเกษตรกรให้สามารถเพิ่มรายได้และสามารถชำระหนี้ได้หลังจากครบกำหนดการขยายระยะเวลาการแก้ไขปัญหาหนี้สินเกษตรกร ทั้งนี้ ได้มอบหมายหน่วยงานที่เกี่ยวข้องให้มีการทบทวนและวางแผนการกำหนดหลักเกณฑ์ปฏิบัติของการขยายเวลาให้มีความชัดเจน ต่อไป
กระทรวงเกษตรและสหกรณ์ ร่วมกับหน่วยงานที่เกี่ยวข้อง ดำเนินการขับเคลื่อนภารกิจทั้ง 2 โครงการ เพื่อแก้ไขปัญหาหนี้สินเกษตรกร รวมถึงสนับสนุนและพัฒนาศักยภาพของเกษตรกร ตั้งแต่วันที่ 30 ก.ย. 2562 – 31 พ.ค. 2567 รวมระยะเวลา 4 ปี 8 เดือน ซึ่งผลการดำเนินการพบว่ามีเกษตรกรลูกหนี้ลดลง 10,859 ราย หรือคิดเป็นร้อยละ 33 ของเกษตรกรลูกหนี้ จากจำนวนเกษตรกรลูกหนี้ทั้งหมด 32,979 ราย นอกจากนี้ยังได้ดำเนินการเร่งรัด ติดตาม ทำความเข้าใจและชี้แจงข้อมูลให้กับเกษตรกรที่มีต้นเงินกู้ไม่เกิน 10,0000 บาท เพื่อดำเนินการชำระหนี้ อีกด้วย

ที่มา : https://www.thaigov.go.th/news/contents/details/85847