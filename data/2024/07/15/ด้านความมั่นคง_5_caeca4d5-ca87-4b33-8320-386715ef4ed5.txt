รัฐบาลไทย-ข่าวทำเนียบรัฐบาล-ก.แรงงาน นำอาสาสมัครแรงงานกรุงเทพฯ ร่วมใจปลูกป่าชายเลนเฉลิมพระเกียรติในหลวง


วันจันทร์ที่ 15 กรกฎาคม 2567
15/07/2567
พิมพ์
ก.แรงงาน นำอาสาสมัครแรงงานกรุงเทพฯ ร่วมใจปลูกป่าชายเลนเฉลิมพระเกียรติในหลวง
ก.แรงงาน นำอาสาสมัครแรงงานกรุงเทพฯ ร่วมใจปลูกป่าชายเลนเฉลิมพระเกียรติในหลวง
วันที่ 15 กรกฎาคม 2567 นายไพโรจน์ โชติกเสถียร ปลัดกระทรวงแรงงาน มอบหมายให้ นายเดชา พฤกษ์พัฒนรักษ์ รองปลัดกระทรวงแรงงาน เป็นประธานในพิธีเปิดโครงการเฉลิมพระเกียรติพระบาทสมเด็จพระเจ้าอยู่หัว โดยอาสาสมัครแรงงานกรุงเทพมหานคร ร่วมใจอาสาพัฒนาบ้านเกิด โดยมี นางมารศรี ใจรังษี ผู้ตรวจราชการกระทรวงแรงงาน นายศักดินาถ สนธิศักดิ์โยธิน ผู้ช่วยปลัดกระทรวงแรงงาน ร่วมด้วย นายอาชวิน ปุจฉากาญจน์ ผู้อำนวยการสำนักตรวจและประเมินผล สำนักงานปลัดกระทรวงแรงงาน กล่าวรายงานวัตถุประสงค์การจัดงาน อาสาสมัครแรงงานกรุงเทพมหานคร ข้าราชการ และเจ้าหน้าที่กระทรวงแรงงาน ร่วมให้การต้อนรับ ณ ห้องประชุม ชั้น 2 พิพิธภัณฑ์ท้องถิ่นกรุงเทพมหานคร แขวงท่าข้าม เขตบางขุนเทียน กรุงเทพมหานคร
นายเดชา กล่าวว่า ผมรู้สึกยินดีและเป็นเกียรติอย่างยิ่งที่ได้มาเป็นประธานในพิธีเปิดโครงการเฉลิมพระเกียรติพระบาทสมเด็จพระเจ้าอยู่หัว โดยอาสาสมัครแรงงานกรุงเทพมหานคร ร่วมใจอาสาพัฒนาบ้านเกิดในวันนี้ โดยเป็นกิจกรรมปลูกป่าชายเลน และเก็บขยะมูลฝอยทั่วไป ซึ่งโครงการฯ ดังกล่าวเป็นการน้อมนำแนวพระราชดำริ พระราชปณิธาน และพระบรมราโชบายเกี่ยวกับการพัฒนาสิ่งแวดล้อม มาเป็นกรอบแนวคิดในการกำหนดกิจกรรม โดยมุ่งเน้นให้ข้าราชการ เจ้าหน้าที่ และอาสาสมัครแรงงานกรุงเทพมหานคร ซึ่งเป็นเครือข่ายภาคประชาชนเข้ามามีส่วนร่วมในการดำเนินกิจกรรม เพื่อให้เกิดจิตสำนึกในการทำความดี ถวายเป็นพระราชกุศลแด่พระบาทสมเด็จพระเจ้าอยู่หัว ในวโรกาสที่ทรงเจริญพระชนมายุ 6 รอบ หรือ 72 พรรษา ในวันที่ 28 กรกฎาคม 2567 ซึ่งนับเป็นปีมหามงคลสมัยพิเศษ และเป็นการแสดงถึงความจงรักภักดี เทิดทูนสถาบันพระมหากษัตริย์ของไทย การรักและหวงแหนบ้านเกิด รวมทั้งสร้างการรู้รักสามัคคี
“กระทรวงแรงงานขอขอบคุณสำนักงานเขตบางขุนเทียน ที่ให้ความอนุเคราะห์สถานที่ในการดำเนินกิจกรรม รวมทั้งการมอบหมายเจ้าหน้าที่มาบรรยายให้ความรู้เกี่ยวกับการอนุรักษ์ป่าชายเลนบางขุนเทียน ผู้บริหาร ข้าราชการ เจ้าหน้าที่หน่วยงานในสังกัดกระทรวงแรงงาน และอาสาสมัครแรงงานกรุงเทพมหานคร ที่เข้าร่วมโครงการฯ ทำกิจกรรมเพื่อแสดงถึงความจงรักภักดี เทิดทูนสถาบันพระมหากษัตริย์โดยการทำความดีถวายเป็นพระราชกุศล เพื่อให้แสดงพลังแห่งการมีส่วนร่วม มีความรับผิดชอบต่อสังคม และทำความดี ความเสียสละต่อสังคม ที่นำมาซึ่งความร่วมมือร่วมใจด้วยจิตสำนึกหวงแหนบ้านเกิด ได้เสริมสร้างองค์ความรู้ด้านการอนุรักษ์สิ่งแวดล้อม และเปิดโอกาสให้เจ้าหน้าที่ภาครัฐและอาสาสมัครแรงงานกรุงเทพมหานคร มีเวทีในการประชุมหารือ แลกเปลี่ยนความคิดเห็น เพื่อเสริมศักยภาพในการขับเคลื่อนภารกิจที่สำคัญของกระทรวงแรงงานไปสู่ประชาชนในระดับพื้นที่ที่เป็นไปในทิศทางเดียวกัน และมีกิจกรรมร่วมกัน เพื่อให้เกิดความสามัคคีและความสัมพันธ์ที่ดีต่อกัน” นายเดชา กล่าว
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/85855