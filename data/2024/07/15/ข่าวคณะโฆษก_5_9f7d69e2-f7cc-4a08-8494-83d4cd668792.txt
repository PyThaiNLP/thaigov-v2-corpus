รัฐบาลไทย-ข่าวทำเนียบรัฐบาล-นายกฯ เดินเครื่องยนต์ภาคการท่องเที่ยว ขับเคลื่อนเศรษฐกิจไทย ขยายวีซ่าฟรีเพิ่มเป็น 60 วัน สำหรับ 93 ประเทศ/ดินแดน อำนวยความสะดวกในการเดินทางเข้าประเทศ กระตุ้นเศรษฐกิจและการท่องเที่ยวของประเทศ


วันจันทร์ที่ 15 กรกฎาคม 2567
15/07/2567
พิมพ์
นายกฯ เดินเครื่องยนต์ภาคการท่องเที่ยว ขับเคลื่อนเศรษฐกิจไทย ขยายวีซ่าฟรีเพิ่มเป็น 60 วัน สำหรับ 93 ประเทศ/ดินแดน อำนวยความสะดวกในการเดินทางเข้าประเทศ กระตุ้นเศรษฐกิจและการท่องเที่ยวของประเทศ
พร้อมเพิ่มวีซ่า Destination Thailand Visa เพื่อท่องเที่ยวและทำงานทางไกล หรือทำกิจกรรมด้านวัฒนธรรมและการแพทย์ รวมถึงขยายเวลาพำนักของนักศึกษาต่างชาติภายหลังสำเร็จการศึกษา ดึงดูดกลุ่มผู้มีทักษะสูงเข้าสู่ตลาดแรงงานของประเทศ
วันนี้ (15 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาล นายเศรษฐา ทวีสิน นายกรัฐมนตรี ดำเนินมาตรการยกเว้นการตรวจลงตรา หรือ “วีซ่าฟรี” มาอย่างต่อเนื่อง เพื่ออำนวยความสะดวกในการเดินทางเข้าประเทศ ดึงดูดนักท่องเที่ยวต่างชาติและกระตุ้นภาคการท่องเที่ยวของไทย โดยล่าสุด เตรียมขยายวีซ่าฟรีเพิ่มเป็น 93 ประเทศ/ดินแดน ระยะเวลาพำนักไม่เกิน 60 วัน กระตุ้นเศรษฐกิจและการท่องเที่ยวของประเทศในช่วง Low Season พร้อมเพิ่มการตรวจลงตราประเภทใหม่ Destination Thailand Visa (DTV) สำหรับชาวต่างชาติที่ต้องการการท่องเที่ยวในไทยและทำงานทางไกลผ่านระบบดิจิทัล (Digital Nomads) ไปพร้อมกัน หรือทำกิจกรรมด้านวัฒนธรรมและการแพทย์ รวมถึงขยายเวลาพำนักของนักศึกษาต่างชาติภายหลังสำเร็จการศึกษา 1 ปี เพื่อหางาน เดินทางท่องเที่ยว หรือทำกิจกรรมอื่น ๆ ในไทย สนับสนุนการท่องเที่ยว พร้อมดึงดูดกลุ่มผู้มีทักษะสูงเข้าสู่ตลาดแรงงานของประเทศ
โฆษกประจำสำนักนายกรัฐมนตรี กล่าวว่า ตามที่ที่ประชุมคณะรัฐมนตรี (ครม.) เมื่อวันที่ 28 พฤษภาคม 2567 เห็นชอบในหลักการการดำเนินมาตรการและแนวทางการอำนวยความสะดวกการตรวจลงตราเพื่อกระตุ้นเศรษฐกิจและการท่องเที่ยวของประเทศไทย 3 ระยะ นั้น ล่าสุดกระทรวงมหาดไทยดำเนินการออกประกาศกระทรวงมหาดไทย 4 ฉบับ เพื่อปรับปรุงมาตรการการตรวจลงตราให้เป็นปัจจุบันสอดคล้องกับสถานการณ์โลก โดยมีสาระสำคัญของแต่ละฉบับ ดังนี้
1) กำหนดรายชื่อประเทศ/ดินแดนที่ได้รับสิทธิยกเว้นการตรวจลงตรา สามารถพำนักในไทยได้ไม่เกิน 60 วัน (ผ.60) เพื่อการท่องเที่ยว การติดต่อธุรกิจและการทำงานระยะสั้น จำนวน 93 ประเทศ/ดินแดน เพิ่มเติมจากเดิมที่มีอยู่ 57 ประเทศ/ดินแดน
2) ปรับปรุงรายชื่อประเทศที่ได้รับสิทธิตรวจลงตรา ณ ช่องทางอนุญาตของด่านตรวจคนเข้าเมือง (Visa on Arrival: VOA) เป็น 31 ประเทศ/ดินแดน เพิ่มเติมจากเดิมที่มีอยู่ จำนวน 19 ประเทศ/ดินแดน
3) เพิ่มการตรวจลงตราประเภทใหม่ Destination Thailand Visa (DTV) สำหรับชาวต่างชาติที่ประสงค์จะพำนักในไทยเพื่อทำงานและท่องเที่ยวไปพร้อมกัน (workcation) หรือกลุ่มที่ประสงค์มาพำนักเพื่อเรียนมวยไทยและศิลปะป้องกันตัว การเรียนทำอาหาร การเรียนและฝึกซ้อมกีฬา การรักษาพยาบาล การอบรม การสัมมนา การจัดแสดงศิลปะและดนตรี โดยสามารถพำนักในไทยได้ครั้งละไม่เกิน 180 วัน อายุการตรวจลงตรา 5 ปี
4) ปรับปรุงสิทธิสำหรับนักศึกษาต่างชาติที่เข้ามาเรียนระดับปริญญาตรีขึ้นไป ที่ได้รับการตรวจลงตรา Non-Immigrant Visa รหัส ED โดยขยายเวลาพำนักในไทยหลังสำเร็จการศึกษา 1 ปี เพื่อหางาน เดินทางท่องเที่ยว หรือทำกิจกรรมอื่น ๆ ในไทยได้ เพื่อดึงดูดผู้ที่มีศักยภาพและทักษะเข้าสู่ตลาดแรงงานของประเทศ
ทั้งนี้ ประกาศกระทรวงมหาดไทยทั้ง 4 ฉบับ จะมีผลบังคับใช้เมื่อมีประกาศในราชกิจจานุเบกษา
“นายกรัฐมนตรีเดินหน้าเครื่องยนต์ด้านอุตสาหกรรมการท่องเที่ยว เชื่อมั่นว่าการอำนวยความสะดวกให้นักท่องเที่ยวในการเดินทางมายังประเทศไทยจะสามารถผลักดันให้เกิดการพัฒนาทางเศรษฐกิจของประเทศ โดยที่ผ่านมา การดำเนินนโยบายเพื่ออำนวยความสะดวกนักท่องเที่ยวเห็นผลสำเร็จเป็นรูปธรรมจากจำนวนนักท่องเที่ยว และเม็ดเงินที่เข้าสู่ระบบอุตสาหกรรมการท่องเที่ยวที่เพิ่มขึ้นอย่างชัดเจน ทั้งนี้ นายกรัฐมนตรีเชื่อว่ามาตรการการตรวจลงตรานี้ จะส่งผลต่อเนื่องให้ไทยเป็นจุดหมายสำคัญด้านการท่องเที่ยว เพื่อสร้างงาน สร้างอาชีพ และเพื่อขับเคลื่อนเศรษฐกิจ พัฒนาวิถีชีวิตความเป็นอยู่พี่น้องประชาชนไทย” นายชัย กล่าว

ที่มา : https://www.thaigov.go.th/news/contents/details/85865