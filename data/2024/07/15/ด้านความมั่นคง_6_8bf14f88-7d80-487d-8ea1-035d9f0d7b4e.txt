รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย นำซ้อมใหญ่ พิธีเชิญคนโทน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ไปยังพระที่นั่งอมรินทรวินิจฉัย ม


วันจันทร์ที่ 15 กรกฎาคม 2567
15/07/2567
พิมพ์
รัฐมนตรีว่าการกระทรวงมหาดไทย นำซ้อมใหญ่ พิธีเชิญคนโทน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ไปยังพระที่นั่งอมรินทรวินิจฉัย ม
รัฐมนตรีว่าการกระทรวงมหาดไทย นำซ้อมใหญ่ พิธีเชิญคนโทน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ไปยังพระที่นั่งอมรินทรวินิจฉัย มท.1 เผยนักท่องเที่ยวให้ความสนใจเป็นจำนวนมาก
วันนี้ (15 ก.ค. 67) 11.00 น. นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย นำคณะผู้บริหารกระทรวงมหาดไทย ประกอบด้วย นายสุทธิพงษ์ จุลเจริญ ปลัดกระทรวงมหาดไทย รองปลัดกระทรวงมหาดไทย อธิบดี และหัวหน้าหน่วยงานรัฐวิสาหกิจในสังกัด กระทรวงมหาดไทย ผู้ว่าราชการจังหวัดทุกจังหวัด และบุคลากร กระทรวงมหาดไทย และกรุงเทพมหานคร ร่วมซ้อมริ้วขบวนเกียรติยศเชิญน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากวัดพระเชตุพนวิมลมังคลาราม ราชวรมหาวิหาร ไปยังถนนหน้าพระลาน บริเวณประตูวิเศษไชยศรี
นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย เปิดเผยว่า การซักซ้อมพิธีในวันนี้เป็นการซักซ้อมเสมือนจริง ซึ่งในระหว่างการซักซ้อมมีหยาดฝนโปรยปราย เเต่ไม่ได้ส่งผลต่อความตั้งใจของผู้ที่เข้าร่วมพิธีซักซ้อมเเต่อย่างใด เพราะทุกคนต่างมุ่งมั่นตั้งใจที่จะเเสดงออกถึงพลังเเห่งความจงรักภักดีที่มีต่อพระบาทสมเด็จพระเจ้าอยู่หัว เนื่องในโอกาสมหามงคลฯ นี้ นอกจากนี้ ตลอดสองฝั่งในขณะซักซ้อมมีนักท่องเที่ยวจำนวนมาก ให้ความสนใจ เเละถ่ายภาพ ซึ่งการซักซ้อมพิธีในวันนี้ เป็นไปด้วยความเรียบร้อย สง่างาม เเละสมพระเกียรติยศ
"เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รัฐบาลมอบหมายให้กระทรวงมหาดไทย จัดทำน้ำพระพุทธมนต์ศักดิ์สิทธิ์ ซึ่งทุกจังหวัดเชิญคนโทน้ำพระพุทธมนต์มาเก็บรักษาที่ห้องดำรงธรรม ชั้น 2 ศาลาว่าการกระทรวงมหาดไทย เรียบร้อยเเล้วครบทุกจังหวัดเมื่อวานนี้ (14 ก.ค. 67) โดยกระทรวงมหาดไทย ได้จัดเจ้าหน้าที่ดูแลรักษาคนโทน้ำพระพุทธมนต์ตลอดทั้งช่วงกลางวันและกลางคืน เพื่อเตรียมการประกอบพิธีเชิญน้ำพระพุทธมนต์ไปยังวัดพระเชตุพนวิมลมังคลาราม ราชวรมหาวิหาร ในวันที่ 25 กรกฎาคม 2567 เพื่อประกอบพิธีเสกน้ำพระพุทธมนต์ศักดิ์สิทธิ์ และเชิญน้ำพระพุทธมนต์ศักดิ์สิทธิ์ไปยังพระที่นั่งอมรินทรวินิจฉัยในพระบรมมหาราชวัง ในวันที่ 28 กรกฎาคม 2567 เพื่อทูลเกล้าฯ ถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567" นายอนุทิน กล่าว
ด้าน นายสุทธิพงษ์ จุลเจริญ ปลัดกระทรวงมหาดไทย เปิดเผยว่า การซักซ้อมพิธีในวันนี้ ริ้วขบวนเกียรติยศเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และการจัดขบวนเกียรติยศเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอัมรินทรวินิจฉัยในพระบรมมหาราชวัง เป็นไปด้วยความเรียบร้อยและสมพระเกียรติ โดยเมื่อเวลา 11.00 น. ริ้วขบวนอิสริยยศจากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอัมรินทรวินิจฉัยในพระบรมมหาราชวัง โดยจัดขบวนเกียรติยศเชิญน้ำพระพุทธมนต์ศักดิ์สิทธิ์ แบ่งเป็นจำนวน 9 ตอน ได้แก่ ตอนที่ 1 รถตำรวจนำขบวน ตอนที่ 2 วงดุริยางค์กองทัพเรือ ตอนที่ 3 นักเรียนนายร้อยตำรวจเชิญธงชาติและธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตอนที่ 4 ผู้เชิญพระเต้าปทุมนิมิตทอง นาก เงิน พานดอกไม้ ธูปเทียนแพ ตอนที่ 5 คณะผู้บริหารระดับสูงของกระทรวงมหาดไทย ตอนที่ 6 ผู้เชิญพานพุ่มทอง พุ่มเงิน ผู้ว่าราชการจังหวัด และผู้ว่าราชการกรุงเทพมหานคร ตอนที่ 7 วงดุริยางค์กองทัพอากาศ ตอนที่ 8 ข้าราชการและพนักงานรัฐวิสาหกิจในสังกัดกระทรวงมหาดไทย และตอนที่ 9 รถตำรวจปิดขบวน รวมจำนวนผู้ร่วมขบวน 1,072 คน ความยาวขบวน 168 เมตร ทำการเคลื่อนขบวนฯ ไปตามถนนสนามไชย เลี้ยวซ้ายเข้าถนนหน้าพระลาน ถึงหน้าประตูวิเศษไชยศรี โดยมีผู้แทนนายกรัฐมนตรี ผู้แทนประธานรัฐสภา ผู้แทนประธานศาลฎีกา เชิญพระเต้าปทุมนิมิตทอง นาก เงิน และพานดอกไม้รูปเทียนแพ และผู้บริหารกระทรวงมหาดไทย เข้าประตูวิเศษไชยศรี ผ่านประตูพิมานไชยศรี ไปยังพระที่นั่งอมรินทรวินิจฉัย ผ่านพระทวารกลาง ไปยังหน้าพระวิสูตร จากนั้น ผู้แทนนายกรัฐมนตรี ผู้แทนประธานรัฐสภา ผู้แทนประธานศาลฎีกา เชิญพระเต้าปทุมนิมิตทอง นาก เงิน มอบให้เจ้าพนักงานภูษามาลา สำนักพระราชวัง เพื่อเชิญไปวางบนพระแท่นบัว หน้าพระวิสูตร ผู้แทนนายกรัฐมนตรี ผู้แทนประธานรัฐสภา ผู้แทนประธานศาลฎีกา เชิญพานดอกไม้ ธูปเทียนแพไปวางที่เสาบัวกลุ่ม ตามลำดับ จากนั้น ผู้ว่าราชการจังหวัดทุกจังหวัด และผู้ว่าราชการกรุงเทพมหานคร ฝึกซ้อมการถวายราชสักการะหน้าพระบรมฉายาลักษณ์พระบาทสมเด็จพระเจ้าอยู่หัว เป็นอันเสร็จขั้นตอนการฝึกซ้อม ซึ่งเป็นไปด้วยความเรียบร้อย และเป็นการดำเนินการตามแนวปฏิบัติและขั้นตอนตามโบราณราชประเพณี

ที่มา : https://www.thaigov.go.th/news/contents/details/85859