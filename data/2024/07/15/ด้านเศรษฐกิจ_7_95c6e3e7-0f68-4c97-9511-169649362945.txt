รัฐบาลไทย-ข่าวทำเนียบรัฐบาล-กระทรวงเกษตรฯจัดพิธีมอบโฉนดเพื่อการเกษตร 72,000 ฉบับ ทั่วประเทศ 


วันจันทร์ที่ 15 กรกฎาคม 2567
กระทรวงเกษตรฯจัดพิธีมอบโฉนดเพื่อการเกษตร 72,000 ฉบับ ทั่วประเทศ
กระทรวงเกษตรฯจัดพิธีมอบโฉนดเพื่อการเกษตร 72,000 ฉบับ ทั่วประเทศ เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567
ร้อยเอก ธรรมนัส พรหมเผ่า เป็นประธานพิธีมอบโฉนดเพื่อการเกษตร 72,000 ฉบับ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ เจ้าหน้าที่ที่เกี่ยวข้อง รวมถึงเกษตรกร เข้าร่วม ณ ศูนย์ส่งเสริมและพัฒนาอาชีพเสริมนอกภาคการเกษตร ตำบลช้างใหญ่ อำเภอบางไทร จังหวัดพระนครศรีอยุธยา และผ่านการประชุมทางไกล กว่า 50 จังหวัด เพื่อสำนึกในพระมหากรุณาธิคุณของพระบาทสมเด็จพระเจ้าอยู่หัวด้านการปฏิรูปที่ดินเพื่อการเกษตรกรรม พร้อมทั้งสนองพระราชปณิธานที่ทรงมุ่งมั่นในการสืบสาน รักษา ต่อยอด พระราชกรณียกิจและพระราโชบายของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ให้เกษตรกรมีที่ดินทำกิน
รัฐมนตรีว่าการกระทรวงเกษตรและสหกรณ์ กล่าวว่า ตามที่รัฐบาล ภายใต้การนำของนายเศรษฐา ทวีสิน นายกรัฐมนตรี ได้ให้ความสำคัญกับการสำนึกต่อพระมหากรุณาธิคุณของในหลวงที่มีต่อปวงชนชาวไทย ทั้งนี้ กระทรวงเกษตรและสหกรณ์ โดยสำนักงานการปฏิรูปที่ดินเพื่อเกษตรกรรม (ส.ป.ก.) ได้จัดพิธีมอบโฉนดเพื่อการเกษตร 72,000 ฉบับ พร้อมพันธุ์ไม้ อาทิ ไม้พะยูง ไม้สัก ไม้มะค่า เป็นต้น ให้กับเกษตรกร เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ซึ่ง ส.ป.ก. มีเป้าหมายมอบโฉนดเพื่อการเกษตร จำนวน 1.7 ล้านฉบับให้เสร็จสิ้นภายในปี 2568
“โครงการปุ๋ยคนละครึ่งเป็นโครงการที่จะนำไปสู่โครงการปุ๋ยแม่นยำเพื่อใช้ปุ๋ยให้ถูกสูตร ถูกที่ ถูกเวลา เพื่อเพิ่มผลผลิตทางการเกษตรให้มีคุณภาพดียิ่งขึ้น โดยโครงการปุ๋ยคนละครึ่งนี้เป็นคนละโครงการกับโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ไร่ละ 1,000 บาท จึงได้มอบหมายให้ปลัดกระทรวงเกษตรและสหกรณ์จัดการประชุมเพื่อหารือโครงการปุ๋ยคนละครึ่งเพิ่มเติมในบ่ายวันนี้ต่อไป

ที่มา : https://www.thaigov.go.th/news/contents/details/85852