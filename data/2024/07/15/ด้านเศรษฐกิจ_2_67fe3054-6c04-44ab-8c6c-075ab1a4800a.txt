รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย นศ.4048 จังหวัดนครศรีธรรมราช หนุนเมืองน่าเที่ยว เพิ่มศักยภาพการขนส่งผลผลิตทางการเกษตรให้สะดวกรวดเร็วมากยิ่งขึ้น


วันจันทร์ที่ 15 กรกฎาคม 2567
กรมทางหลวงชนบท ก่อสร้างถนนสาย นศ.4048 จังหวัดนครศรีธรรมราช หนุนเมืองน่าเที่ยว เพิ่มศักยภาพการขนส่งผลผลิตทางการเกษตรให้สะดวกรวดเร็วมากยิ่งขึ้น
.....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ก่อสร้างถนนทางหลวงชนบทสาย นศ.4048 แยก ทล.4105 - บ้านปลักปลา อำเภอสิชล และท่าศาลา จังหวัดนครศรีธรรมราช แล้วเสร็จสมบูรณ์ และเปิดให้ประชาชนใช้สัญจรเรียบร้อยแล้ว เพื่อสนับสนุนการขนส่งพืชผลทางการเกษตร และการท่องเที่ยวของจังหวัด เชื่อมต่อระหว่าง ทล.4105 กับถนนสาย นศ.3007 โดยก่อสร้างเป็นถนนลาดยางแบบแอสฟัลท์ติกคอนกรีต ขนาด 2 ช่องจราจร ผิวจราจรกว้าง 7 เมตร ไหล่ทางข้างละ 2.50 เมตร พร้อมเครื่องหมายจราจร ระบบระบายน้ำ และสิ่งอำนวยความปลอดภัย ระยะทาง 6.2 กิโลเมตร ใช้งบประมาณ 75.085 ล้านบาท
ทั้งนี้ ทช. ได้พัฒนาเส้นทางดังกล่าวเพื่อช่วยเสริมประสิทธิภาพการขนส่งผลผลิตทางการเกษตร สินค้าด้านอุตสาหกรรม และสนับสนุนแหล่งท่องเที่ยว อาทิ วัดเจดีย์ (ไอ้ไข่) น้ำตกสุนันทา และอุทยานเขานัน ซึ่งจะช่วยส่งเสริมการเติบโตของอุตสาหกรรมการท่องเที่ยวอย่างยั่งยืน รวมถึงส่งเสริมเศรษฐกิจในพื้นที่ อำนวยความสะดวกให้ประชาชนและนักท่องเที่ยวเดินทางได้อย่างปลอดภัยในทุกเส้นทาง

ที่มา : https://www.thaigov.go.th/news/contents/details/85842