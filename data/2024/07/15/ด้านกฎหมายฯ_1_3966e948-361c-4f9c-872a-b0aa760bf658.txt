รัฐบาลไทย-ข่าวทำเนียบรัฐบาล-การประชุมคณะกรรมการระดับชาติเพื่อขับเคลื่อนการดำเนินการ ภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private Internati


วันจันทร์ที่ 15 กรกฎาคม 2567
15/07/2567
พิมพ์
การประชุมคณะกรรมการระดับชาติเพื่อขับเคลื่อนการดำเนินการ ภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private Internati
การประชุมคณะกรรมการระดับชาติเพื่อขับเคลื่อนการดำเนินการ ภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private International Law: HCCH) ครั้งที่ ๑/๒๕๖๗
ในวันจันทร์ที่ ๑๕ กรกฎาคม ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการระดับชาติเพื่อขับเคลื่อนการดำเนินการ ภายหลังประเทศไทยเข้าเป็นสมาชิก ที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private International Law: HCCH) ครั้งที่ ๑/๒๕๖๗ โดยมีผู้ทรงคุณวุฒิและผู้แทนหน่วยงานที่เกี่ยวข้อง เข้าร่วมการประชุมฯ ณ ห้องประชุมกระทรวงยุติธรรม ๑๐-๐๑ อาคารกระทรวงยุติธรรม
ที่ประชุมได้รับทราบการแต่งตั้งคณะกรรมการระดับชาติเพื่อขับเคลื่อนการดําเนินการภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (คณะรัฐมนตรีชุดปัจจุบัน) โดยมีการเพิ่มเติมผู้แทนจากกรมการกงสุล และผู้แทนกรมการปกครอง ร่วมเป็นกรรมการ รวมถึงได้รับทราบผลการเข้าร่วมการประชุมสภาที่ปรึกษาด้านกิจการและนโยบาย (Council General Affairs and Policy: CGAP) ประจําปี ค.ศ. ๒๐๒๔ และผลการดำเนินการของคณะอนุกรรมการภายใต้คณะกรรมการระดับชาติฯ ได้แก่ คณะอนุกรรมการพิจารณาแนวทางการเข้าเป็นภาคีอนุสัญญาว่าด้วยการยกเลิกข้อกำหนดของการนิติกรณ์ สำหรับเอกสารมหาชนจากต่างประเทศ (Apostille Convention) คณะอนุกรรมการพิจารณาแนวทางการเข้าเป็นภาคีอนุสัญญาว่าด้วยการส่งเอกสารทางการศาลระหว่างประเทศในคดีแพ่งและพาณิชย์ (Service Convention) และคณะอนุกรรมการพิจารณาแนวทางการปรับปรุงพระราชบัญญัติว่าด้วยการขัดกันแห่งกฎหมาย พ.ศ. ๒๔๘๑
ในการนี้ ที่ประชุมได้มีมติ ดังนี้
๑. เห็นชอบการแต่งตั้งคณะอนุกรรมการฯ ได้แก่ คณะอนุกรรมการพิจารณาแนวทางการเข้าเป็นภาคีอนุสัญญาว่าด้วยการยกเลิกข้อกําหนดของการนิติกรณ์ สําหรับเอกสารมหาชนจากต่างประเทศ (Apostille Convention) และคณะอนุกรรมการพิจารณาแนวทางการปรับปรุงพระราชบัญญัติว่าด้วยการขัดกัน แห่งกฎหมาย พ.ศ. ๒๔๘๑ โดยให้ประธานอนุกรรมการฯ แต่ละคณะ พิจารณาเพิ่มผู้แทนในกรรมการที่เห็นว่ามีความเกี่ยวข้องและเหมาะสมต่อไป
๒. เห็นชอบให้ประเทศไทยเข้าเป็นภาคีอนุสัญญาว่าด้วยการยกเลิกข้อกําหนดของการนิติกรณ์ สําหรับเอกสารมหาชนจากต่างประเทศ (Apostille Convention) โดยมอบหมายให้คณะอนุกรรมการฯ ไปศึกษาเพิ่มเติม และรายงานคณะกรรมการระดับชาติฯ ต่อไป รวมถึงดำเนินการตามขั้นตอนการเข้าเป็นภาคีอนุสัญญาฯ และให้กระทรวงการต่างประเทศเสนอเรื่องต่อคณะรัฐมนตรีต่อไป
นอกจากนี้ ที่ประชุมได้รับทราบเกี่ยวกับการศึกษาประเด็นความเกี่ยวข้องระหว่างกฎหมายระหว่างประเทศ แผนกคดีบุคคล ที่เกี่ยวข้องกับโทเคนดิจิทัล และธุรกรรมทางการเงินระหว่างประเทศของผู้ถือโทเคน และการโอนทรัพย์สินดิจิทัล โดยที่ประชุมได้มีการหารือเกี่ยวกับการพิจารณาดำเนินการขับเคลื่อนประเด็นดังกล่าวในลักษณะของคณะทำงาน ซึ่งจะประกอบด้วยผู้แทนจากหน่วยงานที่เกี่ยวข้องเข้าร่วมเป็นคณะทำงาน การบรรจุภาษาสเปนเป็นภาษาทางการของ HCCH (นอกเหนือจากภาษาฝรั่งเศสและภาษาอังกฤษ) รวมถึงบทบาทและความร่วมมือระหว่างไทยและ HCCH ในการประชุมประจําปีขององค์การที่ปรึกษากฎหมายแห่งเอเชียและแอฟริกา (Asian-African Legal Consultative Organization - AALCO) สมัยที่ ๖๒ ในเดือนกันยายน ๒๕๖๗ ที่ประเทศไทยกำลังจะเป็นเจ้าภาพอีกด้วย

ที่มา : https://www.thaigov.go.th/news/contents/details/85856