รัฐบาลไทย-ข่าวทำเนียบรัฐบาล-รชค. มนพร หนุน สบพ. จับมือ Dream Wings จัดแนะแนวพิเศษ  เตรียมสอบพนักงานต้อนรับบนเครื่องบิน ฟรี  


วันจันทร์ที่ 15 กรกฎาคม 2567
รชค. มนพร หนุน สบพ. จับมือ Dream Wings จัดแนะแนวพิเศษ  เตรียมสอบพนักงานต้อนรับบนเครื่องบิน ฟรี
.....
ดร.มนพร เจริญศรี รัฐมนตรีช่วยว่าการกระทรวงคมนาคม มอบนโยบายให้สถาบันการบินพลเรือน (สบพ.) สนับสนุนการเตรียมตัวสอบให้กับ ผู้สนใจสมัครงานในตำแหน่งพนักงานต้อนรับบนเครื่องบินโดย ร่วมสนับสนุนสถานที่ให้ Dream Wings Education จัดแนะแนวเตรียมความพร้อมในการเป็นพนักงานต้อนรับบนเครื่องบินของบริษัท การบินไทย จำกัด (มหาชน) โดยไม่คิดค่าใช้จ่าย เพื่อให้ความรู้และแนวทางการพัฒนาบุคลิกภาพ สำหรับเตรียมความพร้อมก่อนลงสนามสอบจริง และเพื่อเป็นกลไกหนึ่งในการสนับสนุนนโยบายการเร่งสร้างบุคลากรด้านการบิน เพื่อขับเคลื่อนและเตรียมพร้อมรองรับการเป็นศูนย์กลางการบินของภูมิภาค หรือ Aviation Hub ตามวิสัยทัศน์ของนายกรัฐมนตรี นายเศรษฐา ทวีสิน เมื่อวันเสาร์ 13 กรกฎาคม พ.ศ. 2567 ที่ผ่านมา ซึ่งมีผู้สนใจเข้าร่วมกิจกรรม มากกว่า  50 คน และยังให้สิทธิ์ นักศึกษา สบพ อีกว่า 30 ที่นั่งเข้ารับการอบรม ณ สบพ. กรุงเทพฯ โดยมีนายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม พร้อมทีมงาน ร่วมกิจกรรมในครั้งนี้
คุณโชติกา จินดารัตน์ อดีต Manager advance training and development department และดร.กนกรส สุดประไพ อดีต Air Purser Instructor ครูฝึกอบรมลูกเรือด้านการให้บริการ จากบริษัท การบินไทย จำกัด (มหาชน) ซึ่งเป็นวิทยากรผู้เชี่ยวชาญ ได้นำประสบการณ์ความรู้มาถ่ายทอด แนะนำการสร้างบุคลิกภาพและความมั่นใจ ทั้งการแต่งกาย การเดิน การไหว้ ให้ประทับใจกรรมการ รวมทั้งเทคนิคการพูดการสื่อสาร และการตอบคำถามในการสัมภาษณ์ให้ถูกต้อง และเป็นตัวของตัวเอง นอกจากนี้ยังร่วมทำ Mock Test หรือ“จำลองการสอบ” เพื่อฝึกความพร้อมการแก้ไขสถานการณ์เฉพาะหน้า โดยการวิเคราะห์ เพื่อเพิ่มประสบการณ์แก่ผู้เข้าร่วมกิจกรรม ให้สามารถนำความรู้และเทคนิคกลับไปฝึกฝนและปฏิบัติได้อย่างมั่นใจ
นอกจากนี้ สำหรับผู้สนใจเป็นบุคลากรการบิน สบพ. ได้เตรียมหลักสูตรการเรียนการสอนทั้งภาคพื้นและภาคอากาศ โดยเฉพาะหลักสูตรนักบินพาณิชย์ตรี เครื่องบิน และหลักสูตรนักบินส่วนบุคคล หลักสูตรใหม่ล่าสุดที่ได้รับการรับรองจากสำนักงานการบินพลเรือน พร้อมเปิดหลักสูตรในเดือนสิงหาคมนี้ในราคาพิเศษ รวมทั้งหลักสูตร E-learning สำหรับบุคลากรด้านการบินและผู้ที่สนใจทั่วไป โดยไม่เสียค่าใช้จ่าย พร้อมรับใบประกาศนียบัตรหลังเรียนจบ สามารถเข้าฝึกอบรมหลักสูตร E-learning ได้ฟรีที่ https://elearning.catc.or.th/course/index

ที่มา : https://www.thaigov.go.th/news/contents/details/85843