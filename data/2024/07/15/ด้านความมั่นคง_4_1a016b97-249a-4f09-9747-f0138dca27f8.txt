รัฐบาลไทย-ข่าวทำเนียบรัฐบาล-กระทรวงมหาดไทยฝึกซ้อมขบวนเกียรติยศเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และจากวัดพระเชตุพน ฯ  ไปยังพระที่นั่งอมรินทรวินิจฉัย


วันจันทร์ที่ 15 กรกฎาคม 2567
15/07/2567
พิมพ์
กระทรวงมหาดไทยฝึกซ้อมขบวนเกียรติยศเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และจากวัดพระเชตุพน ฯ  ไปยังพระที่นั่งอมรินทรวินิจฉัย
กระทรวงมหาดไทยฝึกซ้อมขบวนเกียรติยศเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และจากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอมรินทรวินิจฉัยในพระบรมมหาราชวัง เนื่องในโอกาสพระราชพิธีมหามงคล
กระทรวงมหาดไทยฝึกซ้อมขบวนเกียรติยศเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และจากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอมรินทรวินิจฉัยในพระบรมมหาราชวัง เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (15 ก.ค. 67) เวลา 09.00 น. ที่บริเวณถนนอัษฎางค์ หน้ากระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย นำคณะผู้บริหารระดับสูงของกระทรวงมหาดไทย และผู้ว่าราชการจังหวัดทุกจังหวัด ข้าราชการในสังกัดกระทรวงมหาดไทย กรุงเทพมหานคร ร่วมฝึกซ้อมขบวนเกียรติยศเชิญน้ำพระพุทธมนต์ศักดิ์สิทธิ์
นายสุทธิพงษ์ เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รัฐบาลมอบหมายให้กระทรวงมหาดไทยร่วมกับประชาชนทุกหมู่เหล่าและภาคีเครือข่ายในทุกจังหวัดทั่วประเทศ ประกอบพิธีจัดทำน้ำพระพุทธมนต์ศักดิ์สิทธิ์ ซึ่งทุกจังหวัดได้ดำเนินการเป็นไปด้วยความเรียบร้อยและสมพระเกียรติ และเมื่อวานนี้ (14 ก.ค. 67) ผู้ว่าราชการจังหวัดทุกจังหวัดได้เชิญคนโทน้ำพระพุทธมนต์ศักดิ์สิทธิ์ของจังหวัดมาเก็บรักษาไว้ที่ห้องดำรงธรรม อาคารศาลาว่าการกระทรวงมหาดไทย โดยกระทรวงมหาดไทย ได้จัดเจ้าหน้าที่ดูแลรักษาคนโทน้ำพระพุทธมนต์ศักดิ์สิทธิ์ ตลอดทั้งช่วงกลางวันและกลางคืน เพื่อเตรียมการประกอบพิธีเชิญน้ำพระพุทธมนต์ศักดิ์สิทธิ์ไปยังวัดพระเชตุพนวิมลมังคลาราม ราชวรมหาวิหาร ในวันที่ 25 กรกฎาคม 2567 เพื่อประกอบพิธีเสกน้ำพระพุทธมนต์ศักดิ์สิทธิ์ และเชิญน้ำพระพุทธมนต์ศักดิ์สิทธิ์ไปยังพระที่นั่งอมรินทรวินิจฉัยในพระบรมมหาราชวัง ในวันที่ 28 กรกฎาคม 2567 เพื่อทูลเกล้าฯ ถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายสุทธิพงษ์ กล่าวว่า เพื่อให้การจัดขบวนเกียรติยศเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และการจัดขบวนเกียรติยศเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอัมรินทรวินิจฉัยในพระบรมมหาราชวัง เป็นไปด้วยความเรียบร้อยและสมพระเกียรติ ในวันนี้ กระทรวงมหาดไทยจึงได้จัดให้มีการฝึกซ้อม ตั้งแต่ขั้นตอนการผู้เชิญคนโทน้ำพระพุทธมนต์ศักดิ์สิทธิ์ จำนวน 77 คนโทจากห้องประชุมดำรงธรรมเดินลงจากศาลาว่าการกระทรวงมหาดไทย ทางบันไดหน้ามุข และเชิญขึ้นจัดวางบนรถเชิญคนโทน้ำพระพุทธมนต์ศักดิ์สิทธิ์ บริเวณถนนอัษฎางค์ ด้านหน้าศาลาว่าการกระทรวงมหาดไทย จากนั้น เป็นการจัดขบวนเกียรติยศเชิญน้ำพระพุทธมนต์ศักดิ์สิทธิ์ แบ่งเป็นจำนวน 9 ตอน ได้แก่ ตอนที่ 1 รถตำรวจนำขบวน ตอนที่ 2 วงดุริยางค์กองทัพบก ตอนที่ 3 สมาชิกกองอาสารักษาดินแดน เชิญธงชาติและธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตอนที่ 4 รถเชิญคนโทน้ำพระพุทธมนต์ศักดิ์สิทธิ์ ตอนที่ 5 คณะผู้บริหารระดับสูงของกระทรวงมหาดไทย ตอนที่ 6 ผู้ว่าราชการจังหวัดและผู้ว่าราชการกรุงเทพมหานคร ตอนที่ 7 ผู้เชิญคนโทน้ำพระพุทธมนต์ศักดิ์สิทธิ์ ตอนที่ 8 ข้าราชการในสังกัดกรมการปกครอง กระทรวงมหาดไทย และตอนที่ 9 รถตำรวจปิดขบวน รวมจำนวนผู้ร่วมขบวน 581 คน ความยาวขบวน 126 เมตร ทำการเคลื่อนขบวนฯ จากกระทรวงมหาดไทย ไปตามถนนอัษฎางค์ เลี้ยวซ้ายข้ามสะพานช้างโรงสี เคลื่อนตรงไปตามถนนกัลยาณไมตรี ผ่านกระทรวงกลาโหม เลี้ยวซ้ายหน้าวัดพระศรีรัตนศาสดาราม เข้าถนนสนามไชย เคลื่อนตรงไปจนถึงบริเวณหน้าวัดพระเชตุพนวิมลมังคลาราม ราชวรมหาวิหาร โดยเมื่อขบวนฯ เคลื่อนถึง ผู้ว่าราชการจังหวัดทุกจังหวัด และผู้ว่าราชการกรุงเทพมหานคร จะเชิญคนโทน้ำพระพุทธมนต์ศักดิ์สิทธิ์ไปวางที่โต๊ะเคียงในพระอุโบสถวัดพระเชตุพนวิมลมังคลาราม ราชวรมหาวิหาร เพื่อเตรียมประกอบพิธีเสกน้ำพระพุทธมนต์ศักดิ์สิทธิ์ต่อไป
"จากนั้น เวลา 11.00 น. เป็นการฝึกซ้อมขบวนอิสริยยศจากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอัมรินทรวินิจฉัยในพระบรมมหาราชวัง โดยจัดขบวนเกียรติยศเชิญน้ำพระพุทธมนต์ศักดิ์สิทธิ์ แบ่งเป็นจำนวน 9 ตอน ได้แก่ ตอนที่ 1 รถตำรวจนำขบวน ตอนที่ 2 วงดุริยางค์กองทัพเรือ ตอนที่ 3 นักเรียนนายร้อยตำรวจเชิญธงชาติและธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตอนที่ 4 ผู้เชิญพระเต้าปทุมนิมิตทอง นาก เงิน พานดอกไม้ ธูปเทียนแพ ตอนที่ 5 คณะผู้บริหารระดับสูงของกระทรวงมหาดไทย ตอนที่ 6 ผู้เชิญพานพุ่มทอง พุ่มเงิน ผู้ว่าราชการจังหวัด และผู้ว่าราชการกรุงเทพมหานคร ตอนที่ 7 วงดุริยางค์กองทัพอากาศ ตอนที่ 8 ข้าราชการและพนักงานรัฐวิสาหกิจในสังกัดกระทรวงมหาดไทย และตอนที่ 9 รถตำรวจปิดขบวน รวมจำนวนผู้ร่วมขบวน 1,072 คน ความยาวขบวน 168 เมตร ทำการเคลื่อนขบวนฯ ไปตามถนนสนามไชย เลี้ยวซ้ายเข้าถนนหน้าพระลาน ถึงหน้าประตูวิเศษไชยศรี โดยมีผู้แทนนายกรัฐมนตรี ผู้แทนประธานรัฐสภา ผู้แทนประธานศาลฎีกา เชิญพระเต้าปทุมนิมิตทอง นาก เงิน และพานดอกไม้รูปเทียนแพ และผู้บริหารกระทรวงมหาดไทย เข้าประตูวิเศษไชยศรี ผ่านประตูพิมานไชยศรี ไปยังพระที่นั่งอมรินทรวินิจฉัย ผ่านพระทวารกลาง ไปยังหน้าพระวิสูตร จากนั้น ผู้แทนนายกรัฐมนตรี ผู้แทนประธานรัฐสภา ผู้แทนประธานศาลฎีกา เชิญพระเต้าปทุมนิมิตทอง นาก เงิน มอบให้เจ้าพนักงานภูษามาลา สำนักพระราชวัง เพื่อเชิญไปวางบนพระแท่นบัว หน้าพระวิสูตร ผู้แทนนายกรัฐมนตรี ผู้แทนประธานรัฐสภา ผู้แทนประธานศาลฎีกา เชิญพานดอกไม้ ธูปเทียนแพไปวางที่เสาบัวกลุ่ม ตามลำดับ จากนั้น ผู้ว่าราชการจังหวัดทุกจังหวัด และผู้ว่าราชการกรุงเทพมหานคร ฝึกซ้อมการถวายราชสักการะหน้าพระบรมฉายาลักษณ์พระบาทสมเด็จพระเจ้าอยู่หัว เป็นอันเสร็จขั้นตอนการฝึกซ้อม" นายสุทธิพงษ์ กล่าวเพิ่มเติม
นายสุทธิพงษ์ กล่าวต่ออีกว่า การดำเนินการฝึกซ้อมในครั้งนี้เป็นไปด้วยความเรียบร้อย และเป็นการดำเนินการตามแนวปฏิบัติและขั้นตอนตามโบราณราชประเพณี เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยข้าราชการกระทรวงมหาดไทยตลอดจนพี่น้องประชาชนทุกหมู่เหล่าต่างมีความภาคภูมิใจที่ได้มีส่วนร่วมในการจัดพิธีอันสำคัญครั้งนี้ เพื่อเป็นการเฉลิมพระเกียรติและถวายพระพรชัยมงคลแด่พระบาทสมเด็จพระเจ้าอยู่หัว พระผู้ทรงเป็นที่รักยิ่งของปวงชนชาวไทย

ที่มา : https://www.thaigov.go.th/news/contents/details/85845