รัฐบาลไทย-ข่าวทำเนียบรัฐบาล-กระทรวงยุติธรรม ปล่อยคาราวานผู้ก้าวพลาดออกลอกท่อระบายน้ำ ภายใต้โครงการร่วมใจภักดิ์ รักษ์สิ่งแวดล้อม เฉลิมพระเกียรติพระบาทสมเด็จพระเจ้าอยู่หัว


วันอาทิตย์ที่ 14 กรกฎาคม 2567
14/07/2567
พิมพ์
กระทรวงยุติธรรม ปล่อยคาราวานผู้ก้าวพลาดออกลอกท่อระบายน้ำ ภายใต้โครงการร่วมใจภักดิ์ รักษ์สิ่งแวดล้อม เฉลิมพระเกียรติพระบาทสมเด็จพระเจ้าอยู่หัว
กระทรวงยุติธรรม ปล่อยคาราวานผู้ก้าวพลาดออกลอกท่อระบายน้ำ ภายใต้โครงการร่วมใจภักดิ์ รักษ์สิ่งแวดล้อม เฉลิมพระเกียรติพระบาทสมเด็จพระเจ้าอยู่หัว
ในวันอาทิตย์ที่ ๑๔ กรกฎาคม ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีปล่อยคาราวานผู้ก้าวพลาดออกลอกท่อระบายน้ำ บริเวณถนนแจ้งวัฒนะ ภายใต้โครงการ “ร่วมใจภักดิ์ รักษ์สิ่งแวดล้อม เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗” โดยมี นางพงษ์สวาท นีละโยธิน ปลัดกระทรวงยุติธรรม พร้อมด้วย นางวันทนีย์ วัฒนะ ปลัดกรุงเทพมหานคร เป็นผู้กล่าวรายงาน โดยมีคณะผู้บริหารกระทรวงยุติธรรม คณะผู้บริหารกระทรวงทรัพยากรธรรมชาติและสิ่งแวดล้อม คณะผู้บริหารกระทรวงเกษตรและสหกรณ์ คณะผู้บริหารจากกรุงเทพมหานคร และผู้ที่เกี่ยวข้อง เข้าร่วมกิจกรรมฯ ณ บริเวณหน้าอาคารกระทรวงยุติธรรม ถนนแจ้งวัฒนะ กรุงเทพมหานคร
โดยกิจกรรมดังกล่าวจัดขึ้นภายใต้โครงการ “ร่วมใจภักดิ์ รักษ์สิ่งแวดล้อม เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗” ซึ่งเป็นความร่วมมือของ ๓ หน่วยงาน ประกอบด้วย กระทรวงยุติธรรม กระทรวงทรัพยากรธรรมชาติและสิ่งแวดล้อม และกระทรวงเกษตรและสหกรณ์ โดย ๑ ใน ๕ กิจกรรมหลัก คือ การขุดลอกท่อระบายน้ำสาธารณะ เพื่อบรรเทาและแก้ปัญหาน้ำท่วมขังให้กับชุมชนในพื้นที่ต่าง ๆ ที่ส่งผลกระทบต่อคุณภาพชีวิตของประชาชน โดยกรมราชทัณฑ์ได้ร่วมมือกับกรุงเทพมหานคร นำผู้ก้าวพลาดออกทำกิจกรรมสาธารณประโยชน์ โดยการทำความสะอาดท่อระบายน้ำ บริเวณถนนแจ้งวัฒนะ เป็นระยะทางกว่า ๑๕ กิโลเมตร โดยมีเรือนจำ/ทัณฑสถาน เข้าร่วมกิจกรรมดังกล่าว จำนวน ๑๕ แห่ง ได้แก่ ๑) เรือนจำกลางคลองเปรม ๒) เรือนจำกลางนครปฐม ๓) เรือนจำกลางสมุทรปราการ ๔) เรือนจำพิเศษกรุงเทพมหานคร ๕) เรือนจำพิเศษธนบุรี ๖) เรือนจำพิเศษมีนบุรี ๗) ทัณฑสถานบำบัดพิเศษกลาง ๘) ทัณฑสถานวัยหนุ่มกลาง ๙) ทัณฑสถานบำบัดพิเศษจังหวัดปทุมธานี ๑๐) เรือนจำจังหวัดปทุมธานี ๑๑) เรือนจำจังหวัดนนทบุรี ๑๒) เรือนจำจังหวัดสมุทรสาคร ๑๓) เรือนจำจังหวัดสุพรรณบุรี ๑๔) เรือนจำจังหวัดพระนครศรีอยุธยา และ ๑๕) เรือนจำอำเภอธัญบุรี โดยมี รัฐมนตรีว่าการกระทรวงยุติธรรม พร้อมด้วยคณะผู้บริหาร ร่วมตรวจเยี่ยมและให้กำลังใจแก่ผู้ก้าวพลาดในการดำเนินงานลอกท่อบริเวณดังกล่าว
โอกาส​นี้ รมว.ยุติธรรม กล่าวว่า กระทรวงยุติธรรม กระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ กรุงเทพมหานคร และจังหวัดนนทบุรี ได้ร่วมกันจัดกิจกรรมเฉลิมพระเกียรติฯ มาอย่างต่อเนื่อง โดยในวันนี้ กรุงเทพมหานครและจังหวัดนนทบุรี ได้ร่วมกับ กระทรวงยุติธรรม โดยกรมราชทัณฑ์​ และกระทรวงคมนาคม โดยกรมทางหลวง ให้โอกาสผู้ต้องราชทัณฑ์ได้ร่วมกิจกรรมขุดลอกท่อระบายน้ำสาธารณะตลอดทั้งปี โดยในปี พ.ศ. ๒๕๖๗ มีระยะทางกว่า ๑,๙๐๐ กิโลเมตร เพื่อช่วยเหลือบรรเทาความเดือดร้อนของประชาชน และเพื่อให้ผู้ก้าวพลาดเหล่านี้ได้ทำความดีให้สังคม ในฐานะที่กระทรวงยุติธรรมเป็นหน่วยงานหลักที่จะสร้างความยุติธรรมให้กับสังคม กรมราชทัณฑ์ซึ่งมีหน้าที่ในการควบคุมดูแลและพัฒนาพฤตินิสัยผู้ต้องราชทัณฑ์กว่า ๓๐๐,๐๐๐ ราย ให้ปรับปลี่ยนภาระเป็นพลังที่มีคุณภาพ กระผมมีความรู้สึกภาคภูมิใจที่ได้เห็นผู้ต้องราชทัณฑ์ออกมาแสดงความอุตสาหะในการกลับตนเป็นคนดี และหวังเป็นอย่างยิ่งว่าบุคคลเหล่านี้จะสามารถกลับสู่สังคมได้อย่างมีประสิทธิภาพ โดยไม่หวนกลับมากระทำผิดซ้ำ และขอขอบคุณภาคีเครือข่ายที่ได้ร่วมเป็นส่วนหนึ่งในการขับเคลื่อนให้ผู้ต้องราชทัณฑ์มีโอกาสในการทำความดีเพื่อสังคม ถวายแด่องค์พระบาทสมเด็จพระเจ้าอยู่หัว
สำหรับการจัดกิจกรรมในครั้งนี้ เป็นหนึ่งในกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในปีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ เพื่อเป็นการแสดงถึงความจงรักภักดี ปลูกจิตสำนึกที่ดีให้แก่ผู้ก้าวพลาดและผู้ที่อยู่ในกระบวนการยุติธรรม ในการร่วมอนุรักษ์ธรรมชาติและสิ่งแวดล้อม ตามนโยบายของ นายเศรษฐา ทวีสิน นายกรัฐมนตรี โดยมุ่งหวังให้ผู้ที่ก้าวพลาดได้มีโอกาสทำงานสาธารณประโยชน์และบริการสังคม อันจะเป็นการชดเชยความผิดที่ได้กระทำไว้ นอกจากนี้ กิจกรรมในโครงการร่วมใจภักดิ์ฯ ยังรวมถึงการพัฒนาพื้นที่ต่าง ๆ ของประเทศให้มีสภาพแวดล้อมที่ดีขึ้น ทั้งในเรื่องของการเพิ่มพื้นที่สีเขียว การปลูกป่า การจัดการขยะตามพื้นที่ทะเลและชายฝั่ง การจัดการน้ำ และการอบรมให้ความรู้เกี่ยวกับการอนุรักษ์ธรรมชาติและสิ่งแวดล้อม ซึ่งเป็นความร่วมมือของทั้ง ๓ กระทรวง ในการพัฒนาพื้นที่ต่าง ๆ ของประเทศไทยให้ได้รับการฟื้นฟูสภาวะแวดล้อม ซึ่งจะส่งผลที่ดีต่อชุมชนและสังคมต่อไป

ที่มา : https://www.thaigov.go.th/news/contents/details/85824