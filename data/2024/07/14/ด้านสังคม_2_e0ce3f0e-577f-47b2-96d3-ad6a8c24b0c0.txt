รัฐบาลไทย-ข่าวทำเนียบรัฐบาล-สธ. ร่วมกับ ปธพ.10 และ กทม. พาหมอไปหาประชาชนเมืองกรุง ช่วยชาวพระโขนง บางนา ประเวศ เข้าถึงบริการจากแพทย์เฉพาะทาง


วันอาทิตย์ที่ 14 กรกฎาคม 2567
สธ. ร่วมกับ ปธพ.10 และ กทม. พาหมอไปหาประชาชนเมืองกรุง ช่วยชาวพระโขนง บางนา ประเวศ เข้าถึงบริการจากแพทย์เฉพาะทาง
กระทรวงสาธารณสุข ร่วมกับ นักศึกษาหลักสูตรประกาศนียบัตรธรรมาภิบาลทางการแพทย์สำหรับผู้บริหารระดับสูง รุ่นที่ 10 (ปธพ.10) กรุงเทพมหานคร เครือข่ายภาคเอกชนและจิตอาสา จัดโครงการพาหมอไปหาประชาชนฯ
บริการ 10 คลินิกเฉพาะทาง ดูแลชาว กทม. เขตพระโขนง เขตบางนา และเขตประเวศ ประมาณ 420 ราย
วันนี้ (14 กรกฎาคม 2567) ที่ ทรู ดิจิทัล ปาร์ค เขตพระโขนง กทม. นายกองตรี ดร.ธนกฤต จิตรอารีย์รัตน์ ผู้ช่วยรัฐมนตรีประจำกระทรวงสาธารณสุข เปิดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี ศาสตราจารย์คลินิก นพ.วิศิษฎ์ วามวาณิชย์ ประธานคณะนักศึกษาหลักสูตรประกาศนียบัตรธรรมาภิบาลทางการแพทย์สำหรับผู้บริหารระดับสูง รุ่นที่ 10 (ปธพ.10) นายชาตรี วัฒนเขจร รองปลัดกรุงเทพมหานคร พล.อ.ท.นพ. อิทธพร คณะเจริญ เลขาธิการแพทยสภา พญ.ปฐมพร ศิรประภาศิริ ผู้ตรวจราชการกระทรวงสาธารณสุข เขตสุขภาพที่ 13 กรุงเทพมหานคร และคณะผู้บริหาร เข้าร่วม โดยกล่าวว่า โครงการนี้ จัดขึ้นเพื่อให้ประชาชนในพื้นที่ห่างไกล ทุรกันดาร หรือพื้นที่ที่มีการอาศัยอยู่หนาแน่น มีโอกาสเข้าถึงบริการทางการแพทย์เฉพาะทางได้มากขึ้น สามารถค้นหาโรคและได้รับการรักษาอย่างทันท่วงที ช่วยลดการป่วยและเสียชีวิต ตลอดจนลดภาระค่าใช้จ่าย ซึ่งตั้งแต่   วันที่ 14 มกราคม 2567 เป็นต้นมา ได้ออกให้บริการประชาชนแล้ว 77 ครั้ง ใน 68 จังหวัด มีผู้รับบริการ 1,189,158 ราย โดยสัปดาห์นี้ จัดขึ้นอีก 3 แห่ง ที่จังหวัดสมุทรสงคราม หนองบัวลำภู และ กทม.
“การป่วยที่สำคัญลำดับต้นๆ ของชาว กทม. คือ กลุ่มโรคเรื้อรัง เช่น เบาหวาน ความดัน หลอดเลือดสมอง โครงการพาหมอไปหาประชาชนฯ วันนี้  จึงเน้นการจัดคลินิกเฉพาะทางที่สอดคล้องกับปัญหาสุขภาพของประชาชนในเขตพระโขนงและพื้นที่ใกล้เคียง ให้ได้รับการตรวจสุขภาพ คัดกรองโรค ได้รับการดูแลรักษาได้อย่างทันท่วงที ส่งเสริมสุขภาพและคุณภาพชีวิตให้ดีขึ้น สามารถทำงานสร้างรายได้ให้ตนเองและประเทศต่อไป” นายกองตรี ดร.ธนกฤต กล่าว
นายกองตรี ดร.ธนกฤต กล่าวต่อว่า การดำเนินงานในวันนี้ ได้รับความร่วมมืออย่างดีจากหน่วยงานและภาคีเครือข่ายภาครัฐและเอกชน และจิตอาสา อาทิ สำนักงานเขตสุขภาพที่ 13 กรมการแพทย์ กรมการแพทย์แผนไทยและการแพทย์ทางเลือก กรมควบคุมโรค กรมวิทยาศาสตร์การแพทย์ กรมสุขภาพจิต กรมอนามัย มูลนิธิธรรมาภิบาล ทางการแพทย์ โดยนักศึกษา ปธพ.10 โรงพยาบาลสิรินธร สำนักการแพทย์ สำนักอนามัย สำนักงานเขตพระโขนง กทม. องค์การเภสัชกรรม บริษัท จีนอส ซอฟท์แวร์ อินเทลลิเจ้นซ์ จำกัด บริษัท ทรู ดิจิทัล พาร์ค จำกัด  บริษัท ปูนซิเมนต์ไทย จำกัด (มหาชน) SCG  บริษัทซีพี ออลล์ จํากัด (มหาชน) บริษัทหัวเหว่ย เทคโนโลยี (ประเทศไทย) จำกัด และบริษัท จีเอ็มเอ็ม แกรมมี่ จํากัด (มหาชน) โดยมีบริการเฉพาะทาง 10 คลินิก ได้แก่ ตรวจสุขภาพ, คัดกรองมะเร็งเต้านม, ทันตกรรม, จักษุ, หู คอ จมูก, กายภาพบำบัดและนวดแผนไทย, กระดูกและข้อ, เสริมภูมิคุ้มกัน, สุขภาพจิต และคัดกรองมะเร็งปากมดลูก คาดว่าจะมีประชาชนในพื้นที่กรุงเทพมหานคร โดยเฉพาะฝั่งตะวันออก ได้แก่ เขตพระโขนง เขตบางนา และเขตประเวศ เข้ารับบริการประมาณ 420 ราย
*********************************************** 14 กรกฎาคม 2567

ที่มา : https://www.thaigov.go.th/news/contents/details/85822