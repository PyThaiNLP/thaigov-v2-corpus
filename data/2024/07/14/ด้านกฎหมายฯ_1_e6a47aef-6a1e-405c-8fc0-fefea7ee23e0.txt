รัฐบาลไทย-ข่าวทำเนียบรัฐบาล-รมว.ยุติธรรม เป็นประธานในพิธีเปิดงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๓๐ ประจำปีงบประมาณ พ.ศ. ๒๕๖๗


วันเสาร์ที่ 13 กรกฎาคม 2567
13/07/2567
พิมพ์
รมว.ยุติธรรม เป็นประธานในพิธีเปิดงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๓๐ ประจำปีงบประมาณ พ.ศ. ๒๕๖๗
รมว.ยุติธรรม เป็นประธานในพิธีเปิดงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๓๐ ประจำปีงบประมาณ พ.ศ. ๒๕๖๗
ในวันเสาร์ที่ ๑๓ กรกฎาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๓๐ ประจำปีงบประมาณ พ.ศ. ๒๕๖๗ ซึ่งจัดโดย กรมคุ้มครองสิทธิและเสรีภาพ ร่วมกับกรมบังคับคดี และสำนักงานยุติธรรมจังหวัดสงขลา โดยมี พลตำรวจโท พัฒนวุธ อังคะนาวิน ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงยุติธรรม พร้อมด้วย รองผู้ว่าราชการจังหวัดสงขลา อธิบดีกรมบังคับคดี รองอธิบดีกรมคุ้มครองสิทธิและเสรีภาพ หัวหน้าส่วนราชการในสังกัดกระทรวงยุติธรรมในพื้นที่จังหวัดสงขลา และผู้ที่เกี่ยวข้อง เข้าร่วมฯ ณ มหาวิทยาลัยราชภัฏสงขลา อําเภอเมืองสงขลา จังหวัดสงขลา
สำหรับการจัดงาน “มหกรรมแก้หนี้ สร้างวิถีแห่งความเป็นธรรม” ในครั้งนี้ มีวัตถุประสงค์เพื่อให้ลูกหนี้กองทุนเงินให้กู้ยืมเพื่อการศึกษา หนี้เช่าซื้อรถยนต์ หนี้สินข้าราชการ หนี้บัตรเครดิต และสินเชื่อส่วนบุคคลที่ผิดนัดชำระหนี้เข้าเกณฑ์จะถูกฟ้องดำเนินคดี หรือไม่มีกำลังผ่อนชำระตามสัญญา ได้เข้าสู่กระบวนการไกล่เกลี่ยและรู้สิทธิตามกฎหมาย เข้าถึงความยุติธรรม รวมถึงสร้างการตระหนักรู้เกี่ยวกับการวางแผนและสร้างวินัยทางการเงินให้ประชาชนเป็นเกราะป้องกันปัญหาหนี้สินภาคครัวเรือน โดยลูกหนี้จะได้รับโปรโมชั่น นอกจากจะไม่ถูกฟ้องคดี ไม่ถูกยึดทรัพย์ ไม่ถูกขายทอดตลาดแล้ว ยังจะได้รับสิทธิพิเศษ ส่วนลดจบหนี้ ส่วนลดดอกเบี้ย ลดค่างวดและขยายระยะเวลาการผ่อนชำระ รวมถึงสิทธิประโยชน์อื่น ๆ อีกมากมาย
นอกจากนี้ ยังมีการให้บริการต่าง ๆ เช่น การเผยแพร่ความรู้ทางกฎหมายและการสร้างการตระหนักรู้เกี่ยวกับการวางแผนและสร้างวินัยทางการเงิน การจัดนิทรรศการประชาสัมพันธ์ให้คำปรึกษาทางกฎหมายหรือการเงินของ ๑๑ หน่วยงาน และการให้บริการไกล่เกลี่ยข้อพิพาท ทั้งก่อนฟ้องและหลังศาลมีคำพิพากษา โดยมีภาคีเครือข่ายที่เข้าร่วมการไกล่เกลี่ยข้อพิพาท จำนวน ๑๘ สถาบัน ประกอบด้วย ๑. กองทุนเงินให้กู้ยืมเพื่อการศึกษา (กยศ.) ๒. ธนาคารออมสิน ๓.ธนาคารอาคารสงเคราะห์ ๔. ธนาคารอิสลามแห่งประเทศไทย ๕. บริษัท บัตรกรุงไทย จํากัด (มหาชน) ๖. บริษัท โตโยต้า ลีสซิ่ง (ประเทศไทย) จํากัด ๗. บริษัท ชูเกียรติมอเตอร์ (1996) จํากัด ๘. ธนาคารกสิกรไทย จํากัด (มหาชน) ๙. ธนาคารเพื่อการเกษตรและสหกรณ์การเกษตร ๑๐. ธนาคารกรุงไทย จำกัด (มหาชน) ๑๑. ธนาคารไทยพาณิชย์ จํากัด (มหาชน) ๑๒. ธนาคารพัฒนาวิสาหกิจขนาดกลางและขนาดย่อมแห่งประเทศไทยสาขาสงขลา ๑๓. สํานักงานขนส่งจังหวัดสงขลา ๑๔. บรรษัทประกันสินเชื่ออุตสาหกรรมขนาดย่อม สํานักงานเขตภาคใต้ตอนล่าง (หาดใหญ่) ๑๕. บริษัท บริหารสินทรัพย์เจ จํากัด ๑๖. บริษัท เจ เอ็ม ทีเน็ทเวอร์คเซอร์วิสเซ็ส จํากัด (มหาชน) ๑๗. บริษัท เคบีเจ แคปปิตอล จํากัด และ ๑๘. บริษัท ศรีสวัสดิ์ คอร์ ปอเรชั่น จํากัด (มหาชน) โดยภายในงานเชิญลูกหนี้เข้าร่วมงานกว่า ๒,๐๙๔ ราย แยกเป็นก่อนฟ้อง จำนวน ๙๔๘ ราย หลังศาลมีคำพิพากษา จำนวน ๑,๑๔๖ ราย ทุนทรัพย์กว่า ๔๑๘.๐๙ ล้านบาท

ที่มา : https://www.thaigov.go.th/news/contents/details/85807