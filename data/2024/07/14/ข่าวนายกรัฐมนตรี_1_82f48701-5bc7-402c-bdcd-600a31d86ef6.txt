รัฐบาลไทย-ข่าวทำเนียบรัฐบาล-นายกฯ เดินตลาดนัดถนนคนเดินนครเชียงราย ร่วมรับประทานอาหารเย็นกับประชาชน


วันเสาร์ที่ 13 กรกฎาคม 2567
13/07/2567
พิมพ์
นายกฯ เดินตลาดนัดถนนคนเดินนครเชียงราย ร่วมรับประทานอาหารเย็นกับประชาชน
นายกฯ เดินตลาดนัดถนนคนเดินนครเชียงราย ร่วมรับประทานอาหารเย็นกับประชาชน
วันนี้ (13 กรกฎาคม 2567) เวลา 17.40 น. ณ ตลาดนัดถนนคนเดิน นครเชียงราย อำเภอเมืองเชียงราย จังหวัดเชียงราย นายเศรษฐา ทวีสิน นายกรัฐมนตรี เยี่ยมชมตลาดนัดถนนคนเดิน นครเชียงราย โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และคณะร่วมด้วย
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายกรัฐมนตรีเดินรับชมบรรยากาศตลาดถนนคนเดิน พร้อมทั้งร่วมถ่ายภาพและทักทายพ่อค้า แม่ค้า ประชาชนด้วยความเป็นกันเอง จากนั้น นายกรัฐมนตรีรับประทานอาหารเย็นร่วมกับนายกเทศมนตรีนครเชียงราย หัวหน้าส่วนราชการ และประชาชน พร้อมทั้งรับชมการกล่าวต้อนรับ 3 ภาษา ได้แก่ ภาษาอังกฤษ  ภาษาจีน และภาษาไทยของนักเรียนโรงเรียนเทศบาล 7 ฝั่งหมิ่น อีกทั้งยังรับชมชุดการแสดงเมล็ดพันธุ์แห่งชีวิต ชุดการแสดงเทพธิดาดอย ชุดการแสดงลีลาศพาเพลิน และรำวงย้อนยุค ทั้งนี้ ภายหลังการรับประทานอาหารเย็น นายกฯ ได้ซื้อน้ำส้ม และร่วมบริจาคสมทบทุนการศึกษาก่อนเดินทางกลับ
“ตลาดนัดถนนคนเดินนครเชียงราย เป็นแนวทางการพัฒนาเมืองและกำหนดการใช้พื้นที่เมืองให้สอดคล้องกับวิถีชีวิตชุมชน เป็นแหล่งรวมงานศิลปะ วรรณศิลป์ จิตรกรรม ฯลฯ สร้างเมืองเชียงรายให้เป็น “เมืองแห่งวัฒนธรรมล้านนา” เปี่ยมด้วยมนต์เสน่ห์และความรุ่งเรือง เพื่อดึงดูดนักท่องเที่ยวทั้งชาวไทยและต่างชาติ อีกทั้งยังเป็นพื้นที่ให้กลุ่มผู้ผลิตสินค้า OTOP และผลิตภัณฑ์ชุมชน มีสถานที่จำหน่ายสินค้า มีรายได้เพิ่มขึ้นด้วย ซึ่งบรรยากาศจะตกแต่งบริเวณงานด้วยโคมไฟแบบล้านนา และตุงทอ ซึ่งสะท้อนเอกลักษณ์ของเชียงรายให้งดงามและน่าชื่นชมมากขึ้น ทำให้นักท่องเที่ยวรู้สึกได้ถึงบรรยากาศแบบล้านนาในสมัยก่อน โดยตลาดนัดถนนคนเดินนครเชียงราย เริ่มตั้งแต่เวลา 16.00 น.- 22.00 น. ทุกวันเสาร์” นางรัดเกล้าฯ กล่าว

ที่มา : https://www.thaigov.go.th/news/contents/details/85808