รัฐบาลไทย-ข่าวทำเนียบรัฐบาล-​“เกณิกา” เผย ผลงาน รบ.เร่งปฏิบัติกวาดล้างเว็บพนันออนไลน์ ทลายเครือข่าย “แม่มนต์” พบยอดเงินหมุนเวียนกว่า 5,000 ล้าน


วันอาทิตย์ที่ 14 กรกฎาคม 2567
14/07/2567
พิมพ์
​“เกณิกา” เผย ผลงาน รบ.เร่งปฏิบัติกวาดล้างเว็บพนันออนไลน์ ทลายเครือข่าย “แม่มนต์” พบยอดเงินหมุนเวียนกว่า 5,000 ล้าน
​“เกณิกา” เผย ผลงาน รบ.เร่งปฏิบัติกวาดล้างเว็บพนันออนไลน์ ทลายเครือข่าย “แม่มนต์” พบยอดเงินหมุนเวียนกว่า 5,000 ล้าน
วันนี้ (14 ก.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยถึงแนวทางการแก้ไขปัญหาอาชญากรรมทางออนไลน์ของรัฐบาล โดย นายเศรษฐา ทวีสิน นายกรัฐมนตรี และ นายประเสริฐ จันทรรวงทอง กระทรวงดิจิทัลเพื่อเศรษฐกิจและสังคม (ดีอี) ที่ได้กำชับให้เร่งปฏิบัติกวาดล้างบรรดา หวยออนไลน์ แก๊งคอลเซ็นเตอร์ เว็บพนัน และเฟกนิวส์ ที่กระทบต่อชีวิตความเป็นอยู่ของประชาชน โดยปัจจุบันเทคโนโลยีพัฒนาไปมาก ประชาชนถูกมอมเมา ถูกหลอกลวง ถูกต้มตุ๋น และนี่คือปัญหาความมั่นคงของประเทศ
น.ส.เกณิกา กล่าวต่อว่า ล่าสุด ข้อมูลจากศูนย์สืบสวนไซเบอร์ กองคดีเทคโนโลยีและสารสนเทศ กรณีกลุ่มผู้กระทำผิดมีการเข้าถึงบัญชีธนาคารของบุคคลอื่นที่ไม่ใช่ของตนผ่านแอพพลิเคชั่นโมบายแบงกิ้ง เพื่อกระทำความผิดในลักษณะเป็นการโฆษณาหรือชักชวนให้ผู้อื่นเข้าเล่นการพนัน โดยผ่านทางสื่ออิเล็กทรอนิกส์ ทำให้ประชาชนสามารถเข้าถึงการพนันออนไลน์ได้ ซึ่งจากการสอบสวน มีความเห็นควรสั่งฟ้องผู้ต้องหา จำนวน 38 ราย ในความผิดฐาน ร่วมกันเข้าถึงระบบคอมพิวเตอร์และข้อมูลคอมพิวเตอร์โดยมิชอบ และจัดให้มีการเล่นหรือทำอุบายล่อช่วยประกาศโฆษณาหรือชักชวนโดยทางตรงหรือทางอ้อมให้ผู้อื่นเข้าเล่นหรือเข้าพนัน และร่วมกันฟอกเงินและใช้บัตรอิเล็กทรอนิกส์ของผู้อื่นโดยไม่ชอบ
“คดีดังกล่าว กรมสอบสวนคดีพิเศษ กรมการปกครอง และสถาบันนิติวิทยาศาสตร์ ร่วมกันตรวจค้นเครือข่ายเว็บพนันออนไลน์ หรือ เครือข่ายแม่มนต์ 15 จุดพร้อมกันในจังหวัดนนทบุรี จังหวัดนครสวรรค์ และจังหวัดลพบุรี โดยสามารถอายัดทรัพย์สินมากกว่า 500 ล้านบาท นับเป็นขบวนการขนาดใหญ่ มีจำนวนสมาชิกผู้เล่นพนัน มากกว่า 1 แสนราย และมีการใช้บัญชีม้าในการรับโอนเงินหลายสิบบัญชี” น.ส.เกณิกา กล่าว

ที่มา : https://www.thaigov.go.th/news/contents/details/85814