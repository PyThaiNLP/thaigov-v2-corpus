รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม เปิดกิจกรรมเทศน์มหาชาติมหาเวสสันดรชาดกทางน้ำ เฉลิมพระเกียรติพระบาทสมเด็จพระเจ้าอยู่หัว 


วันอาทิตย์ที่ 14 กรกฎาคม 2567
นางมนพร เจริญศรี รัฐมนตรีช่วยว่าการกระทรวงคมนาคม เปิดกิจกรรมเทศน์มหาชาติมหาเวสสันดรชาดกทางน้ำ เฉลิมพระเกียรติพระบาทสมเด็จพระเจ้าอยู่หัว
....
นางมนพร เจริญศรี รัฐมนตรีช่วยว่าการกระทรวงคมนาคม เปิดกิจกรรมเทศน์มหาชาติมหาเวสสันดรชาดกทางน้ำ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมด้วย นายทวีศักดิ์ อนรรฆพันธ์ ที่ปรึกษารัฐมนตรีช่วยว่ากระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นางสาวรัชนีพร ธิติทรัพย์ ผู้ตรวจราชการกระทรวงคมนาคม และนายกริชเพชร ชัยช่วย อธิบดีกรมเจ้าท่า โดยมีประชาชนเข้าร่วมกิจกรรมฯ จำนวน 250 คน ในวันที่ 13 กรกฎาคม 2567
กรมเจ้าท่า (จท.) กระทรวงคมนาคม จัดกิจกรรมเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ถวายเป็นพระราชกุศล และร่วมถวายความจงรักภักดีต่อสถาบันพระมหากษัตริย์ เชิดชู สืบสานพระพุทธศาสนา ด้วยการจัดเทศน์มหาชาติเวสสันดรชาดกทางน้ำ บนเรือริเวอร์ไซด์ R3 เส้นทางจากกรมเจ้าท่า ถึงวัดปรมัยยิกาวาส เกาะเกร็ด จังหวัดนนทบุรี และจากวัดปรมัยยิกาวาส ถึงกรมเจ้าท่า โดยมีพระมหากิตติศักดิ์ โคตรมสิสโส (ศ.สียวน) ผู้ช่วยเจ้าอาวาสวัดพระเชตุพนวิมลมังคลารามราชวรมหาวิหาร เป็นองค์ประธานฝ่ายสงฆ์ กิจกรรมประกอบด้วย การแสดงพระธรรมเทศนา เรื่อง ทศพิธราชธรรม และเทศน์มหาชาติ กัณฑ์ชูชก โดยพระมหากิตติศักดิ์ โคตมสิสฺโส (ศ.สียวน) วัดพระเชตุพนวิมลมังคลารามราชวรมหาวิหาร เทศน์มหาชาติ กัณฑ์มหาพน โดยพระครูศรีธรรมประสิทธิ์ วัดหลักสี่ เทศน์มหาชาติ กัณฑ์มหาราช โดยพระครูวิสุทธิ์ธรรมประสิทธิ์ วัดหลักสี่ และกิจกรรมปล่อยปลา จำนวน 72,000 ตัว เพื่อถวายเป็นพระราชกุศล โดยประชาชนที่เข้าร่วมกิจกรรมสามารถเดินเล่นชมบรรยากาศภายในวัดปรมัยยิกาวาส กราบสักการะพระประธานในพระอุโบสถฯ เยี่ยมชมวิถีชีวิตชาวมอญ และตลาดชุมชนชาวเกาะเกร็ด
ทั้งนี้ น้ำมนต์ที่ตั้งไว้ในพิธีเทศน์ถือเป็นน้ำศักดิ์สิทธิ์ ผู้ที่เข้าร่วมฟังเทศน์มหาชาติจะได้รับอานิสงส์ยิ่งใหญ่ โดยผู้ฟังเทศน์มหาชาติกัณฑ์ชูชก ผู้บูชากัณฑ์จะได้บังเกิดในตระกูลกษัตริย์ ประกอบด้วย สมบัติอันงดงามกว่าชนทั้งหลาย เจรจาปราศรัยไพเราะเสนาะโสต กัณฑ์มหาพน ผู้บูชากัณฑ์จะได้เสวยสมบัติในดาวดึงส์เทวโลก มีทรัพย์ศฤงคาร บริวารมหาศาล และกัณฑ์มหาราช ผู้บูชากัณฑ์จะได้มนุษยสมบัติ สวรรค์สมบัติ และนิพพานสมบัติ

ที่มา : https://www.thaigov.go.th/news/contents/details/85813