รัฐบาลไทย-ข่าวทำเนียบรัฐบาล-​นายกฯ เปิดโครงการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์ และหน่วยบริการปฐมภูมิ 72 แห่ง เฉลิมพระเกียรติพระบาทสมเด็จพระเจ้าอยู่หัว 


วันอาทิตย์ที่ 14 กรกฎาคม 2567
14/07/2567
พิมพ์
​นายกฯ เปิดโครงการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์ และหน่วยบริการปฐมภูมิ 72 แห่ง เฉลิมพระเกียรติพระบาทสมเด็จพระเจ้าอยู่หัว
​นายกฯ เปิดโครงการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์ และหน่วยบริการปฐมภูมิ 72 แห่ง เฉลิมพระเกียรติพระบาทสมเด็จพระเจ้าอยู่หัว
วันนี้ (14 กรกฎาคม 2567) เวลา 14.00 น. ณ โรงพยาบาลสมเด็จพระยุพราชสระแก้ว ตำบลสระแก้ว อำเภอเมืองสระแก้ว จังหวัดสระแก้ว นายเศรษฐา ทวีสิน นายกรัฐมนตรี เป็นประธานพิธีเปิดโครงการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์ และหน่วยบริการปฐมภูมิ 72 แห่ง โดยมีนายสมศักดิ์ เทพสุทิน รัฐมนตรีว่าการกระทรวงสาธารณสุขนางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และคณะร่วมด้วย
นางรัดเกล้า อินวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า เมื่อนายกรัฐมนตรีเดินทางถึงโรงพยาบาลสมเด็จพระยุพราชสระแก้ว ได้ทักทายประชาชนและเจ้าหน้าที่ที่รอให้การต้อนรับ จากนั้น นายกฯ เปิดกรวยกระทงดอกไม้ถวายคำนับพระบรมฉายาลักษณ์พระบาทสมเด็จพระเจ้าอยู่หัว พร้อมกับรับชมวิดีทัศน์โครงการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์ และหน่วยบริการปฐมภูมิ 72 แห่ง รวมถึงรับฟังวัตถุประสงค์ของโครงการ จากนายสมศักดิ์ เทพสุทิน รัฐมนตรีว่าการกระทรวงสาธารณสุข
โอกาสนี้ นายกฯ กล่าวรู้สึกยินดีเป็นอย่างยิ่งที่ได้มาเป็นประธานพิธีเปิดโครงการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์และหน่วยบริการปฐมภูมิ 72 แห่ง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันนี้ รัฐบาลได้ดำเนินโครงการนี้ขึ้น ซึ่งเป็น 1 ใน 10 โครงการของรัฐบาลที่น้อมนำแนวพระราชดำริ เพื่อสนองพระราชปณิธานของพระบาทสมเด็จพระเจ้าอยู่หัว ซึ่งนับเป็นพระมหากรุณาธิคุณอย่างหาที่สุดมิได้ ที่พระองค์ทรงห่วงใยคุณภาพชีวิต ความกินดีอยู่ดี สุขภาพของพสกนิกร โดยรัฐบาลได้ดำเนินการขับเคลื่อนโครงการตามนโยบาย 30 บาทรักษาทุกที่ด้วยบัตรประชาชนใบเดียว อันจะส่งผลให้ประชาชนลดความเหลื่อมล้ำ เพิ่มโอกาสการเข้าถึงบริการ ลดความแออัด และระยะเวลารอคอย
นายกฯ กล่าวต่อว่า รัฐบาลได้มอบหมายให้กระทรวงสาธารณสุข ดำเนินการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์ สนับสนุนครุภัณฑ์ทางการแพทย์ที่เกี่ยวข้อง 36 แห่งทั่วประเทศ ด้วยการยกระดับคุณภาพการให้บริการ การบริการการแพทย์ปฐมภูมิ โดยยกระดับบริการดูแลผู้สูงอายุ ฟื้นฟูสภาพและประคับประคองแบบบูรณาการ 17 แห่ง ยกระดับการดูแลสุขภาพชุมชน 15 แห่ง การบริการการแพทย์ทุติยภูมิ โดยยกระดับบริการอุบัติเหตุ - ฉุกเฉิน และผู้ป่วยใน 4 แห่ง โรงพยาบาลสมเด็จพระยุพราชสระแก้ว เป็นหนึ่งในโครงการยกระดับการดูแลสุขภาพชุมชนเพื่อพัฒนางานด้านการยกระดับคุณภาพการให้บริการ และการเข้าถึงการบริการด้านสาธารณสุข ลดความแออัด ลดระยะในการรอคอยการเข้ารับการบริการของประชาชน รวมถึงมีสถานที่ที่เอื้อต่อการส่งเสริมสุขภาพ เพื่อคุณภาพชีวิตที่ดีของประชาชน
จากนั้น นายกฯ ทำพิธีเปิดโครงการยกระดับโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ โรงพยาบาลชัยพัฒน์และหน่วยบริการปฐมภูมิ 72 แห่ง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 อย่างเป็นทางการ ก่อนเดินรับชมขั้นตอนการใช้บริการคลินิกหมอครอบครัว (primary care cluster) แล้วเดินทางไปยังท่าอากาศยานทหาร กองบิน 3 ตำบลห้วยโจด อำเภอวัฒนานคร จังหวัดสระแก้ว เพื่อเดินทางกลับกรุงเทพมหานคร

ที่มา : https://www.thaigov.go.th/news/contents/details/85825