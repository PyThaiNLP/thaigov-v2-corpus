รัฐบาลไทย-ข่าวทำเนียบรัฐบาล-​นายกฯ รับฟังปัญหาในพื้นที่อ.แม่จันและพบปะประชาชน ณ บ่อน้ำพุร้อนธรรมชาติป่าตึง จ.เชียงรายย้ำคนชาติพันธุ์เป็นคนไทยเหมือนกันพยายามผลักดันให้คนที่เกิดในเมืองไทยได้รับสัญชาติโดยถูกต้อง


วันอาทิตย์ที่ 14 กรกฎาคม 2567
14/07/2567
พิมพ์
​นายกฯ รับฟังปัญหาในพื้นที่อ.แม่จันและพบปะประชาชน ณ บ่อน้ำพุร้อนธรรมชาติป่าตึง จ.เชียงรายย้ำคนชาติพันธุ์เป็นคนไทยเหมือนกันพยายามผลักดันให้คนที่เกิดในเมืองไทยได้รับสัญชาติโดยถูกต้อง
​นายกฯ รับฟังปัญหาในพื้นที่ อ.แม่จัน และพบปะประชาชน ณ บ่อน้ำพุร้อนธรรมชาติป่าตึง จ.เชียงราย ย้ำคนชาติพันธุ์เป็นคนไทยเหมือนกัน พยายามผลักดันให้คนที่เกิดในเมืองไทยได้รับสัญชาติโดยถูกต้อง
วันนี้ (14 ก.ค. 67) เวลา 10.40 น. นายเศรษฐา ทวีสิน นายกรัฐมนตรีรับฟังปัญหาในพื้นที่อำเภอแม่จัน และพบปะประชาชน ณ บ่อน้ำพุร้อนธรรมชาติป่าตึง อำเภอแม่จัน จังหวัดเชียงราย โดยนางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และคณะร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า เมื่อนายกรัฐมนตรีเดินทางถึง บ่อน้ำพุร้อนธรรมชาติป่าตึง หัวหน้าส่วนราชการ พี่น้อง อสม. กลุ่มสตรีแม่บ้าน และประชาชนในพื้นที่ให้การต้อนรับ พร้อมกันนี้ นายกรัฐมนตรีได้รับฟังบรรยายสรุปโครงการพัฒนาแหล่งน้ำขนาดกลาง 3 โครงการ ได้แก่ โครงการอ่างเก็บน้ำแม่คำ โครงการอ่างเก็บน้ำแม่แสลบ และโครงการอ่างเก็บน้ำโป่งขม
จากนั้น นายกรัฐมนตรีได้พบปะประชาชนโดยกล่าวว่า รู้สึกยินดีที่ได้มาเยือนจังหวัดเชียงรายและได้พบะพบกับพี่น้องกลุ่มชาติพันธุ์และประชาชนชาวอำเภอแม่จัน จังหวัดเชียงรายในวันนี้ ซึ่งได้รับการต้อนรับอย่างอบอุ่น และได้มารับฟังปัญหาในพื้นที่อย่างตรงจุด ส่วนเรื่อง พ.ร.บ.ชาติพันธุ์ ขณะนี้ได้ผ่านไป 20 กว่ามาตราแล้ว ซึ่งจะพยายามให้เสร็จภายในวาระนี้ ขณะที่เรื่องปัญหาน้ำนั้น นายกรัฐมนตรีย้ำว่าเรื่องนี้รัฐบาลจะดูแลให้ โดยมอบหมายให้สำนักงานทรัพยากรน้ำแห่งชาติรับไปพิจารณาดำเนินการต่อไปทั้ง 3 แหล่งน้ำที่เสนอมา เพราะเรื่องแหล่งน้ำเป็นเรื่องสำคัญทั้งการอุปโภคบริโภค ด้านการเกษตร และทำให้ชีวิตความเป็นอยู่ของพี่น้องประชาชนดีขึ้น สำหรับเงินตกเบิก 2,000 บาทที่ให้กับ อสม. นั้นหวังว่าจะเป็นที่พอใจกับทุกคน
นายกรัฐมนตรีกล่าวว่า ปัญหาของจังหวัดเชียงรายอีกเรื่องหนึ่งคือปัญหาเรื่องชาติพันธุ์ที่ไม่ได้รับการดูแลให้ความเสมอภาคเท่าเทียม ซึ่งวันนี้มีเจ้าหน้าที่รัฐที่เกี่ยวข้องอยู่ ณ ที่นี้ จึงขอวิงวอนว่ากลุ่มคนชาติพันธุ์เหล่านี้เป็นคนเช่นกัน ควรได้รับสิทธิที่เท่าเทียมกับคนไทย ส่วนคนที่เกิดในเมืองไทยก็พยายามผลักดันให้ได้รับสัญชาติโดยถูกต้อง ขณะที่การดูแล ทั้งฝ่ายความมั่นคง ฝ่ายสาธารณสุขก็ขอให้ดูแลในส่วนนี้ให้ดี เพราะเราก็เป็นคนไทยเหมือนกันทุกคน

ที่มา : https://www.thaigov.go.th/news/contents/details/85821