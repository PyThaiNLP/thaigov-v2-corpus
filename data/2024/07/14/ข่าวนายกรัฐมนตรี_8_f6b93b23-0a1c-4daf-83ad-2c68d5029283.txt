รัฐบาลไทย-ข่าวทำเนียบรัฐบาล-นายกฯ ประชุมหัวหน้าส่วนราชการ-หน่วยงานที่เกี่ยวข้องในพื้นที่ จ.สระแก้ว ติดตามความคืบหน้าโครงการตามข้อสั่งการรัฐบาล


วันอาทิตย์ที่ 14 กรกฎาคม 2567
14/07/2567
พิมพ์
นายกฯ ประชุมหัวหน้าส่วนราชการ-หน่วยงานที่เกี่ยวข้องในพื้นที่ จ.สระแก้ว ติดตามความคืบหน้าโครงการตามข้อสั่งการรัฐบาล
กำชับเร่งดำเนินโครงการก่อสร้างอาคารจุดผ่านแดนถาวรบ้านหนองเอี่ยนให้เป็นไปตามสัญญา เดินหน้าแก้ปัญหาหนี้นอกระบบ-ยาเสพติดต่อเนื่องให้เกิดผลเป็นรูปธรรม
วันนี้ (14 ก.ค. 67) เวลา 15.00 น. ณ ท่าอากาศยานทหาร กองบิน 3 ตำบลห้วยโจด อำเภอวัฒนานคร จังหวัดสระแก้ว นายเศรษฐา ทวีสิน นายกรัฐมนตรี ประชุมกับหัวหน้าส่วนราชการและหน่วยงานที่เกี่ยวข้องในพื้นที่จังหวัดสระแก้ว ติดตามความคืบหน้าโครงการตามข้อสั่งการรัฐบาล เช่น ความก้าวหน้าโครงการก่อสร้างอาคารจุดผ่านแดนถาวรบ้านหนองเอี่ยน แผนบริหารจัดการน้ำจังหวัดสระแก้ว หนี้นอกระบบ ยาเสพติด ฯลฯ โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง และหน่วยงานที่เกี่ยวข้องร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังรายงานผลการดำเนินงานตามข้อสั่งการของนายกรัฐมนตรี และความคืบหน้าผลการดำเนินงานในด้านต่าง ๆ  เช่น การจัดตั้งสำนักงานหนังสือเดินทาง ดำเนินการแล้วเสร็จ การเปิดสถานกงสุลใหญ่ ณ เมืองเสียมราฐ ราชอาณาจักรกัมพูชา อยู่ในระหว่างการจัดตั้งคาดว่าจะเปิดเร็ว ๆ นี้ และความคืบหน้าการก่อสร้างอาคารบริเวณจุดผ่านแดนถาวรบ้านหนองเอี่ยน ซึ่งล่าช้ากว่าที่กำหนดไว้ 11% โดยนายกรัฐมนตรีกำชับถึงการดำเนินการทำอย่างไรให้ก่อสร้างให้แล้วเสร็จตามสัญญาที่กำหนดไว้ รวมไปถึงการดูแลเรื่องถนน ซึ่งเป็นส่วนสำคัญขอให้พิจารณางบประมาณสนับสนุน ขณะที่การค้าชายแดน ขอให้มีการกระตุ้นการค้าชายแดน การไปมาหาสู่ระหว่างประชาชนของทั้งสองประเทศที่มีการเปิดสถานกงสุล ขอให้กำหนดระยะเวลาเปิดที่แน่นอน ตลอดจนการเร่งดำเนินการการก่อสร้างอาคารบริเวณจุดผ่านแดนถาวรบ้านหนองเอี่ยน โดยนายกรัฐมนตรีกำชับรัฐมนตรีช่วยว่าการกระทรวงการคลังให้ช่วยดูแลด้วย
พร้อมกันนี้ นายกรัฐมนตรีได้ย้ำเรื่องการบริหารจัดการน้ำว่า เป็นเรื่องที่รัฐบาลให้ความสำคัญ ขอให้ดำเนินการให้แล้วเสร็จรองรับการแก้ไขปัญหาน้ำภายในปีนี้ โดยได้ฝากรองเลขาธิการนายกรัฐมนตรีให้ช่วยดูตรงนี้ด้วยว่าสามารถช่วยเหลือตรงไหนได้บ้าง โดยอยากให้ทำทันทีจะได้ดูแลเรื่องไม่ท่วมไม่แล้งได้  ส่วนการแก้ไขปัญหาหนี้นอกระบบยังเป็นปัญหาใหญ่อยู่ ซึ่งตัวเลขที่ออกมาก็ยังไม่น่าพอใจเท่าที่ควร เรื่องนี้จึงขอฝากฝ่ายปกครอง ฝ่ายตำรวจในการที่จะทำให้คนเข้ามาตรงนี้เพิ่มอีก รวมไปถึงการที่จะต้องดูเรื่องการให้กระแสเงินสดจากธนาคารต่าง ๆ เข้าไปตรงนี้ด้วย เพื่อบรรเทาความเดือดร้อนของประชาชน
ขณะที่การแก้ไขปัญหายาเสพติดนั้น นายกรัฐมนตรีกล่าวว่า ที่นี่ก็ยังมีปัญหาอยู่แต่ไม่รุนแรงเท่ากับภาคตะวันออกเฉียงเหนือ แต่ก็ต้องเฝ้าระวังเพราะปริมาณยาที่ทะลักเข้ามาที่นี่มีจำนวนมาก อย่างไรก็ตาม ที่สระแก้วมีค่ายทหารอยู่มากคิดว่าสามารถช่วยเหลือเรื่องบำบัด บรรเทา และสร้างงานสร้างอาชีพได้มาก ขอขอบคุณฝ่ายความมั่นคงที่สามารถช่วยตรงนี้ได้อย่างดี พร้อมกันนี้นายกรัฐมนตรีขอเป็นกำลังใจให้กับทุกคนในการปฏิบัติหน้าที่ เพราะพื้นที่ตรงนี้ติดกับกัมพูชา ซึ่งถือเป็นยุทธศาสตร์สำคัญแห่งหนึ่ง โดยเรามีนโยบายที่จะต้องทำเรื่องนิคมอุตสาหกรรม การค้าชายแดน ทั้งนี้ หากโครงการก่อสร้างอาคารจุดผ่านแดนถาวรบ้านหนองเอี่ยนแล้วเสร็จก็จะมีการพิจารณาที่จะมาจัดประชุมมินิ ครม.สัญจรไทยกับกัมพูชา เรื่องนี้ได้มีการหารือกับสมเด็จฯ ฮุน มาแนต นายกรัฐมนตรีกัมพูชาแล้ว ดังนั้นจึงขอให้ดำเนินการให้เกิดผลเป็นรูปธรรมก่อนจึงค่อยจัดตรงนี้ขึ้นมา

ที่มา : https://www.thaigov.go.th/news/contents/details/85827