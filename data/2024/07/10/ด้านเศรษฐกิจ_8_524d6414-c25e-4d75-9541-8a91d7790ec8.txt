รัฐบาลไทย-ข่าวทำเนียบรัฐบาล-พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิต


วันพุธที่ 10 กรกฎาคม 2567
พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิต
....
พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว เป็นประธานการประชุมติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิต โดยมี พันตำรวจเอก ธรรมนิธิ วนิชย์ถนอม รองเลขาธิการพระราชวัง พลตรี ปริญ รื่นภาควุฒิ ประจำราชเลขานุการในพระองค์ฯ นายชยธรรม์ พรหมศร ปลัดกระทรวงคมนาคม นายธีรภัทร ประยูรสิทธิ ที่ปรึกษาพิเศษด้านงานจิตอาสาและโครงการพิเศษ สำนักนายกรัฐมนตรี นายมนตรี เดชาสกุลสม รองปลัดกระทรวงคมนาคม ผู้บริหารกรมทางหลวง (ทล.) การรถไฟแห่งประเทศไทย (รฟท.)  กรุงเทพมหานคร และภาคเอกชนที่เกี่ยวข้อง เข้าร่วมการประชุม เมื่อวันที่ 9 กรกฎาคม 2567 ณ สำนักงานทางหลวงที่ 13 (กรุงเทพ) และลงพื้นที่บริเวณด้านหน้าโรงแรมรามาการ์เด้นส์ มหาวิทยาลัยเกษตรศาสตร์ และโรงเรียนหอวัง เพื่อติดตามความคืบหน้าการดำเนินโครงการฯ
พลอากาศเอก สถิตย์พงษ์ สุขวิมล กล่าวว่า ขอขอบคุณทุกหน่วยงานทั้งภาครัฐและเอกชนที่ร่วมบูรณาการการดำเนินโครงการฯ จนกระทั่งมีความคืบหน้า จะเห็นได้ว่าหลังจากเริ่มดำเนินโครงการการระบายน้ำบนถนนวิภาวดีรังสิตมีความคล่องตัวมากขึ้น ไม่เกิดน้ำท่วมขัง และไม่เกิดอุบัติเหตุ นอกจากนี้ ในการดำเนินโครงการถือเป็นประตูเมืองและเส้นทางที่สวยงาม ต้อนรับและมอบความสุขให้แก่ชาวไทยและนักท่องเที่ยวที่เข้ามากรุงเทพฯ ต่อไป
นายชยธรรม์ พรหมศร กล่าวว่า ในการดำเนินโครงการก่อสร้างสายพัฒนาคู่น้ำริมถนนวิภาวดีรังสิต ทล. ได้แบ่งการดำเนินงานเป็น 3 ระยะ โดยระยะที่ 1 เป็นงานดันท่อลอดถนนวิภาวดีรังสิต ดำเนินการแล้วเสร็จ ระยะที่ 2 ครอบคลุมตั้งแต่ทางลงทางด่วนดินแดง บนถนนวิภาวดีถึงอนุสรณ์สถานแห่งชาติ แล้วเข้าถนนพหลโยธินผ่านตลาดสี่มุมเมืองสิ้นสุดที่คลองบึงทะเลสาบ (ถนนพหลโยธิน) โดย ทล. ได้แบ่งงานระยะที่ 2 เป็น 3 ตอน ประกอบด้วย ตอน 1 จากทางลงทางด่วนดินแดง - ห้าแยกลาดพร้าว ระยะทาง 5.2 กิโลเมตร อยู่ระหว่างการก่อสร้าง ตอน 2 จากห้าแยกลาดพร้าว - อนุสรณ์สถานฯ ระยะทาง 17.33 กิโลเมตร อยู่ระหว่างการก่อสร้าง และตอน 3 จากอนุสรณ์สถานฯ ผ่านถนนพหลโยธินสิ้นสุดที่คลองบึงทะเลสาบ ระยะทาง 2.27 กิโลเมตร ก่อสร้างแล้วเสร็จ คาดว่างานตอนที่ 1 และ 2 จะแล้วเสร็จประมาณเดือนตุลาคม 2567 สำหรับงานในระยะที่ 3 (ครอบคลุมพื้นที่จากทางลงทางด่วนดินแดง - อนุสรณ์สถานฯ บนพื้นที่ถนนวิภาวดี) เป็นการยกระดับคุณภาพของคูน้ำวิภาวดีให้มีประสิทธิภาพการระบายน้ำอย่างต่อเนื่อง ที่สำคัญมีการทำคูน้ำช่วงขาออก บริเวณแยกหลักสี่ ผ่านท่าอากาศยานดอนเมือง - อนุสรณ์สถานฯ เป็นการใช้พื้นที่ร่วมกันระหว่าง ทล. กับ รฟท. ปัจจุบันงานก่อสร้าง   มีความคืบหน้าประมาณร้อยละ 10 ทั้งนี้ ที่ผ่านมา นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้ติดตามผลการปฏิบัติงานโครงการอย่างใกล้ชิดต่อเนื่อง โดยได้เร่งรัด ทล. ผ่านผู้บริหารของกระทรวงคมนาคมโดยตลอด ทั้งที่เป็นทางการและไม่เป็นทางการ ในส่วนของกระทรวงคมนาคมได้ลงพื้นที่ติดตามเร่งรัดโครงการกับผู้ปฏิบัติงานโดยตรงอยู่เป็นระยะ โดยมุ่งหวังให้โครงการแล้วเสร็จตามแผนและเกิดประโยชน์สูงสุดต่อประชาชน
สำหรับการเตรียมความพร้อมรองรับกรณีฝนตกหนักในพื้นที่แนวถนนวิภาวดีรังสิตในขณะที่มีโครงการก่อสร้างคูน้ำริมถนนวิภาวดีรังสิต ทล. ได้ประชุมร่วมกับสำนักการระบายน้ำ กรุงเทพมหานคร เพื่อรับคำแนะนำการเปิดทางน้ำเพื่อช่วยระบายน้ำในพื้นที่ก่อสร้างและได้รับการสนับสนุนเครื่องสูบน้ำเพื่อช่วยระบายน้ำ เตรียมการขุดลอกคูน้ำรองรับน้ำฝนรอการระบาย จัดเตรียมเจ้าหน้าที่และเครื่องจักรพร้อมเข้าแก้ไขปัญหาได้ทันที
ทั้งนี้ ทล. ได้เตรียมจัดแสดงนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเผยแพร่พระราชกรณียกิจ โครงการพัฒนาคูน้ำวิภาวดีรังสิต ระยะที่ 2 ซึ่งเป็นโครงการอันเนื่องมาจากพระราชดำริของพระบาทสมเด็จพระเจ้าอยู่หัว ที่แสดงพระอัจฉริยภาพและทรงมีพระมหากรุณาธิคุณต่อพสกนิกรชาวไทย ระหว่างเดือนกรกฎาคม - ธันวาคม 2567 ณ ทล. ถนนศรีอยุธยา สำนักงานทางหลวงที่ 13 (กรุงเทพ) แขวงทางหลวงกรุงเทพ และสถานที่อื่น ๆ ที่เหมาะสมต่อไป

ที่มา : https://www.thaigov.go.th/news/contents/details/85658