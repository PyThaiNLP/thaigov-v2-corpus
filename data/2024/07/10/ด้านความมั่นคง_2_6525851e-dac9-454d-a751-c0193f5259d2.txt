รัฐบาลไทย-ข่าวทำเนียบรัฐบาล-"พัชรวาท" เปิดงาน BIO DAY 2024 ชวนทุกคนสร้างความเป็นหุ้นส่วน ร่วมสร้างความร่วมมือ มุ่งสู่เป้าหมายเดียวกัน ส่งต่อมรดกทางธรรมชาติให้คนรุ่นต่อไป


วันอังคารที่ 9 กรกฎาคม 2567
"พัชรวาท" เปิดงาน BIO DAY 2024 ชวนทุกคนสร้างความเป็นหุ้นส่วน ร่วมสร้างความร่วมมือ มุ่งสู่เป้าหมายเดียวกัน ส่งต่อมรดกทางธรรมชาติให้คนรุ่นต่อไป
"พัชรวาท" เปิดงาน BIO DAY 2024 ชวนทุกคนสร้างความเป็นหุ้นส่วน ร่วมสร้างความร่วมมือ มุ่งสู่เป้าหมายเดียวกัน ส่งต่อมรดกทางธรรมชาติให้คนรุ่นต่อไป
"พัชรวาท" เปิดงาน BIO DAY 2024 ชวนทุกคนสร้างความเป็นหุ้นส่วน ร่วมสร้างความร่วมมือ มุ่งสู่เป้าหมายเดียวกัน ส่งต่อมรดกทางธรรมชาติให้คนรุ่นต่อไป
วันนี้ (9 กรกฎาคม 2567) เวลา 13.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดกิจกรรมเนื่องในวันสากลแห่งความหลากหลายทางชีวภาพ ประจำปี พ.ศ. 2567 พร้อมกล่าวปาฐกถาพิเศษ โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ คณะผู้บริหารระดับสูงและเจ้าหน้าที่หน่วยงานในสังกัด ทส. ตลอดจนผู้บริหารหน่วยงานภาครัฐ และภาคเอกชน เข้าร่วมกิจกรรม ณ ห้องบีซีซี ฮอลล์ ชั้น 5 ศูนย์การค้าเซ็นทรัลลาดพร้าว กรุงเทพฯ โดยมีนายประเสริฐ ศิรินภาพร เลขาธิการสำนักงานนโยบายและแผนทรัพยากรธรรมชาติและสิ่งแวดล้อม กล่าวรายงานการจัดกิจกรรมเนื่องในวันสากลแห่งความหลากหลายทางชีวภาพ ประจำปี พ.ศ. 2567 ในหัวข้อ "BE PART OF THE PLAN" "ร่วมเป็นส่วนหนึ่งของแผน: สร้างความเป็นหุ้นส่วน สร้างความร่วมมือ มุ่งสู่เป้าหมายเดียวกัน"
พล.ต.อ.พัชรวาท ได้กล่าวในปาฐกถาพิเศษว่า ปัจจุบันทั่วโลกรวมถึงประเทศไทย กำลังเผชิญปัญหาการสูญเสียความหลากหลายทางชีวภาพ แม้ว่าจะมีความร่วมมือขององค์กรสหประชาชาติและประเทศทั่วโลก ที่ร่วมหาแนวทางและเร่งดำเนินการเพื่อหยุดยั้งและชะลอปัญหาการสูญเสียความหลากหลายทางชีวภาพ แต่ปัญหายังทวีความรุนแรงขึ้นเรื่อย ๆ หากให้ภาครัฐดำเนินการแก้ไขปัญหาเพียงอย่างเดียว คงไม่ทันท่วงทีและไม่เพียงพอ การอนุรักษ์ ฟื้นฟู และลดการสูญเสียความหลากหลายทางชีวภาพและระบบนิเวศ จึงจำเป็นต้องได้รับความร่วมมือจากทุกภาคส่วน ทั้งภาครัฐ ภาคเอกชน องค์กรความร่วมมือระหว่างประเทศและในประเทศ สถาบันการศึกษา และประชาชน กระทรวงทรัพยากรธรรมชาติและสิ่งแวดล้อม ได้ให้ความสำคัญพร้อมสนับสนุนการอนุรักษ์ความหลากหลายทางชีวภาพและฟื้นฟูระบบนิเวศ โดยการสร้างความตระหนักถึงคุณค่า ให้ทุกภาคส่วนเข้าใจ และบูรณาการความร่วมมืออย่างมีส่วนร่วม การส่งเสริมงานวิจัยและนวัตกรรมที่ส่งเสริมการสร้างงาน สร้างรายได้ รวมถึง การเพิ่มความร่วมมือด้านแหล่งเงินทุน ผ่านกลไกทางการเงินให้กับประชาชนและวิสาหกิจชุมชน ที่เน้น การผลิตสินค้าจากฐานทรัพยากรชีวภาพ ซึ่งจะทำให้เกิดความร่วมมือระหว่างหน่วยงานต่าง ๆ กับประชาชนและชุมชนในพื้นที่ การใช้ประโยชน์และดูแลทรัพยากรธรรมชาติและความหลากหลายทางชีวภาพ จะเป็นไปอย่างคุ้มค่าและยั่งยืน นอกจากนี้ ยังมีนโยบายที่สำคัญในการเร่งขับเคลื่อนการอนุรักษ์ ฟื้นฟู และลดการสูญเสียความหลากหลายทางชีวภาพ และระบบนิเวศ ให้เป็นรูปธรรม ผ่านกลไกของแผนปฏิบัติการด้านความหลากหลายทางชีวภาพระดับชาติ พ.ศ. 2566 - 2570 และพระราชบัญญัติความหลากหลายทางชีวภาพ ซึ่งจะทำให้ประเทศไทยบรรลุเป้าหมายในการหยุดยั้งการสูญเสีย และนำความหลากหลายทางชีวภาพกลับคืนมาได้ภายในปี พ.ศ. 2573

ที่มา : https://www.thaigov.go.th/news/contents/details/85632