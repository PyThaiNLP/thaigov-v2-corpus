รัฐบาลไทย-ข่าวทำเนียบรัฐบาล-SME D Bank เปิดตัว 4 สินเชื่อใหม่ อัดฉีด 2 หมื่นล้าน เข้าสู่ระบบเศรษฐกิจ อุ้มเอสเอ็มอีเข้าถึงการพัฒนาคู่เงินทุนสร้างฐานยั่งยืน คว้าโอกาสธุรกิจครึ่งหลังปี 67


วันพุธที่ 10 กรกฎาคม 2567
10/07/2567
พิมพ์
SME D Bank เปิดตัว 4 สินเชื่อใหม่ อัดฉีด 2 หมื่นล้าน เข้าสู่ระบบเศรษฐกิจ อุ้มเอสเอ็มอีเข้าถึงการพัฒนาคู่เงินทุนสร้างฐานยั่งยืน คว้าโอกาสธุรกิจครึ่งหลังปี 67
SME D Bank ช่วยเต็มที่เพื่อเอสเอ็มอีไทย จัดแพ็กเกจ “เติมทุนคู่พัฒนา” เปิดตัว 4 สินเชื่อ พาถึงแหล่งทุนวงเงิน 20,000 ลบ. คู่เสริมแกร่งด้วยแพลตฟอร์มสุดแจ๋ว “DX” หนุนผู้ประกอบการวางรากฐานสู่ความสำเร็จอย่างยั่งยืน
SME D Bank ช่วยเต็มที่เพื่อเอสเอ็มอีไทย จัดแพ็กเกจ “เติมทุนคู่พัฒนา” เปิดตัว 4 สินเชื่อ พาถึงแหล่งทุนวงเงิน 20,000 ลบ. คู่เสริมแกร่งด้วยแพลตฟอร์มสุดแจ๋ว “DX” หนุนผู้ประกอบการวางรากฐานสู่ความสำเร็จอย่างยั่งยืน สามารถคว้าโอกาสให้ธุรกิจเติบโตได้เต็มศักยภาพในช่วงครึ่งหลังปี 2567 รับอานิสงส์การใช้จ่ายภาครัฐและท่องเที่ยวขยายตัว ผลักดันเศรษฐกิจไทยเติบโต
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า SME D Bank ในฐานะสถาบันการเงินเฉพาะกิจของรัฐ พร้อมสนับสนุนนโยบายรัฐบาล กระทรวงการคลัง และธนาคารแห่งประเทศไทย (ธปท.) ส่งเสริมผู้ประกอบการเอสเอ็มอีไทยเข้าถึงเงินทุน คว้าโอกาสธุรกิจเติบโตได้เต็มศักยภาพในช่วงครึ่งหลังปี 2567  จากการใช้จ่ายภาครัฐ หลัง พ.ร.บ. งบประมาณฯ ปี 2567 มีผลบังคับใช้ ภาคท่องเที่ยวเติบโต โดยเฉพาะนักท่องเที่ยวต่างชาติมีแนวโน้มใช้จ่ายเพิ่มขึ้น ดังนั้น SME D Bank จัดแพ็กเกจ “เติมทุนคู่พัฒนา” ไว้พร้อมบริการ ประกอบด้วย “ด้านการเงิน” ผ่าน 4 ผลิตภัณฑ์สินเชื่อใหม่ วงเงินรวม 20,000 ล้านบาท  มีจุดเด่นเข้าใจทุกความต้องการผู้ประกอบการเอสเอ็มอี และครอบคลุมทุกกลุ่มธุรกิจ ช่วยให้มีเงินทุนไปเสริมสภาพคล่อง ยกระดับกิจการวางรากฐานสร้างการเติบโตอย่างยั่งยืน ตั้งเป้า สร้างประโยชน์ผู้ประกอบการเอสเอ็มอีเข้าถึงแหล่งทุนกว่า 10,000 กิจการ เกิดเงินหมุนเวียนในระบบเศรษฐกิจกว่า 90,000 ล้านบาท นำไปสู่การสนับสนุนเศรษฐกิจไทยขยายตัวต่อเนื่อง
สำหรับ 4 ผลิตภัณฑ์สินเชื่อ ครอบคลุมทุกกลุ่มเอสเอ็มอี ตั้งแต่รายย่อย (Micro) รายย่อม (Small) และรายกลาง (Medium) วงเงินกู้สูงสุด 50 ล้านบาท อัตราดอกเบี้ยพิเศษ เริ่มต้น 2.99% ต่อปี ผ่อนนานสูงสุด 15 ปี และปลอดชำระเงินต้นสูงสุด 12 เดือน ได้แก่ สินเชื่อ “SME Refinance Plus” วงเงิน 5,000 ล้านบาท ช่วยลดต้นทุนการเงิน ผ่อนหนักเป็นเบา , สินเชื่อ “BCG Economy” วงเงิน 3,000 ล้านบาท สนับสนุนยกระดับธุรกิจเป็นมิตรต่อสิ่งแวดล้อมสู่ความยั่งยืน , สินเชื่อ “Smile Biz ธุรกิจยิ้มได้” วงเงิน 10,000 ล้านบาท ผ่อนปรนเงื่อนไข  ไม่ต้องมีหลักทรัพย์ค้ำประกัน ทำธุรกิจ 1 ปีก็กู้ได้ และสินเชื่อ “เสริมสภาพคล่องผู้รับเหมา” วงเงิน 2,000 ล้านบาท สนับสนุนเข้าถึงงานจัดซื้อจัดจ้างภาครัฐที่มีมูลค่ากว่า 1.3 ล้านล้านบาทต่อปี  นอกจากนั้น ยังมีแคมเปญเสริม สำหรับผู้ประกอบการที่ไม่เคยใช้สินเชื่อของ SME D Bank มาก่อน เมื่อยื่นกู้สินเชื่อและใช้วงเงิน ตั้งแต่ 1 ล้านบาทขึ้นไป ภายในเดือนกันยายน 2567 รับ Cash Back ค่าวิเคราะห์โครงการ มูลค่าสูงสุด 5,000 บาท
ขณะเดียวกัน ยังมอบบริการ “ด้านการพัฒนา” เสริมแกร่งธุรกิจครบวงจร ผ่านแพลตฟอร์ม DX by SME D Bank (dx.smebank.co.th) ให้บริการฟรี ไม่มีค่าใช้จ่าย ด้วย 5 ฟีเจอร์สำคัญ ได้แก่ Business Health Check ระบบตรวจประเมินสุขภาพธุรกิจ, E-Learning รวบรวมหลักสูตรความรู้สำคัญ ช่วยเพิ่มศักยภาพการประกอบธุรกิจ เรียนรู้ได้ด้วยตัวเองตลอด 24 ชม., SME D Coach ที่ปรึกษาและให้คำแนะนำธุรกิจจากโค้ชมืออาชีพ , SME D Activity ระบบจองเข้าร่วมกิจกรรมเติมความรู้ต่อเนื่องตลอดทั้งปี, SME D Market ขยายตลาดด้วย E-marketplace และจับคู่ธุรกิจ  อีกทั้ง ยังมี  SME D Privilege สิทธิประโยชน์พิเศษอื่น ๆ อีกมากมาย ตั้งเป้ามีผู้ประกอบการเอสเอ็มอีเข้ามาใช้ประโยชน์ในแพลตฟอร์ม กว่า 20,000 ราย
ผู้ประกอบการแจ้งความประสงค์รับบริการด้านการเงินและการพัฒนาจาก SME D Bank ได้ผ่านช่องทางต่าง ๆ เช่น LINE Official Account : SME Development Bank  เว็บไซต์ www.smebank.co.th สาขา  SME D Bank ทั่วประเทศ เป็นต้น สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/85673