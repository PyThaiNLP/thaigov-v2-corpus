รัฐบาลไทย-ข่าวทำเนียบรัฐบาล-"พัชรวาท" สร้างความร่วมมือว่าด้วยกลไกเครดิตร่วม ไทย - ญี่ปุ่น ส่งเสริมการใช้เทคโนโลยีคาร์บอนต่ำที่ทันสมัย ลดการปล่อยก๊าซเรือนกระจกในประเทศไทย 


วันอังคารที่ 9 กรกฎาคม 2567
"พัชรวาท" สร้างความร่วมมือว่าด้วยกลไกเครดิตร่วม ไทย - ญี่ปุ่น ส่งเสริมการใช้เทคโนโลยีคาร์บอนต่ำที่ทันสมัย ลดการปล่อยก๊าซเรือนกระจกในประเทศไทย
"พัชรวาท" สร้างความร่วมมือว่าด้วยกลไกเครดิตร่วม ไทย - ญี่ปุ่น ส่งเสริมการใช้เทคโนโลยีคาร์บอนต่ำที่ทันสมัย ลดการปล่อยก๊าซเรือนกระจกในประเทศไทย
"พัชรวาท" สร้างความร่วมมือว่าด้วยกลไกเครดิตร่วม ไทย - ญี่ปุ่น ส่งเสริมการใช้เทคโนโลยีคาร์บอนต่ำที่ทันสมัย ลดการปล่อยก๊าซเรือนกระจกในประเทศไทย
วันที่ 8 กรกฎาคม 2567 เวลา 12.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม ให้การต้อนรับ ฯพณฯ โอตากะ มาซาโตะ เอกอัครราชทูตวิสามัญผู้มีอำนาจเต็มแห่งญี่ปุ่นประจำราชอาณาจักรไทย ในโอกาสเข้าร่วมลงนามบันทึกความร่วมมือว่าด้วยกลไกเครดิตร่วม ระหว่างรัฐบาลแห่งราชอาณาจักรไทยกับรัฐบาลญี่ปุ่น โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ ตลอดจนคณะผู้บริหารของหน่วยงานที่เกี่ยวข้องทั้ง 2 ประเทศ ร่วมเป็นสักขีพยาน ณ ห้องประชุม ชั้น 20 กระทรวงทรัพยากรธรรมชาติและสิ่งแวดล้อม โดยมี นายคุนิซาดะ อิซาโตะ ผู้ช่วยรัฐมนตรีประจำกระทรวงสิ่งแวดล้อมแห่งประเทศญี่ปุ่น กล่าวแสดงความยินดีต่อการลงนามบันทึกความร่วมมือฯ ในครั้งนี้ ทั้งนี้ กลไกเครดิตร่วม (Joint Crediting Mechanism: JCM) เป็นกลไกลดก๊าซเรือนกระจกที่ฝ่ายญี่ปุ่นให้การสนับสนุนทางการเงินหรือเทคโนโลยีแก่ผู้พัฒนาโครงการในประเทศไทย เพื่อให้สามารถใช้เทคโนโลยีคาร์บอนต่ำที่ทันสมัย ลดการปล่อยก๊าซเรือนกระจก โดยผู้พัฒนาโครงการฝ่ายไทยต้องแบ่งปันคาร์บอนเครดิตที่เกิดขึ้นจากโครงการให้กับฝ่ายญี่ปุ่นเป็นการตอบแทน
พล.ต.อ.พัชรวาท ได้กล่าวขอบคุณรัฐบาลญี่ปุ่น ที่ร่วมเป็นภาคีกับรัฐบาลไทย และให้การสนับสนุนในการดำเนินการเพื่อขับเคลื่อนการลดการปล่อยก๊าซเรือนกระจกเสมอมา ซึ่งความร่วมมือฯ ฉบับนี้ ได้กำหนดแนวปฏิบัติที่ทำให้โครงการที่ดำเนินการภายใต้กลไก JCM เป็นไปตามข้อกำหนดของความตกลงปารีส ซึ่งคณะกรรมการนโยบายการเปลี่ยนแปลงสภาพภูมิอากาศแห่งชาติ จะดำเนินการคัดเลือกโครงการที่มีคุณลักษณะครบถ้วนตามข้อกำหนดและกลไกการบริหารตามความร่วมมือนี้ โดยเน้นให้เป็นโครงการที่มีการนำและถ่ายทอดเทคโนโลยีใหม่ ๆ ที่ทันสมัย เหมาะสมในการลดคาร์บอนในอนาคต การเรียนรู้เทคโนโลยีจะส่งผลให้ประเทศไทยสามารถลดการปล่อยก๊าซเรือนกระจกน้อยลงอย่างมีประสิทธิภาพ และเกิดการพัฒนาที่ยั่งยืนโดยเร็ว

ที่มา : https://www.thaigov.go.th/news/contents/details/85629