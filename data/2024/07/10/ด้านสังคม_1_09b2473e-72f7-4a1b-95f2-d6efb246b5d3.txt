รัฐบาลไทย-ข่าวทำเนียบรัฐบาล-สธ. – มูลนิธิมิราเคิล ออฟไลฟ์ และภาคีเครือข่าย ร่วมเฉลิมพระเกียรติพระบาทสมเด็จพระเจ้าอยู่หัว จัดหน่วยแพทย์เคลื่อนที่ออกดูแลสุขภาพชาว กทม. เขตจตุจักร และพื้นที่ใกล้เคียง


วันพุธที่ 10 กรกฎาคม 2567
สธ. – มูลนิธิมิราเคิล ออฟไลฟ์ และภาคีเครือข่าย ร่วมเฉลิมพระเกียรติพระบาทสมเด็จพระเจ้าอยู่หัว จัดหน่วยแพทย์เคลื่อนที่ออกดูแลสุขภาพชาว กทม. เขตจตุจักร และพื้นที่ใกล้เคียง
กระทรวงสาธารณสุข ร่วมกับมูลนิธิมิราเคิล ออฟไลฟ์ และภาคีเครือข่าย จัดโครงการเทิดไท้องค์ราชันเฉลิมพระเกียรติฯ นำหน่วยแพทย์เคลื่อนที่ออกบริการดูแลสุขภาพประชาชนเขตจตุจักร กทม. และพื้นที่ใกล้เคียง
ทั้งตรวจคัดกรองสุขภาพ ค้นหาความเสี่ยงโรคไม่ติดต่อเรื้อรัง ตรวจตา ทันตกรรม คัดกรองภาวะสมองเสื่อม และให้คำแนะนำการดูแลสุขภาพ คาดมีผู้รับบริการประมาณ 500 ราย
วันนี้ (10 กรกฎาคม 2567) ที่ ลานอเนกประสงค์ นิคมรถไฟ กม.11 เขตจตุจักร กทม. นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดกิจกรรมหน่วยแพทย์เคลื่อนที่บริการประชาชน “โครงการเทิดไท้องค์ราชันเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาส วันเฉลิมพระชนมพรรษา 28 กรกฎาคม 2567” และกล่าวว่า การออกหน่วยแพทย์เคลื่อนที่เพื่อช่วยเหลือประชาชนในพื้นที่ห่างไกลที่ประสบปัญหาการเข้าถึงบริการสุขภาพ เป็นแนวพระราชดำริของสมเด็จพระศรีนครินทราบรมราชชนนี ซึ่งเริ่มดำเนินการมาตั้งแต่ปี 2512 โดยกระทรวงสาธารณสุขได้กำหนดให้การดำเนินโครงการตามพระราชดำริ โครงการเฉลิมพระเกียรติที่เกี่ยวเนื่องกับพระบรมวงศานุวงศ์ทุกพระองค์ เป็นหนึ่งในนโยบายสำคัญที่ต้องมีการดำเนินการอย่างต่อเนื่อง โดยเฉพาะอย่างยิ่ง ในปีมหามงคลนี้ที่ทรงเจริญพระชนมพรรษาครบ 6 รอบ ได้จัดโครงการพาหมอไปหาประชาชนฯ ในพื้นที่ต่างๆ ทั่วประเทศ ปัจจุบันดำเนินการไปแล้ว 77 ครั้ง ใน 68 จังหวัด มีประชาชนเข้ารับบริการกว่า 1.1 ล้านราย
“โครงการเทิดไท้องค์ราชันเฉลิมพระเกียรติฯ วันนี้ เป็นโอกาสดีสำหรับพี่น้องชาว กทม. เขตจตุจักรและพื้นที่ใกล้เคียง ที่จะได้เข้าถึงบริการสุขภาพมากขึ้น ทั้งการคัดกรองสุขภาพ การค้นหาความเสี่ยงโรคไม่ติดต่อเรื้อรัง และได้รับคำแนะนำในการดูแลสุขภาพจากบุคลากรทางการแพทย์หลายสาขา ซึ่งต้องขอขอบคุณ มูลนิธิมิราเคิล ออฟไลฟ์ และทุกหน่วยงานที่ให้การสนับสนุน และขอให้ร่วมกันยกระดับบริการสุขภาพเพื่อพี่น้องประชาชนต่อไป” นายสมศักดิ์ กล่าว
ด้าน ร.ต.ท.ดร.มนัส โนนุช ประธานมูลนิธิมิราเคิล ออฟไลฟ์ และประธานสภาสังคมสงเคราะห์แห่งประเทศไทย ในพระบรมราชูปถัมภ์ กล่าวว่า การออกหน่วยแพทย์เคลื่อนที่บริการประชาชนในครั้งนี้ เป็นความร่วมมือของมูลนิธิมิราเคิล ออฟไลฟ์ รพ.มิราเคิล ออฟไลฟ์ รพ.ราชวิถี สถาบันประสาทวิทยา รพ.เมตตาประชารักษ์ วัดไร่ขิง วิทยาลัยพยาบาลบรมราชชนนีกรุงเทพ กระทรวงสาธารณสุข สำนักงานเขตจตุจักร การรถไฟแห่งประเทศไทย สหภาพแรงงานรัฐวิสาหกิจรถไฟแห่งประเทศไทย และสภาสังคมสงเคราะห์แห่งประเทศไทย ในพระบรมราชูปถัมภ์ เพื่อถวายโดยเสด็จพระราชกุศลพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2567 และพระบรมวงศานุวงศ์ทุกพระองค์ มีกิจกรรมประกอบด้วย การประเมินคัดกรองสุขภาพเบื้องต้น ค้นหาความเสี่ยงโรคไม่ติดต่อเรื้อรัง โรคความดันโลหิตสูง เบาหวาน โรคอ้วน ตรวจตา ทันตกรรม คัดกรองภาวะสมองเสื่อม และการให้คำแนะนำในการดูแลสุขภาพต่อเนื่องจากสหสาขาวิชาชีพ คาดว่าจะมีประชาชนในเขตจตุจักรและพื้นที่ใกล้เคียง เข้ารับบริการประมาณ 500 ราย
************************************************* 10 กรกฎาคม 2567

ที่มา : https://www.thaigov.go.th/news/contents/details/85649