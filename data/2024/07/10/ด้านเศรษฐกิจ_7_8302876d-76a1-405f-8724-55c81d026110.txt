รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เร่งติดตามความก้าวหน้าการดำเนินงานด้านต่างประเทศของกระทรวงเกษตรและสหกรณ์


วันพุธที่ 10 กรกฎาคม 2567
รองปลัดเศรษฐเกียรติฯ เร่งติดตามความก้าวหน้าการดำเนินงานด้านต่างประเทศของกระทรวงเกษตรและสหกรณ์
รองปลัดเศรษฐเกียรติฯ เร่งติดตามความก้าวหน้าการดำเนินงานด้านต่างประเทศของกระทรวงเกษตรและสหกรณ์
เมื่อวันที่ 9 ก.ค. 67 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมติดตามความก้าวหน้าการดำเนินงานของสำนักการเกษตรต่างประเทศ สำนักงานปลัดกระทรวงเกษตรและสหกรณ์ โดยมี นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ ผู้อำนวยการสำนักการเกษตรต่างประเทศ และเจ้าหน้าที่ที่เกี่ยวข้อง เข้าร่วม ณ ห้องประชุมสำนักการเกษตรต่างประเทศ กระทรวงเกษตรและสหกรณ์ โดยสรุปผลการประชุมได้ดังนี้
1. ที่ประชุมรับทราบความก้าวหน้าการดำเนินงานของแต่ละกลุ่ม/ฝ่ายของสำนักการเกษตรต่างประเทศ ได้แก่ ฝ่ายบริหารทั่วไป กลุ่มประสานสำนักงานที่ปรึกษาการเกษตรต่างประเทศ กลุ่มประสานกิจการต่างประเทศและสารสนเทศ กลุ่มความร่วมมือกับต่างประเทศ 1 (องค์กรระหว่างประเทศ) กลุ่มความร่วมมือกับต่างประเทศ 2 กลุ่มความร่วมมือกับต่างประเทศ 3 และกลุ่มเอเชีย ทั้งนี้ รองปลัดเศรษฐเกียรติฯ ได้เน้นย้ำให้แต่ละกลุ่ม/ฝ่ายดำเนินงานให้เป็นไปตามแผนที่วางไว้ และติดตามสถานการณ์ให้เป็นปัจจุบันอยู่เสมอ
2. รองปลัดเศรษฐเกียรติฯ มีข้อสั่งการให้สำนักการเกษตรต่างประเทศเร่งดำเนินการในประเด็นต่าง ๆ ดังนี้
2.1 ให้จัดทำรายละเอียดคำของบกลางเพื่อใช้ในการดำเนินงานตามแผนงานด้านต่างประเทศของกระทรวงเกษตรและสหกรณ์ (ค่าเดินทางไปราชการต่างประเทศ ค่าจัดการประชุมระหว่างประเทศ ค่าบำรุงสมาชิกองค์กรระหว่างประเทศ และค่าขนย้ายบุคลากรที่ปฏิบัติงานในต่างประเทศ) เพื่อใช้เป็นข้อมูลประกอบการพิจารณาสนับสนุบงบประมาณ
2.2 ให้จัดทำแผนการเดินทางไปราชการต่างประเทศของผู้บริหารและคณะเจ้าหน้าที่สังกัดกระทรวงเกษตรและสหกรณ์ในช่วงเดือนกรกฎาคม – ธันวาคม 2567 เพื่อนำมาประกอบการเตรียมงบประมาณสำหรับการเดินทางฯ
2.3 ให้ประสานสำนักงานที่ปรึกษาการเกษตรต่างประเทศที่ได้รับจัดสรรงบลงทุน เพื่อโอนงบลงทุนเหลือจ่ายกลับมายังสำนักการเกษตรต่างประเทศ เพื่อนำมาบริหารงานภายในหน่วยงานให้เหมาะสมต่อไป

ที่มา : https://www.thaigov.go.th/news/contents/details/85657