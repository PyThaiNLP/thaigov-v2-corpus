รัฐบาลไทย-ข่าวทำเนียบรัฐบาล-รมว.ยุติธรรม เปิดโครงการ “ยุติธรรม นำสุขสังคมไทย เฉลิมพระเกียรติพระบาทสมเด็จพระเจ้าอยู่หัว”  เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗


วันอังคารที่ 9 กรกฎาคม 2567
09/07/2567
พิมพ์
รมว.ยุติธรรม เปิดโครงการ “ยุติธรรม นำสุขสังคมไทย เฉลิมพระเกียรติพระบาทสมเด็จพระเจ้าอยู่หัว”  เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗
รมว.ยุติธรรม เปิดโครงการ “ยุติธรรม นำสุขสังคมไทย เฉลิมพระเกียรติพระบาทสมเด็จพระเจ้าอยู่หัว” เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗
ในวันอังคารที่ ๙ กรกฎาคม ๒๕๖๗ เวลา ๑๔.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการยุติธรรม นำสุขสังคมไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ พร้อมด้วย​ นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม ผู้บริหาร​ของหน่วยงาน​ในสังกัด​กระทรวง​ยุติธรรม​ โดยมี นายวัลลภ นาคบัว รองปลัดกระทรวงยุติธรรม กล่าวรายงาน พร้อมด้วย ข้าราชการ เจ้าหน้าที่ จากส่วนกลาง และส่วนภูมิภาค ตลอดจนผู้ต้องราชทัณฑ์ ผู้ถูกคุมความประพฤติเด็กและเยาวชนที่ก้าวพลาดกว่า ๓๐,๖๓๐ คน เข้าร่วมพิธี ณ ห้องประชุม ๑๐-๐๙ (Auditorium) ชั้น ๑๐ อาคารกระทรวงยุติธรรม และผ่านจอภาพระบบ cisco webex meeting
เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๗๒ พรรษา กระทรวงยุติธรรมน้อมสํานึกในพระมหากรุณาธิคุณที่ทรงเมตตาในการประกอบพระราชกรณียกิจนานัปการเพื่อประโยชน์สุขของพสกนิกรชาวไทย จึงได้จัดกิจกรรมแสดงความจงรักภักดีและสํานึกในพระมหากรุณาธิคุณที่ทรงปฏิบัติบําเพ็ญพระราชกรณียกิจนานัปการด้วยพระวิริยะ อุตสาหะ เป็นที่ ประจักษ์แก่ใจของเหล่าอาณาประชาราษฎร์และได้ปรากฏแก่สายตาของนานาอารยประเทศอย่างต่อเนื่อง ทรงเป็นแบบอย่างที่ดีให้คนไทยทุกคนได้ประจักษ์ ก่อให้เกิดคุณูปการใหญ่หลวง ทําให้ประเทศชาติ มีความเจริญก้าวหน้า และยกระดับคุณภาพชีวิตของประชาชน
โดยกระทรวงยุติธรรม ได้จัดโครงการเฉลิมพระเกียรติฯ ทั้งสิ้น จำนวน​ ๙ โครงการ และได้ดำเนินการไปแล้ว ๒ โครงการ ดังนี้ ๑) โครงการจิตอาสา เราทำความ ดี ด้วยหัวใจ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ จัดโดยกรมบังคับคดี และ ๒) โครงการร่วมใจภักดิ์ รักษ์สิ่งแวดล้อม เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ กระทรวงยุติธรรม จัดโดยกรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน ร่วมกับกระทรวงทรัพยากรธรรมชาติและสิ่งแวดล้อม และกระทรวงเกษตรและสหกรณ์ เพื่อเป็นการน้อมนําพระราชปณิธานในการบําเพ็ญสาธารณประโยชน์ รวมถึงการแสดงความจงรักภักดี และเผยแพร่พระราชประวัติ พระราชกรณียกิจ และเกียรติคุณในด้านต่างๆ ตลอดจนกิจกรรมและโครงการต่าง ๆ ที่กระทรวงยุติธรรมดำเนินการเพื่อสนองพระราชดำริ
และในวันนี้กระทรวง​ยุติธรรม ​ได้จัดโครงการยุติธรรม นำสุขสังคมไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ โดยการจัดกิจกรรม ประกอบด้วย การจัดแสดงนิทรรศการเฉลิมพระเกียรติฯ ตลอดเดือนกรกฎาคม กิจกรรมบริจาคโลหิต เราทําความ ดี ด้วยหัวใจ ทั้งหมด ๓ ครั้ง ในระหว่างเดือนมีนาคม - ตุลาคม ๒๕๖๗ ณ อาคารกระทรวงยุติธรรม และกิจกรรมจิตอาสา เราทําความ ดี ด้วยหัวใจ ทั้งหมด ๑๐ ครั้ง ระหว่างเดือนมีนาคม - เดือนธันวาคม ๒๕๖๗
โอกาสนี้ รัฐมนตรีว่าการกระทรวงยุติธรรม ได้เป็นประธานถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว เปิดกรวยถวายราชสักการะ และกล่าวถวายพระพรชัยมงคล จากนั้น ร่วมร้องเพลงสรรเสริญพระบารมี และเพลงสดุดีจอมราชา โดยพร้อมเพรียงทั่วประเทศ ต่อจากนั้น ชมนิทรรศการเฉลิมพระเกียรติฯ พร้อมทั้งร่วมให้กำลังใจในกิจกรรมบริจาคโลหิต ถวายเป็นพระราชกุศล ณ บริเวณชั้น ๒ อาคารกระทรวงยุติธรรม

ที่มา : https://www.thaigov.go.th/news/contents/details/85630