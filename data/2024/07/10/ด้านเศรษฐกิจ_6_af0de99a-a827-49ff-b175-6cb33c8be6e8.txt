รัฐบาลไทย-ข่าวทำเนียบรัฐบาล-​ผู้ช่วยปลัด กษ. เป็นประธานการประชุมสัมมนาเชิงปฏิบัติการ เรื่อง เยาวชนไทยกับระบบเกษตรและอาหารที่ยั่งยืน (อิ่ม..และ..ดี..ทั่วถึง)


วันพุธที่ 10 กรกฎาคม 2567
​ผู้ช่วยปลัด กษ. เป็นประธานการประชุมสัมมนาเชิงปฏิบัติการ เรื่อง เยาวชนไทยกับระบบเกษตรและอาหารที่ยั่งยืน (อิ่ม..และ..ดี..ทั่วถึง)
​ผู้ช่วยปลัด กษ. เป็นประธานการประชุมสัมมนาเชิงปฏิบัติการ เรื่อง เยาวชนไทยกับระบบเกษตรและอาหารที่ยั่งยืน (อิ่ม..และ..ดี..ทั่วถึง)
เมื่อวันที่ 9 กรกฎาคม 2567 ดร.พรเทพ ศรีธนาธร ผู้ช่วยปลัดกระทรวงเกษตรและสหกรณ์ ได้รับมอบหมายจาก นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานเปิดการประชุมสัมมนาเชิงปฏิบัติการ เรื่อง เยาวชนไทยกับระบบเกษตรและอาหารที่ยั่งยืน (อิ่ม..และ..ดี..ทั่วถึง) : Thailand Youth in Sustainable Agri-Food Systems Transformation ในฐานะ National Convenor ของการประชุมสุดยอดผู้นำระบบอาหารโลก หรือ UN Food Systems Summit (UNFSS) ของประเทศ โดยมี ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ เป็นผู้กล่าวรายงานความเป็นมาของการจัดประชุมฯ ณ ห้องประชุมหลานหลวง โรงแรมรอยัลปริ๊นเซส หลานหลวง กรุงเทพฯ
ดร.พรเทพ ศรีธนาธร กล่าวว่า การขับเคลื่อนงานของกระทรวงเกษตรและสหกรณ์ พร้อมที่จะดำเนินการร่วมกันระหว่างภาครัฐ-เอกชน-ประชาสังคม (public-private-civil society) และสิ่งสำคัญที่สุดคือ “เยาวชน” ที่จะเป็นพลังสำคัญในการขับเคลื่อนสังคมที่ยั่งยืนในอนาคต นอกจากนี้ การขับเคลื่อนระบบเกษตรและอาหารที่ยั่งยืน ยังต้องอาศัยพลังเยาวชนที่จะช่วยขับเคลื่อนภาคการเกษตรอีกด้วย
ทั้งนี้ กระทรวงเกษตรและสหกรณ์ ในฐานะหน่วยงานประสานงานหลักของไทยกับองค์การอาหารและเกษตรแห่งสหประชาชาติ และการประชุม UN Food System Summit ได้เข้าร่วมกิจกรรมของการประชุม UN Food System Summit ตั้งแต่ปี 2021 จนถึงปัจจุบัน กระทรวงเกษตรฯ ได้จัดเวทีพูดคุยสาธารณะ (Dialogues) ร่วมกับภาคประชาสังคม ภาคเอกชน สถาบันการวิจัย รวมไปถึงหน่วยงานในระดับนานาชาติ หน่วยงานสหประชาชาติ เพื่อหารือเกี่ยวกับแผนงานและแนวทางในการปรับเปลี่ยนการจัดการระบบเกษตรและอาหารนำไปสู่ความยั่งยืน ยืดหยุ่น และเป็นธรรม ซึ่งนับว่าประสบผลสำเร็จในก้าวแรกที่กระทรวงเกษตรและสหกรณ์ได้มีเครือข่ายในการขับเคลื่อนประเด็นระบบเกษตรและอาหารที่ยั่งยืนไปอย่างกว้างขวาง ขยายเครือข่ายเพิ่มมากขึ้น และมีการต่อยอดการดำเนินงานด้านระบบเกษตรและอาหารที่ยั่งยืนเชื่อมโยงกับด้านต่าง ๆ ทั้งด้านสุขภาพ สิ่งแวดล้อม ความหลากหลายทางชีวภาพ และเศรษฐกิจด้วย
ในโอกาสนี้ ผู้ช่วยปลัดกระทรวงเกษตรและสหกรณ์ ได้กล่าวขอบคุณองค์การอาหารและเกษตรแห่งสหประชาชาติ (FAO) โครงการพัฒนาแห่งสหประชาชาติ (UNDP) UN Global Compact Network Thailand และกรมส่งเสริมการเกษตร ที่ให้การสนับสนุนการจัดประชุมในครั้งนี้ รวมถึงเกษตรกรรุ่นใหม่และเยาวชนที่ได้เข้าร่วมงานด้วย

ที่มา : https://www.thaigov.go.th/news/contents/details/85655