รัฐบาลไทย-ข่าวทำเนียบรัฐบาล-รัฐบาลส่งเสริมบรรยากาศการท่องเที่ยวให้คึกคักช่วง Green Season จัดกิจกรรม Amazing Beach Life Festival ใน 4 พื้นที่ Beach Life ระยอง - พังงา - ภูเก็ต – สงขลา


วันพุธที่ 10 กรกฎาคม 2567
10/07/2567
พิมพ์
รัฐบาลส่งเสริมบรรยากาศการท่องเที่ยวให้คึกคักช่วง Green Season จัดกิจกรรม Amazing Beach Life Festival ใน 4 พื้นที่ Beach Life ระยอง - พังงา - ภูเก็ต – สงขลา
พร้อมวางแผนตลาดท่องเที่ยวไทย ตั้งเป้าปี 2568 เป็น “Thailand Grand Tourism Year” สร้างประสบการณ์ - ตอบโจทย์ Customer Journey – สร้างความประทับใจทุก Touch Point การเดินทาง
วันนี้ (10 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลและหน่วยงานที่เกี่ยวข้องมุ่งขับเคลื่อนภาคการท่องเที่ยวไทยให้ต่อเนื่องอย่างมีกลยุทธ์ ขานรับนโยบาย IGNITE THAILAND’S TOURISM ของนายเศรษฐา ทวีสิน นายกรัฐมนตรี กระตุ้นการท่องเที่ยวไทยในช่วงนอกฤดูกาลท่องเที่ยว หรือ Green Season เปิดตัวโครงการ Amazing Beach Life Festival งานเทศกาลดนตรี กีฬา และศิลปะริมชายหาด จัดเต็มใน 4 พื้นที่ Beach Life (ระยอง - พังงา - ภูเก็ต - สงขลา) ส่งมอบประสบการณ์การท่องเที่ยวรูปแบบใหม่ให้นักท่องเที่ยวได้สัมผัสตลอดทั้งปี โดยคาดว่าสามารถสร้างรายได้จากการท่องเที่ยวที่ 3.5 ล้านล้านบาท พร้อมหารือร่วมกับทุกหน่วยงาน วางยุทธศาสตร์การท่องเที่ยวไทย ท่องเที่ยวสู่ปี 2568 ให้เป็น “Thailand Grand Tourism Year” ยกระดับไทยเป็นจุดหมายปลายทางระดับโลก
โฆษกประจำสำนักนายกรัฐมนตรี ระบุว่า โครงการ Amazing Beach Life Festival เป็นกิจกรรมที่กระทรวงการท่องเที่ยวและกีฬา การท่องเที่ยวแห่งประเทศไทย (ททท.) ร่วมกับภาครัฐและภาคเอกชนจัดขึ้น โดยนำเสนอกิจกรรมในรูปแบบ Beach Life และ Recreation Festival แบ่งตามอัตลักษณ์ของ 4 พื้นที่การท่องเที่ยวทางทะเล ได้แก่ ระยอง พังงา ภูเก็ต และ สงขลา โดยนำความหลากหลายของกิจกรรม Beach Life อาทิ เทศกาลดนตรี กีฬา และศิลปะริมชายหาด ที่อยู่ในกระแสความสนใจของนักท่องเที่ยวมารวบรวมไว้ในงาน ควบคู่กับการให้ความสำคัญกับความยั่งยืน (Sustainability) ผ่านการจัดตกแต่งพื้นที่ด้วยวัสดุที่เป็นมิตรต่อสิ่งแวดล้อม เพื่อส่งมอบประสบการณ์การท่องเที่ยวรูปแบบใหม่ให้นักท่องเที่ยวได้สัมผัส เป็นเครื่องพิสูจน์ว่า “เมืองไทยมีดี เที่ยวได้ทั้งปี เที่ยวได้ทุก Season” ดึงดูดกลุ่มนักท่องเที่ยวศักยภาพสูง มีกำลังซื้อสูง และมีพฤติกรรมรักสิ่งแวดล้อม ให้เกิดความต้องการเดินทางมาท่องเที่ยวในพื้นที่ เพื่อนำไปสู่การสร้างรายได้ให้กับธุรกิจท้องถิ่น และชุมชนในพื้นที่ชายฝั่งของแหล่งท่องเที่ยวทางทะเลในช่วงนอกฤดูกาลท่องเที่ยวต่อไป
สำหรับกิจกรรม Amazing Beach Life Festival กำหนดจัดขึ้นใน 4 พื้นที่ ตั้งแต่เวลา 16.00 – 22.30 น.ได้แก่
1. จังหวัดระยอง Tropical Beach นำเสนอสีสันความสดใส กับระยองเมืองอาหาร และแหล่งผลไม้ภาคตะวันออก วันที่ 12 - 14 กรกฎาคม 2567 ณ หาดแหลมเจริญ
2. จังหวัดพังงา Beach Rhythms นำเสนอความสนุกกับบรรยากาศปาร์ตี้ และความสุขของทะเลฝั่งอันดามัน วันที่ 26 - 28 กรกฎาคม 2567 ณ ชายหาดจังหวัดพังงา
3. จังหวัดภูเก็ต Neon Waves ความสนุกสนานยามค่ำคืนเมืองป่าตอง พร้อมสีสันจากแสงนีออน สะท้อนลงผิวน้ำทะเลตอนกลางคืน วันที่ 2 - 4 สิงหาคม 2567 ณ หาดป่าตอง
4. จังหวัดสงขลา Art Paradise นำเสนอกลิ่นอายเมืองเก่าแบบฉบับสงขลา เนรมิตชายหาดให้เต็มไปด้วยสีสันแห่งศิลปะ วันที่ 9 - 11 สิงหาคม 2567 ณ หาดชลาทัศน์
ทั้งนี้ ผู้ที่สนใจสามารถเข้าร่วมงาน Amazing Beach Life Festival ได้ฟรี โดยไม่มีค่าใช้จ่าย ดูรายละเอียดเพิ่มเติมได้ที่ Facebook Page : Amazing Beach Life Festival https://www.facebook.com/profile.php?id=61561623323114 หรือ โทร. 1672 Travel Buddy
พร้อมกันนี้ การประชุมบูรณาการแผนปฏิบัติการ ททท. (Tourism Authority of Thailand Action Plan 2025 : TATAP 2025) ได้ตั้งเป้าหมายให้ปี 2568 เป็น “Thailand Grand Tourism Year” นำเสนอแนวคิดเสน่ห์ไทย สร้างภาพลักษณ์การท่องเที่ยวอย่างยั่งยืน โดยจะเน้นการท่องเที่ยวไทยที่สามารถสร้างประสบการณ์ทรงคุณค่า ตอบโจทย์ทุก Customer Journey อย่างครอบคลุม สร้างความประทับใจให้เกิดขึ้นในทุก Touch Point ของการเดินทาง เพื่อให้นักท่องเที่ยวสามารถบอกต่อความทรงจำที่มีคุณค่าและเกิดการเดินทางซ้ำ พร้อมส่งเสริมการเดินทางของนักท่องเที่ยว จากเมืองหลัก สู่เมืองน่าเที่ยว นอกจากนี้ จะมีการจัดกิจกรรมต่าง ๆ ให้สอดคล้องกับ Thailand Grand Tourism Year ได้แก่ 1) Grand Festival จัดกิจกรรมใหญ่ตลอดทั้งปี เพื่อดึงนักท่องเที่ยว พร้อมอำนวยความสะดวกในการเดินทาง 2) Grand Exclusive Experience นำเสนอประสบการณ์ใหม่ที่พิเศษสุด Grand Privilege อาทิ การชอปปิง แพ็คเกจทัวร์ บัตรโดยสารเครื่องบิน 3) Grand Invitation การเชิญบุคคลระดับโลกมาท่องเที่ยวและแชร์ประสบการณ์ และ 4) Grand Opening Celebration ซึ่งจะเปิดตัว Thailand Grand Tourism Year อย่างยิ่งใหญ่ที่งาน ITB Berlin 2025 (Internationale Tourismus Borse 2025) มหกรรมส่งเสริมการขายทางการท่องเที่ยวที่ใหญ่และสำคัญที่สุดของโลก วันที่ 4 – 6 มีนาคม 2568 ณ กรุงเบอร์ลิน สหพันธ์สาธารณรัฐเยอรมนี
“นายกรัฐมนตรีสนับสนุนการส่งเสริมการท่องเที่ยวไทยอย่างมียุทธศาสตร์ ผ่านความร่วมมือของหน่วยงานที่เกี่ยวข้องทั้งภาครัฐ ภาคเอกชน ตลอดจนพันธมิตรจากทุกภาคส่วนทั้งในและต่างประเทศ เพื่อส่งเสริมการเที่ยวไทยได้ตลอดทั้งปี พร้อมเชื่อมั่นว่าการวางกลยุทธ์ให้สอดคล้องกับพื้นที่การท่องเที่ยวและความต้องการของนักท่องเที่ยว จะมีนัยสำคัญต่อการเติบโตทางเศรษฐกิจ โดยเฉพาะอย่างยิ่งการจัดให้ปี 2568 เป็น “Thailand Grand Tourism Year” ถือเป็นการผลักดันการท่องเที่ยวตามแผนงาน ช่วยส่งเสริมการท่องเที่ยวไทยที่มีคุณภาพอย่างเป็นรูปธรรม” นายชัย กล่าว

ที่มา : https://www.thaigov.go.th/news/contents/details/85644