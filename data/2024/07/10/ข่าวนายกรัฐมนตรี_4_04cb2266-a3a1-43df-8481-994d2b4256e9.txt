รัฐบาลไทย-ข่าวทำเนียบรัฐบาล-นายกฯ มอบโอวาทคณะครูและนักเรียน โรงเรียนอุดรพิชัยรักษ์พิทยา จ.อุดรธานี ฝากครูอาจารย์ช่วยดูแลนักเรียนให้ห่างไกลยาเสพติด


วันพุธที่ 10 กรกฎาคม 2567
10/07/2567
พิมพ์
นายกฯ มอบโอวาทคณะครูและนักเรียน โรงเรียนอุดรพิชัยรักษ์พิทยา จ.อุดรธานี ฝากครูอาจารย์ช่วยดูแลนักเรียนให้ห่างไกลยาเสพติด
นายกฯ มอบโอวาทคณะครูและนักเรียน โรงเรียนอุดรพิชัยรักษ์พิทยา จ.อุดรธานี ฝากครูอาจารย์ช่วยดูแลนักเรียนให้ห่างไกลยาเสพติด
วันนี้ (10 กรกฎาคม 2567) เวลา 15.00 น. โรงเรียนอุดรพิชัยรักษ์ ตำบลเชียงพิณ อำเภอเมืองอุดรธานี จังหวัดอุดรธานี นายเศรษฐา ทวีสิน นายกรัฐมนตรี มอบโอวาทแก่คณะครูและนักเรียน โรงเรียนอุดรพิชัยรักษ์ โดยมีนายสุทิน คลังแสง รัฐมนตรีว่าการกระทรวงกลาโหม และคณะร่วมด้วย
นางสาวเกณิกา อุ่นจิตร์ รองโฆษกประจำสำนักนายกรัฐมนตรีเปิดเผยว่า นายกรัฐมนตรีได้เดินไปยังบริเวณสนามกีฬาโรงเรียน โอกาสนี้ ตัวแทนนักกีฬาโรงเรียนได้มอบเสื้อกีฬาให้กับนายกฯ พร้อมชวนนายกฯ ร่วมชู้ตบาสเกตบอล ซึ่งนายกฯ โชว์ชู้ตบาสเกตบอลลง 3 ใน 5 ลูก ซึ่งได้รับเสียงเชียร์จากนักเรียนที่มาร่วมต้อนรับ
จากนั้น นายกฯ เดินไปยังบริเวณหน้าเสาธงโรงเรียน พร้อมกับทักทายนักเรียนอย่างเป็นกันเอง และรับฟังประธานนักเรียนกล่าวต้อนรับทั้งภาษาไทยและภาษาอังกฤษ โอกาสนี้ นายกฯ กล่าวสวัสดีคณะครูและนักเรียน และขอบคุณที่คณะครูและนักเรียนให้การต้อนรับอย่างอบอุ่น โดยนายกฯ ได้ถามนักเรียนว่าทราบไหม วันนี้ นายกฯ มาทำไมที่จังหวัดอุดรธานี ซึ่งนักเรียนได้ตอบพร้อมกันว่าทราบ
นายกฯ กล่าวมอบโอวาทต่อคณะครูและนักเรียน ว่าปัญหาใหญ่ของสังคมไทยคือปัญหารายได้ และอีกปัญหาที่สำคัญคือปัญหายาเสพติด การแก้ไขปัญหายาเสพติดต้องปลูกฝังตั้งแต่เยาว์วัย ต้องให้อยู่ห่างไกลยาเสพติด ขยันหมั่นเพียรในการเรียน เล่นกีฬาให้เก่ง ดูแลพ่อแม่ผู้สูงอายุ สิ่งเดียวที่พ่อแม่ไม่ต้องการให้เด็กไปแตะต้องเลยคือยาเสพติด
นายกฯ กล่าวย้ำการมีโรงเรียนที่ดี ๆ มีคุณครูที่คอยประสิทธิ์ประสาทวิชาให้กับนักเรียนในวันนี้ แต่ยาเสพติดสามารถทำลายอนาคตของพวกเราทุกคนได้ ฉะนั้นขอฝากครูอาจารย์ช่วยกันปลูกฝังอย่างต่อเนื่อง ดูแลเรื่องปัญหายาเสพติดในเรื่องวิธีการที่จะทำให้นักเรียนอยู่ห่างไกลปัญหายาเสพติด เพราะนักเรียนคืออนาคตของชาติ หากมีปัญหายาเสพเข้าไปในชีวิต ก็จะทำให้อนาคตมืดมัว ดีใจที่ได้มาในวันนี้ แล้วจะกลับมาอีกเพื่อทำกิจกรรมร่วมกัน จากนั้นฯ นายกฯ ได้ร่วมแสดงเจตนารมณ์ “รวมพลังสู่ภัยยาเสพติด” กับคณะครูและนักเรียน โรงเรียนอุดรพิชัยรักษ์พิทยา พร้อมถ่ายภาพร่วมกันเป็นที่ระลึก ก่อนเดินทางกลับกรุงเทพมหานคร

ที่มา : https://www.thaigov.go.th/news/contents/details/85675