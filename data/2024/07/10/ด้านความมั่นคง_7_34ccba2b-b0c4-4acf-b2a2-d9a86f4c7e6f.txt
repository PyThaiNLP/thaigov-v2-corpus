รัฐบาลไทย-ข่าวทำเนียบรัฐบาล-​ข่าวดี!! กระทรวงแรงงาน รับสมัครชายไทย ทำงานภาคอุตสาหกรรมการผลิตสาธารณรัฐเกาหลี 1,500 คน


วันพุธที่ 10 กรกฎาคม 2567
10/07/2567
พิมพ์
​ข่าวดี!! กระทรวงแรงงาน รับสมัครชายไทย ทำงานภาคอุตสาหกรรมการผลิตสาธารณรัฐเกาหลี 1,500 คน
กรมการจัดหางาน กระทรวงแรงงาน เปิดรับสมัครทดสอบภาษาเกาหลีและทักษะการทำงาน (Point System) ครั้งที่ 14 (รอบที่ 2) เพื่อไปทำงานสาธารณรัฐเกาหลี ประเภทกิจการอุตสาหกรรมการผลิต โควตา 1,500 คน รับสมัครวันที่ 27 – 28 กรกฎาคม 2567
กรมการจัดหางาน กระทรวงแรงงาน เปิดรับสมัครทดสอบภาษาเกาหลีและทักษะการทำงาน (Point System) ครั้งที่ 14 (รอบที่ 2) เพื่อไปทำงานสาธารณรัฐเกาหลี ประเภทกิจการอุตสาหกรรมการผลิต โควตา 1,500 คน รับสมัครวันที่ 27 – 28 กรกฎาคม 2567
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า รัฐบาลไทย โดยกระทรวงแรงงาน และรัฐบาลสาธารณรัฐเกาหลี โดยกระทรวงแรงงานและการจ้างงานสาธารณรัฐเกาหลี ได้ลงนามในบันทึกความเข้าใจว่าด้วยการจัดส่งแรงงานไปทำงานสาธารณรัฐเกาหลีตามระบบการจ้างแรงงานต่างชาติ (Employment Permit System for Foreign Workers: EPS) โดยกำหนดให้กรมการจัดหางานเป็นหน่วยงานผู้ส่ง ทำหน้าที่รับสมัคร โดยคนหางานที่จะไปทำงานตามโครงการต้องผ่านการทดสอบภาษาเกาหลี (EPS-TOPIK) และทักษะการทำงาน ซึ่งครั้งนี้เป็นการประกาศรับสมัครทดสอบภาษาเกาหลีและทักษะการทำงาน (Point System) ครั้งที่ 14 รอบที่ 2 เพื่อไปทำงานสาธารณรัฐเกาหลี ประเภทกิจการอุตสาหกรรมการผลิต โควตา 1,500 คน กำหนดรับสมัครวันที่ 27 – 28 กรกฎาคม 2567 ผ่านระบบออนไลน์เท่านั้น
“สำหรับคุณสมบัติผู้สมัครต้องมีอายุระหว่าง 18 – 39 ปี (เกิดระหว่างวันที่ 27 กรกฎาคม 2527 – 26 กรกฎาคม 2549) ไม่จำกัดวุฒิการศึกษา สายตาไม่บอดสี ร่างกายสมบูรณ์ สุขภาพแข็งแรง และไม่เป็นโรคที่อาจจะเป็นอุปสรรคต่อการทำงานหรือเป็นโรคติดต่อตามที่ทางการเกาหลีกำหนด ไม่มีประวัติกระทำผิดทางอาญาหรือเป็นภัยต่อสังคมและความมั่นคง ไม่มีประวัติเกี่ยวข้องกับยาเสพติดทุกชนิด ไม่ถูกห้ามเดินทางออกนอกประเทศ ไม่มีประวัติการถูกเนรเทศหรือเคยถูกปฏิเสธการเข้าสาธารณรัฐเกาหลี หรือเคยกระทำผิดกฎหมายของสาธารณรัฐเกาหลี ไม่เคยพำนักอาศัยในสาธารณรัฐเกาหลีด้วยวีซ่า E-9 หรือ E-10  หรือ วีซ่า E-9 และ E-10 รวมกัน 5 ปี หรือมากกว่า 5 ปีขึ้นไป โดยกรมการจัดหางานจะประกาศรายชื่อและหมายเลขผู้มีสิทธิเข้ารับการทดสอบภาษาเกาหลี วัน เวลาและสถานที่ทดสอบ ในเดือนสิงหาคม 2567 ทางเว็บไซต์ hrdkoreathailand.com, doe.go.th/overseas” รมว.พิพัฒน์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ผู้ที่ประสงค์จะสมัครไปทำงานสาธารณรัฐเกาหลี สามารถสมัครสอบได้ที่เว็บไซต์ toea.doe.go.th ลงทะเบียนอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน โดยศึกษาวิธีการลงทะเบียน คุณสมบัติผู้สมัครและเอกสารที่เกี่ยวข้อง ที่เมนูข่าวประกาศรับสมัคร หัวข้อ ประกาศรับสมัครทดสอบภาษาเกาหลีและทักษะการทำงาน (Point System) ครั้งที่ 14 (2) ประเภทกิจการอุตสาหกรรมการผลิต ผู้ที่สนใจสมัครทดสอบภาษาเกาหลีฯ ต้องยื่นคำขอการสมัคร กรอกข้อมูลการสมัครและแนบเอกสารผ่านระบบออนไลน์ เลือกศูนย์สอบ ซึ่งมีสถานที่สอบให้เลือก 2 ศูนย์ คือ ศูนย์สอบกรุงเทพมหานคร
และศูนย์สอบอุดรธานี (จำนวนผู้สมัคร 2,400 คน) ทำการตรวจสอบผลการอนุมัติ โดยตรวจสอบผลการพิจารณา และพิมพ์ใบแจ้งชำระเงินค่าสมัคร เพื่อชำระเงินค่าสมัครสอบ จำนวน 930 บาท ภายใน 2 วัน นับจากวันที่ได้อนุมัติ ซึ่งสามารถเลือกชำระเงินค่าสมัครสอบได้ 4 ช่องทาง ได้แก่ 1.เคาน์เตอร์ธนาคารกรุงไทย 2.ATM / ADM ธนาคารกรุงไทย 3.Internet Banking ธนาคารกรุงไทย และ 4.ต่างธนาคาร Cross Bank Bill Payment
ทั้งนี้  สอบถามรายละเอียดเพิ่มเติมได้ที่ สำนักงานจัดหางานกรุงเทพมหานครพื้นที่ 1-10 สำนักงานจัดหางานจังหวัดทุกจังหวัด หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน กรมการจัดหางาน โทร. 1694

ที่มา : https://www.thaigov.go.th/news/contents/details/85654