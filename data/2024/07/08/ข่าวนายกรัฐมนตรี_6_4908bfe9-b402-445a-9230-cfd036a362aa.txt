รัฐบาลไทย-ข่าวทำเนียบรัฐบาล-​นายกฯ หารือบริษัท New World Development มุ่งขยายโอกาสทางธุรกิจ พร้อมสนับสนุนไทยจัดงานเทศกาลด้านศิลปะและวัฒนธรรม ส่งเสริมทรัพย์สินทางปัญญาให้งานศิลปะในภูมิภาค


วันจันทร์ที่ 8 กรกฎาคม 2567
​นายกฯ หารือบริษัท New World Development มุ่งขยายโอกาสทางธุรกิจ พร้อมสนับสนุนไทยจัดงานเทศกาลด้านศิลปะและวัฒนธรรม ส่งเสริมทรัพย์สินทางปัญญาให้งานศิลปะในภูมิภาค
​นายกฯ หารือบริษัท New World Development มุ่งขยายโอกาสทางธุรกิจ พร้อมสนับสนุนไทยจัดงานเทศกาลด้านศิลปะและวัฒนธรรม ส่งเสริมทรัพย์สินทางปัญญาให้งานศิลปะในภูมิภาค
วันนี้ (8 กรกฎาคม 2567) เวลา 11.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรี พบหารือกับ นาย Adrian Cheng รองประธานกรรมการบริหารและประธานเจ้าหน้าที่บริหาร บริษัท New World Development จำกัด (NWD) และคณะผู้บริหาร โดยภายหลังการหารือ นายชัย วัชรงค์ โฆษกประจำสำนักนายกรัฐมนตรีเปิดเผยสาระสำคัญ ดังนี้
นายกรัฐมนตรีเชื่อมั่นว่าการพบปะหารือครั้งนี้จะเป็นก้าวแรกของความร่วมมือที่จะเกิดขึ้นในอนาคต พร้อมยินดีที่บริษัทฯ เห็นถึงศักยภาพความร่วมมือและการลงทุนในประเทศไทย ซึ่งรัฐบาลและหน่วยงานที่เกี่ยวข้องยินดีอำนวยความสะดวก และนำประเด็นที่เกิดจากการหารือไปพิจารณาต่อ โดยเฉพาะด้านการค้าการลงทุน และด้านศิลปะและวัฒนธรรม (Art & Culture) โดยในปี 2568 ถือเป็นปีแห่งการท่องเที่ยวไทย นายกรัฐมนตรีเชื่อว่าไทยมีศักยภาพและความพร้อมด้านโครงสร้างพื้นฐานควบคู่กับการยกระดับศิลปะวัฒนธรรม การจัดงานเทศกาลระดับโลกต่าง ๆ ซึ่งจะช่วยสร้างแรงดึงดูดให้นักท่องเที่ยวและเพิ่มมูลค่าทางเศรษฐกิจให้กับประเทศ
นาย Adrian Cheng รองประธานกรรมการบริหารและประธานเจ้าหน้าที่บริหาร บริษัท New World Development จำกัด (NWD) กล่าวว่า บริษัทฯ ให้ความสนใจต่อการลงทุนในมิติต่าง ๆ เพื่อสร้างพันธมิตรทางธุรกิจร่วมกันในเอเชีย โดยเห็นถึงศักยภาพของไทย เช่น ด้านโครงสร้างพื้นฐาน การพัฒนาระบบการเงินดิจิทัล การสนับสนุนภาคท่องเที่ยวผ่านเทศกาลงานศิลปะและวัฒนธรรม ตลอดจนการพัฒนาเชิงการแพทย์ รวมทั้งทั้งสองฝ่ายสามารถเป็นอีกช่องทางเพิ่มความร่วมมือกับประเทศอื่น ๆ ได้ในภูมิภาค
โอกาสนี้ ทั้งสองฝ่ายได้หารือในประเด็นสำคัญ ดังนี้
ด้านการลงทุน บริษัทฯ ให้ความสนใจ พร้อมศึกษาเพื่อการลงทุนในไทย เช่น การพัฒนาโครงสร้างพื้นฐานใน Landbridge การเงินดิจิทัล (Digital Finance) โดยให้ความสนใจกับแนวคิดริเริ่มทางการเงินดิจิทัลของประเทศไทย รวมทั้งด้านการพัฒนาเชิงการแพทย์ บริษัทฯ ให้ความสนใจถึงการผลิต การจัดจำหน่ายผลิตภัณฑ์ให้กับบริษัทเทคโนโลยีชีวภาพขั้นสูง (Biotech) ในไทย ซึ่งจะสามารถส่งเสริมภาคการท่องเที่ยวเชิงการแพทย์ได้ ซึ่งนายกรัฐมนตรียืนยันว่า ไทยมีศักยภาพ และพร้อมแลกเปลี่ยนประสบการณ์ร่วมกันเพื่อหารือถึงความเป็นไปได้ในการลงทุนร่วมกันต่อไป โดย BOI จะเป็นสื่อกลางสำคัญในการประสานงานร่วมกับบริษัทฯ
ด้านงานศิลปะและวัฒนธรรม นายกรัฐมนตรีเน้นย้ำถึงการจัดงานเทศกาลด้านศิลปะและวัฒนธรรมในประเทศไทย สร้างมูลค่าทั้งด้านทรัพย์สินทางปัญญา (Intellectual Property: IP) ให้แก่งานศิลปะของเอเชียและภูมิภาค และด้านการท่องเที่ยวให้แก่ผู้ที่สนใจทั่วโลก ซึ่งไทยพร้อมเป็นศูนย์กลางทางศิลปะและวัฒนธรรม เปิดพื้นที่ให้ศิลปินทุกแขนงได้จัดแสดงผลงาน ด้านบริษัทฯ เห็นพ้องและพร้อมให้การสนับสนุนการจัดงานด้านศิลปะในไทย โดยเชื่อมั่นว่าการนำเสนอเอกลักษณ์ทางศิลปะของเอเชียจะเป็นส่วนสำคัญในการพัฒนาภูมิภาคร่วมกัน

ที่มา : https://www.thaigov.go.th/news/contents/details/85541