รัฐบาลไทย-ข่าวทำเนียบรัฐบาล-รมช.ศธ.เป็นประธานพิธีทำบุญครบรอบ 21 ปี สถาปนา สพฐ. พร้อมจัดกิจกรรมสร้างความสามัคคี-ปรับสภาพแวดล้อมการทำงานที่มีความสุข


วันจันทร์ที่ 8 กรกฎาคม 2567
08/07/2567
พิมพ์
รมช.ศธ.เป็นประธานพิธีทำบุญครบรอบ 21 ปี สถาปนา สพฐ. พร้อมจัดกิจกรรมสร้างความสามัคคี-ปรับสภาพแวดล้อมการทำงานที่มีความสุข
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) เป็นประธานในกิจกรรมงานวันคล้ายวันสถาปนาสำนักงานคณะกรรมการการศึกษาขั้นพื้นฐาน ครบรอบ 21 ปี ณ บริเวณลานจอดรถอาคารสามัญ 99 กระทรวงศึกษาธิการ
โดยมี ว่าที่ร้อยตรี ธนุ วงษ์จินดา เลขาธิการ กพฐ., นายพัฒนะ พัฒนทวีดล รองเลขาธิการ กพฐ., นายภูธร จันทะหงษ์ ปุณยจรัสธำรง ผู้ช่วยเลขาธิการ กพฐ., นายสุรินทร์ มั่นประสงค์ ผู้ช่วยเลขาธิการ กพฐ. ผู้เชี่ยวชาญ สพฐ. ผู้อำนวยการสำนัก ข้าราชการ ครู และบุคลากรทางการศึกษา และเจ้าหน้าที่ส่วนกลาง และส่วนภูมิภาค
สำนักงานคณะกรรมการการศึกษาขั้นพื้นฐาน (สพฐ.) ดำเนินงานด้านการศึกษาของชาติมาอย่างต่อเนื่องจวบจนปัจจุบันครบ 21 ปี ของการสถาปนา เพื่อให้การจัดการศึกษาขั้นพื้นฐานเป็นไปตามพระบรมราโชบายด้านการศึกษา นโยบายของรัฐบาล และนโยบายของกระทรวงศึกษาธิการ สพฐ. จึงกำหนดนโยบายและจุดเน้นในการขับเคลื่อนงานด้านการศึกษา อาทิ ปลูกฝังความรักในสถาบันหลักของชาติ และน้อมนำพระบรมราโชบายด้านการศึกษาสู่การปฏิบัติ จัดการเรียนรู้ประวัติศาสตร์ หน้าที่พลเมือง ศีลธรรม และประชาธิปไตย ปรับกระบวนการเรียนรู้ให้ทันสมัยและหลากหลาย ส่งเสริมการอ่าน ส่งเสริมสนับสนุนกิจกรรมพัฒนาผู้เรียน จัดการศึกษาแบบเรียนรวม จัดการศึกษาเพื่อความเป็นเลิศ สร้างความปลอดภัยของสถานศึกษา เพิ่มโอกาสและสร้างความเสมอภาคทางการศึกษา พัฒนาครูและบุคลากรทางการศึกษา และนโยบายเร่งด่วน ลดภาระครูและบุคลากรทางการศึกษา ลดภาระนักเรียนและผู้ปกครอง ภายใต้นโยบายทางการศึกษา “เรียนดี มีความสุข”
โอกาสนี้ รมช.ศธ. ได้กล่าวขอขอบคุณพี่น้อง สพฐ. ตลอดจนภาคีเครือข่ายทุกภาคส่วน ที่มีส่วนร่วมในการสร้างสรรค์สิ่งที่ดีงาม ด้วยน้ำใจที่เสียสละ โดยมีเป้าหมายหลักเพื่อพัฒนาและเติมเต็มความรู้ทุกรูปแบบให้แก่เด็กและเยาวชน ก่อให้เกิดคุณูปการด้านการศึกษาในการปฏิบัติหน้าที่ด้วยความมุ่งมั่นและดำเนินการอย่างเต็มกำลังความสามารถ เพื่อขับเคลื่อนคุณภาพการจัดการศึกษาแก่เด็กและเยาวชนของชาติ ให้เติบโตเป็นบุคลากรอันทรงคุณค่าที่มีคุณภาพของสังคม และประเทศชาติต่อไป
ทั้งนี้ ผู้บริหารและบุคลากร สพฐ. ได้ร่วมกันทำกิจกรรมต่างๆ อาทิ กราบสักการะพระพุทธรูปประจำกระทรวงฯ พระภูมิพระชัยมงคล พระบรมราชานุสาวรีย์รัชกาลที่ 6 และศาลตา-ยาย การถวายปัจจัยแด่พระสงฆ์ มอบชุดยาสามัญประจำสำนักงาน มอบชุดทำความสะอาดสำนัก 5 ส. ร่วมปล่อยปลา ณ บริเวณศาลา 100 ปี กระทรวงศึกษาธิการ และบริเวณคลองผดุงกรุงเกษม เป็นต้น
#เรียนดีมีความสุข #สพฐ #ศธ #สร

ที่มา : https://www.thaigov.go.th/news/contents/details/85525