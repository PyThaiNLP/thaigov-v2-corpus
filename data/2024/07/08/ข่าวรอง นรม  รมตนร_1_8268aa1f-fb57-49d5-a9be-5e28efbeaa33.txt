รัฐบาลไทย-ข่าวทำเนียบรัฐบาล-‘จิราพร’ ชวนจับตา ปรับโฉม ‘NBT’ รับปีที่ 36 เปิดวิชั่น ‘เศรษฐา-แพทองธาร’ ดันสื่อรัฐเชื่อมไทยสู่สากล 


วันจันทร์ที่ 8 กรกฎาคม 2567
08/07/2567
พิมพ์
‘จิราพร’ ชวนจับตา ปรับโฉม ‘NBT’ รับปีที่ 36 เปิดวิชั่น ‘เศรษฐา-แพทองธาร’ ดันสื่อรัฐเชื่อมไทยสู่สากล
‘จิราพร’  ชวนจับตา ปรับโฉม ‘NBT’ รับปีที่ 36 เปิดวิชั่น ‘เศรษฐา-แพทองธาร’ ดันสื่อรัฐเชื่อมไทยสู่สากล
วันที่ 8 กรกฎาคม 2567 นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า ในวันพฤหัสบดีที่ 11 กรกฎาคม 2567 มีการจัดงาน “ก้าวสู่ปีที่ 36 NBT NEW ERA” ในโอกาสวันคล้ายวันสถาปนา ครบรอบ 36 ปี ของสถานีวิทยุโทรทัศน์แห่งประเทศไทย (National Broadcasting Services of Thailand หรือ NBT) ณ อาคารศูนย์ปฏิบัติการแพร่ภาพออกอากาศ การกระจายเสียงวิทยุและการให้บริการข้อมูลข่าวสารภาครัฐ ถนนวิภาวดีรังสิต กรุงเทพมหานคร
นางสาวจิราพร เปิดเผยว่า ในงานดังกล่าว นายเศรษฐา ทวีสิน นายกรัฐมนตรี ได้ให้เกียรติมาร่วมกล่าวปาฐกถาพิเศษเรื่อง "เชื่อมโยงการสื่อสารภาครัฐ จากไทยสู่สากล" รวมถึง นางสาวแพทองธาร ชินวัตร ประธานกรรมการพัฒนาชอฟต์พาวเวอร์แห่งชาติ จะได้กล่าวปาฐกถาพิเศษในหัวข้อ "สื่อกับการพัฒนาซอฟต์พาวเวอร์" ในขณะที่ตนจะเป็นผู้แถลงวิสัยทัศน์ว่าด้วยเรื่อง "หลอมรวมสื่อโทรทัศน์กับสื่อใหม่ให้ก้าวสู่ยุคสังคมดิจิทัล" เพื่อชี้ทิศทางการปรับโฉมยกระดับช่อง NBT ในอนาคต
“เชิญชวนพี่น้องประชาชนร่วมรับชมการถ่ายทอดสดบรรยากาศงานแสดงวิสัยทัศน์และปาฐกถาพิเศษ “ก้าวสู่ปีที่ 36 NBT NEW ERA” ตลอดจนเวทีเสวนาอนาคตสื่อว่าด้วยประเด็น “มองกระแสโลก ความท้าทาย และนวัตกรรมใหม่ในวงการสื่อ” ที่จะเผยแพร่ให้รับชมได้ทางช่อง NBT2HD และทาง Facebook : Live NBT2HD ในวันพฤหัสบดีที่ 11 กรกฎาคม 2567 เวลา 10.00 น. เป็นต้นไปค่ะ” นางสาวจิราพร กล่าว

ที่มา : https://www.thaigov.go.th/news/contents/details/85520