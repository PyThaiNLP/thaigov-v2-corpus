รัฐบาลไทย-ข่าวทำเนียบรัฐบาล-“รมว.ธรรมนัส” ผลักดันความร่วมมือด้านการเกษตรระหว่าง ไทย - เมืองเจียซิง


วันจันทร์ที่ 8 กรกฎาคม 2567
“รมว.ธรรมนัส” ผลักดันความร่วมมือด้านการเกษตรระหว่าง ไทย - เมืองเจียซิง
“รมว.ธรรมนัส” ผลักดันความร่วมมือด้านการเกษตรระหว่าง ไทย - เมืองเจียซิง
เมื่อวันที่ 6 กรกฎาคม 2567 ร้อยเอก ธรรมนัส พรหมเผ่า พร้อมด้วยผู้บริหารระดับสูงกระทรวงเกษตรและสหกรณ์เข้าร่วมการประชุมความร่วมมือด้านการเกษตรระหว่างไทย – เจียซิง ร่วมกับนางสาวหวัง ฮุ่ยหลิน รองนายกเทศมนตรีเมืองเจียซิง ณ โรงแรมหนานหู เมืองเจียซิง มณฑลเจ้อเจียง โดยมีวัตถุประสงค์เพื่อส่งเสริมความร่วมมือด้านการเกษตระหว่างไทย - เมืองเจียซิง มณฑลเจ้อเจียง
รัฐมนตรีว่าการกระทรวงเกษตรและสหกรณ์ กล่าวว่า ด้วยความคล้ายคลึงกันด้านอัตลักษณ์ท้องถิ่น ขนาดเมือง จำนวนประชากร และความโดดเด่นด้านห่วงโซ่ผลไม้ของทั้งสองฝ่าย ไทยและเมืองเจียซิงจะผลักดันความร่วมมือด้านการเกษตรที่แน่นแฟ้นขึ้น ดังนี้ 1) กระชับความสำคัญทางการค้าโดยเฉพาะผลไม้อย่างครบวงจร ยกระดับการพัฒนาอุตสาหกรรมผลไม้ เพื่อการกระจายรายได้สู่ท้องถิ่นมากขึ้น 2) ผลักดันการแลกเปลี่ยนด้านการเกษตรกับหน่วยงานท้องถิ่นด้านการเกษตรทั้งภาครัฐและเอกชน ระหว่างไทยและจีนในสาขาที่หลากหลายทั้งด้านพืช ประมง และปศุสัตว์ 3) ส่งเสริมความร่วมมือเชิงวิชาการ ผ่านกิจกรรมศึกษาดูงาน หรือการพัฒนางานวิจัยร่วมระดับผู้เชี่ยวชาญ นักวิจัยด้านการเกษตร เกษตรกร ผู้ประกอบการ ข้าราชการเพื่อแลกเปลี่ยนประสบการณ์ด้านการเกษตร การค้าและเศรษฐกิจระหว่างประเทศ โดยมั่นใจว่าความร่วมมือด้านการเกษตรจะขับเคลื่อนอย่างเป็นรูปธรรมภายในเร็ววันนี้
ทั้งนี้ รมว.กษ. เน้นย้ำทางฝ่ายจีนว่า ขอให้ผู้ประกอบการด้านผลไม้ และผู้บริโภคชาวจีนเชื่อมั่นในคุณภาพของผลไม้ไทย ภาครัฐไทยให้ความสำคัญต่อการสร้างมาตรฐานและควบคุมคุณภาพผลไม้ที่ส่งมายังจีน โดยเข้มงวดการปราบปรามทุเรียนอ่อน มีการส่งเจ้าหน้าที่กรมวิชาการเกษตรตรวจสอบคอนเทนเนอร์ทุเรียนทุกล๊อต และไม่ให้ผลไม้เพื่อนบ้านสวมสิทธิ์เป็นผลไม้ไทย
“ไทยกำลังจะเปิดสินค้าเกษตรที่มีศักยภาพในตลาดจีนอีกหลายชนิด ขอให้ฝ่ายจีนสนับสนุนสินค้าที่มีคุณภาพของไทย ในกรณีที่ตรวจพบปัญหา ขอให้รีบแจ้งฝ่ายไทยทันที” รมว.กษ. กล่าว
ด้านรองเทศมนตรีเมืองเจียซิง เปิดเผยว่า ไทยเป็นอาณาจักรด้านผลไม้ที่มีชื่อเสียง เมืองเจียซิงมีตลาดผลไม้ที่รวบรวมผลไม้ใหญ่สุดติด 1 ใน 3 ของจีน มีปริมาณการซื้อขายมากสุดในจีนตะวันออก โดยเฉพาะทุเรียนไทยผลไม้ไทยที่มีมูลค่าการซื้อขายกว่า 10,000 ล้านหยวน
ทั้งนี้ เจียซิง เป็นเมืองที่มีพื้นที่กว้างใหญ่ ตั้งอยู่ริมลุ่มแม่น้ำแยงซี มีพื้นที่ทางบกประมาณ 4,236 ตารางกิโลเมตร น่านน้ำ 1,523 ตารางกิโลเมตร ประชากร 5,500,000 คน มีการเติบโตของ GDP กว่า 7,630,000 ล้านหยวน เป็นศูนย์กลางด้านคมนาคม เทคโนโลยี นิคมอุตสาหกรรม E-Commerce และมีตลาดค้าส่งผลไม้ที่ใหญ่ที่สุดในจีนตะวันออก

ที่มา : https://www.thaigov.go.th/news/contents/details/85549