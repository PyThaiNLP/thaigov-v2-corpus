รัฐบาลไทย-ข่าวทำเนียบรัฐบาล-"อนุทิน" เปิดงานเทศกาลผีตาโขน 67 พร้อมเชิญชวนพี่น้องคนไทยท่องเที่ยวสืบสานวัฒนธรรม ที่อ.ด่านซ้าย จ.เลย ตั้งแต่วันนี้ – 14 ก.ค. 67


วันจันทร์ที่ 8 กรกฎาคม 2567
08/07/2567
พิมพ์
"อนุทิน" เปิดงานเทศกาลผีตาโขน 67 พร้อมเชิญชวนพี่น้องคนไทยท่องเที่ยวสืบสานวัฒนธรรม ที่อ.ด่านซ้าย จ.เลย ตั้งแต่วันนี้ – 14 ก.ค. 67
"อนุทิน" เปิดงานเทศกาลผีตาโขน 67 พร้อมเชิญชวนพี่น้องคนไทยท่องเที่ยวสืบสานวัฒนธรรม ที่อ.ด่านซ้าย จ.เลย ตั้งแต่วันนี้ – 14 ก.ค. 67
วันนี้ (8 ก.ค. 67) นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานเปิดงานประเพณีบุญหลวงและการละเล่นผีตาโขน ประจำปี 2567 ณ บริเวณลานวัฒนธรรม อ.ด่านซ้าย จ.เลย โดยมี นายอรรษิษฐ์ สัมพันธรัตน์ อธิบดีกรมการปกครอง น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย สมาชิกสภาผู้แทนราษฎรจังหวัดเลย รองผู้ว่าราชการจังหวัด หัวหน้าส่วนราชการในจังหวัดเลยเข้าร่วม ซึ่งในโอกาสนี้ รมว.มหาดไทย พร้อมคณะได้สวมชุดผีตาขุนและละเล่นกับประชาชนที่มารอต้อนรับจำนวนมากด้วย
นายอนุทิน กล่าวว่า งานประเพณีบุญหลวงและการละเล่นผีตาโขน ถือเป็นอีกหนึ่งกิจกรรมที่ส่งเสริมการท่องเที่ยวตามวิสัยทัศน์การพัฒนาของจังหวัดเลย ในด้านการท่องเที่ยวเชิงวัฒนธรรมและประเพณี ตามนโยบายของรัฐบาลและเป็นการ "สืบสาน รักษา และต่อยอด" ตามแนวพระราชปณิธานของพระบาทสมเด็จพระเจ้าอยู่หัว
"จังหวัดเลย ได้ชื่อว่าเป็นเมืองแห่งทะเลภูเขา สุดหนาวในสยามดอกไม้งามสามฤดู ถิ่นที่อยู่อริสงฆ์ มั่นคงความสะอาด มีแหล่งท่องเที่ยวทางธรรมชาติและประเพณีวัฒนธรรมอันดีงาม มีของดี ของฝากให้นักท่องเที่ยวตลอดทั้งปี เป็นจังหวัดที่มีทุนทางวัฒนธรรมสูง ขอให้ผู้บริหารจังหวัด หน่วยงานที่เกี่ยวข้องในท้องถิ่นร่วมกันสืบสานและนำทุนวัฒนธรรมที่มีอยู่มาต่อยอด สร้างงาน สร้างรายได้ให้พี่น้องประชาชนได้อย่างยั่งยืนต่อไป" นายอนุทิน กล่าว
น.ส.ไตรศุลี กล่าวว่า ประเพณีบุญหลวงและการละเล่นผีตาโขน เป็นประเพณีเก่าแก่ที่มีเฉพาะที่ อ.ด่านซ้าย จ.เลย เท่านั้น เป็นงานบุญที่รวมเอางานบุญพระเวสสันดร (บุญเดือนสี่) และ งานบุญบั้งไฟ (บุญเดือนหก) เข้าไว้เป็นงานบุญเดียวกัน ซึ่งไฮไลต์ที่หลายคนคุ้นตากันดี คือ ขบวนแห่ผีตาโขนที่ต่างคนจะแต่งกายด้วยหน้ากากผีตาโขนหลากสีสัน ที่ได้รับการกล่าวขานทั้งในระดับประเทศ รวมถึงระดับนานาชาติ ด้วยเอกลักษณ์ที่โดดเด่นเป็นที่โดนใจผู้คน ผีตาโขนจึงเปรียบเสมือนสัญลักษณ์ที่อยู่คู่กับ อ.ด่านซ้าย จ.เลยมาอย่างยาวนาน จึงขอเชิญชวนพี่น้องชาวไทยและนักท่องเที่ยวมาร่วมสืบสานวัฒนธรรมอันดีงามของท้องถิ่นได้ตั้งแต่วันนี้ - 14 ก.ค. 2567 โดยงานในปีนี้ นอกจากจะได้ชมขบวนแห่อันงดงามตระการตา สะท้อนถึงวัฒนธรรมประเพณีท้องถิ่นแล้ว ยังมีขบวนเทิดพระเกียรติ พระบาทสมเด็จพระเจ้าอยู่หัว เป็นการแสดงออกถึงความรักชาติ ศาสนา และพระมหากษัตริย์ ของพี่น้องชาวจังหวัดเลย ที่มีความรักความสามัคคี เป็นน้ำหนึ่งใจเดียวกัน
สำหรับตารางกิจกรรมของเทศกาลบุญหลวงและการละเล่นผีตาโขน ประจำปี 2567 มีดังนี้
7-9 ก.ค. 2567 งานประเพณีบุญหลวงและการละเล่นผีตาโขนประจำปี 2567 บริเวณถนนพระแก้วอาสาหน้าที่ว่าการ อ.ด่านซ้าย และวัดโพนชัย
9-11 ก.ค. 2567 งานประเพณีบุญหลวงและการละเล่นผีตาโขนแบบโบราณ ณ วัดศรีภูมิ บ้านนาหอ อ.ด่านซ้าย
11-13 ก.ค. 2567 งานประเพณีบุญหลวงและการละเล่นผีตาโขน ณ วัดศรีสะอาด บ้านหนามแท่ง-นาทุ่ม อ.ด้านซ้าย
12-14 ก.ค. 2567 “งานไหลผี ที่นาเวียงใหญ่” Phi Ta Khon Night Parade ณ สนามฟุตบอลโรงเรียนด่านซ้ายและวัดโพธิ์ศรี บ้านนาเวียงใหญ่ อ.ด่านซ้าย

ที่มา : https://www.thaigov.go.th/news/contents/details/85552