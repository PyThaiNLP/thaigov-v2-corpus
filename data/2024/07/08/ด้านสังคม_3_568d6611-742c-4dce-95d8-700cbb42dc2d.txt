รัฐบาลไทย-ข่าวทำเนียบรัฐบาล-“วราวุธ” ร่วมกิจกรรม พาคนตาบอดดำน้ำ ลั่น พม. หวัง สร้างพลัง-เสริมประสบการณ์ ดึง คนพิการทั่วโลกเที่ยวเมืองไทย


วันจันทร์ที่ 8 กรกฎาคม 2567
“วราวุธ” ร่วมกิจกรรม พาคนตาบอดดำน้ำ ลั่น พม. หวัง สร้างพลัง-เสริมประสบการณ์ ดึง คนพิการทั่วโลกเที่ยวเมืองไทย
“วราวุธ” ร่วมกิจกรรม พาคนตาบอดดำน้ำ ลั่น พม. หวัง สร้างพลัง-เสริมประสบการณ์ ดึง คนพิการทั่วโลกเที่ยวเมืองไทย
วันที่ 6 กรกฎาคม 2567 เวลา 09.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้เดินทางไปยังสระดำน้ำ ODD DRIVE ภายในสระว่ายน้ำมหาวิทยาลัยธรรมศาสตร์ รังสิต จ.ปทุมธานี เพื่อร่วมโปรแกรมการดำน้ำ "สกูบิลิตี้" (Scubility) สำหรับคนพิการทางการเห็น (คนตาบอด) ซึ่งเป็นโปรแกรมการฝึกดำน้ำในสระ โดยทางครูฝึกได้เริ่มฝึก ด้วยการแนะนำตัวให้รู้จักคุ้นเคยกัน โดยเฉพาะครูฝึกระดับมืออาชีพ และให้กลุ่มคนตาบอดได้สัมผัสกับอุปกรณ์ดำน้ำและเรียนรู้วิธีการดำน้ำจริง
นายวราวุธ เปิดเผยว่า กิจกรรมในวันนี้ ได้ร่วมกับกลุ่มคนตาบอดซึ่งเป็นกิจกรรมที่ตนเองยังไม่เคยทำมาก่อน เป็นการมาสอนให้คนตาบอดว่ายน้ำ ดำน้ำ ถึงแม้ว่าพวกเราจะดำน้ำเป็น แต่ยังไม่เคยดำน้ำกับคนตาบอด ถือเป็นความท้าทาย อย่างไรก็ตามบุตรชายทั้งสองของตน คือ นายฤทธน ศิลปอาชา (บิ๊กเบน) และ นายปฬมพร ศิลปอาชา (ออสติน) ซึ่งได้สอบผ่านการดำน้ำในระดับ Rescue diver แต่ยังไม่เคยดำน้ำกับคนตาบอดมาก่อน ดังนั้นจึงหวังว่าวันนี้จะมีความสุขและมีความท้าทาย ซึ่งเป็นกิจกรรมสอดคล้องกับแนวทางที่กระทรวง พม. ต้องการที่จะสร้างเสริมประสบการณ์และสร้างพลังของกลุ่มคนพิการเพื่อให้เห็นว่า คนไทยทุกสถานะ ทุกเพศ ทุกวัยสามารถทำทุกอย่างได้เหมือนกันหมด ไม่ว่าจะเป็นคนปกติหรือคนพิการ การดำน้ำจึงเป็นหนึ่งในความท้าทายของกระทรวง พม. ที่จะทำให้สังคมได้เห็น และหวังว่าในอนาคตจะเกิดกิจกรรมดีๆ เช่นนี้ เพื่อขยายโอกาสให้คนตาบอดและคนพิการอื่นๆ สามารถไปได้ทุกที่เหมือนคนปกติทั่วไป และอาจเป็นแรงดึงดูดให้กับคนพิการทั่วโลกมาเที่ยวเมืองไทย
นายวราวุธ กล่าวเพิ่มเติมว่า ตนเองชอบการดำน้ำ  ซึ่งกิจกรรมในวันนี้หวังเป็นอย่างยิ่งว่า จะทำให้คนที่อยากดำน้ำอีกหลายคนในสังคมไทยได้เห็นว่า ไม่ว่าจะเป็นใครก็แล้วแต่ ทุกคนมีสิทธิดำน้ำ มีความสุขกับสิ่งที่โลกใบนี้มีให้กับพวกเราทุกคน และขอให้พวกเราทุกคนสนุกกับกิจกรรมในวันนี้
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ดำน้ำ #คนพิการ #คนตาบอด

ที่มา : https://www.thaigov.go.th/news/contents/details/85539