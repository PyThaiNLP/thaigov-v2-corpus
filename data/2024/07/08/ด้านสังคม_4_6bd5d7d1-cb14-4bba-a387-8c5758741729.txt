รัฐบาลไทย-ข่าวทำเนียบรัฐบาล-“วราวุธ” กำชับ ศรส. -พมจ.สุพรรณบุรี ช่วยชายพิการ เดินไม่ได้ เก็บของเก่าขายประทังชีวิต จ่อร่วม โครงการมอบกายอุปกรณ์คนพิการ


วันจันทร์ที่ 8 กรกฎาคม 2567
“วราวุธ” กำชับ ศรส. -พมจ.สุพรรณบุรี ช่วยชายพิการ เดินไม่ได้ เก็บของเก่าขายประทังชีวิต จ่อร่วม โครงการมอบกายอุปกรณ์คนพิการ
“วราวุธ” กำชับ ศรส. -พมจ.สุพรรณบุรี ช่วยชายพิการ เดินไม่ได้ เก็บของเก่าขายประทังชีวิต จ่อร่วม โครงการมอบกายอุปกรณ์คนพิการ
วันที่ 6 กรกฎาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ศูนย์เร่งรัดจัดการสวัสดิภาพประชาชน (ศรส.) เป็นศูนย์กลางในการเร่งรัดจัดการในการช่วยเหลือพี่น้องประชาชนทั่วประเทศที่ประสบปัญหาความเดือดร้อนทางสังคม และส่งทีมปฏิบัติการหน่วยเคลื่อนที่เร็วลงพื้นที่ช่วยเหลืออย่างเร่งด่วน สำหรับกรณี ชายพิการเดินไม่ได้ ใช้ชีวิตลำบาก อาศัยอยู่ตามลำพัง เก็บของเก่าประทังชีวิต ที่จังหวัดสุพรรณบุรี นั้น ทีม ศรส.จังหวัดสุพรรณบุรี พร้อมเจ้าหน้าที่สำนักงานพัฒนาสังคมและความมั่นคงของมนุษย์จังหวัดสุพรรณบุรี ศูนย์บริการคนพิการจังหวัดสุพรรณบุรี อบต.บางเลน ผู้ใหญ่บ้านหมู่ที่ 2 และสารวัตรกำนัน ตำบลบางเลน ได้ลงพื้นที่เยี่ยมบ้านเพื่อสอบข้อเท็จจริงและให้ความช่วยเหลือในเบื้องต้นเรียบร้อยแล้ว
นางสาวซาราห์ กล่าวว่า จากการพูดคุยให้กำลังใจและสอบถามข้อเท็จจริงของ ทีม ศรส.จังหวัดสุพรรณบุรี พบว่า ชายดังกล่าว อายุ 50 ปี มีที่อยู่ตามทะเบียนบ้านที่อำเภอบางบัวทอง จังหวัดนนทบุรี โดยมีความพิการทางการเคลื่อนไหวหรือทางร่างกาย เพราะขาทั้ง 2 ข้าง มีลักษณะลีบเล็ก ส่งผลให้เดินไม่ได้ ได้รับเบี้ยความพิการ แต่ยังไม่ได้รับสิทธิบัตรสวัสดิการแห่งรัฐ ปัจจุบันได้ย้ายมาสร้างที่พักอาศัยเพียงลำพังบนที่ดินของพี่สะใภ้ในพื้นที่หมู่ที่ 2 ตำบลบางเลน อำเภอสองพี่น้อง จังหวัดสุพรรณบุรี หลังจากบิดามารดาเสียชีวิต โดยพี่ชายและญาติของพี่สะใภ้ช่วยกันสร้างให้ แต่ยังไม่มีไฟฟ้า ต้องอาศัยต่อไฟฟ้าจากบ้านใกล้เคียงมาใช้ชั่วคราวก่อน ซึ่งต่อไปจะทำการขอมีบ้านเลขที่ของตนเอง เพื่อจะได้มีน้ำและไฟฟ้าใช้อย่างถูกต้องภายในช่วงเดือนกรกฎาคม 2567 ขณะนี้ มีอาชีพรับจ้างถางหญ้าครั้งละ 50-100 บาท และเก็บของเก่าขาย ทำให้รายได้ไม่เพียงพอต่อการดำรงชีวิต เพื่อนบ้านที่เปิดร้านขายอาหารได้ให้การช่วยเหลือเรื่องอาหารเป็นประจำ โดยชายพิการนี้ต้องพายเรือที่ซื้อจากการรวมเงินของชาวบ้านในพื้นที่ไปที่ร้านอาหาร
นางสาวซาราห์ กล่าวเพิ่มเติมว่า กระทรวง พม. โดย ทีม ศรส.จังหวัดสุพรรณบุรี ได้ให้ความช่วยเหลือต่างๆ ตามสิทธิสวัสดิการสังคมสำหรับคนพิการ ได้แก่ การพิจารณาความช่วยเหลือในโครงการมอบกายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของกระทรวง พม. การมอบเงินอุดหนุนช่วยเหลือผู้ประสบปัญหาทางสังคมกรณีฉุกเฉิน การมอบเงินโครงการปรับสภาพแวดล้อมที่อยู่อาศัยสำหรับคนพิการ และความช่วยเหลือในโครงการครอบครัวอุปการะคนพิการ นอกจากนี้ ได้ประสาน อบต.บางเลน ในการทำบัตรประจำตัวคนพิการใบใหม่แทนใบเก่าที่สูญหาย และร่วมกันวางแผนการช่วยเหลือด้านสิทธิสวัสดิการสังคมต่างๆ ให้กับชายพิการในระยะยาว
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนพิการ #สุพรรณบุรี

ที่มา : https://www.thaigov.go.th/news/contents/details/85542