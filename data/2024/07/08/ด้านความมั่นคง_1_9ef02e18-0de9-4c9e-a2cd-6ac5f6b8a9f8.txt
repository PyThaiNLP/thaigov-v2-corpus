รัฐบาลไทย-ข่าวทำเนียบรัฐบาล-ฝ่ายปกครองอำเภอแม่สะเรียง สนธิกำลังตำรวจ บุกรวบตัวผู้ครอบครองยาเสพติด 1 ราย พร้อมของกลางยาบ้าราว 3 พันเม็ด ด้านผู้ว่า ฯแม่ฮ่องสอน เน้นย้ำ เดินหน้าปราบปรามยาเสพติดอย่างเต็มที่


วันอาทิตย์ที่ 7 กรกฎาคม 2567
07/07/2567
พิมพ์
ฝ่ายปกครองอำเภอแม่สะเรียง สนธิกำลังตำรวจ บุกรวบตัวผู้ครอบครองยาเสพติด 1 ราย พร้อมของกลางยาบ้าราว 3 พันเม็ด ด้านผู้ว่า ฯแม่ฮ่องสอน เน้นย้ำ เดินหน้าปราบปรามยาเสพติดอย่างเต็มที่
ฝ่ายปกครองอำเภอแม่สะเรียง สนธิกำลังตำรวจ บุกรวบตัวผู้ครอบครองยาเสพติด 1 ราย พร้อมของกลางยาบ้าราว 3 พันเม็ด ด้านผู้ว่า ฯแม่ฮ่องสอน เน้นย้ำ เดินหน้าปราบปรามยาเสพติดอย่างเต็มที่ หากพบเบาะแสขอให้แจ้งสายด่วน 1567 ทันที
วันนี้ (7 ก.ค. 67) นายชูชีพ พงษ์ไชย ผู้ว่าราชการจังหวัดแม่ฮ่องสอน เปิดเผยว่า จังหวัดแม่ฮ่องสอน ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งล่าสุดตนได้สั่งการให้ นายวรศักดิ์ พานทอง นายอำเภอแม่สะเรียง บูรณาการกำลังกับ พ.ต.อ.รัฐวิชญ์ วศินพงศ์ธนัช ผกก.สภ.แม่สะเรียง พร้อมชุดสืบสวนฯ และ เจ้าพนักงานฝ่ายปกครองอำเภอแม่สะเรียง บุกจับกุมผู้ครอบครองยาเสพติด 1 ราย พร้อมของกลางยาบ้า 2,883 เม็ด ทั้งนี้ ได้นำตัวผู้ต้องหา พร้อมของกลางทั้งหมดส่งพนักงานสอบสวน สภ.แม่สะเรียง เพื่อดำเนินคดีตามกฎหมายเป็นที่เรียบร้อยแล้ว
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวว่า การปฏิบัติการในครั้งนี้ เป็นการสนธิกำลังของฝ่ายปกครองอำเภอเเม่สะเรียงและเจ้าหน้าที่ตำรวจ สภ.แม่สะเรียง ร่วมกันลงพื้นที่บริเวณ บ้านเช่าหมู่ 12 ตำบลบ้านกาศ อำเภอแม่สะเรียง บุกจับกุมตัวผู้ครอบครองยาเสพติดชาวไทย อายุ 36 ปี 1 ราย พร้อมของกลางจำนวนมาก ประกอบด้วย 1.เม็ดสีส้มประทับตรา WY ด้านเดียว จำนวน 2,853 เม็ด 2.เม็ดสีเขียวประทับตรา WY ด้านเดียว จำนวน 30 เม็ด รวมทั้งหมด 2,883 เม็ด ทั้งนี้ เจ้าหน้าที่ฝ่ายปกครองได้เเจ้งข้อกล่าวหากับผู้กระทำผิด 2 ข้อ คือ 1. มีไว้ในครอบครองซึ่งยาเสพติดให้โทษชนิดร้ายแรงประเภท 1 (ยาบ้า) โดยผิดกฎหมาย 2. เสพยาเสพติดให้โทษประเภท 1 (ยาบ้า) โดยผิดกฎหมาย ก่อนที่จะนำตัวผู้ต้องหา พร้อมของกลางทั้งหมดส่งพนักงานสอบสวน สภ.แม่สะเรียง เพื่อดำเนินคดีตามกฎหมายต่อไป
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวในช่วงท้ายว่า จังหวัดแม่ฮ่องสอนได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85510