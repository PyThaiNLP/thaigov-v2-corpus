รัฐบาลไทย-ข่าวทำเนียบรัฐบาล-กรมการจัดหางาน ลงพื้นที่เยาวราชช่วยเหลือ แรงงานข้ามชาติเดือดร้อนจากเหตุไฟไหม้


วันจันทร์ที่ 8 กรกฎาคม 2567
08/07/2567
พิมพ์
กรมการจัดหางาน ลงพื้นที่เยาวราชช่วยเหลือ แรงงานข้ามชาติเดือดร้อนจากเหตุไฟไหม้
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีไฟไหม้ชุมชนตรอกโพธิ์ เยาวราช แขวงสัมพันธวงศ์ เขตสัมพันธวงศ์ กรุงเทพมหานคร เมื่อคืนวันที่ 6 กรกฎาคม 2567 เวลาประมาณ 20.41 น. ที่ผ่านมา
ทำให้มีผู้ได้รับผลกระทบทั้งคนไทยและแรงงานข้ามชาติที่มาทำงานในประเทศไทย หลังทราบเรื่องตนไม่นิ่งนอนใจ ได้มอบหมายนายสนธยา กาลาศรี ผู้อำนวยการกองทะเบียนจัดหางานกลางและคุ้มครองคนหางาน นายไชยพร พุ่มผลึก ผู้อำนวยการสำนักงานจัดหางานกรุงเทพมหานครพื้นที่ 8 และเจ้าหน้าที่ลงพื้นที่อำนวยความสะดวกและให้ความช่วยเหลือแรงงานข้ามชาติที่ได้รับผลกระทบ จากการสอบถามแรงงานข้ามชาติทราบว่าเหตุเพลิงไหม้ดังกล่าวได้ไหม้ที่พักอาศัย (ห้องเช่า) ซึ่งทำให้ทรัพย์สินและเอกสารเสียหาย ขณะเดียวกันมีแรงงานข้ามชาติมาลงทะเบียนขอความช่วยเหลือ ณ ศูนย์ช่วยเหลือผู้ประสบภัย วัดสัมพันธวงศ์ กรุงเทพมหานคร จำนวนประมาณ 150 คน ประกอบด้วย สัญชาติลาว 100 คน และสัญชาติเมียนมา 50 คน โดยส่วนใหญ่มีเอกสารหนังสือเดินทางและใบอนุญาตทำงานถูกต้อง แต่มีบางส่วนเอกสารยังอยู่ในห้องพักซึ่งถูกไฟไหม้ ซึ่งแรงงานข้ามชาติที่ได้รับความเดือดร้อนกลุ่มนี้ ยังจำเป็นต้องมีเอกสารใบอนุญาตทำงานเพื่อทำงานอยู่ในประเทศไทยอย่างถูกต้องตามกฎหมายต่อไป
ทั้งนี้ กรมการจัดหางาน จะอำนวยความสะดวกโดยรับลงทะเบียนและออกใบแทนใบอนุญาตทำงาน กรณีเอกสารสูญหายหรือถูกไฟไหม้ให้ ณ ศูนย์ช่วยเหลือผู้ประสบภัยวัดสัมพันธวงศ์ แขวงสัมพันธวงศ์ เขตสัมพันธวงศ์ กรุงเทพมหานคร ในวันที่ 8 กรกฎาคม 2567 เวลา 9:00 น. เป็นต้นไป
สำหรับนายจ้างและแรงงานข้ามชาติที่ได้รับความเดือดร้อนต้องการสอบถามข้อมูลเพิ่มเติมสามารถติดต่อได้ที่ สายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694 หรือที่สำนักงานจัดหางานจังหวัดกรุงเทพมหานคร พื้นที่ 8 โทร 02 221 7315, 02 221 7316

ที่มา : https://www.thaigov.go.th/news/contents/details/85532