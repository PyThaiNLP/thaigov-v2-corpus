รัฐบาลไทย-ข่าวทำเนียบรัฐบาล-กรมการจัดหางาน แฉกลลวงมิจฉาชีพ ลงทุนยิงโฆษณาผ่าน Facebook หลอกทำงานเกษตรออสเตรเลีย เกาหลีใต้


วันจันทร์ที่ 8 กรกฎาคม 2567
08/07/2567
พิมพ์
กรมการจัดหางาน แฉกลลวงมิจฉาชีพ ลงทุนยิงโฆษณาผ่าน Facebook หลอกทำงานเกษตรออสเตรเลีย เกาหลีใต้
อธิบดีกรมการจัดหางาน ห่วงคนหางานถูกหลอกทำงานต่างประเทศ เตือนภัยมิจฉาชีพนิยมหลอกลวง ลงโฆษณาบนเฟซบุ๊ก แนะตรวจสอบบริษัทจัดหางานถูกกฎหมายที่เว็บไซต์ “กองทะเบียนจัดหางานกลางและคุ้มครองคนหางาน” ก่อนหลงเชื่อโอนเงิน
นายสมชาย มรกตศรีวรรณ อธิบดีกรมการจัดหางาน เปิดเผยว่า ปัจจุบันกลุ่มมิจฉาชีพนิยมสร้างเพจ
เฟซบุ๊กเพื่อใช้เป็นช่องทางหลอกลวงคนไทยที่ต้องการไปทำงานต่างประเทศ โดยมีการแอบอ้างว่าเป็นบริษัทจัดหางานต่างประเทศที่จดทะเบียนถูกต้องตามกฎหมายกับกรมการจัดหางาน และสามารถจัดส่งไปทำงานต่างประเทศได้
โดยเชิญชวนคนหางานให้ติดต่อผ่านช่องทางแชทข้อความของเฟซบุ๊ก และให้แอดไลน์เพื่อติดต่อพูดคุย หลังจากนั้นมิจฉาชีพจะส่งเอกสารต่าง ๆ ซึ่งถูกปลอมแปลงขึ้น สร้างความน่าเชื่อถือให้คนหางานเชื่อว่ากำลังพูดคุยกับบุคคลหรือลูกจ้างของบริษัทจัดหางานที่มีตัวตนอยู่จริง เมื่อผู้เสียหายหลงเชื่อจะให้ทำการโอนเงินเป็นค่ามัดจำหรือ
เป็นค่าดำเนินการด้านเอกสาร พร้อมออกใบเสร็จรับเงินปลอมเป็นหลักฐาน หรือบางรายมีการหลอกลวงขอข้อมูล
ส่วนบุคคลและนำไปใช้ในทางมิชอบหรือผิดกฎหมาย ล่าสุดมิจฉาชีพอาศัยการลงโฆษณาบนเฟซบุ๊ก รับสมัครคนงานเกษตร หรืองานโรงงาน ที่ประเทศออสเตรเลียและประเทศเกาหลีใต้ โดยจะมีข้อความ “ได้รับการสนับสนุน” อยู่ใต้ชื่อ
เฟซบุ๊ก และมีช่องแชทข้อความปรากฏบนโพสต์ ทำให้คนหางานเข้าถึงเพจปลอมเป็นวงกว้าง และถูกหลอกลวง
จนเกิดความเสียหายจำนวนมาก
“ขอฝากถึงคนไทยที่กำลังหางานในต่างประเทศ ก่อนตัดสินใจโอนเงินให้สายนายหน้าหรือผู้แทนบริษัทรายใด ขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน
ที่เว็บไซต์ กองทะเบียนจัดหางานกลางและคุ้มครองคนหางาน doe.go.th/ipd เสียก่อน เพราะปัจจุบันมิจฉาชีพมีกลวิธีสร้างความน่าเชื่อถือเพื่อหลอกลวงคนหางานหลายวิธี โดยปีงบประมาณ พ.ศ. 2567 มีการดำเนินคดีสาย นายหน้าเถื่อนแล้ว 372 ราย หลอกลวงคนหางานทั้งสิ้น 509 คน คิดเป็นมูลค่าความเสียหาย จำนวน 35,091,630 บาท ซึ่งประเทศ
ที่พบคนหางานถูกหลอกลวงไปทำงานที่สุด ได้แก่เกาหลีใต้ ออสเตรเลีย ไต้หวัน สหรัฐอเมริกา และญี่ปุ่น ตามลำดับ”
ทั้งนี้ หากคนหางานได้รับความเดือดร้อนจากการถูกมิจฉาชีพหลอกลวงไปทำงานต่างประเทศ สามารถ
ขอรับคำปรึกษาและขอความช่วยเหลือได้ที่ กองทะเบียนจัดหางานกลางและคุ้มครองคนหางาน โทร. 0 2248 4792 และ โทร. 0 2245 6763 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 โดยสามารถศึกษาหาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงได้ที่เว็บไซต์
กองบริหารแรงงานไทยไปต่างประเทศ doe.go.th/overseas หรือสอบถามเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/85531