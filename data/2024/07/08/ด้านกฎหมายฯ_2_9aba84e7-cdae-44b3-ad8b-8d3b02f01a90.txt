รัฐบาลไทย-ข่าวทำเนียบรัฐบาล-รมว.ยุติธรรม เป็นประธานงานเปิดตัวเข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ


วันจันทร์ที่ 8 กรกฎาคม 2567
08/07/2567
พิมพ์
รมว.ยุติธรรม เป็นประธานงานเปิดตัวเข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ
รมว.ยุติธรรม เป็นประธานงานเปิดตัวเข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ
ในวันจันทร์ที่ ๘ กรกฎาคม ๒๕๖๗ ณ ห้อง Conference Room 2 ศูนย์ประชุมสหประชาชาติ (United Nations Conference Centre - UNCC) UN ESCAP กรุงเทพมหานคร กรมคุ้มครองสิทธิและเสรีภาพ โดยกองสิทธิมนุษยชนระหว่างประเทศ ร่วมกับสำนักงานข้าหลวงใหญ่สิทธิมนุษยชนแห่งสหประชาชาติ (UN Office of the High Commissioner for Human Rights: OHCHR) และสหภาพยุโรปประจำประเทศไทย (European Union in Thailand) จัดงานเปิดตัวการเข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ “ประเทศไทยในฐานะรัฐภาคีอนุสัญญาอุ้มหาย : หนทางสู่การขจัดการอุ้มหาย” โดยได้รับเกียรติจาก พันตํารวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดงานฯ ร่วมกับ คุณเดวิด เดลี เอกอัครราชทูตสหภาพยุโรปประจําประเทศไทย คุณซินเทียร์ เวลิโก้ ผู้แทนระดับภูมิภาค สํานักงานข้าหลวงใหญ่เพื่อสิทธิมนุษยชนแห่งสหประชาชาติ ประจําภูมิภาคเอเชียตะวันออกเฉียงใต้ และคุณบาร์บารา ล็อคบิห์เลอร์ คณะกรรมการประจําอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ โดยมี นายไตรยฤทธิ์ เตมหิวงศ์ รองปลัดกระทรวงยุติธรรม นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน นางสาวดวงดาว เกียรติพิศาลสกุล รองอธิบดีกรมคุ้มครองสิทธิและเสรีภาพ นางสาวจุฑารัตน์ จินตกานนท์ รองผู้อำนวยการสถาบันนิติวิทยาศาสตร์ คณะผู้บริหารกระทรวงยุติธรรม คณะทูตานุทูต องค์กรภาครัฐ ภาคประชาสังคม และองค์การระหว่างประเทศ ให้เกียรติเข้าร่วมงานฯ
ในการนี้ รัฐมนตรี​ว่าการ​กระทรวง​ยุติธรรม กล่าวใจความสำคัญตอนหนึ่งว่า รัฐบาลมีความพร้อมที่จะปฏิบัติตามพันธกรณีที่กำหนดไว้ในอนุสัญญาอุ้มหาย และรัฐบาลตระหนักดีว่าความยุติธรรมมีความสำคัญยิ่งสำหรับการอยู่รวมกันเป็นสังคมและประเทศชาติ สังคมที่ขาดความยุติธรรมย่อมต้องประสบปัญหาความทุกข์ความเดือดร้อนและทำลายศักดิ์ศรีความเป็นมนุษย์ การที่มีบุคคลเพียงหนึ่งคนถูกบังคับให้หายสาบสูญ ย่อมทำให้กระบวนการยุติธรรมของทั้งประเทศต้องสั่นคลอน ประชาชนขาดความเชื่อมั่น และทำให้ไม่ได้รับการยอมรับจากประชาคมโลก รัฐบาลไม่อาจยอมให้เกิดเหตุการณ์เช่นนั้นขึ้นได้ ดังนั้น จึงขอให้ความเชื่อมั่นว่ากระทรวงยุติธรรม จะดำเนินการอย่างสุดความสามารถ เพื่อขับเคลื่อนการปฏิบัติตามอนุสัญญาฯ ผ่านทางกลไกทางกฎหมาย การดำเนินนโยบาย และการปฏิบัติให้เกิดผลอย่างมีประสิทธิภาพและเป็นรูปธรรม
นอกจากนี้ ภายในงานยังมีปาฐกถาพิเศษ โดยคุณอังคณา นีละไพจิตร ญาติผู้ถูกบังคับให้สูญหาย และนักปกป้องสิทธิมนุษยชน การบรรยาย หัวข้อ “อนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ” โดยศาสตราจารย์กิตติคุณ วิทิต มันตาภรณ์ ผู้รายงานพิเศษแห่งองค์การสหประชาชาติว่าด้วยสถานการณ์ด้านสิทธิมนุษยชนในกัมพูชา จากนั้นเป็นการเสวนา หัวข้อ “จากการให้สัตยาบันสู่การบังคับใช้ : หนทางต่อไปในการนําอนุสัญญาอุ้มหายไปสู่การปฏิบัติในประเทศไทย” โดยคุณเอมอร เสียงใหญ่ อธิบดีกรมคุ้มครองสิทธิและเสรีภาพ ร่วมกับผู้แทนจากภาคส่วนต่าง ๆ ที่เกี่ยวข้องกับอนุสัญญาฯ โดยมีคุณนรีลักษณ์ แพไชยภูมิ ผู้อํานวยการกองสิทธิมนุษยชนระหว่างประเทศ เป็นผู้ดําเนินรายการ
การเข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ (อนุสัญญาอุ้มหาย) ถือว่าเป็นอนุสัญญาระหว่างประเทศด้านสิทธิมนุษยชนฉบับหลัก ฉบับที่ 8 ที่ไทยเข้าเป็นภาคี จาก 9 ฉบับหลักขององค์การสหประชาชาติ โดยอนุสัญญาอุ้มหายมีผลใช้บังคับกับประเทศไทยตั้งแต่วันที่ 13 มิถุนายน 2567 เป็นต้นมา ซึ่งถือเป็นพัฒนาการด้านสิทธิมนุษยชนที่สำคัญของประเทศไทยในการป้องกัน และปราบปรามการอุ้มหายอย่างจริงจัง รวมถึงความพร้อมที่จะเยียวยาความเสียหายแก่ผู้เสียหายและครอบครัวอย่างครอบคลุม สืบหาผู้สูญหาย และนำตัวผู้กระทำความผิดมาลงโทษอย่างมีประสิทธิภาพต่อไป

ที่มา : https://www.thaigov.go.th/news/contents/details/85540