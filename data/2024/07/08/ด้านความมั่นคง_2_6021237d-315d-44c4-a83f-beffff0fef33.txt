รัฐบาลไทย-ข่าวทำเนียบรัฐบาล-ฝ่ายปกครองเมืองลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางกว่า 2,723 ชิ้น ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ พบเบาะแสแจ้งสายด่วน1567


วันอาทิตย์ที่ 7 กรกฎาคม 2567
07/07/2567
พิมพ์
ฝ่ายปกครองเมืองลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางกว่า 2,723 ชิ้น ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ พบเบาะแสแจ้งสายด่วน1567
ฝ่ายปกครองเมืองลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางกว่า 2,723 ชิ้น ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (7 ก.ค. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า ตนได้มอบหมายให้ นายปรัชญา เปปะตัง รองผู้ว่าราชการจังหวัดลพบุรี นายพิษณุ ประภาธนานันท์ ปลัดจังหวัดลพบุรี สั่งการให้นายยศวิน บำรุงเวช ป้องกันจังหวัดลพบุรี พร้อมผู้ช่วยป้องกัน และสมาชิกกองอาสารักษาดินแดนจังหวัดลพบุรี ร่วมบูรณาการกับเจ้าหน้าที่ฝ่ายปกครองเมืองลพบุรี ดำเนินภารกิจจัดระเบียบสังคม ป้องกันเหตุอาชญากรรม การมั่วสุมของกลุ่มวัยรุ่น การแพร่ระบาดของบุหรี่ไฟฟ้าในเยาวชน และอบายมุขต่างๆ ในพื้นที่อำเภอเมืองลพบุรี ตามข้อร้องเรียนจากประชาชน โดยสามารถจับกุมร้านจำหน่ายบุหรี่ไฟฟ้าได้จำนวน 1 แห่ง ผู้ต้องหา 1 ราย พร้อมด้วยของกลาง 2,723 รายการ
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า จากการลงพื้นที่ตรวจสอบ เจ้าหน้าที่สามารถจับกุมร้านจำหน่ายบุหรี่ไฟฟ้าได้จำนวน 1 แห่ง ผู้ต้องหา 1 ราย พร้อมด้วยของกลาง จำนวน 2,723 รายการ ดังนี้ 1. บุหรี่ไฟฟ้าชนิดสูบแล้วทิ้ง ยี่ห้อ Marbo คละแบบ จำนวน 70 ชิ้น 2. บุหรี่ไฟฟ้าชนิดสูบแล้วทิ้ง ยี่ห้อ M zero คละแบบ จำนวน 90 ชิ้น 3. บุหรี่ไฟฟ้าชนิดสูบแล้วทิ้ง ยี่ห้อ Quik Pod คละแบบ จำนวน 40 ชิ้น 4. บุหรี่ไฟฟ้าชนิดสูบแล้วทิ้ง ยี่ห้อ vezer คละแบบ จำนวน 10 ชิ้น 5. บุหรี่ไฟฟ้าชนิดสูบแล้วทิ้ง ยี่ห้อ Dubai Vape คละแบบ จำนวน 29 ชิ้น 6. บุหรี่ไฟฟ้าชนิดสูบแล้วทิ้ง ยี่ห้อ Doraman คละแบบ จำนวน 16 ชิ้น 7. บุหรี่ไฟฟ้าชนิดสูบแล้วทิ้ง ยี่ห้อ VMC คละแบบ จำนวน 220 ชิ้น 8. บุหรี่ไฟฟ้าชนิดสูบแล้วทิ้ง ยี่ห้อ INFY คละแบบ จำนวน 15 ชิ้น 9. บุหรี่ไฟฟ้าชนิดสูบแล้วทิ้ง ยี่ห้อ zlurpee คละแบบ จำนวน 7 ชิ้น 10. บุหรี่ไฟฟ้าชนิดสูบแล้วทิ้ง ยี่ห้อ Pb playbax คละแบบ คละสี จำนวน 180 ชิ้น 11. เครื่องสูบบุหรี่ไฟฟ้า ยี่ห้อ Juesdivine คละสี จำนวน 16 เครื่อง 12. หัวน้ำยาบุหรี่ไฟฟ้า คละยี่ห้อ คละสี จำนวน 1,525 ชิ้น 13. น้ำยาเติมบุหรี่ไฟฟ้า คละยี่ห้อ คละสี จำนวน 65 ชิ้น 14. ป้ายโปรโมชั่นไฟฟ้า 1 เครื่อง 15. ใบเสร็จรับเงินร้านลพบุรี สาย 2 จำนวน 10 ใบ 16. บุหรี่ไฟฟ้าชนิดสูบแล้วทิ้ง ยี่ห้อ vmc คละสี จำนวน 73 ชิ้น 17. บุหรี่ไฟฟ้าชนิดสูบแล้วทิ้ง ยี่ห้อ quik คละแบบ จำนวน 61 ชิ้น 18. บุหรี่ไฟฟ้าชนิดสูบแล้วทิ้ง ยี่ห้อ jues คละแบบ จำนวน 72 ชิ้น 19. บุหรี่ไฟฟ้าชนิดสูบแล้วทิ้ง ยี่ห้อ Hastag คละแบบ จำนวน 20 ชิ้น 20. บุหรี่ไฟฟ้าชนิดสูบแล้วทิ้ง ยี่ห้อ Nexas คละแบบ จำนวน 9 ชิ้น 21. เครื่องสูบบุหรี่ไฟฟ้า คละยี่ห้อ คละสี จำนวน 39 เครื่อง 22. คอยล์บุหรี่ไฟฟ้า คละยี่ห้อ คละแบบ จำนวน 55 กล่อง 23. น้ำยาเติมบุหรี่ไฟฟ้า คละยี่ห้อ คละสี 4 mg. จำนวน 90 ชิ้น
นายอำพล อังคภากรณ์กุล ผู้ว่าราชการจังหวัดลพบุรี กล่าวต่ออีกว่า หลังจากการเข้าตรวจสอบ เจ้าหน้าที่จึงนำตัวผู้ต้องหา แจ้งข้อกล่าวหา ดังนี้ 1. ตามคำสั่งคณะกรรมการคุ้มครองผู้บริโภค เรื่อง ห้ามขายหรือห้ามให้บริการสินค้า "บารากู่ บารากูไฟฟ้าหรือบุหรี่ไฟฟ้าหรือตัวยาบารา น้ำยา สำหรับเติมบารากูไฟฟ้าหรือบุหรี่ไฟฟ้า" ผู้ใดขายหรือให้บริการ โดยมีค่าตอบแทนรวมถึงการซื้อมาเพื่อขายต่อมีความผิดตาม พ.ร.บ.คุ้มครองผู้บริโภค 2. ช่วยซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใดซี่งของอันตนรู้ว่าเป็นของที่เข้ามาในราชอาณาจักรโดยยังมิได้ผ่านพิธีการศุลกากรโดยถูกต้องตามมาตรา 246 วรรค 1 แห่ง พ.ร.ก.ศุลกากร ทั้งนี้ เจ้าหน้าที่ได้นำตัวผู้ต้องหาพร้อมของกลางทั้งหมด นำส่งพนักงานสอบสวน สภ. เมืองลพบุรี เพื่อดำเนินคดีตามกฎหมาย
"ปัญหาบุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดลพบุรีได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิ การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมองและโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายอำพล กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85511