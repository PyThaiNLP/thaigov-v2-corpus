รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนประชาชนชำระภาษีรถออนไลน์ สะดวก รวดเร็ว ปลอดภัย มีหลายช่องทางให้เลือก - ประหยัดพลังงานและค่าใช้จ่ายในการเดินทาง  


วันจันทร์ที่ 8 กรกฎาคม 2567
กรมการขนส่งทางบก เชิญชวนประชาชนชำระภาษีรถออนไลน์ สะดวก รวดเร็ว ปลอดภัย มีหลายช่องทางให้เลือก - ประหยัดพลังงานและค่าใช้จ่ายในการเดินทาง
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) มุ่งมั่นที่จะขับเคลื่อนการดำเนินการตามนโยบาย “คมนาคม เพื่อความอุดมสุขของประชาชน” ประจำปี 2567 ของกระทรวงคมนาคม และตามนโยบายของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ที่มีเป้าหมายในการลดค่าใช้จ่ายให้กับประชาชน โดยการส่งเสริมให้ประชาชนหันมาชำระภาษีรถยนต์ผ่านระบบออนไลน์มากขึ้น เพื่อความสะดวก รวดเร็ว ไม่ต้องเสียเวลาและค่าใช้จ่ายในการเดินทางมาติดต่อที่สำนักงาน โดย ขบ. เริ่มเปิดให้บริการชำระภาษีรถประจำปีผ่านระบบอินเทอร์เน็ตตั้งแต่ปี 2551 และได้เพิ่มช่องทางอื่น ๆ เพิ่มเติมอย่างต่อเนื่อง ไม่ว่าจะเป็นการชำระภาษีรถประจำปีผ่านเคาน์เตอร์เซอร์วิส (ปี 2554) การพัฒนาแอปพลิเคชัน DLT Vehicle Tax (ปี 2563) และตู้ Kiosk (ปี 2563) เพื่ออำนวยความสะดวก รวดเร็ว ให้กับประชาชน และลดภาระค่าใช้จ่ายในการเดินทางมาติดต่อที่สำนักงาน และปัจจุบันได้มีการพัฒนาต่อยอดแอปพลิเคชันเป็น DLT Vehicle Tax Plus ซึ่งมีความสะดวกและง่ายต่อการใช้งานมากยิ่งขึ้น
ปัจจุบัน ขบ. ได้มีการเชื่อมโยงข้อมูลการจัดทำประกันภัยรถตามพระราชบัญญัติคุ้มครองผู้ประสบภัยจากรถ พ.ศ. 2535 กับสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) และเชื่อมโยงข้อมูลผลการตรวจสภาพรถกับสถานตรวจสภาพรถ (ตรอ.) ทำให้สามารถตรวจสอบข้อมูลดังกล่าวผ่านระบบฐานข้อมูลของ ขบ. ได้สะดวก รวดเร็ว โดยช่องทางการชำระภาษีรถประจำปีผ่านระบบออนไลน์  มีให้เลือกใช้บริการ ดังนี้ 1) เว็บไซต์ https://eservice.dlt.go.th/ โดยการชำระเงินมีหลายวิธี ไม่ว่าจะเป็นหักผ่านบัญชีธนาคาร ผ่านคิวอาร์โค้ด (QR Payment) ผ่านบัตรเครดิต หรือชำระผ่านเคาน์เตอร์เซอร์วิสได้ 2) แอปพลิเคชัน DLT Vehicle Tax Plus เจ้าของรถสามารถเลือกรับเครื่องหมายการเสียภาษีที่ตู้ Kiosk หรือให้จัดส่งทางไปรษณีย์ ซึ่งจะได้รับภายใน 5 วันทำการ นับจากวันชำระเงิน 3) ตู้ชำระภาษีอัตโนมัติ Kiosk การชำระภาษีผ่านตู้จะมีความสะดวก รวดเร็วมาก โดยสามารถชำระเงินผ่าน QR Payment และรับเครื่องหมายแสดงการเสียภาษีจากตู้ได้ในทันที และ 4) เคาน์เตอร์เซอร์วิสทุกสาขา ทั้งนี้ ผู้ที่จะชำระภาษีรถ ต้องจัดทำ พ.ร.บ. คุ้มครองผู้ประสบภัยจากรถตามที่กฎหมายบังคับ และกรณีรถยนต์ที่มีอายุ เกิน 7 ปี รถจักรยานยนต์เกิน 5 ปี จะต้องนำรถเข้ารับการตรวจสภาพจาก ตรอ. ก่อนชำระภาษี ซึ่งการชำระภาษีผ่านระบบออนไลน์ จะต้องมีข้อมูลการจัดทำประภัยภัย และมีระยะเวลาคุ้มครองตาม พ.ร.บ.ฯ ในระบบฐานข้อมูลของ คปภ. หรือกรณีที่เป็นรถยนต์ที่มีอายุเกิน 7 ปี หรือรถจักรยานยนต์เกิน 5 ปี ต้องมีข้อมูลผลการตรวจสภาพรถของ ตรอ. ในระบบด้วย
ทั้งนี้ ขอเชิญชวนให้ประชาชนหันมาชำระภาษีรถประจำปีผ่านช่องทางออนไลน์ ซึ่งสามารถดำเนินการจากที่ไหนก็ได้ ตามความสะดวกทุกที่และทุกเวลา โดยไม่ต้องเสียเวลาเดินทางมาที่สำนักงานขนส่ง ทำให้การชำระภาษีรถมีความสะดวก รวดเร็ว ลดการแออัดและการรอคอยรับบริการที่สำนักงานขนส่ง อีกทั้งช่วยประหยัดพลังงานและค่าใช้จ่ายในการเดินทางอีกด้วย หากมีข้อสงสัยหรือต้องการสอบถามเกี่ยวกับการชำระภาษีรถยนต์หรือรถจักรยานยนต์ติดต่อได้ที่สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/85522