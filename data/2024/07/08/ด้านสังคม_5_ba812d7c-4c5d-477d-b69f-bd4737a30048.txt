รัฐบาลไทย-ข่าวทำเนียบรัฐบาล-“ปลัด พม.” เด้งรับ นโยบาย “รมต.วราวุธ” นำทีม ศรส. รุด ช่วยผู้ประสบเหตุเพลิงไหม้ชุมชนตรอกโพธิ์ ย่านเยาวราช


วันจันทร์ที่ 8 กรกฎาคม 2567
“ปลัด พม.” เด้งรับ นโยบาย “รมต.วราวุธ” นำทีม ศรส. รุด ช่วยผู้ประสบเหตุเพลิงไหม้ชุมชนตรอกโพธิ์ ย่านเยาวราช
“ปลัด พม.” เด้งรับ นโยบาย “รมต.วราวุธ” นำทีม ศรส. รุด ช่วยผู้ประสบเหตุเพลิงไหม้ชุมชนตรอกโพธิ์ ย่านเยาวราช
วันที่ 7 กรกฎาคม 2567 เวลา 01.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. และเจ้าหน้าที่ศูนย์เร่งรัดจัดการสวัสดิภาพประชาชน (ศรส.) ศูนย์ช่วยเหลือสังคม สายด่วน พม. 1300 ศูนย์คุ้มครองคนไร้ที่พึ่งกรุงเทพมหานคร รวมถึง อาสาสมัครพัฒนาสังคมและความมั่นคงของมนุษย์เขตสัมพันธวงศ์ เร่งลงพื้นที่เกิดเหตุเพลิงไหม้ชุมชนตรอกโพธิ์ เขตสัมพันธวงศ์ กรุงเทพฯ เพื่อเร่งให้ความช่วยเหลือพี่น้องประชาชน ซึ่งในโอกาสนี้ นายชัชชาติ สิทธิพันธุ์ ผู้ว่าราชการกรุงเทพมหานคร ได้ร่วมลงพื้นที่เกิดเหตุเพลิงไหม้ดังกล่าว
นายอนุกูล กล่าวว่า เบื้องต้นในช่วงเวลาดังกล่าว มีประชาชนที่ประสบปัญหาความเดือดร้อนจากเพลิงไหม้มาลงทะเบียนผู้ประสบภัยกับเขตสัมพันธวงศ์แล้ว จำนวน 264 คน ซึ่งส่วนใหญ่เป็นคนต่างด้าวที่มาใช้แรงงานในย่านเยาวราช โดยมีการจัดจุดพักพิงสำหรับผู้ประสบภัย จำนวน 4 จุด ได้แก่ 1. วัดสัมพันธวงศ์ 2. วัดชัยชนะสงคราม 3. วัดไตรมิตรวิทยารามวรวิหาร ส่วนหนึ่งเป็นผู้ป่วยที่เคลื่อนย้ายมาจากโรงพยาบาลเทียนฟ้า และ 4. ห้องประชุมโรงเรียนวัดไตรมิตรวิทยารามวรวิหาร  ส่วนผู้ประสบภัยที่เหลือได้กระจายไปพักอยู่กับญาติพี่น้อง หรือสถานที่ที่นายจ้างจัดหาให้
นายอนุกูล กล่าวเพิ่มเติมว่า ตามที่ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) หน่วยงานใน พม. โดยเฉพาะศูนย์เร่งรัดจัดการสวัสดิภาพประชาชน (ศรส.) ในการเร่งรัดจัดการในการช่วยเหลือพี่น้องประชาชนที่ประสบปัญหาความเดือดร้อนทางสังคม ลงพื้นที่ช่วยเหลืออย่างเร่งด่วน ตนพร้อมคณะได้เดินทางไปยังจุดพักพิงทั้ง 4 จุด เพื่อเยี่ยมให้กำลังใจพี่น้องผู้ประสบภัย และพูดคุยสอบถามความต้องการช่วยเหลือในเบื้องต้น เพื่อเร่งบรรเทาความเดือดร้อนเฉพาะหน้าโดยด่วน อีกทั้งจัดส่งเจ้าหน้าที่ พม. ประจำจุดอำนวยการ เพื่ออำนวยความสะดวกกับพี่น้องผู้ประสบภัย และพร้อมให้การสนับสนุนร่วมกับทางกรุงเทพมหานครการช่วยเหลือในทุกด้าน ทั้งนี้ ประชาชนผู้ประสบปัญหาความเดือดร้อนจากเหตุเพลิงไหม้สามารถติดต่อขอความช่วยเหลือมายัง ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. 1300 ตลอด 24 ชม.
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ไฟไหม้เยาวราช #เยาวราช #สัมพันธวงศ์ #กทม

ที่มา : https://www.thaigov.go.th/news/contents/details/85544