รัฐบาลไทย-ข่าวทำเนียบรัฐบาล-ศธ. จัดพิธีมอบเงินเยียวยาทายาทครู จชต. รอง นรม.ให้กำลังใจครอบครัวผู้สูญเสีย ย้ำจะคอยบำบัดทุกข์ให้เพื่อนครู-บุคลากรทำหน้าที่แม่พิมพ์อย่างเต็มที่


วันจันทร์ที่ 8 กรกฎาคม 2567
08/07/2567
พิมพ์
ศธ. จัดพิธีมอบเงินเยียวยาทายาทครู จชต. รอง นรม.ให้กำลังใจครอบครัวผู้สูญเสีย ย้ำจะคอยบำบัดทุกข์ให้เพื่อนครู-บุคลากรทำหน้าที่แม่พิมพ์อย่างเต็มที่
พลตำรวจเอก เพิ่มพูน ชิดชอบ รมว.ศธ. ร่วมพิธีมอบเงินช่วยเหลือเยียวยาให้แก่ผู้ได้รับผลกระทบจากเหตุการณ์ความไม่สงบในจังหวัดชายแดนภาคใต้ จำนวน 48 ราย เป็นเงิน 129,104,789.62 บาท โดยมี นายอนุทิน ชาญวีรกุล รองนายกรัฐมนตรีฯ เป็นประธาน ณ ​ศค.จชต. จ.ปัตตานี
รองนายกรัฐมนตรี กล่าวตอนหนึ่งว่า วันนี้พวกเราชาวมหาดไทย ฝ่ายปกครอง ผู้นำท้องถิ่น ซึ่งมีภารกิจหน้าที่สำคัญในการบำบัดทุกข์ บำรุงสุข และให้การสนับสนุนกับทุกท่านในการดูแลพี่น้องประชาชน รวมทั้งให้ความสำคัญกับครู อาจารย์ ผู้บริหารการศึกษา ที่มีภารกิจอบรมบ่มสอนให้ลูกหลานมีทั้งความรู้และมีคุณธรรม ซึ่งในยุคสมัยนี้การอบรมดูแลเยาวชนก็เป็นเรื่องที่ไม่ง่ายอยู่แล้ว แม้ในภาวะปกติ เพราะสังคมเปลี่ยนไปมาก และมีสิ่งเบี่ยงเบนความสนใจ อาจทำให้ลูกหลานเสียสมาธิในการศึกษาหาความรู้ และแน่นอนว่าในสถานการณ์ที่ไม่ปกติ ภารกิจนั้นก็ยิ่งมีความท้าทายมากขึ้น และผมเชื่อว่าเราทุกคนต่างก็ต้องการความสันติสุข และนั่นคือหน้าที่โดยตรงของรัฐบาล
"ต้องยอมรับว่า เหตุการณ์ความไม่สงบได้สร้างความสูญเสียในชีวิตและทรัพย์สินให้กับทุกกลุ่มอาชีพ รวมทั้งครู ตั้งแต่วันที่ 7 มิถุนายน 2547 จนถึงวันที่ 31 กรกฎาคม 2556 มีครูถูกทำร้ายจนเสียชีวิต 183 ราย พิการ 11 ราย ส่งผลให้ครูมีความยากลำบากในการเดินทางไปปฏิบัติหน้าที่ กระทบต่อขวัญกำลังใจ และการจัดการเรียนการสอน ส่งผลกระทบต่อคุณภาพและโอกาสทางการศึกษาของผู้เรียน
กระทรวงศึกษาธิการ จึงเสนอขอรับการช่วยเหลือเยียวยาครูและบุคลากรทางการศึกษาที่เสียชีวิต ซึ่งคณะรัฐมนตรี เมื่อวันที่ 1 ตุลาคม 2556 ได้ให้ความเห็นชอบสนับสนุนสวัสดิการครูและบุคลากรทางการศึกษาผู้เสียชีวิต โดยมีผลย้อนหลังไปถึงวันที่ 1 มกราคม 2547 ด้วย โดยให้กระทรวงศึกษาธิการจัดสรรงบประมาณในการช่วยเหลือเยียวยา รายละไม่เกิน 4,000,000 บาท (ให้หักลบจากเงินเยียวยาที่เคยได้รับ) และจัดสวัสดิการด้านอื่น ๆ ให้ได้มาตรฐานใกล้เคียงกับส่วนราชการต่าง ๆ ด้วย พร้อมกันนี้ ศธ.ได้ออกประกาศ เรื่อง หลักเกณฑ์การจ่ายเงินช่วยเหลือเยียวยาครูและบุคลากรทางการศึกษาผู้เสียชีวิตที่ได้รับผลกระทบจากเหตุการณ์ความไม่สงบในจังหวัดชายแดนภาคใต้ ลงวันที่ 1 กรกฎาคม 2564 พร้อมอนุมัติจ่ายเงินช่วยเหลือเยียวยาฯ ให้แก่ผู้ได้รับความเสียหายไปแล้ว จำนวน 92 ราย (จากผู้ได้รับผลกระทบทั้งหมด 309 ราย) รวมเป็นเงินจำนวน 244,124,887.53 บาท
ขอขอบคุณ ศธ. ที่จัดงานในครั้งนี้ โดย รมว.ศธ.ได้มอบหมายให้สำนักงานปลัดกระทรวง ศธ. จัดพิธีมอบเงินช่วยเหลือเยียวยาให้แก่ผู้ได้รับผลกระทบจากเหตุการณ์ความไม่สงบในจังหวัดชายแดนภาคใต้ เป็นครั้งที่ 6 ซึ่งหากจะรวมความช่วยเหลือเยียวยาที่ดำเนินการแล้ว รวมจำนวนทั้งสิ้น 140 ราย เป็นเงิน 73,229,677.15 บาท
ท้ายสุด ขอให้กำลังใจทุกท่าน ในการดูแลเยาวชน ให้การศึกษาแก่เด็ก ๆ ลูก ๆ หลาน ๆ ของพวกเราให้เติบโตขึ้นเป็นคนเก่ง คนดี และมีความสุขตามครรลองของศาสนา ความคิด และความเชื่อที่ถูกต้อง เพื่อเป็นกำลังสำคัญให้กับชุมชน และประเทศชาติบ้านเมือง" รองนายกรัฐมนตรี กล่าว
มีผู้เข้าร่วมพิธี ประกอบด้วย พลเอก เจริญชัย หินเธาว์ ผู้บัญชาการทหารบก, นางพาตีเมาะ สะดียามู ผู้ว่าราชการจังหวัดปัตตานี, นายสุเทพ แก่งสันเทียะ ปลัดกระทรวงศึกษาธิการ, ว่าที่ร้อยตรี ธนุ วงษ์จินดา เลขาธิการคณะกรรมการการศึกษาขั้นพื้นฐาน, นายยศพล เวณุโกเศ เลขาธิการคณะกรรมการการอาชีวศึกษา ตลอดจนนายมณฑล ภาคสุวรรณ์ เลขาธิการคณะกรรมการส่งเสริมการศึกษาเอกชน รวมถึงผู้บริหารการศึกษา ผู้บริหารสถานศึกษา ตลอดจนบุคลากรทางการศึกษาในพื้นที่
#เรียนดีมีความสุข #จชต #ศธ #สร

ที่มา : https://www.thaigov.go.th/news/contents/details/85516