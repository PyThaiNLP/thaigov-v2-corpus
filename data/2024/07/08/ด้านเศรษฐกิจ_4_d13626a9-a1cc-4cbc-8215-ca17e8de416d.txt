รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสายบ้านวังไทร - บ้านปะเด็ง (ตอน 2) จังหวัดยะลา พัฒนาการคมนาคมในพื้นที่ชายแดนใต้ เพิ่มความสะดวกและปลอดภัย รองรับการขนส่งผลผลิตทางการเกษตรให้ประชาชน


วันจันทร์ที่ 8 กรกฎาคม 2567
กรมทางหลวงชนบท ก่อสร้างถนนสายบ้านวังไทร - บ้านปะเด็ง (ตอน 2) จังหวัดยะลา พัฒนาการคมนาคมในพื้นที่ชายแดนใต้ เพิ่มความสะดวกและปลอดภัย รองรับการขนส่งผลผลิตทางการเกษตรให้ประชาชน
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) มุ่งพัฒนาการคมนาคมพื้นที่จังหวัดชายแดนภาคใต้ เพิ่มประสิทธิภาพเศรษฐกิจและการท่องเที่ยว รวมถึงประชาชนมีคุณภาพชีวิตที่ดี สามารถใช้เส้นทางคมนาคมได้อย่างสะดวก จึงได้ดำเนินโครงการก่อสร้างถนนทางหลวงชนบทสายบ้านวังไทร - บ้านปะเด็ง (ตอน 2) ตำบลแม่หวาด อำเภอธารโต จังหวัดยะลา   โดยก่อสร้างเป็นถนนคอนกรีตเสริมเหล็ก ขนาด 2 ช่องจราจร ผิวจราจรกว้าง 6 เมตร ไม่มีไหล่ทาง พร้อมก่อสร้างท่อลอดเหลี่ยมคอนกรีตเสริมเหล็ก รางระบายน้ำ เครื่องหมายจราจร และสิ่งอำนวยความสะดวก ตั้งแต่ช่วง กม. ที่ 5+000 - 9+000 ระยะทางรวม 4 กิโลเมตร ใช้งบประมาณ 39.8 ล้านบาท ถนนสายดังกล่าวเป็นเส้นทางผ่าน 2 หมู่บ้าน ได้แก่ บ้านวังไทร และบ้านประเด็ง เนื่องจากถนนเดิมเป็นป่ารก และเป็นถนนลำลอง ต้องใช้รถยนต์ขับเคลื่อน 4 ล้อ ในการสัญจรเท่านั้น และตัดผ่านภูเขาเมื่อถึงฤดูฝนทำให้การเดินทางสัญจรของประชาชนในพื้นที่เป็นไปด้วยความยากลำบาก ทช. จึงพัฒนาเส้นทางให้มีความมั่นคงปลอดภัย เพื่อให้ประชาชนสามารถสัญจรไป - มา ได้อย่างสะดวกและปลอดภัยมากยิ่งขึ้น
ปัจจุบัน ทช. ดำเนินโครงการดังกล่าวแล้วเสร็จสมบูรณ์ และเปิดให้ประชาชนสัญจรได้เรียบร้อยแล้ว ซึ่งจะช่วยบรรเทาความเดือดร้อนให้แก่ประชาชนได้ในระยะยาว ลดค่าใช้จ่ายในการเดินทาง เชื่อมโยงโครงข่ายคมนาคมการขนส่งระหว่างชุมชน เพิ่มประสิทธิภาพการขนส่งพืชผลทางการเกษตรในพื้นที่ เช่น ยางพารา และผลไม้ตามฤดูกาล พร้อมทั้งสนับสนุนเส้นทางเข้าสู่แหล่งท่องเที่ยว เช่น น้ำตกหินขาวได้อย่างมีประสิทธิภาพอีกด้วย

ที่มา : https://www.thaigov.go.th/news/contents/details/85537