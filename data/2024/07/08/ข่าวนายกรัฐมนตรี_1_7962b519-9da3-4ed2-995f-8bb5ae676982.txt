รัฐบาลไทย-ข่าวทำเนียบรัฐบาล-​นายกฯ กำชับ ผบ.ตร. กวดขันปัญหายาเสพติด พนันออนไลน์ สินค้าเถื่อนและกลุ่มจีนเทาดูแลทุกข์สุข ปชช.เตรียมลงพื้นที่ตำรวจตระเวนชายแดน จ.อุดรธานี 10 ก.ค. นี้ 


วันจันทร์ที่ 8 กรกฎาคม 2567
08/07/2567
พิมพ์
​นายกฯ กำชับ ผบ.ตร. กวดขันปัญหายาเสพติด พนันออนไลน์ สินค้าเถื่อนและกลุ่มจีนเทาดูแลทุกข์สุข ปชช.เตรียมลงพื้นที่ตำรวจตระเวนชายแดน จ.อุดรธานี 10 ก.ค. นี้
​นายกฯ กำชับ ผบ.ตร. กวดขันปัญหายาเสพติด พนันออนไลน์ สินค้าเถื่อน และกลุ่มจีนเทา ดูแลทุกข์สุข ปชช.เตรียมลงพื้นที่ตำรวจตระเวนชายแดน จ.อุดรธานี 10 ก.ค. นี้ ยืนยันพบนายกฯ มาเล  3 ส.ค.นี้  ย้ำมาเลฯ เปลี่ยนตัว ผอ.ความสะดวกพูดคุยสันติสุขใต้ ไม่กระทบไทย
วันนี้ (8 กรกฎาคม 2567) เวลา 10.20 น. ณ บริเวณโถงกลาง  ตึกสันติไมตรี (หลังใน) ทำเนียบรัฐบาล นายเศรษฐา ทวีสิน นายกรัฐมนตรีให้สัมภาษณ์ถึงกรณีการเรียกประชุมร่วมกับ พลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ และพลตำรวจโท นิรันดร เหลื่อมศรี ผู้ช่วยผู้บัญชาการตำรวจแห่งชาติ  และรองผู้บัญชาการตำรวจนครบาล โดยได้กำชับในหลายเรื่อง โดยเฉพาะปัญหายาเสพติด ซึ่งจะมีการเชิญลงพื้นที่จังหวัดอุดรธานี ในวันที่ 10 กรกฎาคมนี้  จะลงไปดูพื้นที่ตำรวจตระเวนชายแดน เน้นย้ำไม่ให้มีการลักลอบยาเสพติดตามแนวชายแดนเข้ามายังประเทศไทย รวมถึงการปราบปรามยาเสพติดที่ต้องทำงานร่วมกับทหาร พร้อมกันนี้ ยังได้รับความร่วมมือจากประเทศเพื่อนบ้านในการปราบปรามยาเสพติด เช่น สัปดาห์ที่ผ่านมา ได้พูดคุยกับนายกรัฐมนตรี สปป.ลาว โดยจะมีการประชุมในระดับพื้นที่อีกครั้ง นอกจากนี้ ยังได้กำชับเรื่องสินค้าเถื่อนตามแนวชายแดนต่าง ๆ  พร้อมเน้นย้ำการปราบพนันออนไลน์และกลุ่มจีนเทา  ซึ่งในส่วนของฝ่ายปฏิบัติยังคงเดินหน้าแก้ไขปัญหาต่าง ๆ  อย่างต่อเนื่อง  ซึ่งตนเองได้เน้นย้ำให้ดูแลปัญหาทุกข์สุขของประชาชน ทั้งนี้ นายกรัฐมนตรี ยังระบุว่า ไม่ได้มีการสอบถามพลตำรวจเอก ต่อศักดิ์ ถึงกระแสข่าวการยื่นหนังสือลาออกก่อนหมดวาระ ได้มีการสอบถามในเรื่องงานอย่างเดียว  เนื่องจากตนเองเน้นเรื่องงานเป็นหลัก ซึ่งการดำรงตำแหน่งของพลเอก ต่อศักดิ์ เหลืออีก 2  เดือนครึ่ง
นายกรัฐมนตรี กล่าวต่อไปถึงการหารือกับสภาความมั่นคงแห่งชาติ หรือ สมช. ภายหลังรัฐบาลประเทศมาเลเซีย ได้ประกาศแต่งตั้ง ดาโต๊ะ ฮัจญี โมฮาเหม็ด ราบิน บิร บาซีร เป็นผู้อำนวยการความสะดวกการพูดคุยสันติสุขจังหวัดชายแดนภาคใต้ฝ่ายมาเลเซีย ตั้งแต่วันที่ 1 กรกฎาคม 2567 ว่าในเรื่องนี้ จะไม่ส่งผลกระทบใด ๆ ส่วนตัวมั่นใจ จะเป็นผลดีมากกว่า  ทั้งนี้ ต้องมีการพูดคุยว่ามีข้อเสนอแนะในด้านใด เพราะถือว่าเป็นเรื่องทั้งสองฝ่าย ยืนยันว่าในวันที่ 3 สิงหาคมนี้ จะมีการพบปะหารือกับนายกรัฐมนตรีมาเลเซีย กำลังเตรียมการในเรื่องรายละเอียดทั้งหมด ขณะเดียวกัน รัฐบาลยังคงเดินหน้าการพูดคุยสันติสุข

ที่มา : https://www.thaigov.go.th/news/contents/details/85526