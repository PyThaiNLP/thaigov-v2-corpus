รัฐบาลไทย-ข่าวทำเนียบรัฐบาล-กรมทางหลวง ขยาย ทล.115 สายกำแพงเพชร - พิจิตร ตอน ตำบลบึงบัว - บ้านคลองโนน จังหวัดพิจิตร แล้วเสร็จ


วันจันทร์ที่ 1 กรกฎาคม 2567
กรมทางหลวง ขยาย ทล.115 สายกำแพงเพชร - พิจิตร ตอน ตำบลบึงบัว - บ้านคลองโนน จังหวัดพิจิตร แล้วเสร็จ
....
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 1 ได้ดำเนินโครงการก่อสร้างขยาย ทล.115 สายกำแพงเพชร - พิจิตร ตอน ตำบลบึงบัว - บ้านคลองโนน ระยะทาง 9 กิโลเมตร แล้วเสร็จ เพื่อเพิ่มประสิทธิภาพในการรองรับปริมาณจราจรที่เพิ่มสูงขึ้น และเสริมโครงข่ายสำคัญทางภาคเหนือตอนล่าง
ทล.115 สายกำแพงเพชร - พิจิตร ตอน ตำบลบึงบัว - บ้านคลองโนน ระหว่าง กม. ที่ 57+000 - 66+150 เป็นทางหลวงสายสำคัญที่ช่วยเสริมโครงข่ายทางภาคเหนือตอนล่าง เชื่อมโยง ทล.1 กับ ทล.117 และ ทล.11 ทล. จึงเล็งเห็นความสำคัญในการพัฒนาเพื่อเพิ่มประสิทธิภาพในการรองรับปริมาณการจราจรที่เพิ่มสูงขึ้น ดำเนินการก่อสร้างขยายทางเป็นมาตรฐานทางชั้นพิเศษจาก 2 ช่องจราจรเป็นขนาด 4 ช่องจราจร (ไป - กลับ) ผิวจราจรแบบแอสฟัลต์คอนกรีต ผิวจราจรกว้างช่องละ 3.50 เมตร ไหล่ทางชนิดเดียวกับผิวทางด้านนอกกว้าง ข้างละ 2.50 เมตร มีเกาะกลางแบบยกขอบถมดินปิดผิวหน้า (Raised Median) และเกาะกลางแบบเป็นราวหรือกำแพงกั้น (Barrier Median) รวมงานติดตั้งไฟฟ้าแสงสว่าง และไฟกะพริบบนทางหลวงเพื่ออำนวยความสะดวกปลอดภัยให้กับผู้ใช้ทางหลวง
ทั้งนี้ สายทางดังกล่าวสามารถใช้เส้นทางเพื่อการสัญจรและการขนส่งได้อย่างมีประสิทธิภาพ มีความสะดวก ปลอดภัย และรวดเร็วในการเดินทาง ทั้งยังลดความเสียงในการเกิดอุบัติเหตุ เพิ่มความคล่องตัวของระบบโลจิสติกส์ เพิ่มขีดความสามาถในการรองรับปริมาณการจราจร การขนส่ง และการท่องเที่ยวในพื้นที่ รวมทั้งส่งเสริมพัฒนาทางด้านเศรษฐกิจและสังคมของจังหวัดพิจิตรและจังหวัดใกล้เคียงอย่างยั่งยืนต่อไป

ที่มา : https://www.thaigov.go.th/news/contents/details/85220