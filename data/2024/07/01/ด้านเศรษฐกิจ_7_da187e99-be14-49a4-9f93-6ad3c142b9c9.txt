รัฐบาลไทย-ข่าวทำเนียบรัฐบาล-รมช.อรรถกร ยกระดับสหกรณ์โคนมปากช่อง หนุนเกษตรกรสานต่ออาชีพเลี้ยงโคนม พัฒนาคุณภาพผลผลิตให้มาตรฐาน GAP ส่งออก สร้างรายได้


วันจันทร์ที่ 1 กรกฎาคม 2567
รมช.อรรถกร ยกระดับสหกรณ์โคนมปากช่อง หนุนเกษตรกรสานต่ออาชีพเลี้ยงโคนม พัฒนาคุณภาพผลผลิตให้มาตรฐาน GAP ส่งออก สร้างรายได้
รมช.อรรถกร ยกระดับสหกรณ์โคนมปากช่อง หนุนเกษตรกรสานต่ออาชีพเลี้ยงโคนม พัฒนาคุณภาพผลผลิตให้มาตรฐาน GAP ส่งออก สร้างรายได้
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่เยี่ยมชมการแปรรูปผลิตภัณฑ์นมและการผลิตน้ําดื่มของสหกรณ์โคนมปากช่อง จำกัด โอกาสนี้ ได้พบปะสมาชิกสหกรณ์ในพื้นที่ พร้อมมอบใบรับรองมาตรฐานฟาร์มโคนม ตลอดจนมอบเวชภัณฑ์สําหรับสัตว์ ปุ๋ยมูลวัวอัดเม็ด นมโคพร้อมดื่มให้กับเกษตรกร ณ สหกรณ์โคนมปากช่อง จำกัด ต.หนองแดง อ.ปากช่อง จ.นครราชสีมา
นายอรรถกร กล่าวว่า กระทรวงเกษตรและสหกรณ์ ภายใต้การนำของ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ มีนโยบายส่งเสริมอาชีพการเลี้ยงโคนมให้มีความมั่นคงยั่งยืนอยู่คู่ประเทศไทย ด้วยการส่งเสริมสหกรณ์เกษตรกรในเครือข่ายให้ผลิตน้ำนมให้มีคุณภาพ ให้เกษตรกรอยู่ได้ด้วยการลดต้นทุน เพื่อให้มีอาชีพการเลี้ยงโคนมที่ยั่งยืน สำหรับสหกรณ์โคนมปากช่อง เป็นสหกรณ์ขนาดใหญ่ อย่างไรก็ตามสหกรณ์ฯ ยังประสบปัญหาขาดสภาพคล่องทางด้านการเงิน
ดังนั้น จึงได้มอบหมายให้กรมส่งเสริมสหกรณ์ ศึกษาหาแนวทางช่วยเหลือ โดยสนับสนุนเงินทุนหมุนเวียนในกองทุนพัฒนากิจการสหกรณ์ เพื่อให้สหกรณ์สามารถนำไปสนับสนุนสมาชิกพัฒนาฟาร์มโคนมหรือซื้อแม่โคสาวท้องเพิ่ม เพื่อส่งน้ำนมดิบให้แก่สหกรณ์ รวมทั้งเพื่อสนับสนุนธุรกิจแปรรูปผลิตและจำหน่ายนมพาสเจอร์ไรส์ระบบอุลตราพาสเจอร์ไรส์บรรจุแกลลอน จำหน่ายไปยังประเทศกัมพูชา เป็นการเพิ่มศักยภาพการผลิต การตลาดและการแปรรูปในสหกรณ์โคนม ให้สหกรณ์เกิดความเข้มแข็ง สร้างอาชีพที่ยั่งยืนต่อไป อีกทั้ง ยังได้เน้นย้ำให้ความสำคัญกับการพัฒนาคุณภาพผลผลิตให้ได้การรับรองมาตรฐานฟาร์มโคนม (GAP) ให้สอดคล้องตรงกับความต้องการของตลาดอีกด้วย
“การเลี้ยงโคนมในปัจจุบันยังมีปัญหา คือ การผลิตน้ำนมของเกษตรกรมีต้นทุนสูงเนื่องจากต้นทุน ด้านอาหารโคนมทั้งอาหารข้นเเละอาหารหยาบที่มีปริมาณไม่เพียงพอ และมีคุณภาพยังไม่เหมาะสม ดังนั้น จึงได้มอบหมายให้หน่วยงานที่เกี่ยวข้อง อาทิ กรมส่งเสริมสหกรณ์ กรมปศุสัตว์ สำนักงานมาตรฐานสินค้าเกษตรและอาหารแห่งชาติ (มกอช.) ต้องหาแนวทางร่วมกันในการลดต้นทุน ยกระดับฟาร์มมาตรฐานเพื่อเพิ่มประสิทธิภาพการผลิต และปริมาณผลผลิตน้ำนมที่มีคุณภาพ เพื่อพัฒนาคุณภาพชีวิตของเกษตรกรและเพิ่มขีดความสามารถในการเเข่งขันของประเทศ“ นายอรรถกร กล่าว
สำหรับสหกรณ์โคนมปากช่อง จำกัด ยื่นขอจดทะเบียนก่อตั้ง ตั้งแต่วันที่ 19 มิถุนายน 2527 มีการดำเนินกิจการมาเป็นระยะเวลารวม 40 ปี มีจำนวนสมาชิก  578 คน มีจำนวนโคนมทั้งหมด 9,509 ตัว  มีปริมาณน้ำนมดิบรวมจำนวนประมาณ 51 ตัน/วัน
สหกรณ์ดำเนินธุรกิจในปี 2566 ประกอบไปด้วย  4 ธุรกิจหลัก 1 ธุรกิจย่อย ได้แก่ 1. ธุรกิจสินเชื่อ  2. ธุรกิจจัดหาสินค้ามาจำหน่ายและบริการ 3. ธุรกิจรวบรวมผลิตผล (น้ำนมดิบ) 4. ธุรกิจแปรรูปผลิตผลการเกษตรและผลิตสินค้า และธุรกิจย่อยคือ ผลิตน้ำดื่มสะอาดบริสุทธิ์ โดยสหกรณ์มีศูนย์รวบรวมน้ํานม จํานวน 2 ศูนย์ ได้แก่ ศูนย์ปากช่อง ต.ปากช่อง อ.ปากช่อง และศูนย์นิคมลําตะคอง ต.หนองสาหร่าย อ.ปากช่อง
ทั้งนี้ สหกรณ์ฯ ดำเนินกิจกรรมการแปรรูปผลิตภัณฑ์นม โดยรวบรวมน้ํานมจากสมาชิกเพื่อนําเข้าสู่กระบวนการแปรรูปผลิตภัณฑ์นม เป็นนมพลาสเจอร์ไรส์ และนมแกลอน ประกอบด้วย นม U.H.T (กล่อง) นมพลาสเจอร์ไรส์ (ถุง) และนมแกลอน ภายใต้ชื่อ ปากช่องเฟรชมิลค์ (Pakchong Freshmilk) เป็นโรงงานผลิตภัณฑ์นมตามมาตรฐาน Good Manufacturing Practice (GMP) ได้รับมาตรฐาน HACCP มาตรฐานการผลิตที่มีมาตรการป้องกันอันตรายที่ผู้บริโภคอาจได้รับจากการบริโภคอาหารและได้รับฮาลาล (Halal) การผลิตหรือการบริการทั้งหลาย ที่ไม่ขัดต่อบัญญัติของศาสนาอิสลาม
สำหรับข้อมูลผลการรวบรวมน้ำนมดิบ ปี 2564 มีปริมาณน้ำนมดิบ จำนวน 24,379,371 กิโลกรัม เป็นเงิน 437.177 ล้านบาท ปี 2565 ปริมาณน้ำนมดิบ จำนวน 22,037,298 กิโลกรัม เป็นเงิน 401.163 ล้านบาท ปี 2566 ปริมาณน้ำนมดิบ จำนวน 17,833,547 กิโลกรัม เป็นเงิน 364.656 ล้านบาท

ที่มา : https://www.thaigov.go.th/news/contents/details/85232