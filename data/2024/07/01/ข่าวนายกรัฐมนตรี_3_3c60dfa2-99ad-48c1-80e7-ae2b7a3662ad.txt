รัฐบาลไทย-ข่าวทำเนียบรัฐบาล-นายกฯ ติดตามโครงการปรับปรุงภูมิทัศน์ วัดธรรมจักรเสมาราม สั่งการหน่วยงานรัฐสนับสนุนงบประมาณบูรณะพระนอน ให้แล้วเสร็จภายใน 240 วัน


วันจันทร์ที่ 1 กรกฎาคม 2567
01/07/2567
พิมพ์
นายกฯ ติดตามโครงการปรับปรุงภูมิทัศน์ วัดธรรมจักรเสมาราม สั่งการหน่วยงานรัฐสนับสนุนงบประมาณบูรณะพระนอน ให้แล้วเสร็จภายใน 240 วัน
นายกฯ ติดตามโครงการปรับปรุงภูมิทัศน์ วัดธรรมจักรเสมาราม สั่งการหน่วยงานรัฐสนับสนุนงบประมาณบูรณะพระนอน ให้แล้วเสร็จภายใน 240 วัน
วันนี้ (1 กรกฎาคม 2567) เวลา 15.25 น. ณ วัดธรรมจักรเสมาราม (วัดพระนอนคลองขวาง) อำเภอสูงเนิน จังหวัดนครราชสีมา นายเศรษฐา ทวีสิน นายกรัฐมนตรี พร้อมด้วยนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ติดตามโครงการปรับปรุงภูมิทัศน์และอาคารประดิษฐานพระนอนเมืองเสมา โบราณสถานเมืองเสมา โดยมี นายชัยวัฒน์ ชื่นโกสุม ผู้ว่าราชการจังหวัดนครราชสีมา หน่วยงานราชการ ประชาชน อาสาสมัครสาธารณสุขประจำหมู่บ้านกว่า 300 คน ให้การต้อนรับ
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกฯ รับฟังบรรยายสรุปความสำคัญของโครงการอนุรักษ์และพัฒนาโบราณสถานพระนอน วัดธรรมจักรเสมาราม จากนั้น นายกฯ ถวายพานผ้าห่มพระนอน ถวายพานบายศรีดอกไม้สักการะองค์พระนอน และถวายพานดอกบัวสักการะพระครูสิริภัทรประยุต รองเจ้าคณะอำเภอสูงเนิน เจ้าอาวาสวัดสว่างบูรพาราม  และพระครูธรรมจักรเสมารักษ์ เจ้าอาวาสวัดธรรมจักรเสมาราม โดยเจ้าอาวาสวัดธรรมจักรเสมารามมอบกรอบรูปภาพถ่ายองค์พระนอนให้นายกฯ เพื่อเป็นที่ระลึก โอกาสนี้ นายกฯ ได้สนทนาธรรมถึงเรื่องการบูรณะพระนอน สั่งการหน่วยงานที่เกี่ยวข้องสนับสนุนงบประมาณ เนื่องจากไม่ได้มีการบูรณะพระนอนมานาน ซึ่งคาดว่าจะมีการบูรณะพระนอนให้แล้วเสร็จระยะเวลาภายในไม่เกิน 240 วัน
ต่อจากนั้น นายกฯ เยี่ยมชมการทอผ้าเงี่ยงนางดำ โดย ด.ญ.กัลยา เพียซ้าย จากโรงเรียนสูงเนิน และชมการแปรรูปผลิตภัณฑ์ผ้าเงี่ยงนางดำ โดยมหาวิทยาลัยราชภัฏนครราชสีมา ทั้งนี้ นายกฯ ได้ทักทายประชาชนและอาสาสมัครสาธารณสุขประจำหมู่บ้านที่มาให้การต้อนรับอย่างเป็นกันเอง
“พระพุทธไสยาสน์ (พระนอน) เป็นพระนอนหินทรายที่เก่าแก่และมีขนาดใหญ่ที่สุดในประเทศไทยสร้างขึ้นราวพุทธศตวรรษที่ 13-15 (ประมาณ 1,300 - 1,100 ปีมาแล้ว) ในช่วงระยะเวลาเดียวกับเมืองโบราณเสมาพระนอนหินทรายตั้งอยู่ภายนอกเมืองโบราณเสมา ห่างจากคูน้ำคันดินด้านทิศใต้ของเมืองประมาณ 500 เมตร สร้างด้วยหินทรายแดงขนาดใหญ่หลายแผ่นหลายก้อนประกอบกันขึ้นและแกะสลักเป็นพระนอนในแนวทิศเหนือ-ใต้ โดยมีวิหารสร้างคลุมองค์พระและมีใบเสมาหินทรายปักอยู่โดยรอบ นอกจากนี้บริเวณด้านหน้าพระพักตร์พระนอน ยังพบธรรมจักรหินทรายขนาดเส้นผ่านศูนย์กลาง 1.2 เมตร และเสาธรรมจักร ปัจจุบันพระนอนเมืองเสมา เป็นโบราณสถานที่เป็นแหล่งเรียนรู้และแหล่งท่องเที่ยวที่สำคัญของจังหวัดนครราชสีมา และเป็นต้นทุนทางศิลปวัฒนธรรมที่มีศักยภาพในการพัฒนา ส่งเสริม เพื่อต่อยอดสร้างสรรค์ ให้เป็น Soft Power ทางวัฒนธรรมของชาติได้อีกแหล่งหนึ่ง” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/85238