รัฐบาลไทย-ข่าวทำเนียบรัฐบาล-รมว.เกษตรฯ ตรวจเยี่ยมหน่วยปฏิบัติการฝนหลวงจังหวัดสุรินทร์ เพื่อสร้างขวัญและกำลังใจแก่เจ้าหน้าที่ผู้ปฏิบัติงาน พร้อมพบปะและรับฟังปัญหาความต้องการจากเกษตรกรและผู้ประกอบการในพื้นที่


วันจันทร์ที่ 1 กรกฎาคม 2567
รมว.เกษตรฯ ตรวจเยี่ยมหน่วยปฏิบัติการฝนหลวงจังหวัดสุรินทร์ เพื่อสร้างขวัญและกำลังใจแก่เจ้าหน้าที่ผู้ปฏิบัติงาน พร้อมพบปะและรับฟังปัญหาความต้องการจากเกษตรกรและผู้ประกอบการในพื้นที่
รมว.เกษตรฯ ตรวจเยี่ยมหน่วยปฏิบัติการฝนหลวงจังหวัดสุรินทร์ เพื่อสร้างขวัญและกำลังใจแก่เจ้าหน้าที่ผู้ปฏิบัติงาน พร้อมพบปะและรับฟังปัญหาความต้องการจากเกษตรกรและผู้ประกอบการในพื้นที่
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการกลุ่มจังหวัดภาคตะวันออกเฉียงเหนือตอนล่าง 1 (นครราชสีมา ชัยภูมิ บุรีรัมย์ และสุรินทร์) โดยมี นายนวนิตย์ พลเคน รองปลัดกระทรวงเกษตรและสหกรณ์ และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ ท่าอากาศยานสุรินทร์ภักดี ต.ในเมือง อ.เมือง จ.สุรินทร์ โดยได้ตรวจเยี่ยมหน่วยปฏิบัติการฝนหลวงจังหวัดสุรินทร์ เพื่อสร้างขวัญและกำลังใจแก่เจ้าหน้าที่ผู้ปฏิบัติงาน พร้อมพบปะและรับฟังปัญหาความต้องการจากเกษตรกรและผู้ประกอบการในพื้นที่ อีกทั้งยังได้มอบเมล็ดข้าวพันธุ์ดี และโฉนดที่ดินเพื่อการเกษตรให้กับผู้แทนเกษตรกรด้วย
ทั้งนี้ กรมฝนหลวงและการบินเกษตร ได้เปิดหน่วยปฏิบัติการฝนหลวงจังหวัดสุรินทร์ โดยมีเครื่องบินกรมฝนหลวงและการบินเกษตรชนิด Caravan จำนวน 3 ลำ สำหรับปฏิบัติงานเพื่อปฏิบัติการฝนหลวงช่วยเหลือพื้นที่การเกษตร โดยเฉพาะพื้นที่ทุ่งกุลาร้องไห้ ซึ่งเป็นแหล่งปลูกข้าวหอมมะลิที่ดีที่สุดในโลกและสร้างรายได้ให้กับประเทศอย่างมหาศาล นอกจากนี้ ยังเป็นการเพิ่มความชุ่มชื้นให้กับป่าไม้ และเพิ่มปริมาณน้ำในอ่างเก็บน้ำที่สำคัญครอบคลุมพื้นที่จังหวัดสุรินทร์ บุรีรัมย์ ร้อยเอ็ด ศรีสะเกษ และมหาสารคาม
สำหรับในปี 2567 กรมฝนหลวงและการบินเกษตรได้มีการขึ้นปฏิบัติการฝนหลวง ระหว่างวันที่ 1 - 30 มิถุนายน 2567 จำนวน 22 วัน 76 เที่ยวบิน 110 ชั่วโมงบิน ทำให้มีฝนตก 15 วัน ในพื้นที่จังหวัดสุรินทร์ ร้อยเอ็ด มหาสารคาม ยโสธร และศรีสะเกษ โดยกรมฝนหลวงฯ มีแผนการปฏิบัติการฝนหลวง เพื่อช่วยเหลือพื้นที่ทุ่งกุลาร้องไห้อย่างต่อเนื่องไปจนถึงสิ้นฤดูกาลเพาะปลูก เพื่อช่วยบรรเทาปัญหาภัยแล้ง ปัญหาฝนทิ้งช่วง ให้กับพื้นที่เพาะปลูกข้าวหอมมะลิและทำการเกษตรของพี่น้องเกษตรกรต่อไป
“รัฐบาล โดยการนำของ นายเศรษฐา ทวีสิน นายกรัฐมนตรี ได้ให้ความสำคัญกับภาคการเกษตร โดยเฉพาะพื้นที่กุ้งกุลาร้องไห้ที่เป็นแหล่งเพาะปลูกข้าวหอมมะลิที่สร้างชื่อเสียงและรายได้ให้กับประเทศ จึงมอบหมายให้กระทรวงเกษตรและสหกรณ์ โดยกรมฝนหลวงฯ ขึ้นปฏิบัติการฝนหลวง เพื่อบรรเทาความเดือดร้อนของพี่น้องเกษตรกรและประชาชนในพื้นที่ รวมถึงเข้าส่งเสริมและยกระดับคุณภาพชีวิตให้กับพี่น้องเกษตรกร ซึ่งการลงพื้นที่ในวันนี้ นอกจากมาให้กำลังใจเจ้าหน้าที่ผู้ปฏิบัติงานแล้ว ยังต้องการมารับฟังปัญหาจากเกษตรกรโดยตรง ซึ่งกระทรวงเกษตรฯ พร้อมขับเคลื่อนการดำเนินงาน และเร่งแก้ไขปัญหาให้เกษตรกรอย่างเร่งด่วนต่อไป" ร้อยเอก ธรรมนัส กล่าว

ที่มา : https://www.thaigov.go.th/news/contents/details/85233