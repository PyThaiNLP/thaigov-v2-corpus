รัฐบาลไทย-ข่าวทำเนียบรัฐบาล-อว. - สวทช. เจ้าภาพร่วมจัดการประชุมอาเซียน-ญี่ปุ่น ว่าด้วยความร่วมมือด้านวิทยาศาสตร์และเทคโนโลยี 


วันจันทร์ที่ 1 กรกฎาคม 2567
อว. - สวทช. เจ้าภาพร่วมจัดการประชุมอาเซียน-ญี่ปุ่น ว่าด้วยความร่วมมือด้านวิทยาศาสตร์และเทคโนโลยี
......
อว. - สวทช. เจ้าภาพร่วมจัดการประชุมอาเซียน-ญี่ปุ่น ว่าด้วยความร่วมมือด้านวิทยาศาสตร์และเทคโนโลยี "The 8th STS forum ASEAN – Japan Workshop: For the next 50 years of ASEAN-JAPAN Science and Technology Cooperation" ผนึกความร่วมมือพัฒนาเทคโนโลยีและทรัพยากรมนุษย์ระหว่างประเทศ
เมื่อวันที่ 27 มิ.ย. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) เป็นประธานเปิดการประชุม The 8th STS forum ASEAN-JAPAN WORKSHOP: for the next 50 years of ASEAN-JAPAN Science and Technology Cooperation ซึ่งกระทรวง อว. ร่วมกับ สำนักงานพัฒนาวิทยาศาสตร์และเทคโนโลยีแห่งชาติ (สวทช.) STS forum และ The Japan External Trade Organization (JETRO) ประเทศญี่ปุ่น เป็นเจ้าภาพในการจัดงาน โดยมี ศ.ดร.ศุภชัย ปทุมนากุล รองปลัดกระทรวง อว. ศ.ดร.ชูกิจ ลิมปิจำนงค์ ผู้อำนวยการ สวทช. ผู้บริหารกระทรวง อว. ผู้บริหารจากประเทศญี่ปุ่น เข้าร่วม ณ โรงแรมเซ็นทารา แกรนด์ แอท เซ็นทรัลพลาซา ลาดพร้าว
นางสาวศุภมาส กล่าวว่า ยินดีต้อนรับผู้เข้าร่วมการประชุมเชิงปฏิบัติการ STS Forum ASEAN-Japan ครั้งที่ 8 ณ กรุงเทพฯ การประชุมครั้งนี้ เป็นความมุ่งมั่นในการร่วมมือกันเพื่อพัฒนาเทคโนโลยีและทรัพยากรมนุษย์ระหว่างประเทศ โดยมีการหารือใน 3 หัวข้อหลัก ได้แก่ 1. กลยุทธ์ AI: ประเทศไทยมุ่งมั่นในการพัฒนาเทคโนโลยี AI ผ่านคณะกรรมการ AI แห่งชาติ ซึ่งเป็นความร่วมมือระหว่าง สวทช. โดย เนคเทค และกระทรวงดิจิทัลเพื่อเศรษฐกิจและสังคม โดยการอภิปรายมุ่งเน้นไปที่การพัฒนา AI การเข้าถึงที่เท่าเทียม การเสริมทักษะ และการกำกับดูแลที่เป็นธรรม เพื่อส่งเสริมคุณภาพชีวิตที่ดียิ่งขึ้น 2. การพัฒนาทรัพยากรมนุษย์ด้าน Green Talent: การพัฒนาเทคโนโลยี คือเราต้องการคนรุ่นใหม่สำหรับการพัฒนาอุตสาหกรรมขั้นสูง และการพัฒนาทรัพยากรมนุษย์มีความสำคัญในการบรรลุเป้าหมาย Carbon Net Zero โดยมีกลยุทธ์ของญี่ปุ่นและอาเซียนที่เน้นความเป็นกลางทางคาร์บอนและความยืดหยุ่นด้านพลังงาน 3. การบ่มเพาะสตาร์ทอัพ: การสร้างเครือข่ายและโอกาสในการลงทุนระหว่างนักลงทุนญี่ปุ่นและสตาร์ทอัพในอาเซียนจะช่วยสนับสนุนการถ่ายทอดเทคโนโลยีและความรู้ และพัฒนานโยบายที่สนับสนุนการขยายธุรกิจข้ามพรมแดน สร้างระบบนิเวศสำหรับสตาร์ทอัพที่ขับเคลื่อนการเติบโตและนวัตกรรมร่วมกัน
“ขอให้ทุกฝ่ายใช้โอกาสนี้ในการแบ่งปันความรู้และประสบการณ์ เพื่อเสริมสร้างความสัมพันธ์และความร่วมมือในการพัฒนาเทคโนโลยีและนวัตกรรมร่วมกัน” รมว.อว. กล่าว
สำหรับ Science and Technology in Society forum (STS forum) ก่อตั้งขึ้นเพื่อเป็นกลไกริเริ่มในการหารือและสร้างเครือข่ายแก้ไขปัญหาใหม่ ๆ อันเป็นผลพวงจากการนำวิทยาศาสตร์และเทคโนโลยีมาประยุกต์ใช้ในชีวิตประจำวัน STS forum เป็นเครือข่ายที่มีผู้นำจากหน่วยงานวิทยาศาสตร์และเทคโนโลยีจากทั่วโลกเข้าร่วมมีบทบาทสำคัญยิ่งในการเสนอแนวทางการยกระดับคุณภาพชีวิตมนุษย์ด้วยวิทยาศาสตร์และเทคโนโลยี The 8th STS forum: ASEAN-Japan Workshop ในปีนี้ จัดในรูปแบบการเสวนา โดยผู้แทน ผู้เชี่ยวชาญ จากหน่วยงานไทย ญี่ปุ่น และอาเซียนเข้าร่วม ใน 3 หัวข้อหลัก ได้แก่ “Strategy on AI Application” เน้นการพัฒนาเทคโนโลยีปัญญาประดิษฐ์ หรือ Artificial Intelligence (AI) รวมถึงการพัฒนาและการจัดการทักษะการใช้ AI อย่างมีจริยธรรม และยั่งยืน หัวข้อ “HRD on Green Talent for Industry and Research” ที่มุ่งให้ความสำคัญของการพัฒนาบุคลากรรุ่นใหม่เพื่อเตรียมพร้อมเป็นกำลังสำคัญในการพัฒนาอุตสาหกรรมสีเขียว เพื่อบรรลุเป้าหมายความเป็นกลางทางคาร์บอน และ หัวข้อ “How to Naturing Start-ups” การส่งเสริมและการพัฒนาธุรกิจ Startups โดยการเรียนรู้จุดแข็งของญี่ปุ่นด้านการพัฒนาเทคโนโลยี เพื่อส่งเสริมธุรกิจ start-ups ในอาเซียนการประชุมในครั้งนี้ตอกย้ำถึงความมุ่งมั่นในการพัฒนาภูมิภาคและความร่วมมือระหว่างประเทศของทั้งญี่ปุ่นและอาเซียน
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/85208