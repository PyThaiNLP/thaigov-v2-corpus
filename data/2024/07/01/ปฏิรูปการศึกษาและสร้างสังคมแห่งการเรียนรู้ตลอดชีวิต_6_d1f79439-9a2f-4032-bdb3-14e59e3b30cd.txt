รัฐบาลไทย-ข่าวทำเนียบรัฐบาล-"ศุภมาส" เตรียม Kick off "อว. for Economic Corridors" ขับเคลื่อนระเบียงเศรษฐกิจพิเศษประเทศไทย มุ่งพัฒนาเศรษฐกิจ-คุณภาพชีวิต-กำลังคน สอดคล้องความต้องการของอุตสาหกรรมประเทศ


วันจันทร์ที่ 1 กรกฎาคม 2567
"ศุภมาส" เตรียม Kick off "อว. for Economic Corridors" ขับเคลื่อนระเบียงเศรษฐกิจพิเศษประเทศไทย มุ่งพัฒนาเศรษฐกิจ-คุณภาพชีวิต-กำลังคน สอดคล้องความต้องการของอุตสาหกรรมประเทศ
......
"ศุภมาส" เตรียม Kick off "อว. for Economic Corridors" ขับเคลื่อนระเบียงเศรษฐกิจพิเศษประเทศไทย มุ่งพัฒนาเศรษฐกิจ-คุณภาพชีวิต-กำลังคน สอดคล้องความต้องการของอุตสาหกรรมประเทศ
เมื่อวันที่ 30 มิถุนายน นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานการประชุม Kick off "อว. for Economic Corridors" เพื่อขับเคลื่อนระเบียงเศรษฐกิจพิเศษประเทศไทย จัดโดย สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) โดยมี พญ.เพชรดาว โต๊ะมีนา ที่ปรึกษา รมว.อว. นางสาวสุชาดา แทนทรัพย์ เลขานุการ รมว.อว. ศ.ดร.ศุภชัย ปทุมนากุล รองปลัด อว. รศ.ดร.ปัทมาวดี โพชนุกูล ผู้อำนวยการ สกสว. และคณะผู้บริหารกระทรวง อว. เข้าร่วมอย่างคับคั่ง ณ โรงแรมแคนทารี จ.นครราชสีมา
นางสาวศุภมาส กล่าวว่า จากที่กระทรวง อว. ได้แถลงวิสัยทัศน์และประกาศเป้าหมายการพัฒนากำลังคนเพื่อรองรับอุตสาหกรรม 3 ด้าน คือ อว. for Semiconductor, EV และ AI เพื่อเป็นการเตรียมประกาศนโยบาย อว. กับการขับเคลื่อนการพัฒนาระเบียงเศรษฐกิจพิเศษของประเทศไทย ซึ่งเป็นนโยบายของรัฐบาล กิจกรรม “เตรียมการ Kick off อว. for Economic Corridors“ ในวันนี้ จะเป็นอีกหนึ่งในเป้าหมายสำคัญ ที่กระทรวง อว. จะวางแผนร่วมกัน เพื่อขับเคลื่อนและรองรับการพัฒนาระเบียงเศรษฐกิจพิเศษของประเทศไทย ทั้ง 4 ภาค ด้วยองค์ความรู้ด้านอุดมศึกษา วิทยาศาสตร์ วิจัยและนวัตกรรม (อววน.) ที่กระทรวงมี โดยมีเป้าหมายในการพัฒนาเศรษฐกิจให้เกิดการจ้างงาน และเกิดการลงทุนในอุตสาหกรรมในพื้นที่ พัฒนาคุณภาพชีวิตของประชาชน โดยการนำนวัตกรรมมาใช้ยกระดับด้านสุขภาพและสิ่งแวดล้อม ตลอดจนด้านพัฒนากำลังคนในพื้นที่ระเบียงเศรษฐกิจ เพื่อรองรับการพัฒนาอุตสาหกรรมเป้าหมาย สอดคล้องกับความต้องการของตลาด ให้เกิดการพัฒนาพื้นที่อย่างยั่งยืน
รมว.อว. กล่าวต่อว่า โดยกระทรวง อว. จะมุ่งพัฒนาประเทศใน 3 ด้าน ได้แก่ ด้านที่ 1 การพัฒนาเศรษฐกิจ มุ่งพัฒนาเศรษฐกิจโดยใช้เทคโนโลยีและนวัตกรรม กระตุ้น GPP ของจังหวัดให้เพิ่มขึ้นอย่างก้าวกระโดด ก่อให้เกิดการสร้างรายได้ การจ้างงาน และการลงทุนในอุตสาหกรรมเป้าหมายของพื้นที่ ด้านที่ 2 การพัฒนาคุณภาพชีวิต โดยใช้นวัตกรรมยกระดับคุณภาพชีวิตประชาชน ทั้งด้านสุขภาพ ด้านสิ่งแวดล้อม โดยกระทรวง อว. มีมหาวิทยาลัย สถาบันวิจัย และอุทยานวิทยาศาสตร์กระจายอยู่ทั่วทุกภูมิภาค ซึ่งมีบทบาทสำคัญในการวิจัย พัฒนานวัตกรรม และถ่ายทอดเทคโนโลยีสู่ภาคประชาชน และด้านที่ 3 การพัฒนากำลังคนในพื้นที่ระเบียงเศรษฐกิจ กระทรวง อว. มุ่งจะพัฒนากำลังคนให้มีความรู้และทักษะขั้นสูงเพื่อพัฒนาอุตสาหกรรมเป้าหมายในพื้นที่อย่างยั่งยืน โดยวางเป้าหมายผลิตผู้ประกอบการฐานนวัตกรรมและผู้ประกอบการท้องถิ่น จำนวน 2,000 ราย และ นักวิทยาศาสตร์และนักวิจัยในพื้นที่ จำนวน 3,000 คน ให้แล้วเสร็จภายในปี 2570
ด้าน รศ.ดร.ปัทมาวดี กล่าวว่า ตามที่คณะรัฐมนตรี มีมติเมื่อครั้งประชุมวันที่ 20 กันยายน 2565 เห็นชอบการกำหนดพื้นที่ระเบียงเศรษฐกิจพิเศษ ใน 4 ภาค กระทรวง อว. โดย สกสว. ได้รับมอบหมายให้จัดทำแผนขับเคลื่อนการดำเนินงานในองค์ประกอบการพัฒนาระเบียงเศรษฐกิจพิเศษ ด้านการวิจัยและพัฒนา และการถ่ายทอดเทคโนโลยีและนวัตกรรม ซึ่งขณะนี้อยู่ระหว่างดำเนินการ นับเป็นครั้งแรกที่นโยบายประเทศมุ่งให้บทบาทสำคัญกับการใช้ข้อมูลองค์ความรู้ วิทยาศาสตร์ วิจัยและนวัตกรรม ในการพัฒนาพื้นที่ระเบียงเศรษฐกิจ เพื่อเพิ่มขีดความสามารถในการแข่งขันและพัฒนาประเทศอย่างยั่งยืนต่อไป
#กระทรวงการอุดมศึกษาวิทยาศาสตร์วิจัยและนวัตกรรม #อว #สำนักงานคณะกรรมการส่งเสริมวิทยาศาสตร์วิจัยและนวัตกรรม #วิจัยและนวัตกรรม #อุดมศึกษา

ที่มา : https://www.thaigov.go.th/news/contents/details/85212