รัฐบาลไทย-ข่าวทำเนียบรัฐบาล-นายกฯ เปิดงาน Digital Korat: The Future Starts Now - โคราช มหานครดิจิทัลแห่งอนาคต หวังขับเคลื่อนการใช้งานดิจิทัลในทุกมิติ ให้เป็นฟันเฟืองสำคัญช่วยขับเคลื่อนเศรษฐกิจไทย 


วันจันทร์ที่ 1 กรกฎาคม 2567
01/07/2567
พิมพ์
นายกฯ เปิดงาน Digital Korat: The Future Starts Now - โคราช มหานครดิจิทัลแห่งอนาคต หวังขับเคลื่อนการใช้งานดิจิทัลในทุกมิติ ให้เป็นฟันเฟืองสำคัญช่วยขับเคลื่อนเศรษฐกิจไทย
นายกฯ เปิดงาน Digital Korat: The Future Starts Now - โคราช มหานครดิจิทัลแห่งอนาคต หวังขับเคลื่อนการใช้งานดิจิทัลในทุกมิติ ให้เป็นฟันเฟืองสำคัญช่วยขับเคลื่อนเศรษฐกิจไทย
วันนี้ (1 กรกฎาคม 2567) เวลา 11.00 น. ณ มหาวิทยาลัยเทคโนโลยีราชมงคลอีสาน ศูนย์การศึกษาหนองระเวียง ตำบลหนองระเวียง อำเภอเมืองนครราชสีมา จังหวัดนครราชสีมา นายเศรษฐา ทวีสิน นายกรัฐมนตรี เป็นประธานเปิดการอบรมสัมมนาเชิงปฏิบัติการ “Digital Korat: The Future Starts now - โคราช มหานครดิจิทัลแห่งอนาคต” พร้อมเยี่ยมชมนิทรรศการและพบปะประชาชน โดยมีนายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม นายพรหมินทร์ เลิศสุริย์เดช เลขาธิการนายกรัฐมนตรี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม นายชัยวัฒน์ ชื่นโกสุม ผู้ว่าราชการจังหวัดนครราชสีมา หัวหน้าส่วนราชการ บุคลากรภาครัฐ ภาคเอกชน ภาคประชาสังคมและประชาชนเข้าร่วม
นางสาวเกณิกา อุ่นจิตร์ รองโฆษกประจำนักนายกรัฐมนตรี เปิดเผยว่า นายกรัฐมนตรีกล่าวเปิดการอบรมฯ ตอนหนึ่งว่า ทุกคนทราบกันดีว่าเรากำลังก้าวเข้าสู่ยุคสังคมดิจิทัล ผู้คนในสังคมได้สัมผัสกับการทำธุรกรรมผ่านระบบอิเล็กทรอนิกส์ และระบบสารสนเทศต่าง ๆ ที่เข้ามาอำนวยความสะดวกให้กับทุกคน ซึ่งเป็นเทคโนโลยีดิจิทัลที่ปรากฏเป็นรูปธรรม และเป็นนวัตกรรมที่เปลี่ยนแปลงรูปแบบการดำรงชีวิตของเราทุกคนในโลกปัจจุบัน และหลายองค์กรในโลกยุคปัจจุบันกำลังถูกขับเคลื่อนด้วยเทคโนโลยีและความรวดเร็วในการให้บริการ หน่วยงานภาครัฐและภาคธุรกิจต้องปรับตัวเปลี่ยนแปลงการทำงานให้เป็นรูปแบบดิจิทัล หรือ Digital Transformation เพื่อให้มีประสิทธิภาพในการทำงานอย่างดีที่สุด
“รัฐบาลให้ความสำคัญกับการใช้เทคโนโลยี ร่วมกับการบริหารในรูปแบบของการกระจายอำนาจ เพื่อเพิ่มประสิทธิภาพการปรับปรุงการทำงานของภาครัฐ ให้เป็นรัฐบาลดิจิทัล และทำให้ประชาชนได้รับการบริการจากรัฐสะดวกมากยิ่งขึ้น ภายใต้การบริหารงานของรัฐบาลเราจะยกระดับประเทศไทยให้เป็นศูนย์กลางเมืองแห่งอุตสาหกรรมระดับโลก และเป็นศูนย์กลางเศรษฐกิจดิจิทัล” นายกฯ ย้ำ
นายกฯ กล่าวต่อว่า รัฐบาลให้ความสำคัญกับการพัฒนาศักยภาพของประชาชนและบุคลากรภาครัฐให้มีทักษะและสามารถปรับตัวให้เข้ากับเทคโนโลยีดิจิทัลที่เปลี่ยนแปลงอยู่เสมอ โดยคาดหวังว่าการจัดงานครั้งนี้ จะช่วยให้ทุกภาคส่วนตระหนักถึงความสำคัญของดิจิทัลในทุกมิติและเป็นฟันเฟืองที่สำคัญอีกตัวหนึ่งในการช่วยขับเคลื่อนเศรษฐกิจไทยและยกระดับคุณภาพชีวิตของประชาชนของคนไทย
ด้านรัฐมนตรีว่าการกระทรวงดิจิทัลเพื่อเศรษฐกิจและสังคม กล่าวถึงการอบรมสัมมนาหัวข้อ “Digital Korat: The Future Starts Now - โคราช มหานครดิจิทัลแห่งอนาคต” ให้กับบุคลากรภาครัฐ ภาคเอกชน ภาคประชาสังคมและประชาชนผู้มีความสนใจ เพื่อสร้างความเข้าใจในการขับเคลื่อนการใช้งานดิจิทัลในส่วนภูมิภาค ให้กับส่วนราชการและประชาชนได้ตระหนักถึงการใช้ประโยชน์ดิจิทัล ยกระดับการดำเนินงานภาครัฐ เช่น การใช้ระบบเอกสารอิเล็กทรอนิกส์เพื่อขับเคลื่อนสู่การทำงานแบบไร้กระดาษ (Paperless) การนำข้อมูลดิจิทัลมาวิเคราะห์เพื่อการแก้ไขปัญหาและพัฒนาจังหวัด พร้อมทั้งยกระดับคุณภาพชีวิตประชาชน ให้สามารถเข้าถึงบริการภาครัฐผ่านช่องทางดิจิทัลตามแนวทางรัฐบาลดิจิทัล ซึ่งเป็นส่วนสำคัญในการสนับสนุนนโยบายการลดความเหลื่อมล้ำ ลดค่าใช้จ่าย และเพิ่มประสิทธิภาพการให้บริการประชาชนอีกด้วย
โอกาสนี้ นายกฯ ได้เยี่ยมชมนิทรรศการ “Digital เพื่อการพัฒนาที่ยั่งยืน” โดยนายกฯ ได้สอบถาม และเยี่ยมชมนิทรรศการด้วยความสนใจ ทั้งนี้ ระหว่างการเยี่ยมชม นายกฯ ได้ทักทายผู้ร่วมงาน พร้อมถ่ายรูปเซลฟี่กับเด็กนักเรียนอย่างเป็นกันเอง
จากนั้น นายกรัฐมนตรีพร้อมคณะเดินทางไปตรวจติดตามผลการดำเนินงานโครงการระบบผลิตน้ำประปาขนาดใหญ่อำเภอโนนสูง ตำบลขามเฒ่า อำเภอโนนสูง จังหวัดนครราชสีมา ต่อไป

ที่มา : https://www.thaigov.go.th/news/contents/details/85215