รัฐบาลไทย-ข่าวทำเนียบรัฐบาล-เกษตรฯ ปลื้มผลการจัดงาน “เกษตรพากิน พาเที่ยว @ ลานคนเมือง” ผลตอบรับดีเกินคาด เกษตรกรโกยรายได้ 5 วัน เกือบ 10 ล้านบาท ต่อยอดเจรจาธุรกิจมูลค่ากว่า 100 ล้านบาท จากผู้เข้าชมงานกว่า 3.3


วันจันทร์ที่ 1 กรกฎาคม 2567
เกษตรฯ ปลื้มผลการจัดงาน “เกษตรพากิน พาเที่ยว @ ลานคนเมือง” ผลตอบรับดีเกินคาด เกษตรกรโกยรายได้ 5 วัน เกือบ 10 ล้านบาท ต่อยอดเจรจาธุรกิจมูลค่ากว่า 100 ล้านบาท จากผู้เข้าชมงานกว่า 3.3
เกษตรฯ ปลื้มผลการจัดงาน “เกษตรพากิน พาเที่ยว @ ลานคนเมือง” ผลตอบรับดีเกินคาด เกษตรกรโกยรายได้ 5 วัน เกือบ 10 ล้านบาท ต่อยอดเจรจาธุรกิจมูลค่ากว่า 100 ล้านบาท จากผู้เข้าชมงานกว่า 3.3 หมื่นคน
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เปิดเผยถึงผลสำเร็จของการจัดงานมหกรรมสินค้าเกษตร “เกษตรพากิน พาเที่ยว @ ลานคนเมือง” ที่จัดขึ้นระหว่างวันที่ 26 - 30 มิถุนายน 2567 ณ ลานคนเมือง
ศาลาว่าการกรุงเทพมหานคร ว่า จากนโยบายของร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ที่ต้องการขับเคลื่อนภาคเกษตรโดยใช้ “ตลาดนำ นวัตกรรมเสริม เพิ่มรายได้” สร้างความร่วมมือระหว่างภาครัฐ ภาคเอกชน และภาคประชาชน เพื่อผลักดันให้เกษตรกรและสถาบันเกษตรกรมีการยกระดับภาคการผลิตและสร้างมูลค่าเพิ่มให้กับสินค้าเกษตรและผลิตภัณฑ์ทางการเกษตร ซึ่งการจัดงาน “เกษตรพากิน พาเที่ยว @ ลานคนเมือง” ถือเป็นอีกหนึ่งโครงการที่ดำเนินการตามนโยบายดังกล่าว และได้รับผลตอบรับดีเกินคาด ทั้งจากเกษตรกร ผู้ประกอบการ และผู้ที่สนใจเข้ามาจับจ่ายซื้อหาสินค้าเกษตรคุณภาพภายในงานมากกว่า 33,000 คน โดยสามารถจำหน่ายสินค้าเกษตรคุณภาพจาก
126 ร้านค้า รวมระยะเวลา 5 วัน ยอดจำหน่ายรวมทั้งสิ้น 9,893,550 บาท และยังประสบผลสำเร็จในด้านการต่อยอดจากกิจกรรมเจรจาธุรกิจที่นับเป็นการเปิดโอกาสและช่างทางการตลาดที่สำคัญของสินค้าเกษตรมูลค่าสูง เช่น สินค้าเกษตรปลอดภัย เกษตรอินทรีย์ สินค้าเกษตรอัตลักษณ์ และสินค้าเกษตรแปรรูป มูลค่ารวมทั้งสิ้น 106,696,600 บาท ซึ่งเป็นการสร้างความเชื่อมั่นในสินค้าเกษตรไทยให้กับผู้บริโภค อีกทั้งยังเป็นการสร้างโอกาสอันดีที่เกษตรกรได้แลกเปลี่ยนเรียนรู้แนวโน้มการตลาด เพื่อเป็นแนวทางในการบริหารจัดการในการวางแผนการพัฒนาการผลิตสินค้าเกษตรให้ตรงกับความต้องการของตลาดและผู้บริโภคในอนาคต ตามวัตถุประสงค์ของการจัดงาน ซึ่งสอดคล้องกับการขับเคลื่อนภารกิจสำคัญในการพัฒนาศักยภาพของเกษตรกรในทุกมิติ เพื่อสร้างภูมิคุ้มกันและความยั่งยืนแก่เกษตรกร และยกระดับสินค้าเกษตรสู่การเพิ่มรายได้เกษตรกร 3 เท่า ภายใน 4 ปี อย่างมั่นคงและยั่งยืน
สำหรับกลุ่มสินค้าที่ขายดีภายในงานตลอด 5 วัน แบ่งตามประเภทสินค้า ได้แก่ 1) สินค้าประเภทผักและผลไม้สด  เช่น ทุเรียนป่าละอู ทุเรียนภูเขาไฟศรีสะเกษ ซึ่งเป็นสินค้าอัตลักษณ์ท้องถิ่นที่มีชื่อเสียงและรสชาติเป็นที่นิยมติดตลาดยอดจำหน่ายรวม 4,227,916 บาท 2) สินค้าปศุสัตว์ อาทิ เนื้อโคขุน ไข่ไก่สด ผลิตภัณฑ์จากเนื้อสัตว์และนม ยอดจำหน่ายรวม 1,835,306 บาท 3) อาหารปรุงสุกพร้อมรับประทาน อาทิ ข้าวมันไก่เบตง หมูย่างเมืองตรังโกแสง ยอดจำหน่ายรวม 1,366,250 บาท 4) สินค้าประมง อาทิ กุ้งลายเสือแช่แข็ง หอยนางรมสด ผลิตภัณฑ์ประมงแปรรูป ยอดจำหน่ายรวม 964,525 บาท 5) ผ้า สิ่งทอและหัตถกรรม อาทิ ผ้าไหม ผ้าหม้อห้อม ผ้าย้อมคราม ผลิตภัณฑ์จักสาน ยอดจำหน่ายรวม 761,957 บาท 6) ข้าวและผลิตภัณฑ์แปรรูปจากข้าว อาทิ ข้าวหอมมะลิร้อยเอ็ด ผลิตภัณฑ์จากข้าวเพื่อสุขภาพ ยอดจำหน่ายรวม 685,145 บาท และ 7) บริการและงานวิจัย อาทิ บริการขนส่งสินค้าเกษตรจากไปรษณีย์ไทย และเคอรี่ ขนมเพื่อสุขภาพโดยใช้สารทดแทนน้ำตาลเชิงพาณิชย์ ยอดจำหน่ายรวม 52,451 บาท
นอกจากนี้ จากการสำรวจความพึงพอใจของผู้เข้าชมงานมหกรรมสินค้าเกษตร “เกษตรพากิน พาเที่ยว @ ลานคนเมือง” ตลอดทั้ง 5 วัน พบว่า ผู้เข้าร่วมงานมีความพึงพอใจระดับมากที่สุดในภาพรวมของการจัดงาน ด้านความเหมาะสมของสถานที่ คุณภาพของสินค้าที่นำมาจำหน่าย ประการสำคัญเกษตรกรมีความพึงพอใจระดับมากที่สุดที่ได้เข้าร่วมจำหน่ายสินค้าภายในงาน และต้องการให้กระทรวงเกษตรและสหกรณ์มีการจัดงานในลักษณะนี้อย่างสม่ำเสมอ เพื่อเป็นการสร้างและเปิดตลาด ให้เกษตรกรมีรายได้เพิ่มขึ้น

ที่มา : https://www.thaigov.go.th/news/contents/details/85222