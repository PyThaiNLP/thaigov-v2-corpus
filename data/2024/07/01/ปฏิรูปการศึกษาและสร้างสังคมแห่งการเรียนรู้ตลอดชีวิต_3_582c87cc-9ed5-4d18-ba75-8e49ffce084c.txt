รัฐบาลไทย-ข่าวทำเนียบรัฐบาล-"ศุภมาส” เป็นประธานลงนามความร่วมมือด้านเทคโนโลยีชีวภาพและการดูแลสุขภาพของ 2 บริษัทยักษ์ใหญ่ไทย-ไต้หวัน สร้างนวัตกรรมยกระดับการดูแลสุขภาพที่แม่นยำและปลอดภัยให้คนไทย


วันจันทร์ที่ 1 กรกฎาคม 2567
"ศุภมาส” เป็นประธานลงนามความร่วมมือด้านเทคโนโลยีชีวภาพและการดูแลสุขภาพของ 2 บริษัทยักษ์ใหญ่ไทย-ไต้หวัน สร้างนวัตกรรมยกระดับการดูแลสุขภาพที่แม่นยำและปลอดภัยให้คนไทย
.....
"ศุภมาส” เป็นประธานลงนามความร่วมมือด้านเทคโนโลยีชีวภาพและการดูแลสุขภาพของ 2 บริษัทยักษ์ใหญ่ไทย-ไต้หวัน สร้างนวัตกรรมยกระดับการดูแลสุขภาพที่แม่นยำและปลอดภัยให้คนไทย
เมื่อวันที่ 27 มิถุนายน นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีลงนามบันทึกข้อตกลงความร่วมมือด้านเทคโนโลยีชีวภาพและการดูแลสุขภาพ ระหว่างบริษัทยักษ์ใหญ่จากประเทศไต้หวัน Quark Biosciences Inc. และบริษัทสินค้าอุปโภค-บริโภคชั้นนำของไทยอย่างเครือสหพัฒน์ โดยมี นางสาวสุชาดา แทนทรัพย์ เลขานุการ รมว.อว. ศ.นพ.ปิยะมิตร ศรีธรา ประธานกรรมการบริหารศูนย์พันธุวิศวกรรมและเทคโนโลยีชีวภาพแห่งชาติ (BIOTEC) นายจอหน์ซี ลี (Mr.Johnsee Lee) ประธานกลุ่ม Quark Biosciences Inc. นายชาร์ลส์ เซน (Mr.Charles Shen) ประธานกลุ่ม Zhen Ding Tech. Group นายบุณยสิทธิ์ โชควัฒนา ประธานเครือสหพัฒน์ นายวิชัย กุลสมภพ ประธานเจ้าหน้าที่บริหาร และประธานกรรมการบริหาร บริษัท สหพัฒนาอินเตอร์โฮลดิ้ง จำกัด (มหาชน) เข้าร่วม ที่ห้อง Silk 2-3 ชั้น 2 ศูนย์นิทรรศการและการประชุมไบเทค บางนา
นางสาวศุภมาส กล่าวว่า ในยุคที่สังคมไทยกำลังก้าวเข้าสู่สังคมผู้สูงอายุ การดูแลสุขภาพนับเป็นสิ่งสำคัญในการสร้างรากฐานของคนในสังคม การเปลี่ยนแปลงทางเทคโนโลยีอย่างรวดเร็ว ส่งผลให้เกิดนวัตกรรมที่สามารถยกระดับการดูแลสุขภาพให้มีประสิทธิภาพ แม่นยำและปลอดภัยมากขึ้น รวมไปถึงเทคโนโลยีเพื่อสุขภาพและความงาม ซึ่งเป็นคลื่นระลอกใหม่ที่จะเข้ามาเปลี่ยนแปลงอุตสาหกรรมสุขภาพและความงามด้วยเช่นกัน
“ ความร่วมมือในครั้งนี้จะส่งผลให้เกิดการพัฒนาธุรกิจด้านเทคโนโลยีชีวภาพ ผ่านการนำทรัพยากร ความสามารถ และเทคโนโลยีที่สะดวกและเข้าถึงได้ง่ายที่สุด มารองรับการเติบโตของตลาดด้านสุขภาพและความงาม เพื่อการบริการด้านสุขภาพและความงามที่แม่นยำเฉพาะบุคคล และป็นจุดเริ่มต้นของความสำเร็จอันยิ่งใหญ่ ทั้งในด้านธุรกิจ การพัฒนาบุคลากร และการพัฒนาเทคโนโลยีที่ยกระดับคุณภาพชีวิตของประชาชนชาวไทย” รมว.อว. กล่าว
นายบุณยสิทธิ์ กล่าวว่า การดำเนินการของเครือสหพัฒน์ นอกจากการขายสินค้าอุปโภค บริโภค ภายใต้แนวคิด “สินค้าดี คนดี สังคมดี” ยังมีกิจกรรมพัฒนาสังคม รวมถึงการจัดพิธีลงนามกับคู่ค้า เพื่อร่วมกันเสริมสร้างการพัฒนาเทคโนโลยีที่ทันสมัย สามารถดูแลสุขภาพของประชากรได้ ตอบสนองต่อจำนวนผู้สูงอายุที่เพิ่มมากขึ้นอย่างต่อเนื่อง ยกระดับความเป็นอยู่ของคนไทยต่อไป
ด้าน นายจอหน์ซี ลี กล่าวว่า บันทึกข้อตกลงความร่วมมือด้านเทคโนโลยีชีวภาพและการดูแลสุขภาพในวันนี้เป็นเพียงจุดเริ่มต้นเท่านั้น นับจากวันนี้ทุกฝ่ายจะดำเนินการตามสัญญาอย่างเคร่งครัด เพื่อผลักดันให้ความร่วมมือในวันนี้เป็นรูปธรรมมากยิ่งขึ้น เพื่อส่งเสริมด้านการแพทย์และด้านความงามแม่นยำให้มีความเติบโตต่อไป
#กระทรวงการอุดมศึกษาวิทยาศาสตร์วิจัยและนวัตกรรม #กระทรวงอว #อว #อุดมศึกษา #สหพัฒน์ #Quark

ที่มา : https://www.thaigov.go.th/news/contents/details/85209