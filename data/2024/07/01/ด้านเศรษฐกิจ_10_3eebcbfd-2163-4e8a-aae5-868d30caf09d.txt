รัฐบาลไทย-ข่าวทำเนียบรัฐบาล-‘รมว.ธรรมนัส - รมช.อรรถกร’ ดันแผนพัฒนาลุ่มน้ำลำเชียงไกร


วันจันทร์ที่ 1 กรกฎาคม 2567
‘รมว.ธรรมนัส - รมช.อรรถกร’ ดันแผนพัฒนาลุ่มน้ำลำเชียงไกร
‘รมว.ธรรมนัส - รมช.อรรถกร’ ดันแผนพัฒนาลุ่มน้ำลำเชียงไกร เพิ่มพื้นที่เก็บน้ำ 4.16 ล้าน ลบ.ม. พื้นที่รับประโยชน์ 83,124 ไร่ มุ่งแก้ปัญหาน้ำแล้ง น้ำท่วม ทั้งระบบ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายเศรษฐเกียรติ กระจ่างวงศ์ รองปลัดกระทรวงเกษตรและสหกรณ์ และคณะ ลงพื้นที่ติดตามโครงการพัฒนาลุ่มน้ำลำเชียงไกร ตอนบน จังหวัดนครราชสีมา โดยมี นายชูชาติ  รักจิตร อธิบดีกรมชลประทาน และผู้เกี่ยวข้องร่วมลงพื้นที่และกล่าวสรุปรายงาน ณ องค์การบริหารส่วนตำบลบ้านเก่า ต.บ้านเก่า อ.ด่านขุนทด จ.นครราชสีมา
ร้อยเอก ธรรมนัส เปิดเผยว่า กระทรวงเกษตรและสหกรณ์ โดยกรมชลประทาน เตรียมนำเสนอแผนโครงการพัฒนาลุ่มน้ำลำเชียงไกร ในที่ประชุมคณะรัฐมนตรีสัญจรนอกสถานที่ กลุ่มภาคตะวันออกเฉียงเหนือตอนล่างฯ วันพรุ่งนี้ (2 ก.ค.67) เพื่อเพิ่มศักยภาพการกักเก็บน้ำอ่างเก็บน้ำลำเชียงไกร โดยเพิ่มพื้นที่กักเก็บน้ำต้นทุน 4.16 ล้าน ลบ.ม. พื้นที่รับประโยชน์ 83,124 ไร่ ครัวเรือนได้รับประโยชน์ 21,059 ครัวเรือน  เนื่องจากลุ่มน้ำลำเชียงไกร มีพื้นที่ 2,960 ตร.กม. หรือประมาณ 1.85 ล้านไร่ ครอบคลุม 5 อําเภอ ได้แก่ อ.เทพารักษ์ อ.ด่านขุนทด อ.โนนไทย อ.โนนสูง และ อ.พระทองคํา จ.นครราชสีมา ขณะที่ปริมาณน้ำท่าเฉลี่ยประมาณ 364 ล้าน ลบ.ม. แต่อ่างเก็บน้ำลำเชียงไกรสามารถรองรับน้ำได้เพียง 52 ล้าน ลบ.ม. จึงทำให้เกิดปัญหาอุทกภัยในพื้นที่เป็นประจำ ประชาชนได้รับความเดือดร้อนเป็นอย่างมาก
ทั้งนี้ ร้อยเอก ธรรมนัส ได้มอบหมายให้กรมชลประทานบูรณาการร่วมกับภาคประชาชน ผู้นำท้องถิ่น เพื่อดำเนินโครงการพัฒนาลุ่มน้ำลำเชียงไกรตามแผนที่วางไว้ เพื่อให้พี่น้องประชาชนและเกษตรกรในพื้นที่ได้มีแหล่งน้ำต้นทุนเพิ่มเติม ช่วยบรรเทาปัญหาการขาดแคลนน้ำและปัญหาอุทกภัยถือเป็นการพัฒนาแหล่งน้ำอย่างยั่งยืนให้กับ พี่น้องประชาชนในอนาคตต่อไป
จากนั้น รมว.ธรรมนัส ได้มอบหมายให้ รมช.อรรถกร เดินทางตรวจติดตามอ่างเก็บน้ำลำเชียงไกร ตอนล่าง ต.บัลลังก์ อ.โนนไทย จ.นครราชสีมา ซึ่งปัจจุบันมีอัตราการระบายน้ำในลำเชียงไกรเพิ่มขึ้น ส่งผลให้ปริมาตรน้ำที่ท่วมขังในเขตลุ่มน้ำเชียงไกรน้อยลง ระยะเวลาในการท่วมขังลดลง รวมถึงมีน้ำเก็บไว้ในลำเชียงไกรเพิ่มขึ้นในฤดูแล้ง สำหรับแผนการดำเนินงานในอนาคต มีแผนการดำเนินการเพิ่มประสิทธิภาพการระบายน้ำและกักเก็บน้ำในลุ่มน้ำลำเชียงไกรตอนล่าง และพัฒนาระบบกระจายน้ำเข้าสู่แปลงนาตลอดทั้งลุ่มน้ำลำเชียงไกร

ที่มา : https://www.thaigov.go.th/news/contents/details/85240