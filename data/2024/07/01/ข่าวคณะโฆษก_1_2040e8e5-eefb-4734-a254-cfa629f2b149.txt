รัฐบาลไทย-ข่าวทำเนียบรัฐบาล-นายกฯ สั่งการปราบปรามควบคู่ประชาสัมพันธ์ให้ความรู้ประชาชนไม่ให้เป็นเหยื่อมิจฉาชีพหลอกลวงออนไลน์ รู้เท่าทันไม่หลงกลมิจฉาชีพหลอกลงทุนหุ้น-ออมเงินวัยเกษียณ


วันจันทร์ที่ 1 กรกฎาคม 2567
01/07/2567
พิมพ์
นายกฯ สั่งการปราบปรามควบคู่ประชาสัมพันธ์ให้ความรู้ประชาชนไม่ให้เป็นเหยื่อมิจฉาชีพหลอกลวงออนไลน์ รู้เท่าทันไม่หลงกลมิจฉาชีพหลอกลงทุนหุ้น-ออมเงินวัยเกษียณ
ชี้เป้าข้อมูล 10 อันดับแรกที่มักถูกหลอกลวง ย้ำต้องตรวจสอบข้อมูลก่อนทำธุรกรรม และสายด่วนศูนย์ปฏิบัติการแก้ไขปัญหาอาชญากรรมออนไลน์ 1441 / 24 ชม.
วันนี้ (1 กรกฎาคม 2567) นายชัย วัชรงค์ โฆษกประจำสำนักนายกรัฐมนตรีเผยว่า นายเศรษฐา ทวีสิน นายกรัฐมนตรี สั่งการปราบปรามอาชญากรรมออนไลน์ กลุ่มมิจฉาชีพหลอกลวงประชาชน ควบคู่กับการประชาสัมพันธ์ สร้างความตระหนักรู้ ให้ความรู้ประชาชน โดยเฉพาะอย่างยิ่งกลุ่มเด็ก และผู้สูงอายุ พบว่าปัจจุบันกลุ่มมิจฉาชีพใช้อุบายหลอกชักชวนประชาชนให้ลงทุนหุ้นและการออมเงินในวัยเกษียณ ทั้งนี้ กระทรวงดิจิทัลเพื่อเศรษฐกิจและสังคม (ดีอี) ได้ตรวจสอบและจัดอันดับข่าวปลอมที่เกี่ยวข้องกับประเด็นการหลอกลงทุนหุ้น-ออมเงินวัยเกษียณ จำนวน 10 อันดับ เพื่อนำมาประชาสัมพันธ์ให้ความรู้ประชาชนไม่ให้หลงกลลวงของมิจฉาชีพ
โฆษกประจำสำนักนายกรัฐมนตรี เปิดเผยว่า กระทรวงดิจิทัลเพื่อเศรษฐกิจและสังคม (ดีอี) ได้ตรวจพบข่าวปลอมที่เกี่ยวข้องกับอาชญากรรมออนไลน์รายสัปดาห์ ช่วงวันที่ 21 - 27 มิถุนายน 2567 ที่ผ่านมา พบว่ามีข้อความที่ต้องดำเนินการตรวจสอบ (Verify) ทั้งสิ้นถึง 262 ข้อความ โดยจากการประสานงานกับหน่วยงานที่เกี่ยวข้อง ในจำนวนดังกล่าว พบข่าวปลอมที่เกี่ยวข้องกับประเด็นการหลอกลงทุนหุ้น-ออมเงินวัยเกษียณ โดยใช้วิธีการอ้างถึงหน่วยงานรัฐและธนาคารรัฐ มากที่สุด จำนวน 10 อันดับ ได้แก่
อันดับ 1 เรื่อง ธนาคารอิสลามแห่งประเทศไทยส่งหนังสือแจ้งการกรอกข้อมูลเอกสารและบัญชีธนาคารผิด
อันดับ 2 เรื่อง ไอดี catny1992 ชักชวนให้ลงทุน รับรองโดยสำนักงาน ก.ล.ต.
อันดับ 3 เรื่อง AOT เปิดเพจเฟซบุ๊กหุ้นการบินไทยสำหรับมือใหม่
อันดับ 4 เรื่อง SET50 SET100 เปิดให้ลงทุนกับกองทุนคุณภาพ ราคาเปิดพอร์ต เริ่มต้น 1,000 บาท
อันดับ 5 เรื่อง สินเชื่อกรุงไทยใจป้ำ ผ่านบัญชี TikTok krungthai_02
อันดับ 6 เรื่อง ลงทุนหุ้นผ่านเว็บไซต์ https://aa/satti-pu.xyz/#/login ของตลาดหลักทรัพย์
อันดับ 7 เรื่อง ตลาดหลักทรัพย์เปิดพอร์ตหุ้นออนไลน์ ผ่านเว็บไซต์ https://stockset.net/index/login
อันดับ 8 เรื่อง บัญชีไลน์ HSH-Gold futures ชักชวนให้ลงทุนรับรองโดยสำนักงาน ก.ล.ต
อันดับ 9 เรื่อง บัญชีตลาดหลักทรัพย์ฯ เปิดให้ซื้อกองทุนผู้สูงอายุ ผลตอบแทน เริ่มต้นที่ 1,000 บาท
อันดับ 10 เรื่อง ออมเงินเพื่อวางแผนวัยเกษียณ ผ่านตัวแทน Liberator Securities
“นายกรัฐมนตรีห่วงใยประชาชนเน้นย้ำให้ทุกหน่วยงานที่เกี่ยวข้องทำงานเชิงรุกปราบปรามคู่ป้องกัน ให้ความรู้ประชาชนอย่างต่อเนื่อง และต้องบูรณาการประสานความร่วมมือ เพื่อประสิทธิภาพในการทำงาน พร้อมกันนี้ ขอย้ำเตือนให้ประชาชน หมั่นตรวจสอบข้อมูลก่อนทำธุรกรรมทุกครั้ง ตรวจสอบที่มาของหน่วยงานที่ถูกแอบอ้างที่ช่องทางทางการก่อนเสมอ อย่าหลงเชื่อการชักชวนให้ลงทุน ออมเงินต่าง ๆ หรือทำธุรกรรมที่มีการเสนอผลตอบแทนที่สูงเกินความเป็นจริง” นายชัย กล่าว
ทั้งนี้ หากประชาชนโดนหลอกจากกลุ่มมิจฉาชีพออนไลน์ สามารถแจ้งดำเนินการ ระงับ อายัดบัญชี ได้ที่ศูนย์ปฏิบัติการแก้ไขปัญหาอาชญากรรมออนไลน์ (Anti Online Scam Operation Center: AOC) สายด่วน 1441 ตลอด 24 ชั่วโมง หรือที่เว็บไซต์ https://www.thaipoliceonline.go.th/ รวมทั้งสามารถตรวจสอบ ติดตาม แจ้งเบาะแสข่าวปลอม ได้ที่ศูนย์ต่อต้านข่าวปลอม ได้แก่ ไลน์ @antifakenewscenter เว็บไซต์ https://www.antifakenewscenter.com/ เพจเฟซบุ๊ก https://www.facebook.com/AntiFakeNewsCenter ทวิตเตอร์ (X) https://twitter.com/AFNCThailand และช่องทางโทรศัพท์โทรสายด่วน GCC 1111 ตลอด 24 ชั่วโมง

ที่มา : https://www.thaigov.go.th/news/contents/details/85217