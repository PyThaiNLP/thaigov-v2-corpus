รัฐบาลไทย-ข่าวทำเนียบรัฐบาล-"อนุทิน" เป็นประธานประชุมบูรณาการพัฒนากลุ่มจังหวัดภาคตะวันออกเฉียงเหนือตอนล่าง 1 ถกผู้แทนส่วนราชการ เอกชนในพื้นที่ก่อนเคาะโครงการพัฒนาเสนอ ครม.สัญจร โคราช 2 ก.ค. นี้


วันจันทร์ที่ 1 กรกฎาคม 2567
01/07/2567
พิมพ์
"อนุทิน" เป็นประธานประชุมบูรณาการพัฒนากลุ่มจังหวัดภาคตะวันออกเฉียงเหนือตอนล่าง 1 ถกผู้แทนส่วนราชการ เอกชนในพื้นที่ก่อนเคาะโครงการพัฒนาเสนอ ครม.สัญจร โคราช 2 ก.ค. นี้
"อนุทิน" เป็นประธานประชุมบูรณาการพัฒนากลุ่มจังหวัดภาคตะวันออกเฉียงเหนือตอนล่าง 1 ถกผู้แทนส่วนราชการ เอกชนในพื้นที่ก่อนเคาะโครงการพัฒนาเสนอ ครม.สัญจร โคราช 2 ก.ค. นี้
วันนี้ (1 ก.ค. 67) เวลา 13.30 น. ณ ห้องประชุม ชั้น 4 ศาลากลางจังหวัดนครราชสีมา (หลังใหม่) อ.เมือง จ.นครราชสีมา นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย เป็นประธานการประชุมบูรณาการพัฒนากลุ่มจังหวัดภาคตะวันออกเฉียงเหนือตอนล่าง 1 (จังหวัดนครราชสีมา ชัยภูมิ บุรีรัมย์ และจังหวัดสุรินทร์) เพื่อพิจารณาโครงการพัฒนาเชิงพื้นที่ เพื่อนำเสนอต่อที่ประชุมคณะรัฐมนตรีอย่างเป็นทางการนอกสถานที่ (ครม.สัญจร) ในวันที่ 2 ก.ค. 67 โดยมีนายดนุชา พิชยนันท์ เลขาธิการสภาพัฒนาการเศรษฐกิจและสังคมแห่งชาติ (สศช.) นางณัฐฏ์จารี อนันตศิลป์ เลขาธิการคณะรัฐมนตรี (สลค.) นายธีระพงศ์ วงศ์ศิวะวิลาส ปลัดสำนักนายกรัฐมนตรี ผู้บริหารระดับสูงกระทรวงมหาดไทย ผู้ว่าราชการจังหวัดภาคตะวันออกเฉียงเหนือตอนล่าง 1 ผู้แทนส่วนราชการที่เกี่ยวข้อง ผู้แทน เอกชน อาทิ หอการค้าไทยและสภาหอการค้าแห่งประเทศไทย สภาอุตสาหกรรมแห่งประเทศไทย สภาอุตสาหกรรมท่องเที่ยวแห่งประเทศไทย สมาคมธนาคารไทย ร่วมในการประชุม
นายอนุทิน กล่าวว่า ก่อนจะมีการประชุมครั้งนี้ เมื่อวันที่ 21 มิ.ย. 67 หน่วยงานที่เกี่ยวข้องได้มีจัดประชุมร่วมกัน เพื่อเสนอประเด็นและวาระการพัฒนากลุ่มจังหวัดฯ แล้ว ซึ่งในวันนี้จะได้นำผลดังกล่าวมาหารือกับหน่วยงานทั้งส่วนราชการ เอกชน ภาคประชาชนในพื้นที่ เพื่อรับฟังข้อเสนอแนะเพิ่มเติม ก่อนจะสรุปประเด็นข้อมูลเพื่อนำเสนอต่อ ครม. ต่อไป
สำหรับการหารือเมื่อวันที่ 21 มิ.ย. 67 ที่ผ่านมานั้น กระทรวงมหาดไทย ร่วมกับ สศช. สำนักงบประมาณ โดยมี สลค. เป็นฝ่ายเลขานุการการประชุมบูรณาการร่วมภาครัฐและภาคเอกชน (กรอ.) เพื่อพัฒนากลุ่มจังหวัดภาคตะวันออกเฉียงเหนือตอนล่าง 1 โดยที่ประชุมได้มีการเสนอโครงการทั้ง 16 โครงการ ที่จังหวัดและกลุ่มจังหวัดที่ขอรับการจัดสรรงบประมาณจากรายจ่ายประจำปีงบประมาณ พ.ศ. 2567 งบกลางรายการเงินสำรองจ่ายเพื่อกรณีฉุกเฉิน หรือจำเป็น จะต้องพิจารณาถึงความคุ้มค่าของโครงการและความเหมาะสมตามกรอบวงเงินที่ได้รับ รวมถึงต้องดำเนินการตามระเบียบกฎหมายที่เกี่ยวข้องอย่างเคร่งครัด และให้นำโครงการดังกล่าวบรรจุไว้ในแผนพัฒนาจังหวัดและแผนพัฒนากลุ่มจังหวัดตามขั้นตอน
นายอนุทิน กล่าวว่า โครงการที่นำเสนอครอบคลุมโครงการในทุกด้านทั้งการพัฒนาโครงสร้างพื้นฐาน การส่งเสริมการสร้างเศรษฐกิจเพิ่มมูลค่า การผลักดัน Soft Power การเพิ่มประสิทธิภาพระบบระบายน้ำ การปรับปรุงภูมิทัศน์ เพื่อเสริมสร้างศักยภาพด้านการท่องเที่ยว โครงการพัฒนาแหล่งน้ำ เพื่อรองรับการขยายตัวของพื้นที่เศรษฐกิจ ดังนี้ ขอให้ผู้ว่าราชการจังหวัดและหน่วยงานที่เกี่ยวข้องที่ได้รับการจัดสรรงบประมาณ พ.ศ. 2567 งบกลางฯ ให้ยึดหลักความคุ้มค่าและผลประโยชน์ที่คาดว่าจะได้รับจากการใช้จ่ายงบประมาณอย่างรอบคอบ พร้อมทั้งมอบหมาย สศช. ประสานหน่วยงานที่เกี่ยวข้องไปพิจารณาโครงการ ที่เป็นข้อเสนอของภาคเอกชน หรือ กรอ.กลุ่มจังหวัดในส่วนที่เหลือ 84 โครงการ เพื่อบรรจุไว้ในแผนปฏิบัติราชการของหน่วยงานต่อไป

ที่มา : https://www.thaigov.go.th/news/contents/details/85237