รัฐบาลไทย-ข่าวทำเนียบรัฐบาล-นายกฯ ติดตามโครงการ ผลิตน้ำประปาขนาดใหญ่อำเภอโนนสูง สั่งการให้ส่งเสริมใช้โซล่าร์เซลล์ ลดค่าไฟฟ้า หวังให้โครงการฯ ส่งน้ำไปให้ ปชช. ในพื้นที่ใช้อย่างทั่วถึง


วันจันทร์ที่ 1 กรกฎาคม 2567
01/07/2567
พิมพ์
นายกฯ ติดตามโครงการ ผลิตน้ำประปาขนาดใหญ่อำเภอโนนสูง สั่งการให้ส่งเสริมใช้โซล่าร์เซลล์ ลดค่าไฟฟ้า หวังให้โครงการฯ ส่งน้ำไปให้ ปชช. ในพื้นที่ใช้อย่างทั่วถึง
นายกฯ ติดตามโครงการผลิตน้ำประปาขนาดใหญ่อำเภอโนนสูง สั่งการให้ส่งเสริมใช้โซล่าร์เซลล์ ลดค่าไฟฟ้า หวังให้โครงการฯ ส่งน้ำไปให้ ปชช. ในพื้นที่ใช้อย่างทั่วถึง
วันนี้ (1 กรกฎาคม 2567) เวลา 13.45 น. นายเศรษฐา ทวีสิน นายกรัฐมนตรี พร้อมคณะ ตรวจติดตามโครงการระบบผลิตน้ำประปาขนาดใหญ่อำเภอโนนสูง ตำบลขามเฒ่า อำเภอโนนสูง จังหวัดนครราชสีมา โดยมีนายจิรเดช พงษ์ประสิทธิ์ นายอำเภอโนนสูง นายวีรยุทธ รายพิมาย นายกองค์การบริหารส่วนตำบลขามเฒ่า และประชาชนให้การต้อนรับ
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายกรัฐมนตรี เยี่ยมชมโครงการระบบผลิตน้ำประปาขนาดใหญ่อำเภอโนนสูง และรับฟังการบรรยายสรุปฯ จากนายอำเภอโนนสูง ว่า อำเภอโนนสูงเป็นพื้นที่ที่อยู่บนเนินสูงกว่าระดับน้ำหรือที่ชาวบ้านเรียกกันว่า “โคก” การทำการเกษตรและน้ำเพื่อการอุปโภคบริโภคต้องอาศัยเฉพาะน้ำผิวดินเท่านั้น ที่ผ่านมาต้องประสบปัญหาภัยแล้งแทบจะทุกปี หรือที่เรียกกันว่า “แล้งซ้ำซาก” เมื่อเข้าฤดูฝนมักจะมีฝนทิ้งช่วง ในพื้นที่มีแหล่งกักเก็บน้ำขนาดใหญ่จำนวนน้อย ลำห้วยมีขนาดเล็ก การเชื่อมลำน้ำเข้าแหล่งกักเก็บมีความตื้นเขินไม่ต่อเนื่องระหว่างพื้นที่ตำบลที่เชื่อมต่อกัน ทำให้มีน้ำเข้าแหล่งกักเก็บในปริมาณไม่มากเพียงพอเก็บกักน้ำไว้ใช้ตลอดฤดูแล้ง จึงเป็นสาเหตุหนึ่งที่ชุมชนต้องประสบปัญหาขาดแคลนน้ำ ประกอบกับน้ำใต้ดินจากการขุดเจาะบ่อบาดาลคุณภาพน้ำไม่สามารถใช้ในการบริโภคได้ เนื่องจากน้ำกร่อยจนถึงเค็ม มีปริมาณซัลเฟตคลอไรด์ และปริมาณสารทั้งหมดที่ละลายได้เกินเกณฑ์มาตรฐานน้ำบาดาล จึงไม่เหมาะที่จะใช้บริโภค
นายอำเภอฯ กล่าวต่อว่า ทางองค์การบริหารส่วนตำบลขามเฒ่า ได้ของบประมาณโครงการเพิ่มประสิทธิภาพการบริหารจัดการน้ำเพื่อรองรับสถานการณ์ภัยแล้งและฝนทิ้งช่วง ปี 2565 โดยได้จัดทำแบบเสนอโครงการระบบผลิตน้ำประปา (Water Treatment System) POG ขนาด L เป็นระบบน้ำประปาแบบป๊อปแท้งค์ขนาดใหญ่ ไซส์ L รองรับ 121 - 300 ครัวเรือน กำลังการผลิต 10 ลูกบาศก์เมตร/ชั่วโมง ทำให้ประชาชนบ้านไพ จำนวน 213 ครัวเรือน มีน้ำประปาที่มีคุณภาพใช้ในการอุปโภคบริโภคได้อย่างเพียงพอ
นายกฯ กล่าวแสดงความยินดี ที่ได้มาพบปะเยี่ยมเยียนประชาชนอำเภอโนนสูง ซึ่งที่ผ่านมาได้รับทราบถึงปัญหาความเดือดร้อนของประชาชน และได้มีการพูดคุยถึงปัญหาความเดือดร้อนกับ สส. ในพื้นที่อย่างต่อเนื่อง โดยเฉพาะปัญหาเรื่องของน้ำประปา น้ำกินน้ำใช้ ตนเองอยู่กรุงเทพฯ ไม่เคยลำบาก มีน้ำกินน้ำใช้ตลอด แต่ว่าพี่น้องประชาชนในพื้นที่มีปัญหา รู้สึกดีใจกับพี่น้องประชาชน ที่มี สส. ในพื้นที่คอยดูแลแก้ไขปัญหาอย่างใกล้ชิด ทั้งนี้ ตนเองได้สั่งการเรื่องของค่าไฟ ให้ส่งเสริมสนับสนุนใช้โซลาร์เซลล์ เพื่อลดค่าไฟฟ้า โดยหวังให้โครงการดังกล่าวเป็นจุดเริ่มต้นกระจายน้ำประปาไปยังหมู่บ้านต่าง ๆ ให้ประชาชนมีน้ำไว้ใช้อุปโภคบริโภคอย่างพอเพียง
นายกฯ กล่าวต่อว่า นอกจากปัญหาเรื่องน้ำ อีกปัญหาที่ตนเองอยากนำเสนอเป็นพิเศษคือเรื่องยาเสพติด ซึ่งทุกจังหวัดประสบปัญหา โดยรัฐบาลให้ความสำคัญเกี่ยวกับปัญหายาเสพติด ไม่ว่าจะเป็นการกวาดล้าง การยึดทรัพย์ รวมถึงการบำบัดผู้ติดยาเสพติด ซึ่งเมื่อบำบัดแล้ว ต้องให้แน่ใจว่าผู้ป่วยจะไม่กลับไปเสพยาอีก ทั้งนี้ ทุกคนต้องช่วยกัน ไม่ว่าจะเป็นสถาบันครอบครัว ชุมชนที่แข็งแกร่ง การดูแลซึ่งกันและกันถือเป็นเรื่องที่สำคัญ รวมถึงพระภิกษุสงฆ์ อสม. ผู้ใหญ่บ้าน และกำนันขอให้ใส่ใจเป็นพิเศษต่อปัญหาเรื่องยาเสพติด
“รัฐบาลกำลังกวาดล้างครั้งใหญ่ทั่วประเทศ โดยการนำร่องที่จังหวัดร้อยเอ็ดภายในสิ้นเดือนกันยายนนี้ จังหวัดร้อยเอ็ดจะเป็นจังหวัดสีขาว ปราศจากยาเสพติด รัฐบาลจะนำโครงการจังหวัดร้อยเอ็ดไปขยายผลในทุกพื้นที่ หวังว่าพี่น้องจะให้การสนับสนุน ดูแลผู้บำบัดยาเสพติด ให้กลับคืนสู่สังคม สามารถทำมาหากิน ประกอบอาชีพได้ต่อไป” นายกฯ ย้ำ
จากนั้น นายกฯ ได้พูดคุยพบประประชาชนในพื้นที่ ก่อนจะเดินทางต่อไปยังวัดธรรมจักรเสมาราม (วัดพระนอนคลองขวาง) ตำบลเสมา อำเภอสูงเนิน จังหวัดนครราชสีมา เพื่อตรวจติดตามการดำเนินงานโครงการปรับปรุงภูมิทัศน์และอาคารประดิษฐานพระนอนเมืองเสมา โบราณสถานเมืองเสมา

ที่มา : https://www.thaigov.go.th/news/contents/details/85231