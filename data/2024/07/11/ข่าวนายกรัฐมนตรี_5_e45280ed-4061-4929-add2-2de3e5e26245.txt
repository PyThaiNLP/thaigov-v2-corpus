รัฐบาลไทย-ข่าวทำเนียบรัฐบาล-​นายกฯ ย้ำเรื่องการถือครองอสังหาฯ 99 ปี กำลังศึกษาความเหมาะสม ตั้งใจทำอย่างซื่อสัตย์สุจริต ปราศจากผลประโยชน์ทับซ้อน ยืนยันจะวิ่งสู้เพื่ออนาคต สู้เพื่อปัจจุบันที่ดีกว่า 


วันพฤหัสบดีที่ 11 กรกฎาคม 2567
11/07/2567
พิมพ์
​นายกฯ ย้ำเรื่องการถือครองอสังหาฯ 99 ปี กำลังศึกษาความเหมาะสม ตั้งใจทำอย่างซื่อสัตย์สุจริต ปราศจากผลประโยชน์ทับซ้อน ยืนยันจะวิ่งสู้เพื่ออนาคต สู้เพื่อปัจจุบันที่ดีกว่า
​นายกฯ ย้ำเรื่องการถือครองอสังหาฯ 99 ปี กำลังศึกษาความเหมาะสม ตั้งใจทำอย่างซื่อสัตย์สุจริต ปราศจากผลประโยชน์ทับซ้อน ยืนยันจะวิ่งสู้เพื่ออนาคต สู้เพื่อปัจจุบันที่ดีกว่า สู้กับแรงค้านที่ไร้อนาคต
วันนี้ (11 กรกฎาคม 2567) เวลา 11.49 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ ในการประชุมสภาผู้แทนราษฎร ชุดที่ 26 ปีที่ 2 ครั้งที่ 4 (สมัยสามัญประจำปีครั้งที่หนึ่ง) นายเศรษฐา ทวีสิน นายกรัฐมนตรี ตอบกระทู้ถามสดด้วยวาจากรณี ต่างชาติถือครองอสังหาริมทรัพย์ โดยขยายเวลาการถือครองสิทธิ หรือ เช่า แบบทรัพย์อิงสิทธิเป็นเวลา 99 ปี ว่า เรื่องการกระตุ้นเศรษฐกิจ รัฐบาลได้มีการทำอย่างต่อเนื่อง บางอย่างไม่ต้องใช้งบประมาณก็ได้ อย่างเช่น ราคาพืชผล ใช้นโยบาย ใช้การที่เราทุ่มเทมุ่งมั่นในการใส่ใจ ดูแลเรื่องชายแดนไม่ให้มีสินค้าเกษตรเถื่อนเข้ามา ทำให้รายได้ของพี่น้องประชาชนสูงขึ้นมา ตรงส่วนนี้ไม่ใช่ว่าทุกอย่างต้องใช้งบประมาณ การใช้นโยบาย การใช้ความุ่งมั่น การใช้การประสานงานร่วมกันทั้งสมาชิกสภาผู้แทนราษฎร ฝ่ายความมั่นคง กระทรวงการคลัง กรมศุลกากร ฝ่ายทหาร กอ.รมน. มีส่วนทำให้รายได้ของพี่น้องประชาชนสูงขึ้น
ส่วนเรื่องของการถือครองที่ดินของต่างชาติ 99 ปี อย่างที่ได้แจ้งว่าให้มีการเสนอให้มีการศึกษาเรื่องนี้เกิดขึ้น เพราะเป็นการลิงก์กันหลาย ๆ อย่าง ไม่ว่าจะเป็นเรื่องของการลงทุนโดยตรงจากต่างประเทศ (Foreign Direct Investment: FDI) ที่เข้ามา ก็เป็นการเรียกร้องจากฝ่ายต่างประเทศ อยากจะให้มีการพิจารณา เรื่องของการเพิ่มระยะเวลาจาก 30 ปี เป็น 99 ปี เรียนว่าไม่ใช่เป็นการขายชาติ เป็นการให้การศึกษาว่าจริง ๆ แล้วเหมาะสมหรือไม่ในการที่จะให้ทำ เพราะฉะนั้นตรงส่วนนี้ขอฝากให้ดูกันว่าถ้าหากทำขึ้นมาแล้วจะส่งผลระยะยาวต่อโครงสร้างเศรษฐกิจไทย ก่อให้เกิดการลงทุนระหว่างประเทศสูงหรือไม่ ขอยืนยันว่าจะต้องมีการศึกษาแล้วตั้งใจทำให้อย่างซื่อสัตย์สุจริต ปราศจากเรื่องผลประโยชน์ทับซ้อนทุก ๆ ประการ ไม่ได้มีการกดดันใครทั้งสิ้น ยืนยันว่ารัฐบาลนี้ ภายใต้การนำของตนนั้น เราจะวิ่งสู้เพื่ออนาคต และพรรคร่วมทุก ๆ พรรคที่อยู่ในรัฐบาลเราก็จะช่วยกัน วิ่งสู้ต่อไปเพื่อปัจจุบันที่ดีกว่า ต้องสู้กับแรงค้านที่ไร้อนาคต

ที่มา : https://www.thaigov.go.th/news/contents/details/85709