รัฐบาลไทย-ข่าวทำเนียบรัฐบาล-รมช.มท.เกรียง กัลป์ตินันท์ ตรวจเยี่ยมการดำเนินงานศูนย์บริหารจัดการคุณภาพน้ำ อบต.ลำโพ จ.นนทบุรี


วันพฤหัสบดีที่ 11 กรกฎาคม 2567
11/07/2567
พิมพ์
รมช.มท.เกรียง กัลป์ตินันท์ ตรวจเยี่ยมการดำเนินงานศูนย์บริหารจัดการคุณภาพน้ำ อบต.ลำโพ จ.นนทบุรี
รมช.มท.เกรียง กัลป์ตินันท์ ตรวจเยี่ยมการดำเนินงานศูนย์บริหารจัดการคุณภาพน้ำ อบต.ลำโพ จ.นนทบุรี
เมื่อวันพุธที่ 10 กรกฎาคม 2567 เวลา 10.00 น. นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย ได้เข้าตรวจเยี่ยมการดำเนินงานศูนย์บริหารจัดการคุณภาพน้ำองค์การบริหารส่วนตำบลลำโพ อำเภอบางบัวทอง จังหวัดนนทบุรี โดยมี นายสุธี ท้องแย้ม ผู้ว่าราชการจังหวัดนนทบุรี นายสุรศักดิ์ จาดบุญนาค นายกองค์การบริหารส่วนตำบลลำโพ นายชีระ วงศบูรณะ ผู้อำนวยการองค์การจัดการน้ำเสีย ผู้บริหารและเจ้าหน้าที่องค์การจัดการน้ำเสีย ให้การต้อนรับและนำเสนอข้อมูลการดำเนินงานของศูนย์บริหารจัดการคุณภาพน้ำองค์การบริหารส่วนตำบลลำโพ
รมช.มท. เปิดเผยว่า กระทรวงมหาดไทย มีนโยบายให้ความสำคัญกับการดูแลสิ่งแวดล้อมโดยเฉพาะในพื้นที่ชุมชน โดยศูนย์บริหารจัดการคุณภาพน้ำองค์การบริหารส่วนตำบลลำโพ ถือว่าเป็นโครงการนำร่องการดำเนินงานบริหารจัดการน้ำเสียของท้องถิ่นที่เรียกได้ว่าสมบูรณ์แบบและครบวงจร ซึ่งศูนย์บริหารจัดการคุณภาพน้ำองค์การบริหารส่วนตำบลลำโพแห่งนี้ จะเป็นแหล่งการเรียนรู้สำหรับประชาชน เยาวชนในพื้นที่ เป็นต้นแบบของการพัฒนาระบบบำบัดน้ำเสียให้กับพื้นที่ชุมชนอื่น ๆ โดยประชาชนได้มีส่วนร่วมช่วยกันรักษาสิ่งแวดล้อม อีกทั้งยังสามารถใช้ประโยชน์จากพื้นที่ด้านบนได้หลายรูปแบบตามที่เหมาะสมกับพื้นที่
ทั้งนี้ ศูนย์บริหารจัดการคุณภาพน้ำองค์การบริหารส่วนตำบลลำโพ ตั้งอยู่ที่องค์การบริหารส่วนตำบลลำโพ อำเภอบางบัวทอง จังหวัดนนทบุรี ออกแบบก่อสร้าง โดยองค์การจัดการน้ำเสีย กระทรวงมหาดไทย ตามข้อตกลงร่วมในการจัดให้มีระบบบำบัดน้ำเสียรวม ระหว่างองค์การจัดการน้ำเสีย กับองค์การบริหารส่วนตำบลลำโพ จังหวัดนนทบุรี เมื่อวันที่ 8 มกราคม 2563 เริ่มเดินระบบและบริหารจัดการตั้งแต่เดือนมกราคม 2565 เป็นต้นมา มีลักษณะเป็นโครงสร้างคอนกรีตเสริมเหล็กแบบก่อสร้างใต้ดิน โดยติดตั้งเครื่องจักร อุปกรณ์เพื่อทำการบำบัดน้ำเสีย ที่มีความสามารถในการบำบัดน้ำเสีย 1,500 ลูกบาศก์เมตรต่อวัน และใช้พื้นที่ส่วนใต้ดินเป็นที่จัดแสดงพันธุ์ปลาน้ำจืดในรูปแบบพิพิธภัณฑ์สัตว์น้ำ (Aquarium) รวมทั้งสามารถมองเห็นกระบวนการบำบัดน้ำเสียผ่านผนังอะคริลิคแบบใส เพื่อเป็นแหล่งการเรียนรู้สำหรับประชาชน และเยาวชนในพื้นที่และบริเวณใกล้เคียง จึงเป็นการพัฒนารูปแบบระบบบำบัดน้ำเสียให้อยู่ร่วมกับประชาชนได้เป็นอย่างดี และเป็นมิตรกับสิ่งแวดล้อม

ที่มา : https://www.thaigov.go.th/news/contents/details/85704