รัฐบาลไทย-ข่าวทำเนียบรัฐบาล-“วราวุธ” รมว.พม. ชื่นชม เดอะมอลล์ กรุ๊ป ร่วมรัฐบาล สนับสนุน โครงการเฉลิมพระเกียรติฯ 72 พรรษา


วันพฤหัสบดีที่ 11 กรกฎาคม 2567
“วราวุธ” รมว.พม. ชื่นชม เดอะมอลล์ กรุ๊ป ร่วมรัฐบาล สนับสนุน โครงการเฉลิมพระเกียรติฯ 72 พรรษา
“วราวุธ” รมว.พม. ชื่นชม เดอะมอลล์ กรุ๊ป ร่วมรัฐบาล สนับสนุน โครงการเฉลิมพระเกียรติฯ 72 พรรษา
วันที่ 11 กรกฎาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดโครงการ เดอะมอลล์ กรุ๊ป “เฉลิมพระเกียรติ 72 พรรษา ปวงประชาน้อมสดุดีองค์ราชัน” โดยมี คุณกฤษณา อัมพุช รองประธานกรรมการ บริษัท เดอะมอลล์ กรุ๊ป จำกัด กล่าวรายงาน พร้อมด้วย นายกันตพงศ์ รังษีสว่าง อธิบดีกรมส่งเสริมและพัฒนาคุณภาพชีวิตคนพิการ  ผู้บริหารจากหน่วยงานภาครัฐ คณะผู้บริหารและพนักงานบริษัท เดอะมอลล์ กรุ๊ป จำกัด และบริษัทในเครือ เข้าร่วมงาน ณ ควอเทียร์ พาร์ค ศูนย์การค้าเอ็มควอเทียร์ กทม.
นายวราวุธ กล่าวว่า ตนขอชื่นชมบริษัทเดอะมอลล์ กรุ๊ป และบริษัทในเครือ ที่ได้ร่วมกันจัดโครงการ เดอะมอลล์ กรุ๊ป “เฉลิมพระเกียรติ 72 พรรษา ปวงประชาน้อมสดุดีองค์ราชัน” เพื่อน้อมรำลึกในพระมหากรุณาธิคุณ แสดงความจงรักภักดี และถวายราชสักการะ ธำรงไว้ซึ่งสถาบัน ชาติ ศาสนา พระมหากษัตริย์ ทั้งนี้ โครงการดังกล่าว ได้แสดงให้เห็นซึ่งเจตจำนงอย่างแน่วแน่ ในการร่วมสนับสนุนโครงการเฉลิมพระเกียรติฯ ในนามรัฐบาล จำนวน 3 โครงการ ได้แก่ 1) โครงการบริจาคโลหิต 10 ล้านซีซี 2) โครงการ 72 ล้านต้น พลิกฟื้นผืนป่า และ 3) โครงการจัดหากายอุปกรณ์เพื่อช่วยเหลือคนพิการ 72,000 ชุด
นายวราวุธ กล่าวเพิ่มเติมว่า ในนามของรัฐบาล ตนต้องขอขอบคุณ บริษัท เดอะมอลล์ กรุ๊ป จำกัด ที่ได้เห็นถึงความสำคัญของโครงการที่ยังประโยชน์ต่อทั้งด้านมนุษยชาติและด้านสิ่งแวดล้อม ทั้ง 3 โครงการ เพื่อถวายเป็นพระราชกุศล อีกทั้ง การมีส่วนร่วมในกิจกรรมเฉลิมพระเกียรติของรัฐบาลต่างๆ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา ตลอดจนการผนึกความร่วมมือกับกรุงเทพมหานคร และภาคีเครือข่ายภาคเอกชน ในการจัดการแสดง “ม่านน้ำเฉลิมพระเกียรติ 72 พรรษา ปวงประชาน้อมสดุดีองค์ราชัน” ณ อุทยานเบญจสิริ เพื่อให้ประชาชนได้มีโอกาสน้อมรำลึกในพระมหากรุณาธิคุณ และแสดงความจงรักภักดี นับเป็นแบบอย่างองค์กรที่น่าชื่นชมเป็นอย่างยิ่ง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว  #เดอะมอลล์กรุ๊ป #เฉลิมพระเกียรติ72พรรษาปวงประชาน้อมสดุดีองค์ราชัน

ที่มา : https://www.thaigov.go.th/news/contents/details/85696