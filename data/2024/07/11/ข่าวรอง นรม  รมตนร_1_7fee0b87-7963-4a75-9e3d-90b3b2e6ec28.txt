รัฐบาลไทย-ข่าวทำเนียบรัฐบาล-“จักรพงษ์” รมต.นร. ลงพื้นที่พระนครศรีอยุธยา ติดตามการวางแผนการบริหารจัดการน้ำ-แผนรับมือกับฤดูฝน


วันพฤหัสบดีที่ 11 กรกฎาคม 2567
11/07/2567
พิมพ์
“จักรพงษ์” รมต.นร. ลงพื้นที่พระนครศรีอยุธยา ติดตามการวางแผนการบริหารจัดการน้ำ-แผนรับมือกับฤดูฝน
“จักรพงษ์” รมต.นร. ลงพื้นที่พระนครศรีอยุธยา ติดตามการวางแผนการบริหารจัดการน้ำ-แผนรับมือกับฤดูฝน
เมื่อวันที่ 10 กรกฎาคม 2567 นายจักรพงษ์ แสงมณี รัฐมนตรีประจำสำนักนายกรัฐมนตรี ร่วมกับ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ลงพื้นที่จังหวัดพระนครศรีอยุธยา ซึ่งเป็นพื้นที่ที่น้ำท่วมซ้ำซากทุกปี เพื่อไปติดตามการวางแผนการบริหารจัดการน้ำ และแผนรับมือกับฤดูฝนที่กำลังมาถึงนี้ โดยให้ความสำคัญกับพื้นที่ 3 ส่วน ทั้งโบราณสถาน ซึ่งเป็นสถานที่ท่องเที่ยวและมรดกที่สำคัญ นิคมอุตสาหกรรมทั้ง 5 แห่ง รวมถึงโรงงานนอกเขตอุตสาหกรรม ซึ่งเป็นเขตเศรษฐกิจ และประชาชนที่อยู่ในพื้นที่
รัฐมนตรีประจำสำนักนายกรัฐมนตรีกล่าวว่า จุดแรก ได้ไปตรวจกำแพงป้องกันริมตลิ่งริมแม่น้ำเจ้าพระยา บริเวณวัดไชยวัฒนาราม ซึ่งเป็นโบราณสถาน และเป็นสถานที่ท่องเที่ยวที่สำคัญของพระนครศรีอยุธยา และจุดที่ 2 นิคมอุตสาหกรรมบางปะอิน ได้ประชุมรับฟังแผนเผชิญเหตุ และแผนรับมือสถานการณ์น้ำในพื้นที่ โดยทางนิคมอุตสาหกรรมฯ ได้มีการมีการสร้างเขื่อนป้องกันน้ำ ซึ่งสามารถรองรับน้ำได้สูงกว่าปริมาณน้ำในปี 54 และมีระบบระบายน้ำที่มีประสิทธิภาพ ซึ่งถือเป็นสิ่งที่ภาคเอกชนมั่นใจได้ว่าพื้นที่จะปลอดภัย และไม่ประสบกับปัญหาน้ำท่วม แต่ก็ยังมีอุปสรรคอยู่บางส่วนที่จะต้องเร่งรัดหาแนวทางแก้ไขที่เหมาะสม เช่น ประตูระบายน้ำ ความสูงต่ำของถนน
รัฐมนตรีประจำสำนักนายกรัฐมนตรีกล่าวอีกว่า นอกจากนั้น มาตรการรับมือฤดูฝนปีนี้ เราได้มีการจัดตั้งโครงการซักซ้อมแผนเผชิญเหตุ ตั้งศูนย์ส่วนหน้า และสร้างความเข้มแข็งเครือข่ายภาคประชาชน เพื่อประชาสัมพันธ์และแจ้งเตือนประชาชน เมื่อสถานการณ์น้ำมีความเสี่ยง ซึ่งเป็น 1 ในมาตรการรับมือฤดูฝน ปี 2567
“ในฤดูฝนปีนี้ รัฐบาลได้มีการเตรียมการล่วงหน้า โดยเริ่มดำเนินการตั้งแต่ช่วงก่อนที่ฤดูฝนจะมาถึง และยังดำเนินการอย่างต่อเนื่องจนถึงช่วงสิ้นฤดูฝน เราตั้งเป้าหมายไว้ว่าการดำเนินงานให้ฤดูฝนปีนี้จะต้องเป็นปีที่ส่งผลกระทบเชิงลบกับประชาชนน้อยที่สุด และลดความเสียหายที่จะเกิดขึ้นให้ได้มากที่สุด” นายจักรพงษ์ กล่าวย้ำ

ที่มา : https://www.thaigov.go.th/news/contents/details/85690