รัฐบาลไทย-ข่าวทำเนียบรัฐบาล-ผลการประชุมประสานภารกิจ 26/2567


วันพฤหัสบดีที่ 11 กรกฎาคม 2567
11/07/2567
พิมพ์
ผลการประชุมประสานภารกิจ 26/2567
พลตำรวจเอก เพิ่มพูน ชิดชอบ รัฐมนตรีว่ากระทรวงศึกษาธิการ (รมว.ศธ.) เปิดเผยภายหลังการประชุมประสานภารกิจกระทรวงศึกษาธิการ ครั้งที่ 26/2567 เมื่อวันพุธที่ 10 กรกฎาคม 2567 ณ ห้องประชุมราชวัลลภ และออนไลน์ผ่านระบบ Zoom meeting
รมว.ศธ. กล่าวว่า ที่ประชุมคณะรัฐมนตรีวานนี้ (9 กรกฎาคม 2567) ได้มีมติเห็นชอบให้ปรับเพิ่มเงินอุดหนุนค่าใช้จ่ายในการจัดการศึกษาขั้นพื้นฐาน รายการเงินอุดหนุนรายบุคคลในส่วนของเงินสมทบเป็นเงินเดือนครู ของ สช. เพื่อให้ครูโรงเรียนเอกชนได้รับเงินเดือนไม่ต่ำกว่าวุฒิฯ และให้สอดคล้องกับนโยบายรัฐบาลและมติคณะรัฐมนตรี เกี่ยวกับปรับอัตราเงินเดือนแรกบรรจุของข้าราชการ และเงินเดือนชดเชยผู้ได้รับผลกระทบ จำนวน 107,362 คน รวมทั้งเป็นการแบ่งเบาภาระค่าใช้จ่ายของผู้ปกครองและนักเรียน กลุ่มเป้าหมาย รวม 2,089,931 คน และเพื่อช่วยเหลือโรงเรียนเอกชนขนาดเล็ก (ในระยะ 3 ปีแรก) ในหลักเกณฑ์เดียวกับการช่วยเหลือโรงเรียนขนาดเล็กของ สพฐ. โดยแบ่งออกเป็น 2 ส่วน
1. โรงเรียนเอกชน ประเภทสามัญศึกษา และอาชีวศึกษา (ระดับ ปวช.)
- ระยะที่ 1 (ปี 2567) ปรับฐานเงินเดือนครูที่ใช้ในการคำนวณเงินอุดหนุนรายบุคคล จาก 15,050 บาท เป็น 16,500 บาท (เพิ่ม 1,450 บาท) (เงินอุดหนุนต่อคนต่อปี แบ่งเป็น ระดับก่อนประถมฯ-ประถมฯ 696 บาท ระดับมัธยมฯ ตอนต้น-ตอนปลาย และ ปวช. อัตรา 870 บาท)
- ระยะที่ 2 (ปี 2568) ปรับฐานเงินเดือนครูที่ใช้ในการคำนวณเงินอุดหนุนรายบุคคล จาก 16,500 บาท เป็น 18,150 บาท (เพิ่ม 1,650 บาท) (เงินอุดหนุนต่อคนต่อปี แบ่งเป็น ระดับก่อนประถมฯ-ประถมฯ 792 บาท ระดับมัธยมฯ ตอนต้น-ตอนปลาย และ ปวช. 990 บาท)
2. โรงเรียนเอกชนขนาดเล็กที่มีนักเรียน ไม่เกิน 200 คน (ปี 2567 – 2570)
- ระยะที่ 1 (พ.ค. 2567 – เม.ย. 2568) อุดหนุนเพิ่มต่อคนต่อปี แบ่งเป็น ระดับก่อนประถมฯ-ประถมฯ 391.50 บาท ระดับมัธยมฯ/ปวช. 217.50 บาท
- ระยะที่ 2 (พ.ค. 2568 เป็นต้นไป) อุดหนุนเพิ่มต่อคนต่อปี แบ่งเป็น ระดับก่อนประถมฯ-ประถมฯ 445.50 บาท ระดับมัธยมฯ/ปวช. 247.50 บาท
รมว.ศธ. กล่าวว่า ในเรื่องของโรงเรียนขนาดเล็ก ได้มอบให้มีการหารือร่วมกันของ สพฐ. และ สช. เพื่อปรับเกณฑ์นักเรียนในการแบ่งขนาดของโรงเรียนให้ตรงกัน นอกจากนี้ สพฐ. และ สสวท. ยังได้รายงานปัญหาอุปสรรคการขับเคลื่อนการยกระดับการทดสอบ PISA ซึ่งสอบผ่านคอมพิวเตอร์ ทั้งในส่วนของปัญหาระบบไฟฟ้าในโรงเรียน ทำให้การใช้คอมพิวเตอร์เกิดความยากลำบาก ไม่สะดวกราบรื่น และการที่เด็กนักเรียนไม่คุ้นชินกับการใช้แป้นพิมพ์ ทำให้ตอบคำถามไม่ถนัด
“ได้มอบหมายให้เลขาธิการ กพฐ. สำรวจความพร้อมของระบบไฟฟ้าของสถานศึกษาในภาพรวมทั้งประเทศ เพื่อซ่อมแซมให้สามารถใช้งานได้ หากสถานศึกษาใดแก้ไขเองไม่ได้ ให้ประสานหน่วยงานข้างเคียงโรงเรียนที่มีศักยภาพ ให้เข้ามาช่วยซ่อมแซมหรือดูแล เช่น สถานศึกษาอาชีวศึกษา การไฟฟ้า เป็นต้น พร้อมกับมอบ สสวท. หาแนวทางแก้ไขเกี่ยวกับการสร้างความคุ้นชินในการใช้แป้นพิมพ์คอมพิวเตอร์แก่เด็กนักเรียน รวมทั้งหากิจกรรมหรือสื่อช่วยเสริมทักษะแก่เด็ก โดยเฉพาะเด็กปฐมวัย เน้นความคิดสร้างสรรค์ การคิดวิเคราะห์
ส่วนการติดตามการเบิกจ่ายงบประมาณและแผนการดําเนินงานงบลงทุนฯ มีผลเป็นที่น่าพึงพอใจ และได้มีการตั้งคณะทำงานเพื่อหาแนวทางลดค่าใช้จ่ายงบสาธารณูปโภคของกระทรวงศึกษาธิการ โดยมอบผู้ช่วยรัฐมนตรีประจำกระทรวงศึกษาธิการ เป็นประธาน” รมว.ศธ.กล่าว
#เรียนดีมีความสุข #เงินเดือน #ครู #สช #ศธ #สร

ที่มา : https://www.thaigov.go.th/news/contents/details/85692