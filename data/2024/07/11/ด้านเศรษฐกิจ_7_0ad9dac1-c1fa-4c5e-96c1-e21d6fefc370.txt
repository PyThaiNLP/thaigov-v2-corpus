รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ในฐานะหัวหน้าคณะผู้แทนไทย เข้าร่วม     การประชุมความร่วมมือด้านการขนส่งระหว่างอาเซียน - สาธารณัฐเกาหลี ครั้งที่ 14


วันพฤหัสบดีที่ 11 กรกฎาคม 2567
นายสรพงศ์ ไพฑูรย์พงษ์ รองปลัดกระทรวงคมนาคม ในฐานะหัวหน้าคณะผู้แทนไทย เข้าร่วม     การประชุมความร่วมมือด้านการขนส่งระหว่างอาเซียน - สาธารณัฐเกาหลี ครั้งที่ 14
...
นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง ในฐานะหัวหน้าคณะผู้แทนไทยเข้าร่วมการประชุมความร่วมมือด้านการขนส่งระหว่างอาเซียน - สาธารณรัฐเกาหลี ครั้งที่ 14 ระหว่างวันที่ 9 - 10 กรกฎาคม 2567 ณ กรุงโซล สาธารณรัฐเกาหลี โดยมีผู้แทนสำนักงานนโยบายและแผนการขนส่งและจราจร กรมการขนส่งทางบก และสำนักงานปลัดกระทรวงคมนาคม เข้าร่วมการประชุมฯ
การประชุมครั้งนี้จัดขึ้นภายใต้หัวข้อ “Digitalizing Public Transport and Delivery Service” (การปรับใช้ระบบดิจิทัลในการขนส่งสาธารณะและบริการนำส่งสินค้า) โดยมี Ms. Kong Gyeonghwa, Director of International Cooperation and Trade Division กระทรวงที่ดิน โครงสร้างพื้นฐาน และการขนส่งของสาธารณรัฐเกาหลี และ Mr. Jana Santhiran Muniayan ปลัดกระทรวงคมนาคมของมาเลเซีย ทำหน้าที่ประธานการประชุมร่วม โดยที่ประชุมได้แลกเปลี่ยนองค์ความรู้ด้านนโยบายและแนวปฏิบัติเกี่ยวกับการนำระบบดิจิทัลมาประยุกต์ใช้เพื่ออำนวยความสะดวกให้แก่ประชาชนผู้ใช้บริการขนส่งสาธารณะและบริการนำส่งสินค้าเพื่อส่งเสริมการเดินทางและขนส่งอัจฉริยะอย่างยั่งยืน ซึ่งสาธารณรัฐเกาหลีถือเป็นประเทศที่มีความก้าวหน้าในด้านนวัตกรรมและเทคโนโลยีเป็นอย่างยิ่ง รวมทั้งรับทราบการพัฒนาระบบดิจิทัลในภาคการขนส่งของประเทศสมาชิกอาเซียนในแง่มุมต่าง ๆ โดยประเทศไทยได้นำเสนอความคืบหน้าของการนำระบบดิจิทัลมาใช้ในการขนส่งสาธารณะ และบริการนำส่งสินค้า อาทิ การพัฒนาแอปพลิเคชันเพื่อใช้วางแผนการเดินทาง การติดตามระบบ GPS การใช้เทคโนโลยีเพื่อประเมินพฤติกรรมของผู้ขับรถโดยสารสาธารณะ และ Mobility as a Service (MaaS) รวมถึงความท้าทายของประเทศไทยในการพัฒนาไปสู่สังคมที่ขับเคลื่อนด้วยการขนส่งอัจฉริยะ นอกจากนี้ ที่ประชุมได้ติดตามความคืบหน้าการดำเนินการตามแผนงานความร่วมมือด้านการขนส่งระหว่างอาเซียน - สาธารณรัฐเกาหลี ปี 2564 - 2568 ครอบคลุม 4 สาขาหลัก ได้แก่ การพัฒนาขีดความสามารถของบุคลากร การให้คำปรึกษาด้านการพัฒนา การศึกษาความเป็นไปได้ของโครงการโครงสร้างพื้นฐาน และด้านเทคโนโลยีและการจัดการ
ในโอกาสนี้คณะผู้แทนไทยและผู้เข้าร่วมการประชุมได้เยี่ยมชมโครงการพัฒนารถไฟความเร็วสูง Great Train Express (GTX) ซึ่งมีเป้าหมายเพื่อลดปัญหาการจราจรติดขัดและลดระยะเวลาเดินทางระหว่างกรุงโซล
และปริมณฑลประมาณ 30 นาที โครงการดังกล่าวประกอบด้วย 3 เส้นทาง คือ เส้นทาง A B และ C โดยในเส้นทาง A ได้เปิดให้บริการระยะที่ 1 เมื่อวันที่ 30 พฤษภาคม 2567 ในช่วงสถานี Suseo ทางตอนใต้ของกรุงโซลไปยังสถานีในเมือง Dongtan จังหวัด Gyeonggi และมีแผนเปิดให้บริการระยะที่ 2 ในช่วงสถานี Unjeong ไปยังกรุงโซล ในช่วงครึ่งปีหลังของปี 2567 ทั้งนี้ คาดว่าจะเปิดให้บริการแบบครบทุกเส้นทางตามแผนเส้นทาง A อย่างเป็นทางการได้ภายในปี 2571 สำหรับโครงการเส้นทาง B และ C มีกำหนดเปิดให้บริการในปี 2573 นอกจากนี้ คณะผู้เข้าร่วมทัศนศึกษาได้นั่งรถไฟในเส้นทาง A เส้นทางสถานี Suseo - สถานี Dongtan และเยี่ยมชมศูนย์ควบคุมการเดินรถไฟ
ณ สถานี Dongtan อีกด้วย

ที่มา : https://www.thaigov.go.th/news/contents/details/85689