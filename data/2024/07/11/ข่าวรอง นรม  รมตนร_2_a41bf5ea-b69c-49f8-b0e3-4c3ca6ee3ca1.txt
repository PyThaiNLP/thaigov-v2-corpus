รัฐบาลไทย-ข่าวทำเนียบรัฐบาล-“เศรษฐา-อิ๊งค์” ร่วมยินดี 36 ปี NBT “จิราพร” ปักหมุดอัพเกรดสื่อโทรทัศน์ให้พร้อมรับโลกยุคดิจิทัล-หนุนซอฟต์พาวเวอร์ไทย-เป็นเสียงของประชาชน


วันพฤหัสบดีที่ 11 กรกฎาคม 2567
11/07/2567
พิมพ์
“เศรษฐา-อิ๊งค์” ร่วมยินดี 36 ปี NBT “จิราพร” ปักหมุดอัพเกรดสื่อโทรทัศน์ให้พร้อมรับโลกยุคดิจิทัล-หนุนซอฟต์พาวเวอร์ไทย-เป็นเสียงของประชาชน
“เศรษฐา-อิ๊งค์” ร่วมยินดี 36 ปี NBT “จิราพร” ปักหมุดอัพเกรดสื่อโทรทัศน์ให้พร้อมรับโลกยุคดิจิทัล-หนุนซอฟต์พาวเวอร์ไทย-เป็นเสียงของประชาชน
วันที่ 11 กรกฎาคม 2567 สถานีวิทยุโทรทัศน์แห่งประเทศไทย (National Broadcasting Services of Thailand หรือ NBT) ได้จัดงาน “ก้าวสู่ปีที่ 36 NBT NEW ERA” เนื่องในโอกาสวันคล้ายวันสถาปนาครบรอบ 36 ปี ณ อาคารศูนย์ปฏิบัติการแพร่ภาพออกอากาศ การกระจายเสียงวิทยุและการให้บริการข้อมูลข่าวสารภาครัฐ ถนนวิภาวดีรังสิต กรุงเทพฯ โดยได้รับเกียรติจาก นายเศรษฐา ทวีสิน นายกรัฐมนตรี ร่วมกล่าวแสดงความยินดี นางสาวแพทองธาร ชินวัตร ประธานกรรมการพัฒนาซอฟต์พาวเวอร์แห่งชาติ ร่วมกล่าวปาฐกถาพิเศษ และนางสาวจิราพร สินธุไพร รัฐมนตรีประจำสำนักนายกรัฐมนตรี เป็นผู้แถลงวิสัยทัศน์ว่าด้วยเรื่อง “ผนึกกำลังสื่อโทรทัศน์กับสื่อใหม่ให้ก้าวสู่ยุคสังคมดิจิทัล” โดยมีคณะรัฐมนตรี และผู้แทนจากทั้งหน่วยงานภาครัฐและเอกชน เข้าร่วมเป็นจำนวนมาก
นายเศรษฐา ทวีสิน นายกรัฐมนตรี กล่าวในตอนหนึ่งว่า  การได้มายืนอยู่ที่สถานี NBT ที่กำลังปรับตัวไปสู่ยุคใหม่ ทำให้รู้สึกอุ่นใจว่า NBT จะเป็นหนึ่งในช่องทางนำเสนอข่าวสารที่ซื่อตรง เชื่อถือได้ และเป็นที่พึ่งของประชาชน และขอให้ NBT ในฐานะสื่อของภาครัฐ ช่วยสื่อสารนโยบายต่าง ๆ ของ รัฐบาลอย่างถูกต้อง ชัดเจนผ่านการวิเคราะห์ที่รอบด้าน เพื่อนำเสนอเนื้อหาที่เป็นประโยชน์ต่อประชาชนให้มากที่สุด
ขณะที่ นางสาวแพทองธาร ชินวัตร ประธานกรรมการพัฒนาซอฟต์พาวเวอร์แห่งชาติ ระบุในตอนหนึ่งของปาฐกถาว่า สื่อของรัฐบาล คือตัวแทนของประเทศไทย เป็นเครื่องมือสะท้อนภาพว่าประเทศของเราจะเดินไปยังทิศทางไหนในสายตาโลก NBT จะต้องเป็นสถานีโทรทัศน์ที่ส่งเสริมซอฟต์พาวเวอร์ตามมาตรฐานสื่อที่รัฐบาลในประเทศต่าง ๆ เคยทำสำเร็จมาแล้ว และทำหน้าที่เป็นเวทีสำคัญในการผลักดัน 11 อุตสาหกรรมและปลุกศักยภาพคนไทยให้พัฒนาไปได้ไกลถึงระดับนานาชาติ
ด้านนางสาวจิราพร สินธุไพร  รัฐมนตรีประจำสำนักนายกรัฐมนตรี ได้แสดงวิสัยทัศน์ในหัวข้อ “ ผนึกกำลังสื่อโทรทัศน์กับสื่อใหม่ให้ก้าวสู่ยุคสังคมดิจิทัล” โดยระบุว่า NBT ต้องเป็นมากกว่าสถานีโทรทัศน์ โดยเฉพาะในยุคที่การเปิดรับข้อมูลข่าวสารของประชาชนนั้นเปลี่ยนไป พร้อมยืนยันในหลักการที่ว่า สื่อของรัฐ จะต้องเป็นที่พึ่งของประชาชนในแง่ของข้อมูลข่าวสาร ทั้งในภาวะปกติ และในภาวะวิกฤติ ต้องเป็นสื่อสาธารณะที่ไม่มุ่งเน้นเพียงการหารายได้ในเชิงพาณิชย์ แต่ต้องให้ความสำคัญกับการนำเสนอข้อมูลข่าวสารที่ถูกต้องครบถ้วน เชื่อถือได้ และเป็นประโยชน์กับประชาชนทุกกลุ่ม
“กำไรของช่อง NBT ไม่ใช่เม็ดเงิน แต่กำไรของเรา คือ การเป็นเสียงของประชาชน สร้างทรัพยากรมนุษย์ที่มีคุณภาพ การสร้างสังคมที่มีภูมิความรู้ ประชาชนไม่ตกเป็นเหยื่อของข้อมูลข่าวสารลวง และในฐานะสื่อของชาติ เราต้องมีส่วนในการสร้างภาพลักษณ์ที่ดีให้กับประเทศ” นางสาวจิราพรกล่าวในส่วนหนึ่งของวิสัยทัศน์
นางสาวจิราพร กล่าวย้ำอีกว่า  NBT ได้เตรียมปรับผังรายการใหม่ ตลอดจนสร้างสรรค์รายการที่มีเนื้อหาให้น่าสนใจและ “คนหน้าจอ” ที่หลากหลายมากขึ้น เพื่อปรับตัวให้สอดรับกับแพลตฟอร์มออนไลน์และความต้องการของผู้ชม ตามวิสัยทัศน์ที่ต้องการให้สถานีทำหน้าที่เป็น “สื่อสาธารณะ เชื่อมชุมชน เปิดโอกาสเพื่อปวงชน” โดยขอเชิญประชาชนรับชมเนื้อหาสาระดี ๆ จาก  NBT โฉมใหม่บนทุกแพลตฟอร์ม ทั้งช่องทางออนแอร์ NBT2HD, ช่องทางออนไลน์ NBT CONNECT, และ OTT พร้อมกันทั่วประเทศ

ที่มา : https://www.thaigov.go.th/news/contents/details/85712