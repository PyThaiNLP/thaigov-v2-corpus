รัฐบาลไทย-ข่าวทำเนียบรัฐบาล-นายกฯ เผยรัฐบาลให้ความสำคัญกับ 3 จังหวัดชายแดนใต้ ดูแลเรื่องแหล่งเงินทุน ยกระดับอาหารฮาลาล เพื่อยกระดับรายได้ของพี่น้อง 3 จังหวัดชายแดนใต้


วันพฤหัสบดีที่ 11 กรกฎาคม 2567
11/07/2567
พิมพ์
นายกฯ เผยรัฐบาลให้ความสำคัญกับ 3 จังหวัดชายแดนใต้ ดูแลเรื่องแหล่งเงินทุน ยกระดับอาหารฮาลาล เพื่อยกระดับรายได้ของพี่น้อง 3 จังหวัดชายแดนใต้
นายกฯ เผยรัฐบาลให้ความสำคัญกับ 3 จังหวัดชายแดนใต้ ดูแลเรื่องแหล่งเงินทุน ยกระดับอาหารฮาลาล เพื่อยกระดับรายได้ของพี่น้อง 3 จังหวัดชายแดนใต้
วันนี้ (11 กรกฎาคม 2567) เวลา 11.40 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ ในการประชุมสภาผู้แทนราษฎร ชุดที่ 26 ปีที่ 2 ครั้งที่ 4 (สมัยสามัญประจำปีครั้งที่หนึ่ง) นายเศรษฐา ทวีสิน นายกรัฐมนตรี ตอบกระทู้ถามสดด้วยวาจาประเด็น 3 จังหวัดชายแดนใต้และการลงทุนช่วยเหลือพี่น้อง 3 จังหวัดชายแดนใต้ ว่าถือเป็นส่วนหนึ่งของโครงสร้างทางเศรษฐกิจ และรัฐบาลให้ความสำคัญกับโครงสร้างความเป็นอยู่ของพี่น้อง 3 จังหวัด ตนเองได้เดินทางไปต่างประเทศ ไปคุยกับผู้นำประเทศที่มีประชาชนชาวมุสลิมเป็นหลัก ไม่ว่าจะเป็นประเทศบรูไนดารุสซาลาม หรือประเทศมาเลเซีย ผู้นำก็มีความจำเป็นอยากให้ทางรัฐบาลไทยช่วยเหลือเรื่องของอาหารฮาลาล ซึ่งรัฐมนตรีว่าการกระทรวงอุตสาหกรรม ได้ดำเนินการตั้งหน่วยงานใหม่ขึ้นมา และบ่ายนี้ก็มีการประชุมที่จะยกระดับอาหารฮาลาล โดยคณะกรรมการอุตสาหกรรมฮาลาลแห่งชาติ (กอฮช.) เพราะประเทศไทยเป็นประเทศที่มีความมั่นคงทางอาหารสูง มีวัตถุดิบที่เพียงพอในการที่เราจะพัฒนาทำให้เป็น High Margin ของอาหารที่จะส่งออกไปได้ ไม่เพียงแต่ส่งออกวัตถุดิบอย่างเดียว อาหารฮาลาลก็เป็นจุดหนึ่งที่เราสามารถจะยกระดับโครงสร้างรายได้ของพี่น้องประชาชนใน 3 จังหวัดชายแดนใต้ขึ้นมาได้
นายกฯ กล่าวต่อว่า เรื่องของเงินทุน 3 จังหวัดชายแดนใต้ ที่สมาชิกสภาผู้แทนราษฎรได้ถามรัฐมนตรีว่าการกระทรวงการคลังนั้น เมื่อตนได้รับทราบรายงาน จึงสั่งการไปเมื่อเดือนที่แล้ว โดยให้ประธานกรรมการธนาคารอิสลามแห่งประเทศไทยกับกรรมการผู้จัดการใหญ่ฯ ลงพื้นที่ 3 จังหวัดชายแดนใต้ เพื่อดูแลเรื่องแหล่งเงินทุน ที่จะสนับสนุนให้ธุรกิจในภาคใต้ดำเนินไปได้ด้วยดี เมื่อพยายามกระตุ้นเศรษฐกิจ ก็เริ่มมีความมั่นคง ปัญหาทุกอย่างเริ่มดีขึ้น โดยรัฐบาลจะพยายามหาแหล่งเงินทุนมาให้พี่น้อง 3 จังหวัดชายแดนใต้ เป็นเรื่องที่รัฐบาลให้ความสำคัญอย่างต่อเนื่อง

ที่มา : https://www.thaigov.go.th/news/contents/details/85718