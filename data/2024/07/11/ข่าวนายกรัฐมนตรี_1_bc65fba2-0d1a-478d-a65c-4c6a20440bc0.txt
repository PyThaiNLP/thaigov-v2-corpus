รัฐบาลไทย-ข่าวทำเนียบรัฐบาล-​นายกฯ เปิดโครงการ “หลอมรวมใจ มอบน้ำใสสะอาดให้โรงเรียน” เฉลิมพระเกียรติพระบาทสมเด็จพระเจ้าอยู่หัว ในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพฤหัสบดีที่ 11 กรกฎาคม 2567
11/07/2567
พิมพ์
​นายกฯ เปิดโครงการ “หลอมรวมใจ มอบน้ำใสสะอาดให้โรงเรียน” เฉลิมพระเกียรติพระบาทสมเด็จพระเจ้าอยู่หัว ในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
​นายกฯ เปิดโครงการ “หลอมรวมใจ มอบน้ำใสสะอาดให้โรงเรียน” เฉลิมพระเกียรติพระบาทสมเด็จพระเจ้าอยู่หัว ในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 สืบสานพระราชปณิธาน ในการส่งเสริมคุณภาพชีวิตที่ดีให้แก่ประชาชน
วันนี้ (11 กรกฎาคม 2567) เวลา 09.00 น. ณ โรงเรียนอนุราชประสิทธิ์ ตำบลบางกระสอ อำเภอเมืองนนทบุรี จังหวัดนนทบุรี นายเศรษฐา ทวีสิน นายกรัฐมนตรี เป็นประธานเปิดกิจกรรมโครงการ “หลอมรวมใจ มอบน้ำใสสะอาดให้โรงเรียน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายสุธี ทองแย้ม ผู้ว่าราชการจังหวัดนนทบุรี นายรักษ์ศักดิ์ สุริยหาร รองผู้ว่าการการประปานครหลวง (กปน.) นางสาวกัญญา จำปาพันธ์ ผู้อำนวยการโรงเรียนอนุราชประสิทธิ์ คณะครูและนักเรียน รอต้อนรับ
นายชัย วัชรงค์ โฆษกประจำนักนายกรัฐมนตรี เปิดเผยว่า นายกฯ เปิดกรวยกระทงดอกไม้ ถวายธูปเทียนแพหน้าพระบรมฉายาลักษณ์พระบาทสมเด็จพระเจ้าอยู่หัว จากนั้น ชมวีดิทัศน์ “โรงเรียนน้ำประปาดื่มได้ของการประปานครหลวง” นายกฯ กล่าวเปิดงานว่า ปีพุทธศักราช 2567 เป็นปีมหามงคลเฉลิมพระชนมพรรษาพระบาทสมเด็จพระเจ้าอยู่หัว 6 รอบ 72 พรรษา ซึ่งเป็นปีที่ปวงชนชาวไทยทุกคนจะได้ร่วมกันแสดงความจงรักภักดีและสำนึกในพระมหากรุณาธิคุณอันหาที่สุดมิได้ ที่ทรงห่วงใยอาณาประชาราษฎร์และทรงมีพระราชประสงค์ให้ปวงประชาทุกหมู่เหล่าอยู่ดีมีสุข รัฐบาลได้ดำเนินโครงการ “หลอมรวมใจ มอบน้ำใสสะอาดให้โรงเรียน” โดยน้อมนำพระราชดำริ พระราชปณิธาน และพระบรมราโชบายในการพัฒนาคุณภาพชีวิตของคนไทยทุกคนให้อยู่ดีมีสุข มาเป็นแนวทางในการดำเนินการ ซึ่งโครงการนี้ เป็นการส่งเสริมสุขภาวะและสุขภาพที่ดีให้แก่เด็กนักเรียนในโรงเรียนต่าง ๆ ทั่วประเทศ ซึ่งจะทำให้เด็ก ๆ มีน้ำประปาที่สะอาดและมีคุณภาพเพื่อการอุปโภคบริโภค
นายกฯ กล่าวขอบคุณกระทรวงมหาดไทยและการประปานครหลวง ที่ร่วมมือร่วมใจกันขับเคลื่อนโครงการฯ ดังกล่าว เพื่อเฉลิมพระเกียรติพระบาทสมเด็จพระเจ้าอยู่หัว ในโอกาสมหามงคลยิ่งนี้ และยังเป็นการสืบสานพระราชปณิธานในการส่งเสริมคุณภาพชีวิตที่ดีให้แก่ประชาชน โดยเฉพาะเด็ก ๆ ทุกคนที่จะเติบโตเป็นกำลังสำคัญในการพัฒนาสังคมและประเทศชาติ
โอกาสนี้ นายกฯ มอบใบประกาศนียบัตรแก่ผู้อำนวยการโรงเรียนอนุราชประสิทธิ์ ตัวแทนคุณครูและนักเรียน พร้อมถ่ายภาพร่วมกับรัฐมนตรีช่วยว่าการกระทรวงมหาดไทย และคณะผู้บริหาร  จากนั้น นายกฯ ชมบูธนิทรรศการโรงเรียนอนุราชประสิทธิ์ ประกอบด้วย 1. บูธนิทรรศการคลินิกน้ำสะอาด การประปานครหลวง 2. ชมชุดสาธิตอุปกรณ์วิเคราะห์เสียงน้ำรั่วแบบพกพา 3.บูธนิทรรศการกระเป๋าสานจากกล่องนม จากนักเรียนสายชั้นประถมศึกษาปีที่ 4 พร้อมรับมอบกระเป๋าเป็นของที่ระลึก 4. บูธนิทรรศการสร้างการดี มีอาชีพ นักเรียนสายชั้นมัธยมศึกษาปีที่ 6  และ 5. บูธนิทรรศการวิทยาศาสตร์ปฐมวัย ก่อนเดินทางกลับ

ที่มา : https://www.thaigov.go.th/news/contents/details/85693