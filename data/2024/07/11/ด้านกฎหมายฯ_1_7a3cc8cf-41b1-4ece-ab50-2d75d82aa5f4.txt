รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานในการประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด ครั้งที่ ๒/๒๕๖๗


วันพฤหัสบดีที่ 11 กรกฎาคม 2567
11/07/2567
พิมพ์
รัฐมนตรีว่าการกระทรวงยุติธรรม เป็นประธานในการประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด ครั้งที่ ๒/๒๕๖๗
รัฐมนตรีว่าการกระทรวงยุติธรรม เป็นประธานในการประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด ครั้งที่ ๒/๒๕๖๗
ในวันพฤหัสบดีที่ ๑๑ กรกฎาคม ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในการประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด ครั้งที่ ๒/๒๕๖๗ โดยมี นายพรหมินทร์ เลิศสุริย์เดช เลขาธิการนายกรัฐมนตรี พลตำรวจโท ภาณุรัตน์ หลักบุญ เลขาธิการ ป.ป.ส.​ พร้อมด้วย คณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด และเจ้าหน้าที่ที่เกี่ยวข้อง เข้าร่วมฯ ณ ห้องประชุม ๑๐ - ๐๑ ชั้น ๑๐ อาคารกระทรวงยุติธรรม
ในการนี้ รัฐมนตรีว่าการกระทรวงยุติธรรม ได้กล่าวว่า ขอขอบคุณทุกภาคส่วนโดยเฉพาะนายกรัฐมนตรีที่เป็นผู้นำในการขับเคลื่อนการแก้ปัญหายาเสพติด และเชื่อมั่นว่าคุณสมบัติที่สำคัญอย่างหนึ่งที่สามารถแก้ปัญหายาเสพติด คือภาวะผู้นำที่มีความจริงใจ ตั้งใจที่จะทุ่มเทแก้ไขปัญหายาเสพติด รวมทั้งแจ้งข้อสั่งการนายกรัฐมนตรี จากการประชุมคณะรัฐมนตรี เมื่อวันอังคารที่ ๒ กรกฎาคม ๒๕๖๗ โดยนายกรัฐมนตรีได้มีข้อสั่งการให้ดำเนินการเอกซเรย์ทุกพื้นที่ โดยขอให้ทุกหน่วยงานโดยเฉพาะ ตำรวจ ฝ่ายปกครอง ท้องถิ่น สาธารณสุข ดำเนินการในระยะเวลา ๓ เดือน ซึ่งควรเริ่มทำตั้งแต่วันนี้ โดยขอให้ทุกจังหวัดเอกซเรย์ เพื่อยืนยันว่าผู้เสพ ผู้ใช้ยาเสพติดจะไม่มีในชุมชน โดยมีตัวอย่าง คือ จังหวัดร้อยเอ็ด และจังหวัดน่าน อยากให้นำตัวอย่างทั้ง ๒ แห่งมาขยายผล เพื่อทำให้เจตนารมณ์ในการแก้ปัญหายาเสพติด เป็นไปตามประมวลกฎหมายยาเสพติด มาตรา ๑๖๕ และกรมคุมประพฤติต้องร่วมขับเคลื่อนด้วย จากการมีผู้ถูกคุมประพฤติที่เกี่ยวข้องกับยาเสพติดจำนวน ๑๐๐,๐๐๐ คน ที่ควรเข้าสู่กระบวนการบำบัดรักษา รวมทั้งฝากทางสาธารณสุข และทางตำรวจทำความเข้าใจกับประชาชน และใช้การฟื้นฟูทางสังคมเพิ่มเข้ามา เพื่อให้ประชาชนรู้สึกถึงความเปลี่ยนแปลง ในการแก้ไขปัญหายาเสพติดในช่วงระยะ ๓ เดือน
ทั้งนี้ พบว่าผู้ที่อยู่ในเรือนจำติดยาเสพติด จำนวน ๒๒๙,๓๒๐ คน ในจำนวนนี้ ๗๗% มีการศึกษาต่ำกว่าขั้นพื้นฐานที่รัฐบาลให้เรียนฟรี โดยขอให้กระทรวงศึกษาธิการตรวจสอบนักเรียนที่หลุดออกจากระบบการศึกษา เพื่อลดจำนวนแนวโน้มผู้เสพยาเสพติด รวมทั้งฝากทางกระทรวงสาธารณสุขร่วมกับกระทรวงยุติธรรม โดยการนำเรือนจำเป็นสถานฟื้นฟูสมรรถภาพ และยกระดับเป็นศูนย์ฟื้นฟูสภาพทางสังคม โดยในขั้นเตรียมการปล่อยมีการเตรียมความพร้อมสร้างงาน สร้างอาชีพ ให้แก่ผู้บำบัดเพื่อลดจำนวนผู้กระทำผิดซ้ำ
โดยที่ประชุมได้รับทราบคําสั่งคณะกรรมการติดตาม เร่งรัดการดําเนินงานปองกัน ปราบปรามและแก้ไขปัญหายาเสพติด (สํานักงาน ป.ป.ส.) สรุปสถานการณ์ปัญหายาเสพติด ปีงบประมาณ พ.ศ. ๒๕๖๗ (สํานักงาน ป.ป.ส.) เพื่อให้ที่ประชุมรับทราบสถานการณ์ยาเสพติดห้วงปีงบประมาณ พ.ศ. ๒๕๖๗ (๑ ตุลาคม ๒๕๖๖ - ๗ กรกฎาคม ๒๕๖๗) ทราบผลการดําเนินงานปฏิบัติการเร่งรัดการดําเนินงานป้องกัน ปราบปราม และแก้ไขปัญหายาเสพติด ระยะเร่งด่วน ๓ เดือน ในพื้นที่ ๒๕ จังหวัดเร่งด่วน โดยการปราบปรามนักค้าและเครือข่ายยาเสพติด การบําบัดรักษาและฟื้นฟูผู้ติดยาเสพติด การนําผู้เสพในระบบคุมประพฤติเข้าสู่กระบวนการบําบัด (กรมคุมประพฤติ) การดําเนินงานของศูนย์ฟื้นฟูสภาพทางสังคม (กระทรวงมหาดไทย) การจัดระเบียบสังคมและการมีส่วนร่วมของภาคประชาชน(กระทรวงมหาดไทย) และสรุปผลการดําเนินงานตามตัวชี้วัดภาพรวม ๒๕ จังหวัด (สํานักงาน ป.ป.ส.) รวมทั้งทราบสรุปผลการดําเนินงานภาพรวม ๗๗ จังหวัด ตามปฏิบัติการเร่งรัดการดําเนินงานป้องกัน ปราบปราม และแก้ไขปัญหายาเสพติด (ข้อมูล ณ วันที่ ๓๐ มิถุนายน ๒๕๖๗) (สํานักงาน ป.ป.ส.)
นอกจากนี้ ที่ประชุมได้ร่วมกันหารือเพื่อพิจารณาเรื่องการแต่งตั้งคณะอนุกรรมการพิจารณาบําเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด (สํานักงาน ป.ป.ส.) แต่งตั้งคณะทํางานประสานงานหน่วยปฏิบัติการเฉพาะกิจรวมไทย-ออสเตรเลีย ว่าด้วยความร่วมมือด้านยาเสพติด การฟอกเงินและอาชญากรรมข้ามชาติ (สํานักงาน ป.ป.ส.) แต่งตั้งคณะทํางานสกัดกั้นและปราบปรามยาเสพติด ณ ท่าอากาศยานสากลประเทศไทย (Thailand Airport Interdiction Task Force : AITF) (สํานักงาน ป.ป.ส.) และแต่งตั้งคณะทํางานสกัดกั้นและปราบปรามยาเสพติด ณ ท่าเรือสากลประเทศไทย (Thailand Seaport Interdiction Task Force : SITF) (สํานักงาน ป.ป.ส.)

ที่มา : https://www.thaigov.go.th/news/contents/details/85726