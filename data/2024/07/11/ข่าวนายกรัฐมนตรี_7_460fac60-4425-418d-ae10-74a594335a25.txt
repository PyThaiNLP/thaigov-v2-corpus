รัฐบาลไทย-ข่าวทำเนียบรัฐบาล-​นายกฯ ย้ำรัฐบาลให้ความสำคัญกับปัญหายาเสพติด เตรียมกวาดล้างยาเสพติดครั้งใหญ่ ยืนยันรัฐบาลดูแลทุกมิติ 


วันพฤหัสบดีที่ 11 กรกฎาคม 2567
11/07/2567
พิมพ์
​นายกฯ ย้ำรัฐบาลให้ความสำคัญกับปัญหายาเสพติด เตรียมกวาดล้างยาเสพติดครั้งใหญ่ ยืนยันรัฐบาลดูแลทุกมิติ
​นายกฯ ย้ำรัฐบาลให้ความสำคัญกับปัญหายาเสพติด เตรียมกวาดล้างยาเสพติดครั้งใหญ่ ยืนยันรัฐบาลดูแลทุกมิติ
วันนี้ (11 กรกฎาคม 2567) เวลา 11.40 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ ในการประชุมสภาผู้แทนราษฎร ชุดที่ 26 ปีที่ 2 ครั้งที่ 4 (สมัยสามัญประจำปีครั้งที่หนึ่ง) นายเศรษฐา ทวีสิน นายกรัฐมนตรี ตอบกระทู้ถามสดด้วยวาจากรณีเรื่องยาเสพติด ว่าปัญหายาเสพติดเป็นปัญหาต่อเศรษฐกิจ ต้องยอมรับว่า ถ้าจะกระตุ้นเศรษฐกิจจะมีการปรับโครงสร้างเศรษฐกิจ มีการนำอุตสาหกรรมใหม่ ๆ เข้ามา แต่หากประชาชนยังถูกมัวเมาด้วยยาเสพติดก็เป็นเรื่องที่รัฐบาลนี้ให้ความสำคัญ โดยเฉพาะอย่างยิ่ง จากการลงพื้นที่หลายครั้งจะต้องเกี่ยวข้องกับยาเสพติดด้วย นอกจากปัญหาปากท้อง ปัญหายาเสพติดก็มีมาก ปัจจุบันนี้ก็ยังมีคนบ่นเกี่ยวกับเรื่องยาเสพติดอยู่ทั้งหมด
นายกฯ กล่าวว่า เมื่อวันที่ 10 กรกฎาคม ที่ผ่านมา  ได้ไปตรวจเยี่ยมกองบัญชาการตำรวจตระเวนชายแดน ทุกคนอาจจะเห็นว่าเป็นเรื่องเล็กๆ แต่ในฐานะผู้ปฏิบัติหน้าที่ได้เล็งเห็นปัญหาของการแก้ไขปัญหายาเสพติด โดยตำรวจตระเวนชายแดนเป็นผู้รักษาตระเข็บชายแดน เป็นผู้ที่ดูแลชายแดนควบคู่ไปกับสำนักงานสภาความมั่นคงแห่งชาติ เพื่อไม่ให้มีการลักลอบยาเสพติดเข้ามาในประเทศไทย ซึ่งตนได้สอบถามว่าทำไมเวลามีการต่อสู้กันแล้วเจ้าหน้าที่ได้รับบาดเจ็บ ไม่มีการเสนอข่าว ซึ่งตนหวังให้มีการเสนอข่าว พร้อมถามถึงเรื่องการบาดเจ็บของเจ้าหน้าที่จะได้รับขวัญกำลังใจเท่าไร โดยทางกองบัญชาการตำรวจตระเวนชายแดน แจ้งว่าได้รับจากสำนักงานป้องกันและปราบปรามยาเสพติด เป็นจำนวน 10,000 บาท และได้ขอร้องไปยังสำนักงานป้องกันและปราบปรามยาเสพติด ต้องให้จำนวนเงิน 50,000 บาท เนื่องจากปัญหานี้เป็นปัญหาใหญ่ และจะมีการกวาดล้างครั้งใหญ่ ซึ่งปัญหานี้เป็นปัญหาที่รัฐบาลดูแลในทุกๆ มิติ โดยการลงพื้นที่กองบัญชาการตำรวจตระเวนชายแดน ได้หารือกับเจ้าหน้าที่ของรัฐที่ปฏิบัติหน้าที่หน้างานจริงๆ ซึ่งมีความสำคัญมาก
นายกฯ กล่าวอีกว่าเมื่อวันที่ 3 กรกฎาคม 2567 ที่ผ่านมา ได้ลงพื้นที่ กอ.รมน. ซึ่งเป็นหน่วยงานที่สภาผู้แทนราษฎรในที่นี้ไม่ค่อยเห็นด้วย อยากให้มีการยุบ แต่ตนเชื่อว่ายังมีบทบาทในการช่วยเหลือประเทศได้อีกมาก ไม่ว่าจะเป็นมิติในการช่วยเหลือประชาชนในช่วงน้ำท่วม เรื่องการกันพื้นที่ของเขตทหารให้ประชาชนมีที่ดินทำกิน การดูแลชายแดนซึ่งส่วนนี้มีการทำงานร่วมกันกับ ฝ่ายปกครอง และสำนักงานตำรวจแห่งชาติอย่างใกล้ชิด เพื่อที่จะขจัดปัญหายาเสพติดนี้ออกไป

ที่มา : https://www.thaigov.go.th/news/contents/details/85715