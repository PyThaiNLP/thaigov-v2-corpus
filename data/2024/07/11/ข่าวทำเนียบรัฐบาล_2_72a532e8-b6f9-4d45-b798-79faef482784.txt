รัฐบาลไทย-ข่าวทำเนียบรัฐบาล-เลขาฯ “ภูมิธรรม” ชวนผู้ประกอบการ MSME ร่วมโครงการ BDS สสว.


วันพฤหัสบดีที่ 11 กรกฎาคม 2567
11/07/2567
พิมพ์
เลขาฯ “ภูมิธรรม” ชวนผู้ประกอบการ MSME ร่วมโครงการ BDS สสว.
เลขาฯ “ภูมิธรรม” ชวนผู้ประกอบการ MSME ร่วมโครงการ BDS สสว.
วันนี้ (11 กรกฎาคม 2567) ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง (รองนายกรัฐมนตรี ภูมิธรรม เวชยชัย) ในฐานะประธานอนุกรรมการยุทธศาสตร์ สำนักงานส่งเสริมวิสาหกิจขนาดกลางและขนาดย่อม (สสว.) เชิญชวนผู้ประกอบการ MSME เข้าร่วมโครงการ BDS หรือ Business Development System เพื่อยกระดับขีดความสามารถในการแข่งขันให้กับผู้ประกอบการ
โครงการดังกล่าวมุ่งเน้นให้ความช่วยเหลือผู้ประกอบการ MSME ใน 4 ด้านหลัก ได้แก่ 1) ด้านมาตรฐานสินค้าและบริการ เช่น การเตรียมความพร้อมและสนับสนุนค่าใช้จ่ายในการขอใบอนุญาต เช่น อย., มผช., ISO, GMP, HACCP, P-mark และมาตรฐานอื่น ๆ 2) ด้านการพัฒนาช่องทางการตลาดภายในและต่างประเทศ โดยเปิดโอกาสให้ผู้ประกอบการ MSME สามารถเข้าร่วมงานแสดงสินค้าทั้งในและต่างประเทศ พร้อมทั้งการจัดจับคู่ธุรกิจและการเข้าร่วมกิจกรรมส่งเสริมช่องทางการค้าด้วยระบบ Online ผ่าน Platform ที่มีชื่อเสียง 3) ด้านการเพิ่มประสิทธิภาพ เช่น การสนับสนุนค่าใช้จ่ายในการพัฒนาสินค้า ผลิตภัณฑ์ บรรจุภัณฑ์ และเครื่องหมายการค้า   4) ด้านการพัฒนาและบริหารธุรกิจ โดย สสว. จะให้บริการด้านการอบรมเชิงลึกเพื่อให้ได้ใบรับรองตามที่กฎหมายกำหนดและให้บริการอบรมอบรมแบบ in-House training เช่นการอบรมด้านการจัดทำบัญชี การเงิน การบริหารจัดการธุรกิจ หรือแม้กระทั่ง ดิจิทัล/AI training เป็นต้น เพื่อเพิ่มประสิทธิภาพให้กับผู้ประกอบการในการดำเนินธุรกิจ โดย สสว. จะสนับสนุนค่าใช้จ่ายในลักษณะร่วมจ่าย (co-pay) ให้กับผู้ประกอบการที่เข้าร่วมโครงการ ในสัดส่วนร้อยละ 50 - 80% วงเงินอุดหนุนตั้งแต่ 50,000 - 200,000 บาทต่อปี ตามขนาดของธุรกิจ
ดร.ธิติวัฐ กล่าวว่า “ท่านภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์        ในฐานะประธานคณะกรรมการส่งเสริมวิสาหกิจขนาดกลางและขนาดย่อม ให้ความสำคัญในการดูแลและส่งเสริมผู้ประกอบการ โดยเฉพาะอย่างยิ่งผู้ประกอบการในกลุ่ม MSME ซึ่งถือได้ว่าเป็นหัวใจสำคัญในการขับเคลื่อนเศรษฐกิจของประเทศ ด้วยเหตุนี้การวางโครงสร้างพื้นฐานในการสนับสนุนผู้ประกอบการ MSME จึงเป็นสิ่งสำคัญเพื่อเพิ่มขีดความสามารถในการแข่งขันให้กับผู้ประกอบการ เพื่อให้ผู้ประกอบการขนาดกลางและขนาดย่อมสามารถแข่งขันในตลาดได้ ระบบ BDS ของ สสว. ถือได้ว่าเป็น One stop solution ให้กับผู้ประกอบการ MSMEเพื่อเพิ่มแต้มต่อให้กับผู้ประกอบการให้สามารถต่อยอดธุรกิจของตนได้”
ในปัจจุบันมีผู้ประกอบการ MSME เข้าร่วมโครงการกว่า 31,200 ราย โดยมีหน่วยงานผู้ให้บริการภายใต้ระบบ BDS กว่า 205 หน่วยงาน

ที่มา : https://www.thaigov.go.th/news/contents/details/85701