รัฐบาลไทย-ข่าวทำเนียบรัฐบาล- “รัดเกล้า” เผย อนุมัติงบเพื่อยกระดับโรงพยาบาลในจังหวัดนครปฐมและจังหวัดสระแก้ว นายกฯ ย้ำมีฮาร์ดแวร์แล้วต้องมีซอฟต์แวร์ด้วย สั่ง สธ. เพิ่มจำนวนครูสอนพยาบาล


วันพฤหัสบดีที่ 11 กรกฎาคม 2567
11/07/2567
พิมพ์
“รัดเกล้า” เผย อนุมัติงบเพื่อยกระดับโรงพยาบาลในจังหวัดนครปฐมและจังหวัดสระแก้ว นายกฯ ย้ำมีฮาร์ดแวร์แล้วต้องมีซอฟต์แวร์ด้วย สั่ง สธ. เพิ่มจำนวนครูสอนพยาบาล
“รัดเกล้า” เผย อนุมัติงบเพื่อยกระดับโรงพยาบาลในจังหวัดนครปฐมและจังหวัดสระแก้ว นายกฯ ย้ำมีฮาร์ดแวร์แล้วต้องมีซอฟต์แวร์ด้วย สั่ง สธ. เพิ่มจำนวนครูสอนพยาบาล
วันนี้ (11 กรกฎาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า การประชุมคณะรัฐมนตรีวันอังคารที่ผ่านมา มีมติอนุมัติให้ใช้เงินบำรุงโรงพยาบาลนครปฐม จังหวัดนครปฐม ก่อสร้างอาคารจอดรถ 10 จำนวน 1 หลัง วงเงิน 118,141,600 บาท และใช้เงินบำรุงโรงพยาบาลสมเด็จพระยุพราชสระแก้ว จังหวัดสระแก้ว ก่อสร้างอาคารพักเจ้าหน้าที่ 7 ชั้น 96 ห้อง จำนวน 2 หลัง ในวงเงิน 147,550,100 บาท ตามที่กระทรวงสาธารณสุข (สธ.) เสนอ
รองโฆษกประจำสำนักนายกรัฐมนตรีกล่าวว่า โรงพยาบาลนครปฐม เป็นโรงพยาบาลศูนย์ขนาด 860 เตียง มีพื้นที่ใช้สอยอาคาร จำนวน 65,636 ตารางเมตร โดยมีสถานที่จอดรถยนต์ 4 ลาน จอดรถได้ทั้งหมด 250 คัน และที่จอดรถจักรยานยนต์ จอดได้ประมาณ 200 คัน แต่มีอัตราหมุนเวียนการใช้ที่จอดรถประมาณ 1,000 คัน/วัน ทำให้พื้นที่จอดรถไม่เพียงพอเกิดปัญหาการจราจรที่หนาแน่น ส่งผลให้ผู้ป่วย ผู้เข้ามารับบริการ และเจ้าหน้าที่ได้รับความเดือดร้อนและทำให้เกิดปัญหาความล่าช้าในการรับ–ส่งผู้ป่วย ทั้งนี้ ระยะเวลาก่อสร้าง 545 วัน
ส่วนโรงพยาบาลสมเด็จพระยุพราชสระแก้ว เนื่องจากปัจจุบันมีบุคลากรทั้งหมด จำนวน 1,265 คน และจะมีบุคลากรที่จบการศึกษาในปี พ.ศ. 2566 – 2568 มาปฏิบัติงานที่โรงพยาบาล จำนวนมากกว่า 100 คน ขณะที่ที่พักอาศัยใน ร.พ. รองรับได้เพียง 500 คน ซึ่งไม่เพียงพอ ทั้งนี้ ระยะเวลาก่อสร้างหลังละ 580 วัน
โดยที่สำนักงบประมาณ (สงป.) พิจารณาแล้วเห็นชอบให้ สป.สธ. (โรงพยาบาลนครปฐม)  ดำเนินการก่อสร้างอาคารจอดรถ 10 ชั้น พื้นที่อาคาร 16,603 ตารางเมตร โรงพยาบาลนครปฐม จังหวัดนครปฐม จำนวน 1 หลัง ในวงเงิน 118,141,600 บาท โดยใช้จ่ายจากเงินบำรุงโรงพยาบาลนครปฐม โดยคำนึงถึงประโยชน์สูงสุดของทางราชการและประโยชน์ที่ประชาชนจะได้รับเป็นสำคัญ และต่อรองราคาจนถึงที่สุดด้วย และ กค. และ สงป. พิจารณาแล้วอนุมัติ/เห็นชอบให้ สป.สธ. (จังหวัดสระแก้ว)  ดำเนินการก่อสร้างอาคารพักเจ้าหน้าที่ โดยใช้จ่ายจากเงินบำรุงโรงพยาบาลสมเด็จพระยุพราชสระแก้ว โดย สงป. เห็นว่าให้ดำเนินการก่อสร้างในวงเงิน 147,550,100 บาท
.
“นายเศรษฐา ทวีสิน นายกรัฐมนตรีได้กล่าวเสริมด้วยว่า ในการพิจารณางบประมาณดังกล่าวนี้ การก่อสร้างโรงพยาบาลนั้นสำคัญก็จริง เป็นดั่งการพัฒนาฮาร์ดแวร์ ซึ่งต้องควบคู่มากับการพัฒนาซอฟต์แวร์ด้วย หนึ่งในปัญหาเร่งด่วนคือการขาดแคลนบุคลากรทางการแพทย์ และจากการลงพื้นที่ได้ทราบมาว่า สาเหตุหนึ่งของการขาดแคลนบุคลากรพยาบาล มาจากการขาดแคลนครูผู้สอนพยาบาล จึงขอให้กระทรวงสาธารณสุขทำงานใกล้ชิดกับกระทรวงการอุดมศึกษา วิทยาศาสตร์ วิจัยและนวัตกรรม เพื่อผลิตบุคลากรครูผู้ฝึกสอนพยาบาลเพิ่มขึ้นควบคู่ไปด้วย” รองโฆษกฯ รัดเกล้า เสริม

ที่มา : https://www.thaigov.go.th/news/contents/details/85687