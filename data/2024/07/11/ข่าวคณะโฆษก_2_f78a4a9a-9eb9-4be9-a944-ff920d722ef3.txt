รัฐบาลไทย-ข่าวทำเนียบรัฐบาล-นายกฯ ชื่นชมความสามารถทัพนักกีฬาพาราลิมปิกไทย คว้าโควตาเข้าร่วมการแข่งขันพาราลิมปิกเกมส์ ครั้งที่ 17 ประเทศฝรั่งเศส ได้เเล้วจำนวน 69 คน จาก 13 ชนิดกีฬา


วันพฤหัสบดีที่ 11 กรกฎาคม 2567
11/07/2567
พิมพ์
นายกฯ ชื่นชมความสามารถทัพนักกีฬาพาราลิมปิกไทย คว้าโควตาเข้าร่วมการแข่งขันพาราลิมปิกเกมส์ ครั้งที่ 17 ประเทศฝรั่งเศส ได้เเล้วจำนวน 69 คน จาก 13 ชนิดกีฬา
เชื่อมั่นในศักยภาพนักกีฬาพาราลิมปิกสามารถทำผลงานดีเยี่ยมในพาราลิมปิกเกมส์ ปารีส 2024
วันที่ 11 กรกฎาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ชื่นชมทัพนักกีฬาพาราลิมปิกไทยคว้าโควตาเข้าร่วมการแข่งขันพาราลิมปิกเกมส์ ครั้งที่ 17 ณ กรุงปารีส ประเทศฝรั่งเศส (PARIS 2024 PARALYMPIC GAMES) ระหว่างวันที่ 28 สิงหาคม - 8 กันยายน 2567 ล่าสุดได้เเล้วจำนวน 69 คน จาก 13 ชนิดกีฬา (ข้อมูลจากกระทรวงการท่องเที่ยวและกีฬา ณ วันที่ 3 กรกฎาคม 2567) โดยยังมีโอกาสคว้าโควตาที่นั่งเพิ่ม ไปจนถึงกลางเดือนกรกฎาคมนี้ เชื่อมั่นศักยภาพนักกีฬาพาราลิมปิกไทย สามารถทำผลงานดีเยี่ยมในพาราลิมปิกเกมส์ ปารีส 2024
โฆษกประจำสำนักนายกรัฐมนตรี ระบุว่า ทัพนักกีฬาพาราลิมปิกไทย ที่สามารถคว้าโควตาเข้าร่วมการแข่งขันพาราลิมปิกเกมส์ ปารีส 2024 ครั้งที่ 17 จำนวน 69 คน จาก 13 ชนิดกีฬา ประกอบด้วย
- กีฬายิงธนู 3 คน
- กีฬากรีฑา และ วีลแชร์เรซซิ่ง 11 คน
- กีฬาแบดมินตัน 8 คน
- กีฬาบอคเซีย 7 คน
- กีฬาจักรยาน 4 คน
- กีฬาแคนนู 2 คน
- กีฬาเรือพาย 2 คน
- กีฬาวีลแชร์ฟันดาบ 4 คน
- กีฬายกน้ำหนัก 1 คน
- กีฬายิงปืน 6 คน
- กีฬาว่ายน้ำ 5 คน
- กีฬาเทเบิลเทนนิส 12 คน
- กีฬาเทควันโด 4 คน
ทั้งนี้ การแข่งขันพาราลิมปิกเกมส์ ครั้งที่ 17 จะจัดขึ้นระหว่างวันที่ 28 สิงหาคม - 8 กันยายน 2567 ณ กรุงปารีส ประเทศฝรั่งเศส (https://www.paralympic.org/paris-2024) ซึ่งจะแข่งขันใน 22 ชนิดกีฬา ชิงชัยกันทั้งสิ้น 529 เหรียญทอง จากนักกีฬาจำนวนถึง 4,400 คน ในกว่า 100 ประเทศทั่วโลก โดยพาราลิมปิกเกมส์ 2020 ครั้งที่ 16 ณ กรุงโตเกียว ประเทศญี่ปุ่น ที่ผ่านมา ทัพนักกีฬาพาราลิมปิกไทย สามารถคว้าเหรียญมาได้ทั้งหมด 18 เหรียญ เเบ่งเป็น 5 เหรียญทอง 5 เหรียญเงิน เเละ 8 เหรียญทองเเดง
“นายกรัฐมนตรีชื่นชมความสามารถของทัพนักกีฬาพาราลิมปิกไทยทุกคน และขอส่งกำลังใจ ให้ทัพนักกีฬาและทีมงานที่เกี่ยวข้อง ที่เป็นตัวแทนประเทศไทยเดินทางไปเข้าร่วมการแข่งขันครั้งนี้ ขอให้ทุกคนทำหน้าที่อย่างเต็มที่ เต็มความสามารถในทุก ๆ การแข่งขัน และอวยพรให้นักกีฬาทุกคนประสบความสำเร็จในการแข่งขัน สามารถคว้าเหรียญพาราลิมปิกมาครองได้สำเร็จ เพื่อเป็นความภาคภูมิใจให้แก่ตนเอง และประเทศชาติ พร้อมเชิญชวนประชาชนร่วมส่งแรงใจเชียร์ทัพนักกีฬาไทยคว้าชัยในพาราลิมปิกเกมส์ ปารีส 2024” นายชัย กล่าว

ที่มา : https://www.thaigov.go.th/news/contents/details/85683