รัฐบาลไทย-ข่าวทำเนียบรัฐบาล-องคมนตรีและรองประธานคณะกรรมการมูลนิธิราชทัณฑ์ปันสุขฯ ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดชุมพร


วันพฤหัสบดีที่ 11 กรกฎาคม 2567
11/07/2567
พิมพ์
องคมนตรีและรองประธานคณะกรรมการมูลนิธิราชทัณฑ์ปันสุขฯ ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดชุมพร
องคมนตรีและรองประธานคณะกรรมการมูลนิธิราชทัณฑ์ปันสุขฯ ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดชุมพร เรือนจำจังหวัดชุมพร โรงพยาบาลชุมพรเขตรอุดมศักดิ์ เรือนจำอำเภอหลังสวน และโรงพยาบาลหลังสวน ตามโครงการราชทัณฑ์ปันสุขฯ
เมื่อวันพุธที่ ๑๐ กรกฎาคม ๒๕๖๗ พลเอก ไพบูลย์ คุ้มฉายา และพลเอก เฉลิมชัย สิทธิสาท องคมนตรี และรองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิราชทัณฑ์ปันสุขฯ ประกอบด้วย พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางจิรภา สินธุนาวา รองปลัดกระทรวงยุติธรรม นายสุรโชค ต่างวิวัฒน์ รองปลัดกระทรวงสาธารณสุข พ.ต.ท.เชน กาญจนาปัจจ์ รองอธิบดีกรมราชทัณฑ์ ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดชุมพร เรือนจำจังหวัดชุมพร โรงพยาบาลชุมพรเขตรอุดมศักดิ์ เรือนจำอำเภอหลังสวน และโรงพยาบาลหลังสวน ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม พร้อมด้วย พ.ต.ท.ประวุธ วงศ์สีนิล อธิบดีกรมพินิจและคุ้มครองเด็กและเยาวชน นายวิสาห์ พูลศิริรัตน์ ผู้ว่าราชการจังหวัดชุมพร นายสมภพ สังคุตแก้ว หัวหน้าผู้ตรวจราชการกรมราชทัณฑ์ และเจ้าหน้าที่ที่เกี่ยวข้อง เข้าร่วม
โดยในช่วงเช้า พลเอก ไพบูลย์ คุ้มฉายา พร้อมด้วยพลเอก เฉลิมชัย สิทธิสาท รองประธานคณะกรรมการมูลนิธิราชทัณฑ์ปันสุขฯ และคณะกรรมการมูลนิธิราชทัณฑ์ปันสุขฯ ได้เดินทางตรวจเยี่ยมสถานพินิจและคุ้มครองเด็กและเยาวชนจังหวัดชุมพร เพื่อเยี่ยมชมและให้กำลังใจเจ้าหน้าที่ จากนั้น ได้เดินทางไปเรือนจำจังหวัดชุมพรเพื่อรับฟังรายงานผลการดำเนินงานตามโครงการราชทัณฑ์ปันสุขฯ โดยมีผู้บัญชาการเรือนจำจังหวัดชุมพร ผู้อำนวยการโรงพยาบาลชุมพรเขตรอุดมศักดิ์ ผู้บัญชาการเรือนจำอำเภอหลังสวน และผู้แทนโรงพยาบาลหลังสวน กล่าวรายงานผลการดำเนินงาน โดยเรือนจำมีการป้องกันและควบคุมโรคสำคัญ มีการจัดห้องห้องและสถานที่แยกกักโรค โดยได้ดำเนินการตามมาตรฐานสิ่งจำเป็นขั้นพื้นฐานสำหรับผู้ต้องขัง (๑๐ ด้าน) ครบทุกด้าน และผ่านเกณฑ์ตามมาตรฐานครบทุกด้าน ต่อจากนั้น เข้าตรวจเยี่ยมภายในเรือนจำจังหวัดชุมพร เพื่อตรวจเยี่ยมสถานพยาบาล พร้อมมอบของให้แก่ผู้ต้องขังชราและพิการ จำนวน ๕ ราย จากนั้น เข้าตรวจเยี่ยมแดนหญิง เยี่ยมชมห้องแม่และเด็ก และได้มอบของให้แก่ผู้ต้องขังหญิงตั้งครรภ์ จำนวน ๑ ราย และผู้ต้องขังหญิงชราและป่วย จำนวน ๕ ราย และเดินทางไปเยี่ยมชมโรงพยาบาลชุมพรเขตรอุดมศักดิ์ เป็นโรงพยาบาลทั่วไประดับ S มีจำนวน ๕๐๙ เตียง มีบุคลากร ๑,๕๙๔ คน มีแพทย์ ๑๐๘ คน ทันตแพทย์ ๒๑ คน พยาบาล ๕๗๗ คน ทั้งนี้ ได้กล่าวขอบคุณเจ้าหน้าที่ผู้ปฎิบัติงานที่เสียสละและอุทิศเวลาในการทำงาน
ในช่วงบ่ายได้เดินทางไปตรวจเยี่ยมเรือนจำอำเภอหลังสวน โดยเรือนจำได้รับเครื่องมือและครุภัณฑ์ทางการแพทย์พระราชทาน จำนวน ๑๕ รายการ โดยเรือนจำมีการป้องกันและควบคุมโรคสำคัญ มีการจัดห้องและสถานที่แยกกักโรค โดยได้ดำเนินการตามมาตรฐานสิ่งจำเป็นขั้นพื้นฐานสำหรับผู้ต้องขัง (๑๐ ด้าน) ครบทุกด้าน และผ่านเกณฑ์ตามมาตรฐานครบทุกด้าน ด้านการพัฒนาระบบบริการสุขภาพผู้ต้องขัง มีการจัดทำแผนการพัฒนาระบบบริการสาธารณสุขสำหรับผู้ต้องขังในเรือนจำร่วมกับโรงพยาบาลหลังสวน (รพ.แม่ข่าย) จากนั้นเข้าตรวจเยี่ยมภายในเรือนจำอำเภอหลังสวน ได้ตรวจเยี่ยมห้องกักโรค มุมสุขภาพราชทัณฑ์ปันสุข พร้อมมอบของให้แก่ผู้ต้องขังชรา จำนวน ๕ ราย และตรวจเยี่ยมแดนหญิง สถานพยาบาล ห้องแม่และเด็ก พร้อมกันนี้ได้มอบของให้แก่ผู้ต้องขังหญิงชรา จำนวน ๕ ราย และต่อจากนั้นได้เดินทางไปยังโรงพยาบาลหลังสวนเพื่อเยี่ยมชมและให้กำลังใจคณะแพทย์และเจ้าหน้าที่ของโรงพยาบาล

ที่มา : https://www.thaigov.go.th/news/contents/details/85729