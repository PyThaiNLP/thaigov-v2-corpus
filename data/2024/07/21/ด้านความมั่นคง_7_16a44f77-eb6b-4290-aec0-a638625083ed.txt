รัฐบาลไทย-ข่าวทำเนียบรัฐบาล-อำเภอนาทวี จัดกิจกรรมปั่นจักรยานเฉลิมพระเกียรติ เทิดไท้องค์ราชัน จาก อ.นาทวีสู่ท้องสนามหลวง พร้อมร่วมร้องเพลง


วันเสาร์ที่ 20 กรกฎาคม 2567
20/07/2567
พิมพ์
อำเภอนาทวี จัดกิจกรรมปั่นจักรยานเฉลิมพระเกียรติ เทิดไท้องค์ราชัน จาก อ.นาทวีสู่ท้องสนามหลวง พร้อมร่วมร้องเพลง
อำเภอนาทวี จัดกิจกรรมปั่นจักรยานเฉลิมพระเกียรติ เทิดไท้องค์ราชัน จากอำเภอนาทวีสู่ท้องสนามหลวง พร้อมร่วมร้องเพลง "ความดีอยู่เหนือสิ่งอื่นใด" ร่วมกับ สมชาย - น้องพอเพียง นิลศรี ศิลปินจิตอาสา อย่างกึกก้อง ด้วยสำนึกในพระมหากรุณาธิคุณอันหาที่สุดมิได้
วันนี้ (20 ก.ค.67) นายสมนึก พรมเขียว ผู้ว่าราชการจังหวัดสงขลา เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รัฐบาลและกระทรวงมหาดไทย ได้เชิญชวนให้ทุกภาคส่วน ร่วมจัดกิจกรรม เพื่อแสดงออกถึงความจงรักภักดี เทิดพระเกียรติพระบาทสมเด็จพระเจ้าอยู่หัว ในหลากหลายกิจกรรม โดยอำเภอนาทวีร่วมกับโรงพยาบาลสมเด็จพระบรมราชินีนาถ ณ อำเภอนาทวี และชมรมจักรยานอำเภอนาทวี จังหวัดสงขลา ได้จัดกิจกรรม "โครงการปั่นจักรยานเฉลิมพระเกียรติ เทิดไท้องค์ราชัน ในรัชกาลที่ 10" ขึ้น โดยจะมีนักปั่นจักรยานจากอำเภอนาทวี ไปยังมณฑลพิธีท้องสนามหลวง
นายสมนึก พรมเขียว ผู้ว่าราชการจังหวัดสงขลา กล่าวต่ออีกว่า กิจกรรม "โครงการปั่นจักรยานเฉลิมพระเกียรติ เทิดไท้องค์ราชัน ในรัชกาลที่ 10" ที่จัดขึ้นในครั้งนี้ มีวัตถุประสงค์สำคัญเพื่อน้อมสำนึกในพระมหากรุณาธิคุณอันหาที่สุดมิได้ และถวายเป็นพระราชกุศลถวายพระพรแด่พระบาทสมเด็จพระเจ้าอยู่หัว พระผู้ทรงเป็นที่เคารพเทิดทูนของพสกนิกรชาวไทยทุกคน อีกทั้งเป็นกิจกรรมที่รณรงค์ให้ประชาชนในเรื่องการออกกำลังกาย เป็นตัวอย่างเรื่องลดการใช้พลังงานและส่งเสริมให้เกิดความปรองดองในหมู่คณะ โดยจะเริ่มปั่นจากที่ว่าการอำเภอนาทวี จังหวัดสงขลา ในวันเสาร์ที่ 20 กรกฎาคม 2567 ถึงมณฑลพิธีท้องสนามหลวง กรุงเทพฯ ในวันที่ 28 กรกฎาคม 2567 ระยะทาง 1,050 กิโลเมตร จำนวนนักปั่น 73 คน ผู้ติดตามจำนวน 28 คน รวมทั้งสิ้น 101 คน โดยได้รับความร่วมมือและสนับสนุนอย่างดียิ่ง จากทุกภาคส่วนในทุกพื้นที่ที่ขบวนจักรยานปั่นผ่าน และได้รับเกียรติจาก ศิลปินจิตอาสา สมชาย นิลศรี และน้องพอเพียง นิลศรี บุตรสาว มานำร้องเพลง "ความดีอยู่เหนือสิ่งอื่นใด" ก่อนที่จะปล่อยขบวน ซึ่งทุกคนที่เข้าร่วมกิจกรรม ต่างเปล่งเสียงร้องเพลงกันอย่างกึกก้องด้วยความตื้นตัน และสำนึกในพระมหากรุณาธิคุณของพระบาทสมเด็จพระเจ้าอยู่หัว ซึ่งจังหวัดสงขลา ได้ดำเนินการประชาสัมพันธ์ ในทุกภาคีเครือข่ายในการร่วมรับฟัง และประชาสัมพันธ์บอกต่อ ขยายผล ไปยังทุกตำบล หมู่บ้าน สถานศึกษาในพื้นที่ของจังหวัดสงขลา https://youtu.be/wuHK-_0rFXk?si=xdgNJKtRamnRDiFA
นายสมนึก พรมเขียว ผู้ว่าราชการจังหวัดสงขลา กล่าวเพิ่มเติมว่า ขอขอบคุณภาคีเครือข่ายทุกภาคส่วนที่ได้ร่วมกันจัดกิจกรรม และสนับสนุนในการจัดโครงการปั่นจักรยานเฉลิมพระเกียรติ เทิดไท้องค์ราชัน ในรัชกาลที่ 10 ซึ่งพวกเราทุกคน ได้ร่วมทำความดีถวายพระบาทสมเด็จพระเจ้าอยู่หัว ด้วยการ "ปฏิบัติบูชา" ทำความ ดี ด้วยหัวใจ ด้วยพลังจิตอาสา และในโอกาสปีมหามงคลนี้ จึงขอเชิญชวนพี่น้องประชาชนชาวจังหวัดสงขลา และชาวไทยทุกคน ร่วมกันทำความดี และร่วมกิจกรรมเทิดพระเกียรติต่าง ๆ ที่ทั้งส่วนราชการ ภาคเอกชน และองค์กรปกครองส่วนท้องถิ่น ได้จัดขึ้นตลอดเดือนกรกฎาคม และตลอดปี 2567 นี้

ที่มา : https://www.thaigov.go.th/news/contents/details/86094