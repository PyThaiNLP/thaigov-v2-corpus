รัฐบาลไทย-ข่าวทำเนียบรัฐบาล-นายอำเภอหนองสองห้อง นำฝ่ายปกครองสนธิกำลังตำรวจและสาธารณสุขร่วมกันปฏิบัติภารกิจ “ยุทธการพิทักษ์หนองสองห้อง” ลงพื้นที่ Re X-Ray ผู้เสพยาเสพติด พร้อมนำเข้าสู่กระบวนการบำบัด 10 ราย 


วันเสาร์ที่ 20 กรกฎาคม 2567
20/07/2567
พิมพ์
นายอำเภอหนองสองห้อง นำฝ่ายปกครองสนธิกำลังตำรวจและสาธารณสุขร่วมกันปฏิบัติภารกิจ “ยุทธการพิทักษ์หนองสองห้อง” ลงพื้นที่ Re X-Ray ผู้เสพยาเสพติด พร้อมนำเข้าสู่กระบวนการบำบัด 10 ราย
นอภ.หนองสองห้อง นำฝ่ายปกครองสนธิกำลังตำรวจและสาธารณสุขร่วมกันปฏิบัติภารกิจ “ยุทธการพิทักษ์หนองสองห้อง” ลงพื้นที่ Re X-Ray ผู้เสพยาเสพติด พร้อมนำเข้าสู่กระบวนการบำบัด 10 ราย เน้นย้ำดำเนินการอย่างต่อเนื่องเพื่อตัดวงจรยาเสพติด หากพบเบาะแสแจ้งสายด่วน1567
นายอำเภอหนองสองห้อง นำฝ่ายปกครองสนธิกำลังตำรวจและสาธารณสุขร่วมกันปฏิบัติภารกิจ “ยุทธการพิทักษ์หนองสองห้อง” ลงพื้นที่ Re X-Ray ผู้เสพยาเสพติด พร้อมนำเข้าสู่กระบวนการบำบัด 10 ราย เน้นย้ำดำเนินการอย่างต่อเนื่องเพื่อตัดวงจรยาเสพติด หากพี่น้องประชาชนพบเบาะแสแจ้งสายด่วน 1567 ทันที
เมื่อวันที่ 19 ก.ค. 67 ว่าที่ร้อยตรี สุขุม ดลโสภณ นายอำเภอหนองสองห้อง จังหวัดขอนแก่น เปิดเผยว่า อำเภอหนองสองห้อง จังหวัดขอนแก่น ได้ดำเนินการตรวจค้น Re X-Ray หมู่บ้าน/ชุมชน ค้นหาผู้ป่วยที่มีอาการทางจิตอันเนื่องมาจากผลกระทบของยาเสพติด รวมทั้งผู้เสพยาเสพติดในพื้นที่อำเภอหนองสองห้อง เพื่อเข้ารับการบำบัด รักษา ซึ่งเป็นการตอบสนองนโยบายเร่งด่วนของกระทรวงมหาดไทย (Quick win) และเน้นย้ำสั่งการให้ผู้ว่าราชการจังหวัดทุกจังหวัด “แยกปลา ออกจากน้ำ” ให้ความสำคัญกับการป้องกัน ปราบปรามผู้ค้า ควบคู่กับการรักษาและฟื้นฟูผู้ป่วยยาเสพติด เพื่อเร่งป้องกันและแก้ไขปัญหายาเสพติดที่เกิดขึ้นในสังคมไทย
ว่าที่ร้อยตรี สุขุม ดลโสภณ นายอำเภอหนองสองห้อง กล่าวว่า อำเภอหนองสองห้อง จังหวัดขอนแก่น มีความมุ่งมั่นที่จะป้องกันและแก้ไขปัญหายาเสพติด รวมไปถึงให้การช่วยเหลือผู้ที่มีอาการทางจิต อันเป็นผลกระทบมาจากการเสพยาเสพติดมาอย่างต่อเนื่อง โดยล่าสุดตนในฐานะผู้อำนวยการศูนย์อำนวยการป้องกันและปราบปรามยาเสพติดอำเภอหนองสองห้อง ได้สั่งการให้ นายธราดล คุณชื่น ปลัดอำเภอหนองสองห้อง บูรณาการกำลังกับ สมาชิกอาสารักษาดินแดนฯ กองร้อยที่ 16 เจ้าหน้าที่ตำรวจ สภ.หนองสองห้อง และนายบรรจบ โสดาศรี สาธารณสุขอำเภอหนองสองห้อง ร่วมกันปฏิบัติภารกิจ “ยุทธการพิทักษ์หนองสองห้อง” ลงพื้นที่ค้นหาผู้เสพและผู้ป่วยยาเสพติด เพื่อนำเข้าสู่กระบวนการบำบัด รักษาและบันทึกข้อมูลในระบบข้อมูลการบำบัดรักษาและฟื้นฟูผู้ติดยาเสพติดของประเทศ (บสต.)
ว่าที่ร้อยตรี สุขุม ดลโสภณ นายอำเภอหนองสองห้อง กล่าวเพิ่มเติมว่า การลงพื้นที่ค้นหาผู้เสพผู้ป่วยยาเสพติด เพื่อเป็นการป้องปรามผู้ที่อยู่ในกลุ่มเสี่ยงที่เกี่ยวข้องกับยาเสพติดในพื้นที่ รวมทั้งการตรวจสอบดังกล่าว เจ้าหน้าที่ได้ทำการตรวจผู้ที่เคยได้รับการบำบัดมาแล้ว โดยมีจุดประสงค์เพื่อค้นหาว่ามีผู้ใดกลับไปยุ่งเกี่ยวกับยาเสพติดอีกครั้งหรือไม่ ซึ่งจากการตรวจสอบและคัดกรองผลปรากฏว่ามีผู้ที่กลับไปยุ่งเกี่ยวกับยาเสพติด 10 ราย ทั้งนี้ เจ้าหน้าที่ได้นำตัวผู้ที่เกี่ยวข้องกับยาเสพติดทั้งหมดเข้าสู่กระบวนการรักษาเรียบร้อยแล้ว
ว่าที่ร้อยตรี สุขุม ดลโสภณ นายอำเภอหนองสองห้อง กล่าวต่ออีกว่า สิ่งสำคัญนอกจากการดำเนินการนำตัวผู้ค้ามาดำเนินคดี และผู้ป่วยยาเสพติดมาบำบัดรักษา คือ การ Re X-Ray นำผู้ป่วยทางจิตที่มีผลกระทบมาจากการเสพยาเสพติด เข้ามาสู่กระบวนการบำบัดรักษา และฟื้นฟูให้เร็วที่สุด โดยอำเภอหนองสองห้องได้มีการรณรงค์ในเรื่องการดำเนินการแก้ไขปัญหายาเสพติดอย่างจริงจังและต่อเนื่อง ซึ่งถือว่าเป็นการสร้างความเชื่อมั่นต่อพี่น้องประชาชนว่าจะสามารถใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายทุกรูปแบบ ซึ่งอำเภอหนองสองห้องได้บูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อ เพื่อปฏิบัติหน้าที่ตามกฎหมายให้กับพี่น้องประชาชนอย่างเข้มแข็งต่อไป
ว่าที่ร้อยตรี สุขุม ดลโสภณ นายอำเภอหนองสองห้อง กล่าวในช่วงท้ายว่า ขอขอบคุณเจ้าหน้าที่และหน่วยงานที่เกี่ยวข้องทุกฝ่ายที่ช่วยกันดำเนินภารกิจที่สำคัญนี้อย่างเข้มแข็ง และขอกำชับทุกฝ่ายให้เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน และที่ผ่านมาอำเภอหนองสองห้อง จังหวัดขอนแก่น ได้บูรณาการทุกภาคส่วน “บำบัดทุกข์ บำรุงสุข” และรักษาความมั่นคงและความสงบเรียบร้อย เพื่อให้ทุกคนในสังคมได้ใช้ชีวิตอย่างมีความสุข ทั้งนี้ ขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86088