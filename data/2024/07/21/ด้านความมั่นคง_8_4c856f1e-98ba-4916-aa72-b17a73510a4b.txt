รัฐบาลไทย-ข่าวทำเนียบรัฐบาล-"พ่อเมืองสิงห์ พาทำ" นำภาคีเครือข่าย คณะครูนักเรียน ร่วมกิจกรรมปลูกพืชสมุนไพร ตามโครงการ 1 อปท. 1 สวนสมุนไพรเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล


วันเสาร์ที่ 20 กรกฎาคม 2567
20/07/2567
พิมพ์
"พ่อเมืองสิงห์ พาทำ" นำภาคีเครือข่าย คณะครูนักเรียน ร่วมกิจกรรมปลูกพืชสมุนไพร ตามโครงการ 1 อปท. 1 สวนสมุนไพรเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล
"พ่อเมืองสิงห์ พาทำ" นำภาคีเครือข่าย คณะครูนักเรียน ร่วมกิจกรรมปลูกพืชสมุนไพร ตามโครงการ 1 อปท. 1 สวนสมุนไพรเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567
วันนี้ (20 ก.ค. 67) นายสุเมธ ธีรนิติ ผู้ว่าราชการจังหวัดสิงห์บุรี เปิดเผยว่า จังหวัดสิงห์บุรี จัดกิจกรรมปลูกพืชสมุนไพร ตามโครงการ 1 อปท. 1 สวนสมุนไพร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ณ ศูนย์การเรียนรู้เกษตรอินทรีย์ไร่นาสวนผสมตามแนวพระราชดำริเศรษฐกิจพอเพียงในชุมชน วัดธรรมสังเวช ตำบลหัวไผ่ อำเภอเมืองสิงห์บุรี ซึ่งกิจกรรมในครั้งนี้ตนได้เป็นประธานนำหัวหน้าส่วนราชการจังหวัดสิงห์บุรีร่วมทำกิจกรรม โดยมี นายอาคม สุวรรโณ ท้องถิ่นจังหวัดสิงห์บุรี นายณัฏฐ์กร ศิริผ่องแผ้ว นายอำเภอเมืองสิงห์บุรี นายวันชัย นิลวงศ์ เกษตรจังหวัดสิงห์บุรี นายธวัชชัย บุญแก้ววรรณ เจ้าพนักงานที่ดินจังหวัดสิงห์บุรี นายโกวิท แสนสุข ทรัพยากรธรรมชาติและสิ่งแวดล้อมจังหวัดสิงห์บุรี นายสำราญ จันทร์ขจร นายกองค์การบริหารส่วนตำบลหัวไผ่ กำนัน ผู้ใหญ่บ้าน ครู นักเรียน ข้าราชการ สมาชิกชุมชนและเจ้าหน้าที่ฝ่ายปกครองตำบลหัวไผ่ ร่วมกิจกรรม
นายสุเมธ ธีรนิติ ผู้ว่าราชการจังหวัดสิงห์บุรี กล่าวว่า กระทรวงมหาดไทย ได้ดำเนินโครงการ 1 อปท. 1 สวนสมุนไพร เฉลิมพระเกียรติ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 โดยมีวัตถุประสงค์เพื่อให้องค์กรปกครองส่วนท้องถิ่น มีแหล่งเรียนรู้สวนสมุนไพรให้เด็ก เยาวชน และประชาชนในชุมชนได้เห็นคุณค่าของสมุนไพรที่มีอยู่ในชุมชน รวมทั้งเป็นประโยชน์ต่อการรักษาสุขภาพ การอนุรักษ์และการใช้สมุนไพรไทย และสมุนไพรท้องถิ่นให้เกิดประโยชน์ ซึ่งโครงการนี้ ประกอบด้วย 4 กิจกรรม คือ สมุนไพรท้องถิ่นเรา ปลูกปักรักษ์สมุนไพร สวนสมุนไพรท้องถิ่นทรงคุณค่า อนุรักษ์สมุนไพรท้องถิ่น และรู้จักการนำสมุนไพรไปใช้ประโยชน์ และการอนุรักษ์พืชพรรณสมุนไพร และเพื่อร่วมแสดงความจงรักภักดี และสำนึกในพระมหากรุณาธิคุณของพระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษา 6 รอบ 28 กรกฎาคม 2567
"จังหวัดสิงห์บุรีจึงได้ขับเคลื่อนแนวทางของกระทรวงมหาดไทย มาสู่การปฏิบัติโครงการในพื้นที่ โดยจัดกิจกรรมปลูกพืชสมุนไพร ณ ศูนย์การเรียนรู้เกษตรอินทรีย์ไร่นาสวนผสมตามแนวพระราชดำริเศรษฐกิจพอเพียงในชุมชน วัดธรรมสังเวช ตำบลหัวไผ่ อำเภอเมืองสิงห์บุรี ซึ่งจังหวัดสิงห์บุรีได้บูรณาการ 7 ภาคีเครือข่ายร่วมขับเคลื่อนกิจกรรม โดยได้รับความเมตตาจากท่านเจ้าอาวาสวัดธรรมสังเวช ร่วมกับ องค์การบริหารส่วนตําบลหัวไผ่ และชาวบ้าน ให้ใช้พื้นที่ของวัดธรรมสังเวช ในจัดการพัฒนาที่ดินตามแนวทางศาสตร์พระราชา โคก หนอง นา เพื่อความมั่นคงทางอาหารให้กับชุมชน ขยายผลให้ความรู้กับนักเรียนและประชาชน โดยน้อมนำหลักปรัชญาของเศรษฐกิจพอเพียงที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระราชทานไว้ มาปรับใช้ นอกจากนี้ยังมีความสอดคล้องกับเป้าหมายการพัฒนาที่ยั่งยืน (Sustainable Development Goals : SDGs)" นายสุเมธ กล่าว
นายสุเมธ ธีรนิติ ผู้ว่าราชการจังหวัดสิงห์บุรี กล่าวเพิ่มเติมว่า ขอขอบคุณภาคีเครือข่ายทุกภาคส่วน ทั้งส่วนราชการทุกหน่วยงาน คณะสงฆ์ ตลอดจนคณะครูและนักเรียนที่มาร่วมกันทำกิจกรรมในครั้งนี้ กิจกรรมนี้จะเป็นการเตรียมความพร้อมในการเปิดเป็นแหล่งท่องเที่ยวของตำบล และเพื่อขับเคลื่อนโครงการ 1 อปท. 1 สวนสมุนไพร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ไม่ว่าจะเป็นการดำเนินการปลูกพืชสมุนไพรเพิ่มเติมในบริเวณแปลงของวัด การติดป้ายให้ความรู้สรรพคุณและวิธีการใช้ประโยชน์สำหรับสมุนไพรแต่ละชนิด ซึ่งจะก่อให้เกิดการพัฒนาขยายผล ทำให้เด็กเยาวชนได้รับรู้ถึงคุณค่าและสรรพคุณของสมุนไพรไทยและสมุนไพรท้องถิ่น อันจะสามารถนำไปใช้ประโยชน์ ทั้งในการใช้ชีวิตประจำวัน การประกอบอาชีพ ซึ่งจะพัฒนาต่อยอดไปสู่การทำให้ชุมชนมีความมั่นคงแข็งแรง ประชาชนทุกคนมีสุขภาพดี มีร่างกายแข็งแรง มีอายุยืนยาว อีกทั้งยังเป็นการสร้างความมั่นคงทางอาหารและสมุนไพร ต่อยอดโครงการพระราชดำริ "บ้านนี้มีรักปลูกผักกินเอง" และ "ทางนี้มีผลผู้คนรักกัน" ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ซึ่งหากทุกชุมชนหมู่บ้าน มีความมั่นคงแข็งแรง ก็นำไปสู่การบรรลุเป้าหมายการพัฒนาที่ยั่งยืน ที่ประชาชนทุกคนมีความสุข และมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/86095