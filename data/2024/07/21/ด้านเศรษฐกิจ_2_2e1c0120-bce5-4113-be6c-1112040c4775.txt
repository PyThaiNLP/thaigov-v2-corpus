รัฐบาลไทย-ข่าวทำเนียบรัฐบาล-ดีพร้อม จับมือ สภาเกษตรกรแห่งชาติ ติดปีกเกษตรกรด้วยเกษตรอุตสาหกรรม ชูเทคโนโลยีและนวัตกรรม หวังเพิ่มรายได้ชุมชน ดันเศรษฐกิจโตกว่า 8 พันล้านบาท 


วันอาทิตย์ที่ 21 กรกฎาคม 2567
21/07/2567
พิมพ์
ดีพร้อม จับมือ สภาเกษตรกรแห่งชาติ ติดปีกเกษตรกรด้วยเกษตรอุตสาหกรรม ชูเทคโนโลยีและนวัตกรรม หวังเพิ่มรายได้ชุมชน ดันเศรษฐกิจโตกว่า 8 พันล้านบาท
ดีพร้อม จับมือ สภาเกษตรกรแห่งชาติ ติดปีกเกษตรกรด้วยเกษตรอุตสาหกรรม ชูเทคโนโลยีและนวัตกรรม หวังเพิ่มรายได้ชุมชน ดันเศรษฐกิจโตกว่า 8 พันล้านบาท
กรุงเทพฯ 19 กรกฎาคม 2567 - นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม ประธานและสักขีพยานในพิธีลงนามบันทึกข้อตกลงความร่วมมือการส่งเสริมความเข้มแข็งของเกษตรกรด้วยเกษตรอุตสาหกรรม ระหว่าง
กรมส่งเสริมอุตสำหกรรม กับ สำนักงานสภาเกษตรกรแห่งชาติ โดยมี นายบรรจง สุกรีฑา รองปลัดกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม นายวาที  พีระวรานุพงศ์ นายวัชรุน  จุ้ยจำลอง นางดวงดาว  ขาวเจริญ รองอธิบดีกรมส่งเสริมอุตสาหกรรม นายนรุณ  สุขสมาน  รองเลขาธิการคณะกรรมการอ้อยและน้ำตาลทราย นายนัยฤทธิ์ จำเล ประธานสภาเกษตรกรแห่งชาติ นายณรงรัตน์ ม่วงประเสริฐ รองเลขาธิการสภาเกษตรกรแห่งชาติ นายสำอาง แก้วประดับ ผู้ตรวจการประจำภาค สภาเกษตรกรแห่งชาติ ร่วมงาน ณ ห้องประชุม 2 ชั้น 6 อาคารกรมส่งเสริมอุตสาหกรรม
นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม เปิดเผยว่า ตามนโยบาย IGNITE THAILAND ขับเคลื่อนเศรษฐกิจไทยสู่อนาคตที่ยั่งยืนของ นายเศรษฐา ทวีสิน นายกรัฐมนตรี ได้กำหนดวิสัยทัศน์ให้ประเทศไทยเป็นศูนย์กลางอาหาร (Agriculture & Food Hub) ยกระดับการผลิตอุตสาหกรรมการเกษตร ทำให้ประเทศไทยอุดมสมบูรณ์ และทำให้สินค้าเกษตรเป็นหนึ่งในสินค้าที่สำคัญของไทย ที่เป็นแหล่งรายได้ให้กับเกษตรกรทั่วประเทศ แต่ที่ผ่านมาเกษตรกรส่วนใหญ่ยังมีรายได้ต่ำ เนื่องจากขายผลผลิตในรูปแบบของสินค้าวัตถุดิบที่ไม่ผ่านการแปรรูป ดังนั้น กระทรวงอุตสาหกรรมภายใต้การนำของ นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้มีนโยบายขับเคลื่อนมาตรการ กลไก และการปฏิบัติให้มุ่งสู่การพัฒนาอุตสาหกรรมสู่วิถีใหม่ในทุกมิติ โดยให้ความสำคัญในการยกระดับทุกองค์ประกอบของภาคอุตสาหกรรม ควบคู่กับการสร้างความเข้มแข็งและกระจายรายได้สู่ชุมชน จึงพร้อมผลักดันและสนับสนุนให้เกษตรกรได้รับโอกาสในการเข้าถึงการให้บริการของภาครัฐ เพื่อยกระดับกลุ่มเกษตรกรให้เป็นเกษตรอุตสาหกรรม จึงได้มอบหมายให้ กรมส่งเสริมอุตสาหกรรม หรือ ดีพร้อม (DIPROM) เข้าไปส่งเสริมการให้เกษตรกรนำเทคโนโลยีสมัยใหม่เข้าไปแปรรูปสินค้าเกษตร ให้มีมูลค่าเพิ่มสูงขึ้น ทั้งนี้ เพื่อให้แนวทางดังกล่าวเกิดประโยชน์ต่อเกษตรกรสูงสุด เพื่อเป็นพลังขับเคลื่อนเศรษฐกิจชุมชนในพื้นที่ทั่วประเทศ รวมทั้งส่งเสริมการพัฒนาด้วยโมเดลเศรษฐกิจ BCG โดยการนำวัสดุเหลือทิ้งจากภาคการเกษตรกลับมาสร้างผลิตภัณฑ์ใหม่ หรือนำมาใช้เป็นพลังงานทดแทน เพื่อให้ประเทศไทยก้าวสู่ความเป็นกลางทางคาร์บอนได้ตามเป้าหมายของรัฐบาล
นายภาสกร ชัยรัตน์ อธิบดีกรมส่งเสริมอุตสาหกรรม กล่าวว่า กรมส่งเสริมอุตสาหกรรม หรือ ดีพร้อม (DIPROM) ดำเนินการตามนโยบายรัฐมนตรีว่าการกระทรวงอุตสาหกรรม พร้อมนำนโยบาย “RESHAPE THE FUTURE : โลกเปลี่ยน อุตสาหกรรมปรับ พร้อมรับอนาคต” ในกลยุทธ์การพัฒนาเชิงพื้นที่ (RESHAPE the Area) มาประยุกต์ใช้ด้วยการสร้างมูลค่าเพิ่ม (Value Added) ให้กับสินค้าและบริการในกลุ่มเกษตรอุตสาหกรรม สร้างโอกาสให้ผู้ประกอบการและชุมชนมีส่วนร่วมในห่วงโซ่อุปทาน และพัฒนาชุมชนแบบองค์รวมที่ครอบคลุมทั้งชุมชนด้วยการบูรณาการเครือข่ายความร่วมมือ (DIPROM CONNECTION) ผ่านการลงนามบันทึกข้อตกลงความร่วมมือ (MOU) การติดปีกเกษตรกรด้วยเกษตรอุตสาหกรรม กับสำนักงานสภาเกษตรกรแห่งชาติ ในการเข้าถึงกลุ่มเกษตรกรในพื้นที่ต่าง ๆ ให้เข้ารับบริการจาก กรมส่งเสริมอุตสาหกรรม หรือ ดีพร้อม (DIPROM) เพื่อยกระดับกลุ่มเกษตรกรให้เป็นเกษตรอุตสาหกรรมที่สามารถแปรรูปผลผลิตทางการเกษตรให้มีมูลค่าเพิ่มสูงขึ้นโดยเน้น โกโก้ ไผ่ สมุนไพร ชีวมวล ในระยะแรก และพืชเศรษฐกิจอื่น ๆ ในอนาคต ด้วยการเสริมสร้างและพัฒนาศักยภาพการแปรรูปเพื่อเพิ่มมูลค่าสินค้าเกษตรอุตสาหกรรมให้กับเครือข่ายเกษตรกร และผู้แปรรูปสินค้าจากภาคการเกษตร พร้อมการเพิ่มผลิตภาพให้กับพืชเศรษฐกิจและผลไม้ และยกระดับสินค้าเกษตรด้วยเทคโนโลยีและองค์ความรู้ รวมถึงบูรณาการ ความร่วมมือระหว่างหน่วยงานภาครัฐ อีกทั้ง ยังมีการส่งเสริมการนำวัสดุเหลือทิ้งจากภาคการเกษตรมาใช้ เป็นพลังงานทดแทน เพื่อเข้าสู่การใช้พลังงานสะอาดและความเป็นกลางทางคาร์บอน รวมทั้งการให้ความรู้ในด้านการจัดทำคาร์บอนเครดิต เพื่อขายคาร์บอนเครดิตสร้างรายได้เพิ่มให้กับกลุ่มเกษตรกร หวังยกระดับรายได้ให้กับชุมชนเกษตรกรทั่วประเทศได้มากกว่า 8 พันล้านบาท
นอกจากนี้ ดีพร้อมยังเข้าไปร่วมบริหารจัดการกลุ่มเครือข่ายเกษตรกรในด้านการแปรรูปสินค้า ตั้งแต่การบริหารจัดการด้านวัตถุดิบ เทคโนโลยีการผลิต การควบคุมคุณภาพ การตรวจวัดมาตรฐาน ไปจนถึง การจัดหาตลาดทั้งในประเทศ ต่างประเทศ ผ่านระบบออนไลน์ และออฟไลน์ผ่านเครือข่ายพันธมิตรทั่วประเทศ รวมทั้งขยายความร่วมมือกับภาคเอกชน เพื่อให้เกษตรอุตสาหกรรมของชุมชน ผลิตสินค้าได้ตรงกับความต้องการ สร้างระบบนิเวศด้านการเกษตรอย่างครบวงจร ซึ่งจะทำให้ภาคการเกษตรของไทยเกิดการพัฒนาอย่างยั่งยืน อาทิ การนำผู้ประกอบการกลุ่มโก้โก้เข้าร่วมงาน Craft Cocoa Villageกับบริษัทเซ็นทรัลพัฒนา จำกัด (มหาชน) ซึ่งเป็นงานแสดงสินค้าที่รวบรวมผู้ประกอบการตั้งแต่ต้นน้ำจนถึงปลายน้ำ ทั้งเกษตรกรผู้ปลูกโกโก้จากทั่วประเทศ, Processor ตลอดจนผู้จำหน่ายผลิตภัณฑ์โกโก้ทุกรูปแบบ ซึ่งจะจัดขึ้นในระหว่างวันที่ 23-29 กันยายน 2567 ณ เซ็นทรัล พระราม 9 และในระหว่างวันที่ 26 ธันวาคม 2567 - 6 มกราคม 2568 ณ เซ็นทรัล เวสต์วิลล์
นายนัยฤทธิ์ จำเล ประธานสภาเกษตรกรแห่งชาติ กล่าวว่า แผนการยกระดับชุมชนเกษตรกรไปสู่การเป็นเกษตรอุตสาหกรรม เป็นหนึ่งในยุทธศาสตร์ของสภาเกษตรกรแห่งชาติ โดยความร่วมมือกับ ดีพร้อม ในครั้งนี้ จะช่วยชุมชนเกษตรกรเข้าถึงเทคโนโลยีการผลิตสมัยใหม่ และผลิตสินค้าได้ตรงกับความต้องการของตลาดทั้งในประเทศ และต่างประเทศ ซึ่งจะช่วยให้แผนการพัฒนาเกษตรอุตสาหกรรมเดินหน้าไปสู่เป้าหมายได้เร็วขึ้น สำหรับความร่วมมือในครั้งนี้ สำนักงานสภาเกษตรกรแห่งชาติ จะเข้าไปสนับสนุนในด้านการสำรวจความต้องการของเกษตรกรในพื้นที่เป้าหมาย เพื่อให้การพัฒนาเกษตรอุตสาหกรรมตรงกับความต้องการของคนพื้นที่ สอดคล้องกับศักยภาพและจุดเด่นของท้องถิ่น รวมทั้งการสร้างกลุ่มเครือข่ายเกษตรกรเพื่อรวบรวมผลผลิตมาแปรรูป และกระจายรายได้อย่างทั่วถึง นายนัยฤทธิ์ กล่าวทิ้งท้าย

ที่มา : https://www.thaigov.go.th/news/contents/details/86098