รัฐบาลไทย-ข่าวทำเนียบรัฐบาล-ผู้ว่าฯ อุดรธานี นำจิตอาสาพัฒนา ร่วมปลูกต้นไม้และพืชสมุนไพรสร้างความมั่นคงทางอาหาร บริเวณแปลงผักวัดนิมิตโพธิญาณ พร้อมเชิญชวนร่วมกิจกรรมต่อเนื่อง 24 ก.ค.นี้ เพื่อเฉลิมพระเกียรติฯ


วันอาทิตย์ที่ 21 กรกฎาคม 2567
21/07/2567
พิมพ์
ผู้ว่าฯ อุดรธานี นำจิตอาสาพัฒนา ร่วมปลูกต้นไม้และพืชสมุนไพรสร้างความมั่นคงทางอาหาร บริเวณแปลงผักวัดนิมิตโพธิญาณ พร้อมเชิญชวนร่วมกิจกรรมต่อเนื่อง 24 ก.ค.นี้ เพื่อเฉลิมพระเกียรติฯ
ผู้ว่าฯ อุดรธานี นำจิตอาสาพัฒนา ร่วมปลูกต้นไม้และพืชสมุนไพรสร้างความมั่นคงทางอาหาร บริเวณแปลงผักวัดนิมิตโพธิญาณ พร้อมเชิญชวนร่วมกิจกรรมต่อเนื่องในวันที่ 24 ก.ค. นี้ เพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระชนมพรรษา 6 รอบ
ผู้ว่าฯ อุดรธานี นำจิตอาสาพัฒนา ร่วมปลูกต้นไม้และพืชสมุนไพรสร้างความมั่นคงทางอาหาร บริเวณแปลงผักวัดนิมิตโพธิญาณ พร้อมเชิญชวนร่วมกิจกรรมต่อเนื่องในวันที่ 24 ก.ค. นี้ เพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระชนมพรรษา 6 รอบ 28 กรกฎาคม 2567
วันนี้ (21 ก.ค. 67) นายวันชัย คงเกษม ผู้ว่าราชการจังหวัดอุดรธานี เปิดเผยว่า จังหวัดอุดรธานี ได้จัดกิจกรรมจิตอาสาเพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระชนมพรรษา 6 รอบ 28 กรกฎาคม 2567 ณ วัดนิมิตโพธิญาณ ตำบลเพ็ญ อำเภอเพ็ญ จังหวัดอุดรธานี โดยได้รับเมตตาจากพระครูใบฎีกากฤษณ์ กิตติญาโณ เจ้าอาวาสวัดนิมิตโพธิญาณ ด้วยพร้อม ว่าที่ร้อยตรี รักชัย เลิศสุบิน ปลัดจังหวัดอุดรธานี นายคณพศ พิมโคตร นายอำเภอเพ็ญ นางกนกกร สุทธิอาจ ผู้อำนวยการศูนย์ศึกษาและพัฒนาชุมชนอุดรธานี และ ประชาชนจิตอาสา เข้าร่วมกิจกรรม นอกจากนี้ จังหวัดอุดรธานีจะจัดกิจกรรมจิตอาสาอีกครั้งในวันพุธที่ 24 กรกฎาคม 2567 ตั้งแต่เวลา 07.30 น. เป็นต้นไป ณ วัดป่าอัมพวัน บ้านหนองผือ หมู่ที่ 8 ตำบลสร้างแป้น อำเภอเพ็ญ จังหวัดอุดรธานี จึงขอเชิญชวนพี่น้องประชาชนร่วมกิจกรรมจิตอาสาในวันดังกล่าว
นายวันชัย คงเกษม ผู้ว่าราชการจังหวัดอุดรธานี กล่าวว่า การจัดกิจกรรมจิตอาสาเฉลิมพระเกียรติพระบาทสมเด็จพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ในวันนี้ มีผู้เข้าร่วมกิจกรรมเป็นจำนวนมากจากทุกภาคีเครือข่าย หัวหน้าส่วนราชการระดับจังหวัด/อำเภอ ผู้อำนวยการกลุ่มงานสำนักงานพัฒนาชุมชนจังหวัดอุดรธานี พัฒนาการอำเภอ เจ้าหน้าที่พัฒนาชุมชนจังหวัดและอำเภอ องค์กรปกครองส่วนท้องถิ่น และประชาชนจิตอาสา เข้าร่วมในกิจกรรมพร้อมใจกันทำความ ดี ด้วยหัวใจ โดยได้ร่วมกันปลูกต้นไม้ และปลูกพืชสมุนไพร ณ แปลงสมุนไพร วัดนิมิตโพธิญาณ ตำบลเพ็ญ อำเภอเพ็ญ จังหวัดอุดรธานี
"ทั้งนี้ กิจกรรมดังกล่าวจัดขึ้นเพื่อน้อมสำนึกในพระมหากรุณาธิคุณพระบาทสมเด็จพระเจ้าอยู่หัวและแสดงออกถึงความจงรักภักดีที่ได้พระราชทานโครงการจิตอาสาตามแนวพระราชดำริ เราทำความ ดี ด้วยหัวใจ โดยทรงมุ่งหวังให้พสกนิกรทุกหมู่เหล่ามีความสมัครสมาน สามัคคี ร่วมมือร่วมใจประกอบกิจกรรมสาธารณประโยชน์ของชุมชนส่วนรวม ไม่หวังสิ่งตอบแทน รวมถึงมีความรักใน 4 สถาบันหลักของชาติได้แก่ชาติ ศาสนา พระมหากษัตริย์ และประชาชน" นายวันชัย กล่าว
นายวันชัยฯ กล่าวทิ้งท้ายว่า จังหวัดอุดรธานีได้นำแนวทางการขับเคลื่อนงานร่วมกับภาคีเครือข่าย ส่งเสริมการดำเนินการสานพลัง บวร เสริมสร้างพลังในชุมชน นำการเปลี่ยนแปลงไปสู่สิ่งที่ดีขึ้น Change for Good มุ่งมั่นพัฒนาคุณภาพชีวิต และดูแลสภาพความเป็นอยู่ของประชาชนในด้านที่อยู่อาศัย ด้านความมั่นคงทางอาหาร และการเสริมสร้างความรัก ความสามัคคีของคนในชุมชน โดยมีการบูรณาการ 7 ภาคีเครือข่าย รวมถึงการดำเนินการส่งเสริมพัฒนาในมิติอื่น ๆ เพื่อให้ครัวเรือนเป้าหมายสามารถใช้ชีวิตให้มีความสุขอย่างยั่งยืน โดยทั้งหมดนี้ ถือเป็นการดำเนินงานตามแนวทางการดำเนินโครงการหมู่บ้านยั่งยืน "Sustainable Village" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่จะช่วยเหลือประชาชนกลุ่มเปราะบางให้มีคุณภาพชีวิตที่ดียิ่งขึ้น ลดความเหลื่อมล้ำ สร้างความมั่นคงทางอาหาร ขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) โดยการน้อมนำปรัชญาของเศรษฐกิจพอเพียงมาประยุกต์ใช้ สร้างความยั่งยืนให้กับชุมชนในทุกมิติ ทั้งสังคม เศรษฐกิจ และสิ่งแวดล้อม เพื่อโลกใบเดียวของพวกเรา

ที่มา : https://www.thaigov.go.th/news/contents/details/86119