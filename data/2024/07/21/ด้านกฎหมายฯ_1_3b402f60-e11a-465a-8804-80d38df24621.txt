รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่จังหวัดร้อยเอ็ด ตรวจเยี่ยมโรงพยาบาลมินิธัญญารักษ์ อำเภอธวัชบุรี พร้อมทั้งตรวจติดตามความคืบหน้าการก่อสร้างเรือนจำจังหวัดร้อยเอ็ดแห่งใหม่


วันอาทิตย์ที่ 21 กรกฎาคม 2567
21/07/2567
พิมพ์
รมว.ยุติธรรม ลงพื้นที่จังหวัดร้อยเอ็ด ตรวจเยี่ยมโรงพยาบาลมินิธัญญารักษ์ อำเภอธวัชบุรี พร้อมทั้งตรวจติดตามความคืบหน้าการก่อสร้างเรือนจำจังหวัดร้อยเอ็ดแห่งใหม่
รมว.ยุติธรรม ลงพื้นที่จังหวัดร้อยเอ็ด ตรวจเยี่ยมโรงพยาบาลมินิธัญญารักษ์ อำเภอธวัชบุรี พร้อมทั้งตรวจติดตามความคืบหน้าการก่อสร้างเรือนจำจังหวัดร้อยเอ็ดแห่งใหม่
ในวันเสาร์ที่ ๒๐ กรกฎาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม เดินทางลงพื้นที่จังหวัดร้อยเอ็ด ตรวจเยี่ยมโรงพยาบาลมินิธัญญารักษ์ ณ โรงเรียนบ้านหนองบัว ดอนไผ่ ตำบลนิเวศน์ อำเภอธวัชบุรี จังหวัดร้อยเอ็ด โดยมี นายคารม พลพรกลาง รองโฆษกประจำสำนักนายกรัฐมนตรี นายนิยม เติมศรีสุข ผู้ช่วยรัฐมนตรีว่าการกระทรวงยุติธรรม ดร.รัชดา ไชยคุปต์ คณะที่ปรึกษารัฐมนตรีว่าการกระทรวงยุติธรรม นายทรงพล ใจกริ่ม ผู้ว่าราชการจังหวัดร้อยเอ็ด นายชาญ วชริเดช รองอธิบดีกรมราชทัณฑ์  พันเอก วิชิต มักการุณ รักษาราชการแทนผู้บัญชาการมณฑลทหารบกที่ ๒๗ นายแพทย์สาธารณสุขจังหวัดร้อยเอ็ด หัวหน้าส่วนราชการ ผู้นำท้องที่ท้องถิ่น ร่วมให้การต้อนรับ
ทั้งนี้ โรงพยาบาลมินิธัญญารักษ์ อำเภอธวัชบุรี เป็นโรงพยาบาลตามแผนปฏิบัติการเร่งด่วนการดำเนินการป้องกันและปราบปรามปัญหายาเสพติดระยะเร่งด่วนพื้นที่ต้นแบบอำเภอธวัชบุรีจังหวัดร้อยเอ็ด ระหว่างวันที่ ๕ มิถุนายน-วันที่ ๓๑ สิงหาคม ๒๕๖๗ จากการคัดกรองพบผู้ใช้และผู้เสพที่ต้องเข้ารับการบำบัดฟื้นฟูโดยใช้ชุมชนเป็นฐาน จำนวน ๑,๗๔๙ คน หลังจากเข้ารับการบำบัด ๓ ครั้ง ยังไม่สามารถหยุดการเสพได้ จำนวน ๒๙๕ คน จึงได้จัดสร้างมินิธัญญารักษ์ โรงพยาบาลธวัชบุรีขึ้นเพื่อบำบัดฟื้นฟูผู้ป่วยกลุ่มนี้โดยมีบุคลากรทางการแพทย์ คือแพทย์จิตเวชชุมชน ๑ คน แพทย์ทั่วไป ๒ คน ตรงโรงพยาบาลวิชาชีพจิตเวช ๓ คน พยาบาลวิชาชีพ ๘ คน นักจิตวิทยา ๑ คน เจ้าหน้าที่ทหาร เจ้าหน้าที่ตำรวจ และวิทยากรพิเศษ ปัจจุบันมีผู้เข้ารับการรักษา จำนวน ๑๘๐ คน
จากนั้น รัฐมนตรีว่าการกระทรวงยุติธรรม ได้เดินทางตรวจติดตามความคืบหน้าการก่อสร้างเรือนจำจังหวัดร้อยเอ็ดแห่งใหม่ ตำบลดงลาน อำเภอเมืองร้อยเอ็ด โดยมี นายนพดล จอมเพชร รองผู้ว่าราชการจังหวัดร้อยเอ็ด ผู้บัญชาการเรือนจำจังหวัดร้อยเอ็ด นายแพทย์สาธารณสุขจังหวัดร้อยเอ็ดและเจ้าหน้าที่ที่เกี่ยวข้องให้การต้อนรับ
ในโอกาสนี้ รัฐมนตรีว่าการกระทรวงยุติธรรม ได้เดินตรวจเยี่ยมพื้นที่ก่อสร้าง รับฟังบรรยายสรุปความคืบหน้าการก่อสร้างจากผู้รับเหมา และมอบนโยบายให้เร่งรัดการก่อสร้างให้แล้วเสร็จตามกำหนด โดยคำนึงถึงความปลอดภัย มาตรฐาน และคุณภาพของงาน ซึ่งเรือนจำจังหวัดร้อยเอ็ดแห่งใหม่ ตั้งอยู่บนเนื้อที่ ๒๐๐ ไร่ ใช้งบประมาณก่อสร้าง ๑,๒๔๑,๘๒๒,๘๐๐ บาท คาดว่าจะก่อสร้างแล้วเสร็จภายในเดือนมีนาคมปี ๒๕๖๙ เมื่อก่อสร้างแล้วเสร็จ เรือนจำแห่งนี้จะสามารถรองรับผู้ต้องขังได้ ๒,๕๐๐ คน จะช่วยลดปัญหาความแออัดในเรือนจำเดิม และช่วยให้การบริหารจัดการผู้ต้องขังมีประสิทธิภาพมากขึ้น

ที่มา : https://www.thaigov.go.th/news/contents/details/86108