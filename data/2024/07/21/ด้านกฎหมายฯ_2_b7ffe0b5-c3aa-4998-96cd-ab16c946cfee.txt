รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงานมหกรรมแก้หนี้ สร้างวิถีแห่งความเป็นธรรม จังหวัดหนองคาย


วันอาทิตย์ที่ 21 กรกฎาคม 2567
21/07/2567
พิมพ์
รัฐมนตรีว่าการกระทรวงยุติธรรม เปิดงานมหกรรมแก้หนี้ สร้างวิถีแห่งความเป็นธรรม จังหวัดหนองคาย
รัฐมนตรีว่าการกระทรวงยุติธรรม เปิดงานมหกรรมแก้หนี้ สร้างวิถีแห่งความเป็นธรรม จังหวัดหนองคาย มุ่งปลดภาระผู้ค้ำ-พ่อแม่ แก้หนี้ กยศ.-แก้หนี้ครัวเรือน-แก้หนี้เกษตรกร สร้างโอกาสให้ประชาชน
ในวันอาทิตย์​ที่ ๒๑ กรกฎาคม ๒๕๖๗ เวลา ๑๐.๓๐ น. ณ โรงแรมหนองคายธาวิลล่า ตําบลมีชัย อําเภอเมืองหนองคาย จังหวัดหนองคาย​ พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็น​ประธาน​ใน​พิธี​เปิดงาน “มหกรรมแก้หนี้ สร้างวิถีแห่งความเป็นธรรม” ครั้งที่ 36 โดยมี​ นายนิยม เติมศรีสุข ผู้ช่วยรัฐมนตรีว่าการกระทรวงยุติธรรม คณะที่ปรึกษากระทรวงยุติธรรม​ นางจิร​ภา​ สินธุ​นาวา​ รอง​ปลัด​กระทรวง​ยุติธรรม​ นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ ผู้บริหาร​ของส่วนราชการ​ในสังกัด​กระทรวง​ยุติธรรม​พื้นที่​จังหวัด​หนองคาย​ และหน่วยงานที่เกี่ยวข้องในพื้นที่ร่วมให้การต้อนรับ
โอกาส​นี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า วันนี้ผมไม่ได้มาคนเดียว แต่พาคณะทำงานมาช่วยเหลือพ่อแม่พี่น้องในสถานที่แห่งนี้ ที่ไม่ใช่เพียงเฉพาะชาวจังหวัดหนองคายแต่ยังรวมถึงข้าราชการ โดยในส่วนคณะทำงานทั้งหมดนี้ได้มาร่วมช่วยงานของกระทรวงยุติธรรมในการแก้ไขปัญหายาเสพติดให้คลี่คลายได้มากที่สุด
จากที่นายกรัฐมนตรี “เศรษฐ ทวีสิน” แถลงนโยบายของรัฐบาลไว้ เมื่อวันที่ ๑๗ พฤษภาคม ๒๕๖๖ สิ่งที่ประกาศไว้มีความชัดเจนประการแรก “การนำทุกข์ของประชาชนออกไป” คือ การแก้ไขปัญหาหนี้สิน โดยเฉพาะหนี้ครัวเรือน ที่รวมถึงหนี้เกษตรกร และหนี้ต่าง ๆ ที่ไม่ใช่หนี้สาธารณะ นอกจากนี้ ยังรวมถึงหนี้กองทุนให้กู้ยืมเพื่อการศึกษา หรือ หนี้ กยศ. สิ่งที่ได้ประกาศไว้นั้นได้ดำเนินการแล้ว เช่น การแก้หนี้นอกระบบโดยมอบหมายกระทรวงมหาดไทยผ่านผู้ว่าราชการจังหวัดไปดำเนินการ แต่หนี้อีกประมาณ ๙๐ เปอร์เซ็นต์ เป็นหนี้สินในระบบ ที่วันนี้ที่กรมบังคับคดีมีการบังคับใช้กฎหมายในการบังคับคดีที่มีการตั้งเรื่องไว้มากกว่า ๓ ล้านคดี ทุนทรัพย์หลายหมื่นล้าน มีการยึดทรัพย์เตรียมขายทอดตลาดอีกกว่า ๗ แสนคดี ซึ่งทั้งหมดนี้ คือ ทุกข์ของประชาชน
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวอีกว่า ส่วน หนี้ กยศ. ผมเตรียมใช้โอกาสในการจัดเวทีนี้ มอบหมายอดีตผู้บริหาร​ของ ป.ป.ส. พูดคุยกับผู้ว่าราชการจังหวัดหนองคาย เพื่อวางยุทธศาสตร์การแก้ไขปัญหาหนี้ก้อนนี้ในพื้นที่ประมาณ ๖.๘ ล้านบาท เป็นหนี้ที่อยู่ระหว่างชำระหนี้ ๓.๘ ล้านบาท ให้ได้รับสิทธิ์ต่าง ๆ กระทรวงยุติธรรมร่วมวางแผนกับ กยศ. ว่า ในกลุ่มผู้ค้ำประกันหนี้ประมาณ ๓.๘ ล้านบาท เนื่องในปีมหามงคล ๓๐ ธันวาคมที่จะถึงนี้ กระทรวงยุติธรรมจะพยายามหาแนวทางเพื่อให้การค้ำประกันเป็นศูนย์ ซึ่งปัญหาหนี้ กยศ.ในพื้นที่จังหวัดหนองคายมีหนี้ก้อนนี้ไม่มากก็หวังว่าจะผลักดันได้ในไม่เกินปลายปี
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า อย่างน้อยลูกหนี้ กยศ. ที่มางานนี้ ส่วนใหญ่ไม่ได้ห่วงตนเอง แต่ห่วงผู้ค้ำซึ่งเป็นพ่อแม่ผู้ปกครองเสียมากกว่า เพราะกังวลทรัพย์ของครอบครัว เป็นที่มาของเป้าหมายในการวางยุทธศาสตร์นี้ ซึ่งจะส่งผลต่อเป้าหมายของรัฐบาลด้วย ในเรื่องหนี้สินในส่วนอื่น ๆ ไม่ว่าจะมาจากการกู้ยืมจากสถาบันการเงินหรือหนี้เช่าซื้อรถยนต์ หนี้บัตรเครดิต ซึ่งมหกรรมในครั้งนี้ จะเป็นการใช้แนวทางของความยุติธรรมทางเลือก ความยุติธรรมสมานฉันท์
นอกจากนี้ ยังมีมิติใหม่เกิดขึ้น คือ รัฐบาลจะสร้างให้ประชาชน มีรายได้เพียงพอ มีคุณภาพชีวิตที่ดี โดยการสร้าง ๖ อ. “คนต้องมีอาหารกิน มีอาชีพ มีโอกาส อัตลักษณ์ ต้องไม่ยากจน ลดความเหลื่อมล้ำ ผ่านโครงการดิจิทัลวอลเว็ต ๑๐,๐๐๐ บาท เพื่อขับเคลื่อนเศรษฐกิจชุมชน เศรษฐกิจท้องถิ่น แตกต่างสิ้นเชิงจากเดิมงบประมาณที่กระจายสู่ท้องถิ่นไม่ถึง ๓ เปอร์เซ็นต์จาก ๓ ล้านล้านบาท ทำให้โครงการดิจิทัลวอลเล็ตถือเป็นนวัตกรรมใหม่ในการนำงบประมาณกระจายลงท้องถิ่นอย่างแท้จริง ถือเป็นครั้งแรกที่คนในชุมชนจะได้รับตรงในเงินงบประมาณของรัฐ

ที่มา : https://www.thaigov.go.th/news/contents/details/86110