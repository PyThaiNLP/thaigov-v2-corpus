รัฐบาลไทย-ข่าวทำเนียบรัฐบาล-ผู้ว่าฯ นราธิวาส เป็นประธานมอบโฉนดที่ดินให้แก่มัสยิดดารุลอามาน (บ้านบือราแง) อำเภอบาเจาะ ตามโครงการเร่งรัดการออกโฉนดที่ดินให้แก่วัด วัดร้าง โบสถ์ มัสยิด เพื่อเฉลิมพระเกียรติฯ


วันเสาร์ที่ 20 กรกฎาคม 2567
20/07/2567
พิมพ์
ผู้ว่าฯ นราธิวาส เป็นประธานมอบโฉนดที่ดินให้แก่มัสยิดดารุลอามาน (บ้านบือราแง) อำเภอบาเจาะ ตามโครงการเร่งรัดการออกโฉนดที่ดินให้แก่วัด วัดร้าง โบสถ์ มัสยิด เพื่อเฉลิมพระเกียรติฯ
ผู้ว่าฯ นราธิวาส เป็นประธานมอบโฉนดที่ดินให้แก่มัสยิดดารุลอามาน (บ้านบือราแง) อำเภอบาเจาะ ตามโครงการเร่งรัดการออกโฉนดที่ดินให้แก่วัด วัดร้าง โบสถ์ มัสยิด เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ
ผู้ว่าฯ นราธิวาส เป็นประธานมอบโฉนดที่ดินให้แก่มัสยิดดารุลอามาน (บ้านบือราแง) อำเภอบาเจาะ ตามโครงการเร่งรัดการออกโฉนดที่ดินให้แก่วัด วัดร้าง โบสถ์ มัสยิด เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 19 ก.ค.67 ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า ตนได้เป็นประธานมอบโฉนดที่ดินให้กับอิหม่ามประจำมัสยิดดารุลอามาน (บ้านบือราแง) จำนวน 1 แปลง ตามโครงการเร่งรัดการออกโฉนดที่ดินให้แก่วัด วัดร้าง โบสถ์ มัสยิด เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยในส่วนของจังหวัดนราธิวาส ได้ออกโฉนดที่ดินให้แก่มัสยิด จำนวน 1 แปลง คือ มัสยิดดารุลอามาน (บ้านบือราแง) หมู่ที่ 4 ตำบลลุโบะสาวอ อำเภอบาเจาะ และได้มอบโฉนดที่ดินให้พี่น้องประชาชนตามโครงการ “มอบโฉนดที่ดินทั่วไทย นำสุขคลายทุกข์ให้ประชาชน”จำนวน 72 ราย รวม 88 แปลง โดยศูนย์อำนวยการเดินสำรวจออกโฉนดที่ดินจังหวัดนราธิวาส - ยะลา เป็นผู้รับผิดชอบในการออกโฉนดที่ดิน
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวเพิ่มเติมว่า จังหวัดนราธิวาสร่วมกับภาคีเครือข่าย ออกสำรวจศาสนสถานทุกศาสนา ที่ยังต้องการความช่วยเหลือจากภาครัฐในการออกเอกสารกรรมสิทธิ์ต่าง ๆ ในที่ดินให้ถูกต้องตามกฎหมาย อันจะสามารถช่วยให้ที่ดินซึ่งเป็นศาสนสถานของศาสนา มีโฉนดที่ดินที่เป็นหนังสือสำคัญแสดงกรรมสิทธิ์ในที่ดิน แสดงตำแหน่งที่ตั้ง ขอบเขต และเนื้อที่ให้ที่ตั้งของศาสนสมบัติของแผ่นดิน มีหลักฐานมั่นคงถาวร เพื่อลดปัญหาพิพาทและการบุกรุกที่ดินเพื่อการศาสนาไปด้วย รวมทั้งได้เน้นย้ำกับผู้ที่ได้รับมอบโฉนดที่ดินครั้งนี้ว่า โฉนดที่ดินเป็นเอกสารสิทธิที่มีความสำคัญมาก มีประโยชน์ใช้เป็นหลักทรัพย์ค้ำประกันและใช้เป็นแหล่งทุนในการประกอบอาชีพ ซึ่งนับวันที่ดินจะหายากขึ้นและมีราคาสูง ดังนั้น จึงขอให้พี่น้องประชาชนได้หวงแหนที่ดินของตน อีกทั้งขอให้รักษาโฉนดที่ดินซึ่งเป็นเอกสารสิทธิ์สำคัญไว้ให้ดี อย่าให้สูญหายหรือถูกผู้อื่นหลอกลวงเอาไปใช้ในทางที่ทำให้ท่านต้องเสียประโยชน์ หรือหากประสงค์จะดำเนินการจดทะเบียนสิทธิและนิติกรรมประเภทใด ขอให้ปรึกษาเจ้าพนักงานที่ดินจังหวัด เจ้าพนักงานที่ดินจังหวัดสาขา หรือเจ้าหน้าที่สำนักงานที่ดินได้ทุกแห่ง ส่วนท่านที่ยังไม่ได้รับโฉนดที่ดิน และที่ดินของท่านสามารถออกโฉนดที่ดินได้ตามประมวลกฎหมายที่ดิน กรมที่ดิน ทางศูนย์อำนวยการเดินสำรวจออกโฉนดที่ดิน จะได้รีบดำเนินการให้พี่น้องประชาชนต่อไป
"ในวันนี้จึงถือเป็นโอกาสอันดียิ่ง ที่พี่น้องประชาชนชาวจังหวัดนราธิวาส ได้มาร่วมกัน ปฏิบัติบูชา "ทำความ ดี ด้วยหัวใจ" เพื่อถวายเป็นพระราชกุศลแด่พระบาทสมเด็จพระเจ้าอยู่หัว และร่วมเป็นสักขีพยานในการมอบโฉนดที่ดิน ให้แก่มัสยิดเพื่อเฉลิมพระเกียรติพระบาทสมเด็จพระเจ้าอยู่หัว และเนื่องในปีมหามงคล พระบาทสมเด็จพระเจ้าอยู่หัวทรงเฉลิมพระชนมพรรษาครบ 6 รอบ 28 กรกฎาคม 2567 นี้ ตนจึงอยากขอเชิญชวนพี่น้องประชาชนทุกคนร่วมกันตั้งใจที่จะถวายคุณงามความดีที่เราได้ปฏิบัติตามครรลองคลองธรรมแด่พระบาทสมเด็จพระเจ้าอยู่หัว อันจะนำมาซึ่งความสุขกายและสุขใจ ที่เราพสกนิกรคนไทยจะได้น้อมสำนึกในพระมหากรุณาธิคุณเป็นล้นพ้นและเทิดพระเกียรติแด่พระองค์ท่าน อย่างพร้อมเพียงกัน" ว่าที่ร้อยตรี ตระกูล กล่าวในช่วงท้าย

ที่มา : https://www.thaigov.go.th/news/contents/details/86087