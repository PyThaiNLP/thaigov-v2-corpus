รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ ติดตามความคืบหน้าการก่อสร้างโครงการอาคารบังคับน้ำแม่ยะ จ.ตาก เพิ่มน้ำในพื้นที่ขาดแคลน พัฒนาความเป็นอยู่ของเกษตรกรให้ดียิ่งขึ้น


วันเสาร์ที่ 20 กรกฎาคม 2567
รัฐมนตรีช่วยเกษตรฯ ติดตามความคืบหน้าการก่อสร้างโครงการอาคารบังคับน้ำแม่ยะ จ.ตาก เพิ่มน้ำในพื้นที่ขาดแคลน พัฒนาความเป็นอยู่ของเกษตรกรให้ดียิ่งขึ้น
รัฐมนตรีช่วยเกษตรฯ ติดตามความคืบหน้าการก่อสร้างโครงการอาคารบังคับน้ำแม่ยะ จ.ตาก เพิ่มน้ำในพื้นที่ขาดแคลน พัฒนาความเป็นอยู่ของเกษตรกรให้ดียิ่งขึ้น
เมื่อวันที่ 20 กรกฎาคม 2567 เวลา 14.30 น. นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามความคืบหน้าโครงการอาคารบังคับน้ำแม่ยะ โดยมี นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายสุรเดช เตียวตระกูล ประธานที่ปรึกษารัฐมนตรีช่วยว่าการกระทรวงเกษตรและสหกรณ์ ผู้บริหารสังกัดกระทรวงเกษตรและสหกรณ์ และเกษตรกร เข้าร่วม ณ โครงการอาคารบังคับน้ำบ้านแม่ยะ ตำบลเกาะตะเภา อำเภอบ้านตาก จังหวัดตาก เพื่อบรรเทาความเดือดร้อนให้เกษตรกรในพื้นที่มีน้ำอุปโภค-บริโภคและสามารถทำเกษตรกรรมได้อย่างยั่งยืน
"โดยขณะนี้ กระทรวงเกษตรฯ ต้องการให้พี่น้องเกษตรกรมีชีวิตความเป็นอยู่ที่ดีขึ้น ซึ่งการเพิ่มแหล่งน้ำและระบบชลประทานอย่างทั่วถึง จะสามารถแก้ไขปัญหาการขาดแคลนน้ำให้กับประชาชนในพื้นที่ได้ ซึ่งขณะนี้ กรมชลประทานได้วางแผนการดำเนินโครงการ อาทิ โครงการอ่างเก็บน้ำแม่ยะ โครงการระบบส่งน้ำจากแม่น้ำปิงไปยังคลองแม่ระกา และโครงการอ่างเก็บน้ำห้วยฉลอง เป็นต้น เพื่อเร่งบรรเทาความเดือดร้อนให้ประชาชนจังหวัดตากมากที่สุด เพื่อให้เกษตรกรมีคุณภาพชีวิตที่ดีขึ้น และมีเศรษฐกิจในภาพรวมดีขึ้นต่อไป" นายอรรถกร กล่าว
สำหรับโครงการอาคารบังคับน้ำแม่ยะ เป็นโครงการแก้ไขปัญหาการขาดแคลนน้ำในพื้นที่ชลประทานริมสองฝั่งแม่น้ำปิงที่ไม่สามารถสูบน้ำขึ้นมาทำเกษตรกรรมในฤดูกาลเพาะปลูกได้ ประกอบด้วย อำเภอบ้านตาก อำเภอเมือง และอำเภอวังเจ้า จังหวัดตาก รวมประมาณ 45,000 ไร่ ซึ่งกระทรวงเกษตรและสหกรณ์ โดยกรมชลประทาน ได้วางแผนดำเนินโครงการ ระยะเวลา 5 ปี แบ่งเป็น 2 ส่วน ได้แก่ 1) ก่อสร้างอาคารบังคับน้ำ 4 ปี (ปี 2569 - 2572) และ 2) สถานีสูบน้ำและระบบชลประทาน 2 ปี (ปี 2570 - 2571) เมื่อดำเนินการก่อสร้างแล้วเสร็จจะเป็นแหล่งกักเก็บน้ำใช้เพื่ออุปโภค-บริโภค ทำเกษตรกรรม ตลอดจนการดูแลปศุสัตว์ในช่วงฤดูแล้งในเขตอำเภอบ้านตากได้ถึง 21,820 ไร่

ที่มา : https://www.thaigov.go.th/news/contents/details/86086