รัฐบาลไทย-ข่าวทำเนียบรัฐบาล-นายกฯ เชิญชวนประชาชนแบ่งปันธารน้ำใจ สร้างกุศลอันยิ่งใหญ่ร่วมกันในโครงการ “บริจาคโลหิต 10,000,000 ซีซี ถึงสิ้นเดือนธันวาคม 2567 เฉลิมพระเกียรติพระบาทสมเด็จพระเจ้าอยู่หัว 


วันอาทิตย์ที่ 21 กรกฎาคม 2567
21/07/2567
พิมพ์
นายกฯ เชิญชวนประชาชนแบ่งปันธารน้ำใจ สร้างกุศลอันยิ่งใหญ่ร่วมกันในโครงการ “บริจาคโลหิต 10,000,000 ซีซี ถึงสิ้นเดือนธันวาคม 2567 เฉลิมพระเกียรติพระบาทสมเด็จพระเจ้าอยู่หัว
นายกฯ เชิญชวนประชาชนแบ่งปันธารน้ำใจ สร้างกุศลอันยิ่งใหญ่ร่วมกันในโครงการ “บริจาคโลหิต 10,000,000 ซีซี ถึงสิ้นเดือนธันวาคม 2567 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567”
วันนี้ (21 ก.ค. 67) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาล นำโดยนายเศรษฐา ทวีสิน นายกรัฐมนตรี บูรณาการความร่วมมือร่วมกับ สภากาชาดไทย ตลอดจนหน่วยงานต่าง ๆ ทั้งภาครัฐและภาคเอกชน จัดทำ “โครงการบริจาคโลหิต 10,000,000 ซีซี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” เพื่อเป็นการถวายพระราชกุศล และเฉลิมพระเกียรติพระบาทสมเด็จพระเจ้าอยู่หัว รวมทั้งเพื่อสนับสนุนปัญหาการขาดแคลนโลหิตสำรองของสภากาชาดไทย สำหรับใช้ในการช่วยเหลือผู้ป่วย เป็นการต่อชีวิตให้ผู้อื่น รวมถึงเสริมสร้างจิตสำนึกสาธารณะในการช่วยเหลือสังคม จึงขอเชิญชวนประชาชนทุกคนร่วมกันบริจาคโลหิตได้ ตั้งแต่วันนี้เป็นต้นไปจนถึงสิ้นเดือนธันวาคม 2567 ทั่วประเทศ ตามวันที่และสถานที่ ดังนี้
เดือนกรกฎาคม 2567
วันที่ 1 – 31 กรกฎาคม ตำรวจภูธรภาค 4 จ.ขอนแก่น
วันที่ 23 กรกฎาคม, อาคารนวม สุขุมวิท 21 กทม. และที่ว่าการอำเภอทัพถิ่น จ.อุทัยธานี
วันที่ 24 กรกฎาคม ตำรวจภูธรภาค 8 จ.ภูเก็ต, โรงพยาบาลตำรวจ กทม. และ สำนักงาน ป.ป.ท. กทม.
วันที่ 25 กรกฎาคม โรงพยาบาลตำรวจ กทม. และ โรงพยาบาลภูมิพล กทม.
วันที่ 26 กรกฎาคม โรงพยาบาลตำรวจ กทม., อาคารสำนักงานศาลยุติธรรม กทม., ตำรวจภูธรภาค 6 จ.พิษณุโลก และโรงพยาบาลปทุมธานี จ.ปทุมธานี
วันที่ 31 กรกฎาคม สำนักงานเขตวัฒนา กทม. และอาคารตำรวจภูธร จ. ยโสธร
เดือนสิงหาคม 2567
วันที่ 1 – 31 สิงหาคม ตำรวจภูธรภาค 4 จังหวัดขอนแก่น โรงพยาบาลกองทัพบกทั้ง 37 แห่งและหน่วยงานโรงพยาบาลรัฐบาลทั่วประเทศ
วันที่ 2 สิงหาคม ที่ศาลาประชาคมจังหวัดตราด ที่สภากาชาดไทย กทม. และขอนแก่น
วันที่ 8 สิงหาคม กองบังคับการอารักขาและควบคุมฝูงชน กทม.
วันที่ 15 สิงหาคม บมจ.ไปรษณีย์ไทยกทม.
วันที่ 16 สิงหาคม สำนักงาน ป.ป.ช.จังหวัดนนทบุรี
วันที่ 20 สิงหาคม สำนักงานศาลปกครอง กทม.
วันที่ 22 สิงหาคม สำนักงานประกันสังคม (ส่วนกลาง) จังหวัดนนทบุรี
เดือนกันยายน 2567
วันที่ 1 - 30 กันยายน ตำรวจภูธรภาค 4 จังหวัดขอนแก่น
วันที่ 13 กันยายน สำนักงาน ปปช.จังหวัดนนทบุรี
เดือนตุลาคม 2567
วันที่ 25 ตุลาคม มหาวิทยาลัยราชภัฏธนบุรี
วันที่ 31 ตุลาคม สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม กทม.
เดือนพฤศจิกายน 2567
วันที่ 14 พฤศจิกายน บมจ.ไปรษณีย์ไทย กทม.
วันที่ 21 พฤศจิกายน สำนักงานประกันสังคม (ส่วนกลาง) จังหวัดนนทบุรี
เดือนธันวาคม 2567
วันที่ 2 ธันวาคม ศาลาว่าการ กทม. 2
วันที่ 13 ธันวาคม สำนักงาน ป.ป.ช. นนทบุรี
ทั้งนี้ โครงการดังกล่าวจัดขึ้นต่อเนื่องเป็นประจำทุกเดือน นับตั้งแต่เดือนมกราคม - ธันวาคม 2567 มีหน่วยงานเข้าร่วมจำนวน 65 หน่วยงาน จากทุกภาคส่วนทั่วประเทศที่ตั้งเป้าหมายการรับบริจาคโลหิตให้ได้ในจำนวน 10,000,000 ซีชี ภายในสิ้นปี 2567 นี้ ซึ่งคาดการณ์ว่าจะสามารถช่วยผู้ป่วยได้ถึง 60,000 ราย โดยประชาชนที่สนใจสามารถศึกษาคุณสมบัติ การเตรียมตัวทั้งก่อนและหลังการบริจาคโลหิตได้ที่ https://blooddonationthai.com/?page_id=735 และ https://blooddonationthai.com/?page_id=737
“นายกรัฐมนตรีเชิญชวนประชาชนทุกคน ร่วมบริจาคโลหิตเพื่อช่วยเหลือเพื่อนมนุษย์ แบ่งปันธารน้ำใจ ช่วยต่อชีวิตให้ผู้อื่น สร้างจิตสำนึกสาธารณะในการช่วยเหลือสังคม โดยเฉพาะอย่างยิ่งในปีมหามงคลนี้ ซึ่งเป็นโอกาสสำคัญที่ชาวไทยทุกคนสามารถแสดงความจงรักภักดี ถวายเป็นพระราชกุศล พร้อมน้อมนำแนวพระราชดำริและพระบรมราโชบายของพระบาทสมเด็จพระเจ้าอยู่หัว มาเป็นเข็มทิศในการดำเนินชีวิต อยู่ร่วมกันอย่างพึ่งพาและช่วยเหลือซึ่งกันและกัน ตลอดจนผลักดันการพัฒนาโครงการต่าง ๆ เพื่อยกระดับคุณภาพชีวิตของประชาชนคนไทยทุกคนให้อยู่ดีมีสุขโดยทั่วกัน” นายชัย กล่าว

ที่มา : https://www.thaigov.go.th/news/contents/details/86107