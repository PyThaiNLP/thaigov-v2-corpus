รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วย รมว.กษ. ติดตามโครงการ 1 ท้องถิ่น 1 สินค้าเกษตรมูลค่าสูง ของวิสาหกิจชุมชนมะม่วงบ้านแฮดเพื่อการส่งออก และติดตามการวางแผนป้องกันแก้ไขปัญหาภัยพิบัติด้านการเกษตร ณ โค


วันอาทิตย์ที่ 21 กรกฎาคม 2567
ดร.ณมาณิตา ผู้ช่วย รมว.กษ. ติดตามโครงการ 1 ท้องถิ่น 1 สินค้าเกษตรมูลค่าสูง ของวิสาหกิจชุมชนมะม่วงบ้านแฮดเพื่อการส่งออก และติดตามการวางแผนป้องกันแก้ไขปัญหาภัยพิบัติด้านการเกษตร ณ โค
ดร.ณมาณิตา ผู้ช่วย รมว.กษ. ติดตามโครงการ 1 ท้องถิ่น 1 สินค้าเกษตรมูลค่าสูง ของวิสาหกิจชุมชนมะม่วงบ้านแฮดเพื่อการส่งออก และติดตามการวางแผนป้องกันแก้ไขปัญหาภัยพิบัติด้านการเกษตร ณ โครงการแก้มลิงแก่งน้ำต้อน จ.ขอนแก่น
เมื่อวันที่ 20 ก.ค. 2567 ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ และคณะ ติดตามและขับเคลื่อนนโยบายการเกษตร ระดับหมู่บ้านสู่การผลิตสินค้าเกษตรมูลค่าสูง โครงการ 1 ท้องถิ่น 1 สินค้าเกษตรมูลค่าสูง สินค้ามะม่วงน้ำดอกไม้สีทองของวิสาหกิจชุมชนมะม่วงบ้านแฮดเพื่อการส่งออก ตำบลหนองแซง อำเภอบ้านแฮด จังหวัดขอนแก่น รับฟังปัญหาอุปสรรคในการดำเนินงาน เช่น ปัญหาภัยแล้ง แหล่งน้ำไม่เพียงพอ และปัญหาเพลี้ยไฟระบาด จากนั้นได้ลงพื้นที่ติดตามการวางแผนและการป้องกันแก้ไขปัญหาภัยพิบัติด้านการเกษตร ณ โครงการแก้มลิงแก่งน้ำต้อน พร้อมอาคารประกอบ (ระยะที่ 1) ตำบลดอนช้าง อำเภอเมืองขอนแก่น จังหวัดขอนแก่น
สำหรับโครงการแก้มลิงแก่งน้ำต้อน พร้อมอาคารประกอบ ตำบลดอนช้าง อำเภอเมืองขอนแก่น จังหวัดขอนแก่น เป็นหนึ่งในโครงการพัฒนาแก้มลิงสองฝั่งลำน้ำชี ซึ่งเป็นโครงการอันเนื่องมาจากพระราชดำริของในหลวงรัชกาลที่ 9 โดยกรมชลประทานได้ดำเนินการศึกษาความเหมาะสมพร้อมวางแผนพัฒนาแหล่งน้ำที่มีอยู่เดิมให้สามารถเก็บกักน้ำได้มากขึ้นและช่วยป้องกันน้ำท่วมในพื้นที่อำเภอเมืองขอนแก่น เนื่องจากแหล่งน้ำเดิมมีสภาพตื้นเขิน ในช่วงฤดูน้ำหลากมักเกิดน้ำท่วมขังในพื้นที่ลุ่มต่ำบริเวณโดยรอบหนองน้ำ และในช่วงฤดูแล้งก็มักจะประสบปัญหาขาดแคลนน้ำ เนื่องจากไม่มีอาคารบังคับน้ำ จึงไม่สามารถเก็บกักน้ำได้เพียงพอต่อความต้องการใช้น้ำในพื้นที่ ซึ่งมีแนวโน้มการใช้น้ำเพิ่มสูงขึ้นอย่างต่อเนื่อง สำหรับโครงการแก้มลิงแก่งน้ำต้อน พร้อมอาคารประกอบ แบ่งออกเป็น 2 ระยะ ได้แก่
ระยะที่ 1 อยู่ระหว่างดำเนินการก่อสร้าง มีแผนดำเนินงานปี พ.ศ.2564 - 2569 เป็นการขุดลอกแก้มลิงพร้อมอาคารประกอบ เพื่อเพิ่มความจุเก็บกักน้ำจากเดิม 7.43 ล้าน ลบ.ม. เป็น 35.02 ล้าน ลบ.ม. รวมก่อสร้างอาคารบังคับน้ำอีก 6 แห่ง พร้อมบูรณาการร่วมกับหน่วยงานท้องถิ่นในการพัฒนาให้เป็นแหล่งท่องเที่ยวที่สำคัญในอนาคต และระยะที่ 2 มีแผนการก่อสร้างปี พ.ศ.2568 - 2570 เป็นงานก่อสร้างสถานีสูบน้ำพร้อมระบบส่งน้ำ เพื่อเพิ่มพื้นที่ชลประทานประมาณ 35,000 ไร่ ครอบคลุมพื้นที่ 7 ตำบล 3 อำเภอ ได้แก่ ตำบลเมืองเก่า ตำบลดอนช้าง ตำบลบ้านหว้า อำเภอเมือง ตำบลขามป้อม ตำบลพระยืน ตำบลหนองแวง อำเภอพระยืน และตำบลบ้านเหล่า อำเภอฝาง
ดร.ณมาณิตา กล่าวว่า โครงการแก้มลิงแก่งน้ำต้อน ระยะที่ 1 ตามแผนงานก่อสร้างถึงเดือนกรกฎาคม 69% แต่ขณะนี้ผลงานการก่อสร้างมีความก้าวหน้า 36% (ช้ากว่าแผน 33%) หากดำเนินการแล้วเสร็จทั้งโครงการ จะเป็นแหล่งเก็บกักน้ำที่สำคัญของลำน้ำชี ซึ่งจะช่วยลดปัญหาการขาดแคลนน้ำอุปโภคบริโภค มีน้ำสนับสนุนการเพาะปลูกสำหรับพื้นที่การเกษตรได้อย่างเพียงพอ อีกทั้งยังช่วยบรรเทาปัญหาน้ำท่วมในพื้นที่อำเภอเมืองขอนแก่นได้มากขึ้น หากกรมชลประทานเร่งรัดแผนพัฒนาแก้มลิงแก่งน้ำต้อนให้แล้วเสร็จตามแผนงานที่กำหนดไว้ จะทำให้พี่น้องประชาชนและเกษตรกรในพื้นที่ได้ใช้ประโยชน์เร็วขึ้น

ที่มา : https://www.thaigov.go.th/news/contents/details/86113