รัฐบาลไทย-ข่าวทำเนียบรัฐบาล-ผู้ว่าฯ นราธิวาส นำภาคีเครือข่ายเดินหน้าสร้างความมั่นคงทางด้านที่อยู่อาศัย ส่งมอบบ้านโครงการบ้านห่วงใยจากใจ GLO ให้ครัวเรือนยากจน พร้อมเน้นย้ำมุ่งมั่นพัฒนาคุณภาพชีวิตพี่น้องประชาชน


วันเสาร์ที่ 20 กรกฎาคม 2567
20/07/2567
พิมพ์
ผู้ว่าฯ นราธิวาส นำภาคีเครือข่ายเดินหน้าสร้างความมั่นคงทางด้านที่อยู่อาศัย ส่งมอบบ้านโครงการบ้านห่วงใยจากใจ GLO ให้ครัวเรือนยากจน พร้อมเน้นย้ำมุ่งมั่นพัฒนาคุณภาพชีวิตพี่น้องประชาชน
ผู้ว่าฯ นราธิวาส นำภาคีเครือข่ายเดินหน้าสร้างความมั่นคงทางด้านที่อยู่อาศัย ส่งมอบบ้านโครงการบ้านห่วงใยจากใจ GLO ให้ครัวเรือนยากจน พร้อมเน้นย้ำมุ่งมั่นพัฒนาคุณภาพชีวิตพี่น้องประชาชนในทุกมิติโดยไม่ทิ้งใครไว้ข้างหลัง
วันนี้ (20 ก.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า กระทรวงมหาดไทยมุ่งมั่นตั้งใจขับเคลื่อนงานตามนโยบายของรัฐบาลตามแนวทางขจัดความยากจนในครัวเรือนแบบพุ่งเป้าตามข้อมูลระบบ TPMAP และ ThaiQM เพื่อให้การสนับสนุนรวมถึงโอกาสที่จะพัฒนาคุณภาพชีวิตของประชาชนทุกช่วงวัยในทุกมิติ ซึ่งได้ให้ความสำคัญและเน้นย้ำการขับเคลื่อนการแก้ไขปัญหาความยากจน คำว่า ยากจน คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ที่อยู่อาศัย" ถือว่าเป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง โดยเฉพาะกลุ่มเปราะบาง จังหวัดนราธิวาสจึงได้ ประสานกับพลังภาคีเครือข่ายในการบำบัดทุกข์ บำรุงสุข แบบบูรณาการเพื่อการพัฒนาสู่หมู่บ้านยั่งยืน แก้ไขปัญหาที่อยู่อาศัยให้มั่นคง แข็งแรง เกิดผลลัพธ์ที่เป็นรูปธรรมอย่างยั่งยืน
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า ตนได้เป็นประธานในพิธีส่งมอบบ้านโครงการบ้านห่วงใยจากใจ GLO ของสำนักงานสลากกินแบ่งรัฐบาล ให้แก่ นางวรรณา ไชยเดช บ้านเลขที่ 2 หมู่ที่ 5 ตำบลสุคิริน อำเภอสุคิริน จังหวัดนราธิวาส โดยมี นายถาวร เทพสุวรรณ พัฒนาการจังหวัดนราธิวาส กล่าวรายงาน และมี นางพนาวรรณ์ โทธรรม นายกเหล่ากาชาดจังหวัดนราธิวาส พร้อมด้วย หัวหน้าส่วนราชการระดับจังหวัด ระดับอำเภอ และผู้นำท้องที่ ผู้นำท้องถิ่น เข้าร่วมส่งมอบบ้านในครั้งนี้
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวเพิ่มเติมว่า โครงการบ้านห่วงใยจากใจ GLO เริ่มจากรัฐบาลและกระทรวงมหาดไทย มีนโยบายในการแก้ไขปัญหาความเหลื่อมล้ำและความยากจนของประชาชนในทุกมิติ เพื่อให้ประชาชนมีคุณภาพชีวิตและความเป็นอยู่ที่ดีขึ้นในทุกช่วงวัย ตลอดจนการขจัดความยากจนตามเป้าหมายการพัฒนาความยั่งยืน จากข้อมูลของกระทรวงมหาดไทย พบว่ามีประชาชนที่ประสบปัญหาด้านที่อยู่อาศัย คือ มีสภาพบ้านพักอาศัยที่ไม่มั่นคงถาวร โครงสร้างไม่มีความแข็งแรง ฝาบ้านชำรุด หรือไม่ครบ 4 ด้าน ประตูหน้าต่างอยู่ในสภาพไม่เหมาะในการใช้งาน เป็นต้น เพื่อเป็นการแก้ปัญหาด้านที่อยู่อาศัยไม่มั่นคงให้กับประชาชน กรมการพัฒนาชุมชน กระทรวงมหาดไทย จึงได้ร่วมกับ สำนักงานสลากกินแบ่งรัฐบาล จัดทำโครงการบ้านห่วงใยจากใจ GLO ขึ้น โดยมีเป้าหมายสนับสนุนเงินก่อสร้างบ้านให้ประชาชนจำนวน 84 หลัง หลังละ 200,000 บาท รวมเป็นเงินทั้งสิ้น 16,800,000 บาท ซึ่งการส่งมอบบ้านในครั้งนี้ได้มีการปรับรูปแบบบ้านให้สอดคล้องกับแนวทางในการอนุรักษ์พลังงาน มีแสงสว่างจากธรรมชาติ และการระบายความร้อนภายในตัวบ้านที่ดีกว่าเดิม รวมทั้งใช้หลอดไฟฟ้าที่ประหยัดพลังงาน เพื่อเป็นการประหยัดค่าใช้จ่ายของครัวเรือนด้วย
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวต่ออีกว่า การดำเนินการดังกล่าวเป็นไปเพื่อพัฒนาคุณภาพชีวิต และดูแลสภาพความเป็นอยู่ของประชาชนในด้านที่อยู่อาศัย โดยมีการบูรณาการ 7 ภาคีเครือข่าย ซึ่งแม้ว่าจะเป็นเพียง “มิติยาฝรั่ง” คือ ทำให้อยู่รอด แต่ในส่วนของ “มิติยาไทย” คือ ทำให้ยั่งยืน นั้น จะได้มีการนำองคาพยพภาคีเครือข่ายดำเนินการส่งเสริมพัฒนาในมิติอื่น ๆ เพื่อให้ครัวเรือนเป้าหมายสามารถใช้ชีวิตให้มีความสุขอย่างยั่งยืน โดยทั้งหมดนี้ ถือเป็นการดำเนินงานตามแนวทางการดำเนินโครงการหมู่บ้านยั่งยืน "Sustainable Village" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่จะช่วยเหลือประชาชนกลุ่มเปราะบางให้มีคุณภาพชีวิตที่ดียิ่งขึ้น ลดความเหลื่อมล้ำ สร้างความมั่นคงทางอาหาร ขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) โดยการน้อมนำปรัชญาของเศรษฐกิจพอเพียงมาประยุกต์ใช้ สร้างความยั่งยืนให้กับชุมชนในทุกมิติ ทั้งสังคม เศรษฐกิจ และสิ่งแวดล้อม พร้อมทั้งเป็นการอนุรักษ์วัฒนธรรมประเพณีอันดีงามของชาวไทย โดยมีคณะกรรมการหมู่บ้านเป็นกลไกหลักขับเคลื่อนงานร่วมกับภาคีเครือข่าย ส่งเสริมการดำเนินการสานพลังภาคีเครือข่ายเสริมสร้างพลังคนในชุมชน นำการเปลี่ยนแปลงไปสู่สิ่งที่ดีขึ้น Change for good
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวในช่วงท้ายว่า ทั้งนี้ หากพี่น้องประชาชนได้รับความเดือดเนื้อร้อนใจ หรือต้องการขอรับความช่วยเหลือทุกเรื่อง ขอให้แจ้งมาที่สายด่วนศูนย์ดำรงธรรม 1567 หรือแจ้งกำนัน ผู้ใหญ่บ้าน ปลัดอำเภอ นายอำเภอ เพื่อจะได้ช่วยกันแก้ปัญหาให้พี่น้องประชาชนทุกข์น้อยลงจนหมดไป มีแต่ความสุขที่เพิ่มพูนและยั่งยืน
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/86096