รัฐบาลไทย-ข่าวทำเนียบรัฐบาล-ปลัดมหาดไทยเปิดการแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว ชื่นชม ผู้บริหารองค์กรปกครองส่วนท้องถิ่นในพื้นที่จังหวัดสมุทรปราการเป็นต้นแบบ


วันอาทิตย์ที่ 21 กรกฎาคม 2567
21/07/2567
พิมพ์
ปลัดมหาดไทยเปิดการแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว ชื่นชม ผู้บริหารองค์กรปกครองส่วนท้องถิ่นในพื้นที่จังหวัดสมุทรปราการเป็นต้นแบบ
ปลัดมหาดไทยเปิดการแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว ชื่นชม ผู้บริหารองค์กรปกครองส่วนท้องถิ่นในพื้นที่จังหวัดสมุทรปราการเป็นต้นแบบการน้อมนำพระราชดำริสู่การพัฒนาศักยภาพด้านร่างกาย จิตใจ ให้กับลูกหลาน
ปลัดมหาดไทยเปิดการแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว ชื่นชม ผู้บริหารองค์กรปกครองส่วนท้องถิ่นในพื้นที่จังหวัดสมุทรปราการเป็นต้นแบบการน้อมนำพระราชดำริสู่การพัฒนาศักยภาพด้านร่างกาย จิตใจ ให้กับลูกหลานผ่านการแข่งขันจักรยาน เพื่อเติบโตมีอนาคตที่ดี อันจะยังผลให้ประเทศชาติมั่นคง ประชาชนมีความสุขอย่างยั่งยืน
วันนี้ (21 ก.ค. 67) เวลา 08.30 น. ที่โรงเรียนมัธยมแพรกษาวิเทศศึกษา ตำบลแพรกษา อำเภอเมืองสมุทรปราการ จังหวัดสมุทรปราการ นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดโครงการจัดการแข่งขันจักรยานขาไถ (Balance Bike) เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายขจร ศรีชวโนทัย อธิบดีกรมส่งเสริมการปกครองท้องถิ่น นายศุภมิตร ชิณศรี ผู้ว่าราชการจังหวัดสมุทรปราการ นายสมชัย เลิศประสิทธิพันธ์ รองอธิบดีกรมการปกครอง นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายสุจินต์ วาจากิจ นายประทีป นทีทวีวัฒน์ รองผู้ว่าราชการจังหวัดสมุทรปราการ หัวหน้าส่วนราชการ นายอำเภอ ดร.ยงยุทธ สุวรรณบุตร สมาชิกสภาผู้แทนราษฎรจังหวัดสมุทรปราการ สมัยที่ 25 และที่ปรึกษากิตติมศักดิ์นายกเทศมนตรีตำบลแพรกษา นางอรัญญา สุวรรณบุตร นายกเทศมนตรีตำบลแพรกษา พร้อมด้วยคณะผู้บริหาร และสมาชิกสภาองค์กรปกครองส่วนท้องถิ่นในพื้นที่จังหวัดสมุทรปราการ คณะครู ผู้ปกครอง นักเรียน และภาคีเครือข่าย กว่า 1,500 คน ร่วมในกิจกรรม
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และนำผู้ร่วมพิธีร้องเพลงสรรเสริญพระบารมี เพลงความดีอยู่เหนือสิ่งอื่นใด แล้วเป็นประธานประกอบพิธีเปิด พร้อมทั้งรับชมการแสดงของโรงเรียนในสังกัดองค์กรปกครองส่วนท้องถิ่นในพื้นที่จังหวัดสมุทรปราการ ชื่อชุดการแสดง "วิทยคีตาแพรกษาพหุพัฒน์" เป็นการแสดงที่สะท้อนการพัฒนาศักยภาพผู้เรียนในทุกด้านทั้งการวิชาการ ดนตรี ศิลปวัฒนธรรม และการกีฬา พุ่งเป้าเพื่อการพัฒนาที่ยั่งยืน ดังเป้าหมายการพัฒนาที่ยั่งยืน (Sustainable Development Goals : SDGs) ขององค์การสหประชาชาติ ตามนโยบายของกระทรวงมหาดไทย และร่วมให้กำลังใจหนูน้อยนักกีฬาจักรยานขาไถ พร้อมมอบรางวัลชนะเลิศ รุ่นอายุ 3 ปี ชาย และรุ่นอายุ 3 ปี หญิง
นายสุทธิพงษ์ จุลเจริญ ปลัดกระทรวงมหาดไทย กล่าวว่า วันนี้รู้สึกเป็นเกียรติที่ได้เห็นพี่น้ององค์กรปกครองส่วนท้องถิ่นในจังหวัดสมุทรปราการยึดมั่นอุดมการณ์ในการสร้างความมั่นคงให้กับประเทศชาติ ด้วยการส่งเสริมการศึกษาให้กับลูกหลานผ่านการบริหารจัดการโรงเรียนในสังกัดองค์กรปกครองส่วนท้องถิ่น ตั้งแต่ระดับเด็กเล็ก (ปฐมวัย) ระดับประถมศึกษา ระดับมัธยมศึกษาตอนต้น และระดับมัธยมศึกษาตอนปลาย ซึ่งได้ทราบว่าในส่วนของเทศบาลตำบลแพรกษา กำลังมีแผนจะก่อตั้งวิทยาลัยอาชีวศึกษาด้วย ยิ่งถือเป็นเรื่องที่ดีและเป็นประโยชน์อย่างยิ่งกับลูกหลาน เด็กและเยาวชนในพื้นที่จังหวัดสมุทรปราการ โดยเฉพาะอย่างยิ่ง กิจกรรมในวันนี้ สะท้อนให้เห็นถึงการส่งเสริมการจัดการศึกษาในด้านการเสริมสร้างทักษะด้านสุขภาพอนามัยของนักเรียน เป็นการส่งเสริมให้ลูกหลานได้มีความรักในการออกกำลังกาย และตั้งอกตั้งใจในการพัฒนาความสามารถทางการกีฬาให้เป็นเลิศต่อไปในอนาคต เพราะพวกเขาจะได้มีอนาคตอันแจ่มใส อยู่ในลู่ทางที่จะนำพาชีวิตไปสู่ความมั่นคง เพราะได้ใส่ใจในการศึกษาเล่าเรียนควบคู่การดูแลสุขภาพอนามัยด้วยการออกกำลังกาย
"การจัดแข่งขันจักรยานขาไถ (Balance Bike) เป็นกระบวนการที่มีความสำคัญยิ่งของชาติและของโลก โดยเฉพาะอย่างยิ่งในประเทศไทยของพวกเรา การที่จะปลูกฝังให้ลูกหลานของเรารักในการออกกำลังกายหรือการเล่นกีฬา กระบวนการหรือขั้นตอนที่สำคัญ ต้องเริ่มตั้งแต่ชั้นเด็กเล็กปฐมวัย และส่งเสริมอย่างต่อเนื่องในระดับประถม มัธยม เพื่อก้าวไปสู่ในระดับมหาวิทยาลัย และก้าวสู่การเป็นนักกีฬาทีมชาติหรือนักกีฬาอาชีพในอนาคต และประการที่สำคัญที่สุด กิจกรรมในวันนี้เป็นการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว เรื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่เป็นการน้อมนำแนวพระราชดำริของพระองค์ท่านมาสู่การปฏิบัติให้เกิดผลเป็นรูปธรรมอย่างแท้จริง เพราะพระองค์ท่านทรงปรารถนาที่จะเห็นคนไทยมีสุขภาพพลานามัย มีร่างกายที่สมบูรณ์แข็งแรง ด้วยการรักการออกกำลังกาย ดังที่พระองค์ท่านทรงเป็นต้นแบบในการเล่นกีฬาหลายประเภท ซึ่งพระบาทสมเด็จพระเจ้าอยู่หัวจะทรงจักรยานอย่างเป็นประจำต่อเนื่องสม่ำเสมอดังที่พวกเราจะคุ้นชินตาที่เห็นภาพพระองค์ท่านและสมเด็จพระนางเจ้า ฯ พระบรมราชินี ทรงจักรยานในหลายวาระหลายโอกาส ดังเมื่อครั้งเสด็จพระราชดำเนินทรงเป็นประธานเปิดสนามจักรยาน “สราญจิตมงคลสุข” อำเภอเมืองพิจิตร จังหวัดพิจิตร พระองค์ได้ทรงจักรยานร่วมกับคณะกรรมการโครงการพัฒนาบึงสีไฟเฉลิมพระเกียรติฯ นอกจากนี้ สมเด็จพระนางเจ้า ฯ พระบรมราชินี ก็ทรงเป็นต้นแบบการออกกำลังกาย ด้วยพระองค์ทรงกีฬาได้หลายประเภท ทั้งกีฬาทางอากาศ กีฬาทางน้ำ กีฬาบนบก และกีฬาบนลานน้ำแข็ง นับเป็นพระมหากรุณาธิคุณล้นเกล้าล้นกระหม่อมที่พวกเราคนไทยทุกคนควรที่จะน้อมนำมาเป็นแนวทางในการดำรงชีวิตประจำวัน เพื่อทำให้มีสุขภาพร่างกายที่สมบูรณ์แข็งแรง และที่สำคัญเป็นต้นแบบให้กับลูกหลาน เด็กและเยาวชนที่พบเห็น จะได้ออกกำลังกายและดูแลรักษาสุขภาพเช่นเดียวกับพวกเราทุกคน ซึ่งจะเป็นส่วนสำคัญที่ทำให้ "ประเทศชาติมั่นคง ประชาชนมีความสุข" อย่างยั่งยืน" นายสุทธิพงษ์ กล่าวเน้นย้ำ
นายสุทธิพงษ์ กล่าวเพิ่มเติมว่า การส่งเสริมพัฒนาการกีฬาสู่ความเป็นเลิศจำเป็นต้องส่งเสริมตั้งแต่เด็กเล็ก เพราะกีฬาจะมาควบคู่กับการพัฒนาทางร่างกาย ทางกล้ามเนื้อ เพราะถ้าเราไปส่งเสริมให้เด็กเล่นกีฬาตอนโตแล้ว ตามหลักวิทยาศาสตร์การกีฬาหรือวิทยาศาสตร์การแพทย์ เด็กจะไม่สามารถพัฒนาไปสู่ความเป็นเลิศได้ เช่นเดียวกับทางด้านวิชาการ ที่การจะสอนให้เด็กคนหนึ่งมีทักษะ ความรู้ความสามารถที่เป็นเลิศ ก็ต้องบ่มเพาะ อบรม ด้วยการปลูกฝังการฟัง การพูด การอ่าน การเขียน การค้นคว้า การทดลอง ตั้งแต่เด็กเล็ก เพื่อเติบโตไปสู่อาชีพที่เด็กสนใจ ทั้งหมอ ครู นักวิทยาศาสตร์ วิศวกร หรือเป็นนักปกครอง เป็นผู้ว่าราชการจังหวัด ซึ่งทั้งหลายทั้งปวงต้องผ่านการพัฒนาเป็นขั้นตอน นอกจากนี้ ใน "ด้านจิตใจ" การกีฬาจะส่งเสริมการดำรงชีวิตของเด็ก เพราะจะทำให้เด็กมีน้ำใจนักกีฬา รู้จักแพ้ รู้จักชนะ รู้จักให้อภัย มีจิตใจเป็นบวก (Positive) และกีฬาจะทำให้เด็กมีวินัย เพราะการที่จะเป็นตัวแทนเพื่อไปแข่งขันระดับต่าง ๆ เด็กจะต้องมีวินัยในการฝึกซ้อม ในการออกกำลังกาย ดูแลสุขภาพอนามัย และที่สำคัญที่สุดที่นักกีฬาทุกคนหรือคนที่รักในการเล่นกีฬาจะได้รับ คือ สิ่งที่มนุษย์ทุกคนจำเป็นต้องมีในฐานะที่มนุษย์เป็นสัตว์สังคม คือ "ทำให้เด็กมีสังคมที่ดี" มีเพื่อนฝูง มีพี่น้อง หากไปแข่งในต่างประเทศก็จะเจอเพื่อนต่างชาติ แข่งในประเทศก็จะเจอเพื่อนจังหวัดต่าง ๆ แข่งในจังหวัดก็จะเจอเพื่อนในอำเภอต่าง ๆ สังคมวงกว้างก็จะมี สังคมที่เป็นเพื่อนฝูงในโรงเรียนเดียวกันก็จะยิ่งแนบแน่น กีฬาทุกประเภทจึงเรียกว่าเป็น "ยาวิเศษ" ดังบทเพลงกราวกีฬา เพราะกีฬาเป็นยาวิเศษสารพัดนึกที่จะทำให้เรามีอนาคตที่ดี เพราะเรามีลูกหลานเป็นเด็กที่มีสุขภาพร่างกาย จิตใจ อารมณ์ สังคมที่ดี และมีวินัย ซึ่งจะส่งผลให้พวกเรามีความหวังว่า ประเทศชาติจะมีอนาคตที่ดีอย่างแน่นอน
นายสุทธิพงษ์ ยังได้กล่าวอีกว่า ขอขอบคุณกรมส่งเสริมการปกครองท้องถิ่น ที่ได้สนับสนุนกีฬาจักรยานขาไถ เพราะกีฬาจักรยานได้สร้างชื่อเสียงให้กับประเทศชาติ และจังหวัดสมุทรปราการ ก็มีชื่อเสียงในด้านแชมป์กีฬาจักรยาน เพราะนักเรียนที่โรงเรียนมัธยมแพรกษาวิเทศศึกษานี้เป็นแชมป์ประเทศไทยที่ได้รับถ้วยพระราชทานจากสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ถึง 3 ปีซ้อน และได้ไปขี่จักรยานขาไถหน้าพระที่นั่งพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ที่สนามสราญจิตมงคลสุข เมื่อวันที่ 23 มีนาคม 2567 โดยมี พลเอก เดชา เหมกระศรี นายกสมาคมกีฬาจักรยานแห่งประเทศไทย ในพระบรมราชูปถัมภ์ และคณะกรรมการสมาคมฯ เป็นกำลังสำคัญในการส่งเสริมให้กีฬาจักรยานได้เกิดประโยชน์อย่างยั่งยืนให้กับประชาชน
"ขอให้การจัดการแข่งขันครั้งนี้เป็นปฐมบทให้มีการส่งเสริมการแข่งขันกีฬาจักรยานและกีฬาประเภทอื่น ๆ และส่งเสริมสนับสนุนให้คนในจังหวัดสมุทรปราการทุกเพศ ทุกวัย ได้ช่วยกันดูแลลูกหลานให้เติบใหญ่ ท่ามกลางสิ่งแวดล้อมที่ดีงาม ท่ามกลางนิสัยของการรักการออกกำลังกาย รักในการเรียนหนังสือ รักในการทำความ ดี ด้วยหัวใจ ดังที่วันนี้ ผู้หลักผู้ใหญ่ของจังหวัดสมุทรปราการได้ทำให้เห็นเป็นตัวอย่าง เราจะร่วมกันเพาะพันธุ์ "เมล็ดพันธุ์แห่งความดีงาม" ที่เป็นลูกหลานที่มาแข่งขันในวันนี้ให้เติบใหญ่เป็นต้นไม้ที่สวยงาม สร้างความเจริญให้วงการจักรยานของประเทศไทย และความเจริญให้กับประเทศชาติในด้านอื่น ๆ ตามศักยภาพของลูกหลาน โดยตนมั่นใจว่า เด็กที่มาแข่งขันในวันนี้กว่า 1,000 คน ในอนาคตต้องมีทีมชาติ ต้องมีนักจักรยานอาชีพผู้สร้างชื่อเสียงให้กับครอบครัว สร้างชื่อเสียงให้กับจังหวัด และประเทศชาติอย่างแน่นอน และขอให้พวกเราทุกคนมั่นใจว่า สิ่งที่เราทำนี้เป็นสิ่งที่ดีที่สุดของชีวิต ดังบทเพลง "ความดีอยู่เหนือสิ่งอื่นใด" เพราะเราทุกคนทำความ ดี ด้วยความรัก ความสามัคคี ความจงรักภักดีต่อพระบาทสมเด็จพระเจ้าอยู่หัว ความรักลูกหลานของเราทุกคน และเราทำความดีเพราะ "เรารักประเทศชาติของเรา" ทุกคน" นายสุทธิพงษ์กล่าวในช่วงท้าย
ด้าน นางอรัญญา สุวรรณบุตร นายกเทศมนตรีตำบลแพรกษา กล่าวว่า กระทรวงมหาดไทย โดยกรมส่งเสริมการปกครองท้องถิ่น ได้จัดทำโครงการแข่งขันจักรยานขาไถ (Balance Bike) เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีวัตถุประสงค์เพื่อน้อมสำนึกในพระมหากรุณาธิคุณพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อส่งเสริมสนับสนุนให้เด็กปฐมวัยได้ออกกำลังกาย เพื่อพัฒนาการที่สมวัย สุขภาพสมบูรณ์แข็งแรง และใช้เวลาว่างให้เกิดประโยชน์ ตลอดจนเป็นการประชาสัมพันธ์แหล่งท่องเที่ยวที่สำคัญในพื้นที่ สัมผัสวิถีชีวิตชุมชนท้องถิ่น กระตุ้นเศรษฐกิจฐานรากให้เกิดรายได้ในระดับครัวและชุมชน
"เทศบาลตำบลแพรกษา ได้รับมอบหมายให้ดำเนินโครงการดังกล่าว โดยกำหนดจัดการแข่งขันฯ จำนวน 8 รุ่น มีนักกีฬาตัวแทนโรงเรียนที่จัดการศึกษาระดับปฐมวัย และศูนย์พัฒนาเด็กเล็ก ในสังกัดองค์กรปกครองส่วนท้องถิ่น สมัครเข้าแข่งขัน จำนวน 314 ราย ได้แก่ 1) รุ่นอายุ 3 ปี ชาย มีนักกีฬาสมัครเข้าร่วม จำนวน 33 คน 2) รุ่นอายุ 3 ปี หญิง มีนักกีฬาสมัครเข้าร่วม จำนวน 33 คน 3) รุ่นอายุ 4 ปี ชาย มีนักกีฬาสมัครเข้าร่วม จำนวน 69 คน 4) รุ่นอายุ 4 ปี หญิง มีนักกีฬาสมัครเข้าร่วม จำนวน 44 คน 5) รุ่นอายุ 4 ปี ชาย มรนักกีฬาสมัครเข้าร่วม จำนวน 47 คน 6) รุ่นอายุ 5 ปี หญิง มีนักกีฬาสมัครเข้าร่วม จำนวน 34 คน 7) รุ่นอายุ 6 ชาย มีนักกีฬาสมัครเข้าร่วม จำนวน 36 36 คน 8 ) รุ่นอายุ 6 ปี หญิง มีนักกีฬาสมัครเข้าร่วม จำนวน 31 คน โดยนักกีฬาผู้ชนะเลิศลำดับที่ 1 ของแต่ละรุ่น จะได้เป็นตัวแทนระดับจังหวัด ไปแข่งขันระดับประเทศต่อไป" นางอรัญญา กล่าวเพิ่มเติม

ที่มา : https://www.thaigov.go.th/news/contents/details/86117