รัฐบาลไทย-ข่าวทำเนียบรัฐบาล-“รมช.อรรถกร” มอบกรมชลประทานเร่งก่อสร้างฝายวังบัวทันที


วันอาทิตย์ที่ 21 กรกฎาคม 2567
“รมช.อรรถกร” มอบกรมชลประทานเร่งก่อสร้างฝายวังบัวทันที
“รมช.อรรถกร” มอบกรมชลประทานเร่งก่อสร้างฝายวังบัวทันที เพื่อบรรเทาความเดือนร้อนเกษตรกรผู้ประสบปัญหาขาดแคลนน้ำและอุทกภัย จังหวัดกำแพงเพชร
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ติดตามความคืบหน้าแนวทางการก่อสร้างโครงการฝายพับได้วังบัว โดยมี นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายสุรเดช เตียวตระกูล ประธานที่ปรึกษารัฐมนตรีช่วยว่าการกระทรวงเกษตรและสหกรณ์ ผู้บริหารสังกัดกระทรวงเกษตรและสหกรณ์ ร่วมลงพื้นที่ ณ เทศบาลตำบลเทพนคร อำเภอเมือง จังหวัดกำแพงเพชร ว่า ในวันนี้ได้รับทราบปัญหาของฝายชั่วคราววังบัวที่ทรุดโทรมขึ้น ประกอบกับเขื่อนภูมิพลมีการระบายน้ำเพิ่มมากขึ้น ส่งผลให้ฝายดังกล่าวเกิดการกัดเซาะอย่างรวดเร็ว และอาจส่งผลกระทบต่อการบริหารจัดการน้ำในช่วงฤดูฝนได้ จึงได้มอบหมายกรมชลประทานให้เร่งดำเนินการก่อสร้างฝายวังบัวให้แล้วเสร็จโดยเร็ว เพื่อช่วยบรรเทาความเดือดร้อนให้กับประชาชนในพื้นที่อย่างเร่งด่วน
สำหรับโครงการฝายพับได้วังบัว มีลักษณะเป็นฝายพับได้สูง 3 เมตร ความยาว 450 เมตร ความกว้าง 57 เมตร เพื่อเป็นแหล่งกักเก็บน้ำและเพิ่มศักยภาพการส่งน้ำให้กับพื้นที่ชลประทานเดิม 752,143 ไร่ ซึ่งประชาชนสามารถใช้อุปโภค-บริโภคได้อย่างทั่วถึง และเกษตรกรสามารถทำการเกษตร รวมถึงดูแลปศุสัตว์ได้ในฤดูแล้ง ทั้งนี้ กระทรวงเกษตรและสหกรณ์ โดยกรมชลประทาน วางแผนดำเนินโครงการระยะ 3 ปี ตั้งแต่ ปี 2568 - 2570
“การลงพื้นที่ในวันนี้เพื่อรับทราบและแก้ไขปัญหาให้กับพี่น้องเกษตรกรในพื้นที่ ทั้งในเรื่องการบริหารจัดการน้ำ รวมถึงการรับฟังปัญหาจากเกษตรกรผู้ปลูกอ้อย จึงได้มอบหมายหน่วยงานที่เกี่ยวข้องเร่งดำเนินการ เพื่อให้เกษตรกรลดการเผาเพื่อบรรเทาปัญหาฝุ่น PM2.5 การลดต้นทุนการผลิต และการใช้ปุ๋ยที่มีคุณภาพ อย่างไรก็ตาม กระทรวงเกษตรและสหกรณ์ มีความมุ่งมั่นในการพัฒนาแหล่งน้ำ พัฒนาดิน ยกระดับสหกรณ์ ดูแลปศุสัตว์และประมง และพัฒนาด้านการเกษตร เพื่อให้เกษตรกรมีรายได้เพิ่มขึ้น 3 เท่าใน 4 ปี และมีความเป็นอยู่ที่ดียิ่งขึ้นต่อไป” รมช.อรรถกร กล่าว

ที่มา : https://www.thaigov.go.th/news/contents/details/86121