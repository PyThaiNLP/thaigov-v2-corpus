รัฐบาลไทย-ข่าวทำเนียบรัฐบาล-“ศุภมาส” ปลื้ม !!! สภาฯ รับหลักการร่างกฎหมายจัดตั้ง “กองทุนเพื่อพัฒนาการอุดมศึกษา” ที่มุ่งเน้นการผลิตกำลังคนระดับสูงเฉพาะทางและพัฒนาความเป็นเลิศของสถาบันอุดมศึกษา 


วันพฤหัสบดีที่ 4 กรกฎาคม 2567
“ศุภมาส” ปลื้ม !!! สภาฯ รับหลักการร่างกฎหมายจัดตั้ง “กองทุนเพื่อพัฒนาการอุดมศึกษา” ที่มุ่งเน้นการผลิตกำลังคนระดับสูงเฉพาะทางและพัฒนาความเป็นเลิศของสถาบันอุดมศึกษา
......
“ศุภมาส” ปลื้ม !!! สภาฯ รับหลักการร่างกฎหมายจัดตั้ง “กองทุนเพื่อพัฒนาการอุดมศึกษา” ที่มุ่งเน้นการผลิตกำลังคนระดับสูงเฉพาะทางและพัฒนาความเป็นเลิศของสถาบันอุดมศึกษา เพื่อตอบโจทย์การพัฒนาประเทศ
เมื่อวันที่ 3 ก.ค.67 ที่รัฐสภา นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ได้รับมอบหมายจากคณะรัฐมนตรี (ครม.) เสนอร่างพระราชบัญญัติเกี่ยวกับการจัดตั้งกองทุนเพื่อพัฒนาการอุดมศึกษา จำนวน 4 ฉบับ ได้แก่ 1) ร่างพระราชบัญญัติการอุดมศึกษา (ฉบับที่..) พ.ศ. .... 2) ร่างพระราชบัญญัติการส่งเสริมวิทยาศาสตร์ การวิจัยและนวัตกรรม (ฉบับที่ ..) พ.ศ. .... 3) ร่างพระราชบัญญัติระเบียบบริหารราชการกระทรวงการอุดมศึกษา วิทยาศาสตร์ วิจัยและนวัตกรรม (ฉบับที่ ..) พ.ศ. .... 4) ร่างพระราชบัญญัติสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (ฉบับที่ ..) พ.ศ. .... โดยสาระสำคัญของการเสนอร่างกฎหมายทั้ง 4 ฉบับอยู่ที่การแก้ไขเพิ่มเติมพระราชบัญญัติการอุดมศึกษา พ.ศ. 2562 เพื่อเพิ่มบทบัญญัติที่เกี่ยวข้องกับการจัดตั้ง “กองทุนเพื่อพัฒนาการอุดมศึกษา” โดยมีจุดมุ้งเน้นเพื่อพัฒนาความเป็นเลิศของสถาบันอุดมศึกษา และผลิตกำลังคนระดับสูงเฉพาะทางตามความต้องการของประเทศ ซึ่งจะเป็นเครื่องมือที่สำคัญในการผลิตกำลังคนที่ตรงตรงกับโจทย์การพัฒนาประเทศ สอดคล้องกับพลวัฒน์ของโลกที่เปลี่ยนแปลงไปอย่างรวดเร็ว อีกทั้งยังช่วยส่งเสริมการพัฒนาศักยภาพคนตลอดช่วงชีวิต ครอบคลุมคนทุกกลุ่ม ให้เข้าถึงการอุดมศึกษาที่มีคุณภาพ ทุกที่ทุกเวลา ในค่าใช้จ่ายที่เข้าถึงได้
นางสาวศุภมาส กล่าวว่า การจัดการศึกษาในระดับอุดมศึกษาเพื่อตอบสนองต่อความต้องการของประเทศ การเพิ่มขีดความสามารถในการแข่งขันของประเทศ และการสร้างความเป็นเลิศในสรรพวิทยาการจำเป็นต้องมี “กองทุนเพื่อพัฒนาการอุดมศึกษา” เป็นกลไกหลักเพื่อทำหน้าที่จัดสรรงบประมาณและกำกับติดตามให้การพัฒนาความเป็นเลิศของสถาบันอุดมศึกษาและการส่งเสริมการผลิตกำลังคนระดับสูงเฉพาะทางบรรลุวัตถุประสงค์ตามความต้องการของประเทศอย่างแท้จริง จึงเป็นที่มาของการที่กระทรวง อว. ได้เสนอให้มีการแก้ไขเพิ่มเติมกฎหมายว่าด้วยการอุดมศึกษา เพื่อให้มีการจัดตั้งกองทุนเพื่อพัฒนาการอุดมศึกษาขึ้น โดยมีสาระสำคัญ คือ 1) กำหนดให้การจัดสรรงบประมาณสำหรับงบลงทุนและงบเงินอุดหนุนจากกองทุนเพื่อพัฒนาการอุดมศึกษา เพื่อนำมาใช้ในการพัฒนาความเป็นเลิศของสถาบันอุดมศึกษา และการผลิตกำลังคนระดับสูงเฉพาะทางตามความต้องการของประเทศ 2) กำหนดให้มีการจัดตั้งกองทุนเพื่อพัฒนาการอุดมศึกษาขึ้น เพื่อเป็นทุนหมุนเวียนในสำนักงานปลัดกระทรวง อว. โดยมีวัตถุประสงค์เพื่อพัฒนาความเป็นเลิศของสถาบันอุดมศึกษาตามความต้องการของประเทศ และการผลิตกำลังคนระดับสูงเฉพาะทางตามความต้องการของประเทศ เป็นต้น 3) กำหนดให้มีคณะกรรมการบริหารกองทุน มีหน้าที่และอำนาจในการบริหารกองทุนให้เป็นไปตามวัตถุประสงค์ของกองทุนและระเบียบที่สภานโยบายกำหนด และ 4) ให้มีสำนักงานบริหารกองทุนในสำนักงานปลัดกระทรวง เพื่อรับผิดชอบงานธุรการ และกำหนดวิธีการจัดสรรเงินกองทุนต้องเป็นไปตามคำรับรองการปฏิบัติตามเงื่อนไขของการรับเงินอุดหนุนการพัฒนาการอุดมศึกษาระหว่างสำนักงานปลัดกระทรวง อว. และสถาบันอุดมศึกษาที่ได้รับการจัดสรรงบประมาณจากกองทุน และมีคณะกรรมการตรวจสอบทำหน้าที่ตรวจสอบการบริหารกองทุนและสำนักงานบริหารกองทุน รวมถึงคณะกรรมการติดตามและประเมินผลการพัฒนาการอุดมศึกษาที่มีหน้าที่อรายงานผลต่อคณะกรรมการบริหารเงินกองทุน คณะกรรมการอุดมศึกษาและรัฐมนตรี เพื่อเสนอต่อสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติต่อไป
นางสาวศุภมาส ยังได้กล่าวทิ้งท้ายด้วยว่า ในระหว่างที่สมาชิกสภาผู้แทนราษฎรมีคำอภิปราย และมีข้อซักถาม กระทรวง อว. พร้อมที่จะรับฟัง และชี้แจงเพิ่มเติมในวันนี้ และยินดีที่จะรับคำแนะนำไปพิจารณาในชั้นกรรมาธิการวิสามัญที่สภาจะเสนอในโอกาสต่อไป
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/85371