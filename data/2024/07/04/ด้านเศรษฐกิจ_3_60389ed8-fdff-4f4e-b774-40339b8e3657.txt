รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนผู้ประกอบการขนส่งเข้าใช้พื้นที่สถานีขนส่งสินค้า ทั้ง 4 แห่ง เพื่อเป็นการช่วยลดต้นทุนด้านการขนส่งและสนับสนุนระบบโลจิสติกส์ของประเทศ 


วันพฤหัสบดีที่ 4 กรกฎาคม 2567
กรมการขนส่งทางบก เชิญชวนผู้ประกอบการขนส่งเข้าใช้พื้นที่สถานีขนส่งสินค้า ทั้ง 4 แห่ง เพื่อเป็นการช่วยลดต้นทุนด้านการขนส่งและสนับสนุนระบบโลจิสติกส์ของประเทศ
...
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ในฐานะหน่วยงานที่มีหน้าที่ควบคุม กำกับ ดูแล พัฒนาระบบการขนส่งทางถนนให้ได้มาตรฐานและช่วยเพิ่มประสิทธิภาพด้านโลจิสติกส์ ได้เปิดให้ผู้ประกอบการขนส่งสินค้าที่สนใจเข้าใช้พื้นที่สถานีขนส่งสินค้า (Truck Terminal) ที่อยู่ในความรับผิดชอบทั้ง 4 แห่ง เพื่อเป็นพื้นที่สำหรับรวบรวมและกระจายสินค้ารวมถึงการให้บริการทางด้านโลจิสติกส์ ได้แก่ สถานีขนส่งสินค้าพุทธมณฑล (บริเวณพุทธมณฑลสาย 5 อำเภอสามพราน จังหวัดนครปฐม) สถานีขนส่งสินค้าคลองหลวง (ประชิดทางหลวงพิเศษหมายเลข 9 อำเภอคลองหลวง จังหวัดปทุมธานี) สถานีขนส่งสินค้าร่มเกล้า (ประชิด ICD ลาดกระบัง กรุงเทพฯ) และศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย (ประชิดด่านพรมแดนเชียงของ) ซึ่งที่ผ่านมามีผู้ประกอบการขนส่งสินค้าติดต่อเช่าใช้พื้นที่อย่างต่อเนื่อง ซึ่งสถานีขนส่งสินค้าแต่ละแห่ง ตั้งอยู่ในพื้นที่ที่เป็นจุดยุทธศาสตร์ทั้งในเขตกรุงเทพฯ ปริมณฑล และในส่วนภูมิภาค มีความสะดวกในการรับ - ส่งสินค้า ทั้งจากลูกค้าและแหล่งผลิตสินค้า โดยภายในสถานีขนส่งสินค้าแต่ละแห่งจะมีองค์ประกอบและสิ่งอำนวยความสะดวกด้านการขนส่งและโลจิสติกส์ อย่างครบครัน อาทิ ชานชาลาขนถ่ายสินค้าในรูปแบบ Cross-Dock คลังสินค้า ชานชาลาอเนกประสงค์ (เฉพาะสถานีขนส่งสินค้าพุทธมณฑล) พื้นที่สำนักงาน ที่พัก โรงอาหาร สถานีตรวจสอบน้ำหนัก อุปกรณ์และกระแสไฟฟ้าสำหรับตู้สินค้าห้องเย็น (Reefer Plug) (เฉพาะศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย) พร้อมมีเจ้าหน้าที่ดูแลความเรียบร้อยและความปลอดภัย ตลอด 24 ชั่วโมง โดยมีอัตราค่าบริการเป็นไปตามที่ ขบ. กำหนด
ผู้ที่สนใจสามารถติดต่อสอบถามข้อมูลเพิ่มเติม หรือสามารถยื่นคำขอเข้าใช้พื้นที่สถานีขนส่งสินค้า พร้อมแสดงเอกสารหลักฐานประกอบการพิจารณา ได้แก่ สำเนาใบอนุญาตประกอบการขนส่งไม่ประจำทาง บัญชี ขส.บ.11 สำเนาแสดงการจดทะเบียนรถตามบัญชี ขส.บ.11 และเอกสารรับรองมาตรฐาน Q Mark (ถ้ามี) ได้ ณ ส่วนสถานีขนส่งสินค้า สำนักการขนส่งสินค้า อาคาร 4 ชั้น 6 ขบ. โทร. 0 2271 8492 - 3 หรือ ได้ ณ สถานีขนส่งสินค้าทุกแห่ง

ที่มา : https://www.thaigov.go.th/news/contents/details/85369