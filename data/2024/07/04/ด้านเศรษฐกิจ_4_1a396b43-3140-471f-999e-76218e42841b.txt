รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย ฌ ผังเมืองรวมเมืองกาฬสินธุ์ จังหวัดกาฬสินธุ์  คืบหน้า 33%


วันพฤหัสบดีที่ 4 กรกฎาคม 2567
กรมทางหลวงชนบท ก่อสร้างถนนสาย ฌ ผังเมืองรวมเมืองกาฬสินธุ์ จังหวัดกาฬสินธุ์  คืบหน้า 33%
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างถนนสาย ฌ ผังเมืองรวมเมืองกาฬสินธุ์ จังหวัดกาฬสินธุ์ ระยะทาง 2.88 กิโลเมตร ปัจจุบันมีความคืบหน้ากว่าร้อยละ 33 ขณะนี้อยู่ระหว่างวางท่อระบายน้ำคอนกรีตเสริมเหล็ก งานท่อลอดเหลี่ยมคอนกรีตเสริมเหล็ก งานรองพื้นทาง งานทรายถมคันทาง และงานรื้อย้ายสาธารณูปโภค คาดว่าจะก่อสร้างแล้วเสร็จปี 2568 ใช้งบประมาณรวม 199.85 ล้านบาท
สำหรับรูปแบบโครงการฯ เป็นถนนคอนกรีตเสริมเหล็ก ผิวจราจร 4 ช่องจราจร กว้างช่องละ 3.50 เมตร เกาะกลางกว้าง 3.20 เมตร ไหล่ทางกว้างข้างละ 3 เมตร พร้อมไฟฟ้าแสงสว่างและสิ่งอำนวยความสะดวก จุดเริ่มต้นโครงการบริเวณสามแยก ทล.299 (เดิมตัดกับ ทล.299 ตอนเลี่ยงเมือง) ไปทางทิศตะวันตกเฉียงเหนือ  ตัดผ่านทุ่งนาและที่ว่าง กม. ที่ 1+514 ตัดกับถนนคอนกรีตเสริมเหล็กเดิมของ อบต.โพนทอง จากนั้นแนวถนนไปทางทิศตะวันตกเฉียงเหนือตัดผ่านทุ่งนาจนถึง กม. ที่ 2+449 ตัดกับถนนสาย กส.3063 จนถึงจุดสิ้นสุดโครงการบรรจบกับ ทล.227 เพื่อให้สอดคล้องกับแผนการพัฒนาจังหวัดและแผนพัฒนาของ ทช.
ทั้งนี้ เมื่อก่อสร้างแล้วเสร็จจะเป็นการเชื่อมถนนสายรองไปสู่ถนนสายหลัก ยกระดับมาตรฐานทางให้โครงข่ายคมนาคมมีความสมบูรณ์ แก้ไขปัญหาการจราจรในตัวเมืองกาฬสินธุ์ พัฒนาคุณภาพชีวิตของประชาชนได้อย่างมีประสิทธิภาพ รองรับการขยายตัวของเมืองในอนาคต รวมถึงส่งเสริมเศรษฐกิจในเมืองรอง สนับสนุนการท่องเที่ยวของจังหวัด และประชาชนสามารถเดินทางได้อย่างสะดวกปลอดภัยมากยิ่งขึ้น

ที่มา : https://www.thaigov.go.th/news/contents/details/85377