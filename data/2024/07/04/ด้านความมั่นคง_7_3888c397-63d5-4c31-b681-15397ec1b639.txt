รัฐบาลไทย-ข่าวทำเนียบรัฐบาล-เมื่อวันที่ ๔ กรกฎาคม ๒๕๖๗ นายเศรษฐา ทวีสิน นายกรัฐมนตรี ตรวจติดตามโครงการพัฒนาคู คลอง ในเกาะรัตนโกสินทร์ฯ เฉลิมพระเกียรติพระบาทสมเด็จพระเจ้าอยู่หัว


วันพฤหัสบดีที่ 4 กรกฎาคม 2567
เมื่อวันที่ ๔ กรกฎาคม ๒๕๖๗ นายเศรษฐา ทวีสิน นายกรัฐมนตรี ตรวจติดตามโครงการพัฒนาคู คลอง ในเกาะรัตนโกสินทร์ฯ เฉลิมพระเกียรติพระบาทสมเด็จพระเจ้าอยู่หัว
เนื่องใน โอกาสพระราชพิธีมหามงคลเฉลิมพระชนพรรษา 6 รอบ 28 กรกฎาคม 2567 โดยมี นายสุทิน คลังแสง รัฐมนตรีว่าการกระทรวงกลาโหม นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พลเอก สนิธชนก สังขจันทร์ ปลัดกระทรวงกลาโหม
นายชัชชาติ สิทธิพันธุ์ ผู้ว่าราชการกรุงเทพมหานคร และนางวันทนีย์ วัฒนะ ปลัดกรุงเทพมหานคร เข้าร่วมกิจกรรม
ทั้งนี้ นายกรัฐมนตรี พร้อมคณะ ได้รับฟังบรรยายสรุปโครงการพัฒนาคู คลอง ในเกาะรัตนโกสินทร์ฯ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ โดย พลเอก สนิธชนก สังขจันทร์ ปลัดกระทรวงกลาโหม กล่าวนำเสนอในส่วนของโครงการของกระทรวงกลาโหม ร่วมกับภาคีเครือข่าย นายชัชชาติ สิทธิพันธุ์ ผู้ว่าราชการกรุงเทพมหานคร กล่าวบรรยายถึงการดำเนินโครงการฯ ในส่วนของกรุงเทพมหานคร และ นางวันทนีย์ วัฒนะ ปลัดกรุงเทพมหานคร ได้กล่าวถึงสรุปภาพรวมแผนการพัฒนาคลองคูเมืองเดิมคลองหลอดวัดราชบพิธ และคลองวัดราชนัดดา เป้าหมายปี ๒๕๖๗ - ๒๕๖๘ คือ ๑) ปรับปรุงพื้นที่คลองให้มีความเป็นระเบียบเรียบร้อย และสะอาดสวยงาม ๒) พัฒนาริมคลองให้สามารถเดินได้สะดวก และมีระบบไฟส่องสว่าง โดยนายกรัฐมนตรี ได้กล่าวขอบคุณกระทรวงกลาโหมและกรุงเทพมหานครที่เป็น หน่วยงานหลักในการดำเนินการ
นอกจากนี้ นายกรัฐมนตรีและคณะ ได้นั่งรถรางจากบริเวณสะพานหก หลังกระทรวงกลาโหม ตรวจเยี่ยมการพัฒนาคลองคูเมืองเดิม โดยเมื่อเดินทางถึงสะพานหก หลังสวนสราญรมย์ นายกรัฐมนตรีได้รับฟังบรรยายและเยี่ยมชมการสาธิตการทำงานของเครื่องบำบัดน้ำเสียและบีบอัดตะกอนเลน จาก ผศ.ดร.ปนัดดา รักษาแก้ว บริษัท UCI ซึ่งกระบวนการทำงานของเครื่องสามารถนำตะกอนดินที่อยู่ในคูคลองเมืองเดิม ไปใช้ประโยชน์มากกว่ารถขุดตักดินแบบเดิม ที่มีกระบวนการขุดตักดินเป็นการทำลายหน้าดิน และมีก๊าซไข่เน่าที่ส่งกลิ่นเหม็นแก่บริเวณชุมชน นอกจากนั้น เครื่องบำบัดน้ำเสียและบีบอัดตะกอนเลนแบบอัจฉริยะ สามารถนำน้ำสะอาดกลับคืนสู่ธรรมชาติ ลดค่าใช้จ่ายในการขนย้ายดินจากการขุดแบบเดิมที่ต้องใช้ปริมาณการขนส่งมากถึง ๒๖ คัน อีกทั้งเพิ่มอัตราการระบายน้ำในคูคลอง และสามารถแยกวัสดุที่นำไปใช้ประโยชน์ได้ เช่น ดินและทราย ออกจากเศษขยะที่ปนมาจากการขุดลอก
และในโอกาสเดียวกันนี้ นายกรัฐมนตรี และคณะ ได้ร่วมทำกิจกรรมทาสีบริเวณสะพานข้ามคลองหลอดวัดราชบพิธ และได้สั่งการให้ปลัดกรุงเทพมหานคร จัดระเบียบสายไฟฟ้าและสายเคเบิลของเอกชนเพื่อปรับภูมิทัศน์ต่อไป

ที่มา : https://www.thaigov.go.th/news/contents/details/85404