รัฐบาลไทย-ข่าวทำเนียบรัฐบาล-ธ.ก.ส. ปล่อยสินเชื่อหนุนเกษตรกร ไปเก็บผลไม้ป่าในต่างประเทศ สร้างรายได้ระยะสั้น


วันพฤหัสบดีที่ 4 กรกฎาคม 2567
04/07/2567
พิมพ์
ธ.ก.ส. ปล่อยสินเชื่อหนุนเกษตรกร ไปเก็บผลไม้ป่าในต่างประเทศ สร้างรายได้ระยะสั้น
ธ.ก.ส. สนับสนุนสินเชื่อไปเก็บผลไม้ป่าในต่างประเทศสร้างรายได้ระยะสั้นให้กับลูกค้า ธ.ก.ส. 5,000 ราย เพื่อเป็นค่าใช้จ่ายในการเดินทาง วงเงินรายละไม่เกิน 75,000 บาท แจ้งความประสงค์และสอบถามเพิ่มเติมที่ ธ.ก.ส. ทุกสาขาทั่วประเทศ ตั้งแต่วันนี้ - 31 ก.ค.2567
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. จัดโครงการสินเชื่อเพื่อไปเก็บผลไม้ป่าในต่างประเทศ เพื่อสนับสนุนค่าใช้จ่ายในการเดินทางไปเก็บผลไม้ในประเทศสวีเดนและฟินแลนด์ โดยมีเป้าหมายในการป้องกันปัญหาการกู้เงินนอกระบบที่มีต้นทุนสูง และช่วยเพิ่มรายได้ให้แก่เกษตรกรลูกค้า ธ.ก.ส. ในช่วงว่างเว้นจากการผลิตภาคเกษตร วงเงินสินเชื่อรวม 375 ล้านบาท เป้าหมายลูกค้า ธ.ก.ส. จำนวน 5,000 ราย แบ่งเป็นวงเงินกู้สำหรับไปทำงานเก็บผลไม้ป่าในประเทศสวีเดน กู้ได้ไม่เกิน 75,000 บาท/ราย ส่วนประเทศฟินแลนด์ กู้ได้ไม่เกิน 65,000 บาท/ราย ดอกเบี้ยตามชั้นลูกค้า กำหนดชำระคืนเงินกู้เพียง 1 งวด ภายในวันที่ 31 ธันวาคมนี้ ซึ่งผู้เข้าร่วมโครงการฯ ต้องเป็นเกษตรกรลูกค้าของ ธ.ก.ส. ที่ทำการเปิดบัญชีเงินกู้ และเป็นผู้ที่มีชื่อในบัญชีรายชื่อลูกค้าที่บริษัทจัดหางานได้รวบรวม และนำมาเสนอธนาคาร เพื่อใช้เป็นข้อมูลประกอบการจัดทำหนังสือกู้ยืม และเงื่อนไขในการชำระหนี้ตามโครงการฯ ทั้งนี้ ธนาคารให้ความสำคัญกับการคุ้มครองสวัสดิภาพการเดินทางไปทำงานดังกล่าว ที่ต้องถูกกฎหมาย รวมถึงการการันตีรายได้ที่เหมาะสมจึงไม่อนุญาตให้ลูกค้ากู้เงินเพื่อเดินทางไปเก็บผลไม้ป่าในต่างประเทศด้วยตนเองโดยไม่ผ่านบริษัท
สำหรับเกษตรกรลูกค้า ธ.ก.ส. ที่สนใจสามารถแจ้งความประสงค์ขอสินเชื่อหรือสอบถามรายละเอียดเพิ่มเติมได้ที่ ธ.ก.ส. ทุกสาขาทั่วประเทศ ได้ตั้งแต่บัดนี้จนถึงวันที่ 31 กรกฎาคม 2567

ที่มา : https://www.thaigov.go.th/news/contents/details/85389