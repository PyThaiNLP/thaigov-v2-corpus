รัฐบาลไทย-ข่าวทำเนียบรัฐบาล-“รมต.จิราพร” เปิดกิจกรรมแถลงข่าวและเสวนาสื่องานกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ พร้อมนำชม “ดนตรีในสวนเฉลิมพระเกียรติฯ” ที่กรมประชาสัมพันธ์


วันพฤหัสบดีที่ 4 กรกฎาคม 2567
04/07/2567
พิมพ์
“รมต.จิราพร” เปิดกิจกรรมแถลงข่าวและเสวนาสื่องานกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ พร้อมนำชม “ดนตรีในสวนเฉลิมพระเกียรติฯ” ที่กรมประชาสัมพันธ์
“รมต. จิราพร” เปิดกิจกรรมแถลงข่าวและเสวนาสื่องานกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ พร้อมนำชม “ดนตรีในสวนเฉลิมพระเกียรติฯ” ที่กรมประชาสัมพันธ์
เมื่อวันที่ 3 กรกฎาคม 2567 เวลา 15.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานกรรมการฝ่ายประชาสัมพันธ์ เป็นประธานเปิดกิจกรรมแถลงข่าวและเสวนาสื่อ เรื่อง งานพระราชพิธี รัฐพิธี ศาสนพิธี และกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมด้วยกิจกรรมดนตรีในสวนเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ อาคารหอประชุม กรมประชาสัมพันธ์
นางสาวจิราพร กล่าวว่า การจัดงานในปีมหามงคลนี้ ได้รับความร่วมมือจากทุกภาคส่วนเป็นอย่างดียิ่งในการจัดกิจกรรมเฉลิมพระเกียรติ  โดยในวันนี้ กรมประชาสัมพันธ์ได้จัดกิจกรรมแถลงข่าวและเสวนาสื่อ เรื่อง งานพระราชพิธี รัฐพิธี ศาสนพิธี และกิจกรรมเฉลิมพระเกียรติฯ เพื่อเป็นการขยายผลการประชาสัมพันธ์งานสำคัญที่จะเกิดขึ้นตั้งแต่เดือนกรกฎาคมนี้ ให้เป็นไปอย่าง สมพระเกียรติ ซึ่งรวมถึงการประชาสัมพันธ์ 10 โครงการเฉลิมพระเกียรติฯ ที่ประชาชนจะได้รับประโยชน์ครอบคลุมทั่วประเทศ และเกิดประโยชน์ในระยะยาว แบ่งโครงการการออกเป็น 3 ด้าน คือ 1. ป่า ที่ช่วยเพิ่มพื้นที่สีเขียวให้กับประชาชน 2. น้ำ บรรเทาความเดือดร้อนของประชาชนที่เกิดจากภัยแล้ง และพัฒนาคุณภาพชีวิตกว่า 10 พื้นที่ทั่วประเทศ รวมถึงการต่อยอดไปสู่แหล่งท่องเที่ยวใหม่ และ 3. คนช่วยเหลือผู้ด้อยโอกาสให้สามารถใช้ชีวิตในสังคมได้อย่างสะดวกขึ้น เป็นต้น
นางสาวจิราพร กล่าวเพิ่มเติมว่า นอกจากนี้  กรมประชาสัมพันธ์ยังได้ร่วมกับกรุงเทพมหานคร จัดกิจกรรมดนตรีในสวนเฉลิมพระเกียรติฯ เพื่อเป็นการส่งมอบความสุขผ่านบทเพลงไพเพราะให้กับประชาชน โดยเป็นการจัดกิจกรรมเป็นครั้งที่ 3 ซึ่งในครั้งนี้มีศิลปิน อาทิ โฉมฉาย อรุณฉาน น้องอลิศ และโก๊ะตุลย์ ศิลปินรับเชิญ จาก The Golden Song นอกจากนี้ ยังมีการละเล่นไทย จากสมาคมเยาวชนอาสาสมัคร และวงโปงลาง จากกองการสังคีต กรุงเทพมหานครอีกด้วย
ทั้งนี้ กิจกรรมฯ ดังกล่าว เป็นส่วนหนึ่งของโครงการประชาสัมพันธ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งเป็นปีมหามงคลอีกวาระหนึ่งของพสกนิกรชาวไทย และเพื่อให้ประชาชนได้รับทราบและมีส่วนร่วมกับการจัดงาน รวมทั้งเป็นการเผยแพร่พระเกียรติคุณ พระราชประวัติ พระราชกรณียกิจที่พระบาทสมเด็จพระเจ้าอยู่หัวทรงมีต่อประเทศชาติ โดยรัฐบาลได้กำหนดจัดงานเฉลิมพระเกียรติพระบาทสมเด็จพระเจ้าอยู่หัว ในห้วงตลอดทั้งปี และให้การดำเนินเป็นไปด้วยความเรียบร้อยและสมพระเกียรติทุกประการ

ที่มา : https://www.thaigov.go.th/news/contents/details/85396