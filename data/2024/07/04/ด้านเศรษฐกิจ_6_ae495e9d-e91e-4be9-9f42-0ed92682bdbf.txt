รัฐบาลไทย-ข่าวทำเนียบรัฐบาล-ฉก.พญานาคราช จับมือสารวัตรเกษตร ลุยตรวจเข้มคุณภาพปุ๋ยและชีวภัณฑ์ใน “โครงการปุ๋ย คนละครึ่ง” ย้ำชัดเกษตรกรต้องได้ใช้ปุ๋ยที่มีคุณภาพ


วันพฤหัสบดีที่ 4 กรกฎาคม 2567
ฉก.พญานาคราช จับมือสารวัตรเกษตร ลุยตรวจเข้มคุณภาพปุ๋ยและชีวภัณฑ์ใน “โครงการปุ๋ย คนละครึ่ง” ย้ำชัดเกษตรกรต้องได้ใช้ปุ๋ยที่มีคุณภาพ
ฉก.พญานาคราช จับมือสารวัตรเกษตร ลุยตรวจเข้มคุณภาพปุ๋ยและชีวภัณฑ์ใน “โครงการปุ๋ย
คนละครึ่ง” ย้ำชัดเกษตรกรต้องได้ใช้ปุ๋ยที่มีคุณภาพ
พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยว่า จากการประชุมคณะกรรมการบริหารตรวจสอบคุณภาพปุ๋ยและชีวภัณฑ์ โครงการสนับสนุนปุ๋ยลดต้นทุนการผลิตของเกษตรกรผู้ปลูกข้าว ครั้งที่ 1/2567 เมื่อวันที่ 3 กรกฎาคม 2567 ณ ห้องประชุมกรมวิชาการเกษตร โดยมี                  นายรพีภัทร์ จันทรศรีวงศ์ อธิบดีกรมวิชาการเกษตร เป็นประธานพร้อมด้วยนายอนันต์ สุวรรณรัตน์ ที่ปรึกษาคณะกรรมการฯ และเจ้าหน้าที่หน่วยงาน ที่เกี่ยวข้อง โดยการประชุมดังกล่าว มีวัตถุประสงค์เพื่อตรวจสอบคุณภาพของปุ๋ยและชีวภัณฑ์ในโครงการสนับสนุนปุ๋ยลดต้นทุนการผลิตของเกษตรกรผู้ปลูกข้าว ซึ่งจะต้องเป็นปุ๋ยที่ได้รับการขึ้นทะเบียนหรือหนังสือสำคัญรับแจ้งถูกต้องตามพระราชบัญญัติปุ๋ยและชีวภัณฑ์ ต้องได้รับการขึ้นทะเบียนถูกต้องตามพระราชบัญญัติวัตถุอันตราย โดยผู้ผลิตต้องมีใบอนุญาตผลิต ใบสำคัญขึ้นทะเบียน และรายงานผลการวิเคราะห์ปุ๋ยหรือชีวภัณฑ์ รวมทั้งผ่านการตรวจสอบ โดยกรมวิชาการเกษตร ณ สถานที่ผลิต และจุดกระจายสินค้า ตลอดจนผ่านการตรวจวิเคราะห์คุณภาพ ณ ห้องปฏิบัติการตามที่โครงการกำหนด เพื่อเป็นการสร้างความเชื่อมั่นให้แก่เกษตรกรที่เข้าร่วมโครงการว่าได้รับปุ๋ยและชีวภัณฑ์ที่มีคุณภาพไปใช้ในการทำเกษตร
“หน่วยเฉพาะกิจพญานาคราชที่ได้ดำเนินการตรวจสอบและจับกุมการลักลอบนำเข้า-ส่งออกปุ๋ยเถื่อนร่วมกับเจ้าหน้าที่สารวัตรเกษตร ตามนโยบายของร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ มาโดยตลอด สำหรับโครงการปุ๋ยคนละครึ่งจะมีการร่วมกันบูรณาการลงพื้นที่ตรวจเข้มคุณภาพปุ๋ยและชีวภัณฑ์ ให้เป็นไปตามมาตรฐานที่กรมวิชาการกำหนด นอกจากนี้ จะมีการตั้ง War room ร่วมกันกับเจ้าหน้าที่ในสังกัดกระทรวงเกษตรและสหกรณ์ที่เกี่ยวข้อง เชื่อมั่นว่าจะเกิดความเข้มแข็งในการดำเนินงานมากขึ้น เพื่อให้เป็นไปตามวัตถุประสงค์ของโครงการที่ต้องการให้เกษตรกรได้ใช้ปุ๋ยและชีวภัณฑ์ที่มีคุณภาพในราคาที่เป็นธรรม” พันเอกรวิรักษ์ กล่าว

ที่มา : https://www.thaigov.go.th/news/contents/details/85382