รัฐบาลไทย-ข่าวทำเนียบรัฐบาล-นายกรัฐมนตรี มั่นใจการแต่งตั้ง ผบ.ตร. ทำถูกต้องตาม พ.ร.บ.ตำรวจ-รับฟังความเห็นทุกคน เชื่อ “บิ๊กต่อ” มีผลงาน มีความรู้ความสามารถ


วันพฤหัสบดีที่ 4 กรกฎาคม 2567
04/07/2567
พิมพ์
นายกรัฐมนตรี มั่นใจการแต่งตั้ง ผบ.ตร. ทำถูกต้องตาม พ.ร.บ.ตำรวจ-รับฟังความเห็นทุกคน เชื่อ “บิ๊กต่อ” มีผลงาน มีความรู้ความสามารถ
นายกรัฐมนตรี มั่นใจการแต่งตั้ง ผบ.ตร. ทำถูกต้องตาม พ.ร.บ.ตำรวจ-รับฟังความเห็นทุกคน เชื่อ “บิ๊กต่อ” มีผลงาน มีความรู้ความสามารถ
วันนี้ (4 กรกฎาคม 2567) เวลา 13.15 น.  ณ อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรี กล่าวถึงกรณี พลตำรวจเอก สุรเชษฐ์ หักพาล รองผู้บัญชาการตำรวจแห่งชาติ เดินหน้าร้องคณะกรรมการป้องกันและปราบปรามการทุจริตแห่งชาติ (ป.ป.ช.)  เอาผิดนายกรัฐมนตรีตามมาตรา 157 กรณีแต่งตั้งผู้บัญชาการตำรวจแห่งชาติว่า รับทราบ แต่หากจะให้ย้อนความไปในวันแต่งตั้ง ได้รับฟังความคิดเห็นอย่างกว้างขวางของทุกคน รวมถึงอดีตผู้บัญชาการตำรวจแห่งชาติด้วย พร้อมยืนยันว่า ทำตาม พ.ร.บ. ตำรวจแห่งชาติทุกประการ มีทั้งเรื่องอาวุโส ความรู้ความสามารถเข้ามาเกี่ยวข้องด้วย รวมถึงเรื่องของการสอบสวน พลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ ก็มีความสามารถในเรื่องนี้ ดูจากชีวิตการทำงานที่ผ่านมาได้รับการเลื่อนตำแหน่งต่าง ๆ เป็นที่ประจักษ์ว่าเป็นบุคคลที่มีความรู้ความสามารถ หน้าที่ของตนเองคือเสนอและวันนั้นก็เป็นเอกฉันท์ ในส่วนของตนเองไม่ได้ออกเสียงโหวต แต่เมื่อยื่น ป.ป.ช. ไปแล้วก็ต้องชี้แจง
ผู้สื่อข่าวมีความกังวลเรื่องการฟ้องร้องหรือไม่ นายกฯ ระบุว่า มั่นใจทำถูกต้องทุกอย่างด้วยความซื่อสัตย์สุจริต ไม่ได้โน้มเอียงไปทางใดทางหนึ่ง เพราะตนเองไม่ได้รู้จักกับทั้ง 4 ท่านเป็นการส่วนตัว
ผู้สื่อข่าวถามต่อว่า จะมอบหมายให้ใครดูแลเป็นพิเศษ หรือจะให้นายวิษณุ เครืองาม ที่ปรึกษาของนายกรัฐมนตรี  ดูเรื่องนี้หรือไม่ นายกฯ กล่าวว่า ยังไม่ทราบ ต้องขอไปดูก่อนเพราะเพิ่งยื่นมาเมื่อวานนี้ และยังมีเรื่องของศาลรัฐธรรมนูญที่ได้ยื่นเรื่องเพิ่มเติมไปแล้ว ตอนนี้ต้องโฟกัสเรื่องการบริหารจัดการประเทศ และปัญหาของประชาชน

ที่มา : https://www.thaigov.go.th/news/contents/details/85391