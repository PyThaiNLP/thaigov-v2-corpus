รัฐบาลไทย-ข่าวทำเนียบรัฐบาล-“เกณิกา” เผย ป.ป.ส. รับนโยบายรัฐบาล มุ่งหวังให้เยาวชนห่างไกลจากยาเสพติด ชวนเด็กรุ่นใหม่ ประกวดคลิปวิดีโอสั้น "สื่อสาร สร้างสรรค์ รู้เท่าทันยาบ้า"ชิงเงินรางวัลกว่า 24 ล้านบาท


วันพฤหัสบดีที่ 4 กรกฎาคม 2567
04/07/2567
พิมพ์
“เกณิกา” เผย ป.ป.ส. รับนโยบายรัฐบาล มุ่งหวังให้เยาวชนห่างไกลจากยาเสพติด ชวนเด็กรุ่นใหม่ ประกวดคลิปวิดีโอสั้น "สื่อสาร สร้างสรรค์ รู้เท่าทันยาบ้า"ชิงเงินรางวัลกว่า 24 ล้านบาท
“เกณิกา” เผย ป.ป.ส. รับนโยบายรัฐบาล มุ่งหวังให้เยาวชนห่างไกลจากยาเสพติด ชวนเด็กรุ่นใหม่ ประกวดคลิปวิดีโอสั้น "สื่อสาร สร้างสรรค์ รู้เท่าทันยาบ้า"ชิงเงินรางวัลกว่า 24 ล้านบาท
วันนี้  (4 ก.ค. 67)  น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า คณะกรรมการ ป.ป.ส. เป็นกลไกทางนโยบายด้านยาเสพติดของประเทศ เพื่อลดความรุนแรงของปัญหายาเสพติดให้ได้ โดยนายเศรษฐา ทวีสิน นายกรัฐมนตรี ได้ประกาศเป็นนโยบายจริงจัง แบบเร่งด่วน ที่จะลดปัญหายาเสพติดให้ได้อย่างเป็นรูปธรรม โดยรัฐบาลมีความห่วงใยปัญหายาเสพติด โดยเฉพาะผู้ที่ติดยาเสพติดต้องได้รับการดูแลและคืนสู่สังคมอย่างปลอดภัย และ  ไม่กลับไปหาสิ่งเสพติดอีก
น.ส.เกณิกา กล่าวว่า  พล.ต.ท.ภาณุรัตน์ หลักบุญ เลขาธิการสำนักงานคณะกรรมการป้องกันและปราบปรามยาเสพติด (ป.ป.ส.) ขอเชิญชวนประชาชนร่วมเป็นส่วนหนึ่งในการแก้ไขปัญหายาเสพติด ให้อภัย ให้โอกาสแก่ผู้ที่ก้าวพลาดไปเสพยาเสพติด สนับสนุนให้เข้ารับการบำบัดรักษา เพื่อกลับมาใช้ชีวิตในสังคมได้อย่างมีความสุขอีกครั้ง สำนักงาน ป.ป.ส. จึงขอเชิญชวนน้อง ๆ อายุ 13 - 19 ปี ที่กำลังศึกษาในระดับชั้นมัธยมศึกษา,อาชีวศึกษา หรือเทียบเท่า(school) ในสถานศึกษาทั่วประเทศ เข้าร่วม "กิจกรรมสื่อสาร สร้างสรรค์ รู้เท่าทัน ยาบ้า (Be Smart Say No To Drugs)" โดยส่งคลิปสั้น ไม่เกิน 1 นาที เข้าประกวดในคอนเซปต์ “How to say no to Yaba ?” ชิงเงินรางวัลทุกระดับ รวมมูลค่ากว่า 24,000,000 ล้านบาท โดยสมัครเข้าร่วมโครงการได้แล้ววันนี้ที่ https://www.besmartsaynotodrugs.com/register และ www.tiktok.com/@besmartsaynotodrugs?lang=en
“กิจกรรมดังกล่าว ป.ป.ส.มุ่งหวังที่จะสร้างความรู้ ความเข้าใจ ให้กับเยาวชน ให้ห่างไกลจากยาบ้า และรับรู้ถึงโทษพิษภัยผลกระทบจากการใช้ยาเสพติด การใช้สื่อโซเชียลมีเดียในการสร้างการรับรู้จึงถือเป็นเครื่องมือหลักในการที่จะช่วยสื่อสาร และเป็นอีกหนึ่งกระบอกเสียงในการเข้าถึงเยาวชน ได้ง่ายและรวดเร็วที่สุด นอกจากนี้ ยังต้องการที่จะให้เยาวชน รู้จักใช้เวลาว่างให้เป็นประโยชน์ และสร้างสรรค์สื่อที่เป็นประโยชน์ต่อสังคม” น.ส.เกณิกา กล่าว
////

ที่มา : https://www.thaigov.go.th/news/contents/details/85364