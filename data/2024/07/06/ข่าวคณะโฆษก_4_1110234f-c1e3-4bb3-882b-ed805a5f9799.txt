รัฐบาลไทย-ข่าวทำเนียบรัฐบาล-​“เกณิกา”เผย รัฐบาลเดินหน้าโครงการ “คลองสวย น้ำใส”


วันเสาร์ที่ 6 กรกฎาคม 2567
06/07/2567
พิมพ์
​“เกณิกา”เผย รัฐบาลเดินหน้าโครงการ “คลองสวย น้ำใส”
มอบทุกหน่วยงานช่วยกันทำงานบูรณาการ เพื่อคงความสวยงามของคลอง เฉลิมพระเกียรติพระบาทสมเด็จพระเจ้าอยู่หัว
วันนี้ 6 ก.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลโดยนายกรัฐมนตรี เศรษฐา ทวีสิน ได้เห็นความสำคัญต่อเรื่องสิ่งแวดล้อมที่จะสร้างสุขภาพที่ดีให้กับคนไทยผ่านโครงการคลองสวย น้ำใส คนไทยมีสุข เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เพื่อสืบทอดพระราชปณิธานอันแน่วแน่ในการสืบสาน รักษา และต่อยอด ช่วยกันทำให้สิ่งดี ๆ เกิดขึ้นในบ้านเมือง นำไปสู่ความสุขของพี่น้องประชาชน และความมั่นคงของประเทศชาติ ดั่งที่ปรากฏในพระปฐมบรมราชโองการ "เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป "
น.ส.เกณิกา กล่าวต่อว่า ปัญหาความเสื่อมโทรมของแม่น้ำลำคลองและแหล่งน้ำต่าง ๆ รัฐบาลจึงต้องการพัฒนาแม่น้ำลำคลอง และแหล่งน้ำต่าง ๆ ที่เกิดความเสื่อมโทรมไปตามกาลเวลา ให้กลับมาสวยงาม และประโยชน์ที่จะได้รับจากแหล่งน้ำไม่ว่าจะเป็นที่อยู่อาศัยของประชาชน เส้นทางคมนาคมสัญจร หรือประสิทธิภาพการระบายน้ำเพื่อช่วยป้องกันน้ำท่วม พร้อมทั้งสร้างสังคมที่น่าอยู่ เข้มแข็ง และปลอดภัย อันเป็นการพัฒนาคุณภาพชีวิตของประชาชนอย่างยั่งยืน ดังเช่น โครงการพัฒนาคลองเปรมประชากร ซึ่งเป็นโครงการนำร่องในการดำเนินการพัฒนาคูคลอง และชุมชนโดยรอบตามพระบรมราโชบายของพระบาทสมเด็จพระเจ้าอยู่หัว
“ปี 2567 นับเป็นปีมหามงคลสมัยพิเศษ ด้วยสำนึกในพระมหากรุณาธิคุณอย่างหาที่สุดมิได้ รัฐบาลจึงได้น้อมนำแนวพระราชดำริ พระราชปณิธาน และ
พระบรมราโชบายเกี่ยวกับการพัฒนาสิ่งแวดล้อม พัฒนาคุณภาพชีวิตของประชาชน ให้อยู่ดีมีสุข ซึ่งจะมุ่งเน้นให้ประชาชนเข้ามามีส่วนร่วมให้ได้มากที่สุด รัฐบาลจึงมอบหมายให้กระทรวงมหาดไทย ร่วมกับ
กทม.รวมถึงกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม กระทรวงการพัฒนาสังคม และความมั่นคงของมนุษย์ จัดทำโครงการ ดังกล่าว เพื่อเป็นกลไกในการบูรณาการการทำงานทุกภาคส่วน ในการสืบสาน รักษา และพลิกฟื้นความสมบูรณ์ของคูคลองตลอดลำน้ำและพัฒนาคุณภาพชีวิตของประชาชนในพื้นที่ ให้ประชาชนสามารถใช้ประโยชน์ได้อย่างยั่งยืน”น.ส.เกณิกา กล่าว
///

ที่มา : https://www.thaigov.go.th/news/contents/details/85480