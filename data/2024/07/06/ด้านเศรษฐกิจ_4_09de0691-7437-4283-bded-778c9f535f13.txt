รัฐบาลไทย-ข่าวทำเนียบรัฐบาล-รมว.เกษตรฯ เยือนนครเซี่ยงไฮ้ เยี่ยมชมการดำเนินธุรกิจเกษตรของไทยในจีน


วันเสาร์ที่ 6 กรกฎาคม 2567
รมว.เกษตรฯ เยือนนครเซี่ยงไฮ้ เยี่ยมชมการดำเนินธุรกิจเกษตรของไทยในจีน
รมว.เกษตรฯ เยือนนครเซี่ยงไฮ้ เยี่ยมชมการดำเนินธุรกิจเกษตรของไทยในจีน
เมื่อวันที่ 5 กรกฎาคม 2567 ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และผู้บริหารระดับสูงกระทรวงเกษตรและสหกรณ์ เข้าร่วมการประชุมหารือแลกเปลี่ยนประสบการณ์การดำเนินธุรกิจด้านการเกษตรในจีนกับนายธนินท์ เจียรวนนท์ ประธานอาวุโสบริษัท เจริญโภคภัณฑ์ ณ นครเซี่ยงไฮ้ ซึ่งบริษัท เจริญโภคภัณฑ์ เป็นนักลงทุนต่างชาติรายแรกของประเทศไทย ที่ได้เข้ามาลงทุนและพัฒนาภาคการเกษตรในจีนภายหลังจากการที่จีนเปิดประเทศแรก ๆ โดยสามารถพัฒนาธุรกิจด้านการเกษตรและอาหารตลอดห่วงโซ่อุปทานได้อย่างเติบโตและโดดเด่นในสาธารณรัฐประชาชนจีน และปัจจุบัน บริษัท เครือเจริญโภคภัณฑ์ มุ่งขยายตลาดสินค้าผลไม้ในตลาดจีนเพิ่มมากขึ้น โดยเฉพาะทุเรียน เนื่องจากเป็นที่นิยมของผู้บริโภคชาวจีน ทั้งในรูปแบบผลสด และผลิตภัณฑ์แปรรูปจากทุเรียน เช่น ไอศกรีมทุเรียน เค้กทุเรียน บ๊ะจ่างทุเรียน ทุเรียนอบกรอบ เป็นต้น โดยสามารถสร้างความหลากหลายให้กับผู้บริโภค
รัฐมนตรีว่าการกระทรวงเกษตรและสหกรณ์ พร้อมสนับสนุนการดำเนินธุรกิจด้านผลไม้ในตลาดจีนของบริษัท เจริญโภคภัณฑ์ โดยจะเป็นอีกหนึ่งกำลังที่สำคัญต่อการสร้างชื่อเสียงของผลไม้ไทยในจีนโดยการบริหารงานของคนไทย ทั้งนี้ รัฐมนตรีเกษตรฯ ได้เน้นย้ำถึงความเข้มงวดด้านการควบคุมคุณภาพและมาตรฐานของกระทรวงเกษตรและสหกรณ์ และเชื่อมั่นว่า สินค้าเกษตรไทยจะสามารถเติบโตในตลาดจีนเพิ่มมากขึ้น ผ่านการประสานการทำงานร่วมกันระหว่างภาครัฐและภาคเอกชนของไทย

ที่มา : https://www.thaigov.go.th/news/contents/details/85485