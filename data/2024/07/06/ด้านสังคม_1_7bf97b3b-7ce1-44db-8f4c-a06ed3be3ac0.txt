รัฐบาลไทย-ข่าวทำเนียบรัฐบาล-พม. สร้างกุศลใหญ่ จัดพิธีกราบลาบรรพชาอุปสมบทและปลงผมนาคราษฎรบนพื้นที่สูง ปี 2567 ถวายเป็นพระราชกุศลแด่พระบาทสมเด็จพระเจ้าอยู่หัว


วันศุกร์ที่ 5 กรกฎาคม 2567
พม. สร้างกุศลใหญ่ จัดพิธีกราบลาบรรพชาอุปสมบทและปลงผมนาคราษฎรบนพื้นที่สูง ปี 2567 ถวายเป็นพระราชกุศลแด่พระบาทสมเด็จพระเจ้าอยู่หัว
พม. สร้างกุศลใหญ่ จัดพิธีกราบลาบรรพชาอุปสมบทและปลงผมนาคราษฎรบนพื้นที่สูง ปี 2567 ถวายเป็นพระราชกุศลแด่พระบาทสมเด็จพระเจ้าอยู่หัว
วันที่ 5 กรกฎาคม 2567 เวลา 17.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีกราบลาอุปสมบทราษฎรบนพื้นที่สูง และพิธีปลงผมนาคราษฎรบนพื้นที่สูง ประจำปี 2567 เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว พร้อมให้โอวาทแก่นาคที่เข้าพิธี โดยมี นางจตุพร โรจนพานิช อธิบดีกรมพัฒนาสังคมและสวัสดิการ พร้อมด้วย คณะผู้บริหารกระทรวง พม. และผู้ปกครอง ร่วมปลงผมนาคฯ ณ ลานโพธิมณฑลพุทธานุสรณ์สัตตมหาสถาน วัดเบญจมบพิตรดุสิตวนาราม กรุงเทพฯ
นายอนุกูล กล่าวว่า กระทรวง พม. โดยกรมพัฒนาสังคมและสวัสดิการ (กรมประชาสงเคราะห์เดิม) ร่วมกับมูลนิธิเผยแพร่พระพุทธศาสนาแก่ชนถิ่นกันดาร ในพระราชูปถัมภ์ สมเด็จพระศรีนครินทราบรมราชชนนี จัดพิธีบรรพชาอุปสมบทราษฎรบนพื้นที่สูง ประจำปี 2567 เป็นปีที่ 59 โดยมีผู้ขอบรรพชาอุปสมบททั้งสิ้น 191 รูป แบ่งออกเป็นบรรพชา (สามเณร) 85 รูป และอุปสมบท (พระนวกะ) 106 รูป ซึ่งเป็นกลุ่มเป้าหมายของศูนย์พัฒนาราษฎรบนพื้นที่สูงที่มีความศรัทธาและเลื่อมใสในพระพุทธศาสนา ปัจจุบันมีผู้เข้ารับการบรรพชาอุปสมบทแล้วทั้งสิ้น 12,906 รูป ทั้งนี้ พิธีดังกล่าวถือเป็นการสนับสนุนให้ราษฎรบนพื้นที่สูงได้รับการอบรมศีลธรรม พัฒนาจิตใจ สู่การปฏิบัติตนในลักษณะการเป็น “นักพัฒนา” ช่วยเหลือ แก้ไขปัญหาความเดือดร้อน และพัฒนาคุณภาพชีวิตในชุมชนบนพื้นที่สูงตามแนววิถีพุทธ
นายอนุกูล กล่าวว่า หลังจากวันนี้ (5 ก.ค. 67) ยังมีพิธีสำคัญตามหลักพระพุทธศาสนา ได้แก่ 1) วันเสาร์ที่ 6 กรกฎาคม 2567 ตั้งแต่เวลา 08.30 น. เป็นต้นไป มีพิธีมอบผ้าไตรและพิธีแสดงตนเป็นพุทธมามกะ ณ วัดเบญจมบพิตรดุสิตวนาราม กรุงเทพฯ  2) วันอาทิตย์ที่ 7 กรกฎาคม 2567 ตั้งแต่เวลา 08.00 น. เป็นต้นไป มีพิธีถวายพระพรชัยมงคลแด่พระบาทสมเด็จพระเจ้าอยู่หัว และพิธีบรรพชาอุปสมบทราษฎรบนพื้นที่สูง โดย นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธี ณ วัดเบญจมบพิตรดุสิตวนาราม กรุงเทพฯ และ 3) วันจันทร์ที่ 8 กรกฎาคม 2567 พระนวกะและสามเณร จะเดินทางไปประกอบพิธีอุปสมบทราษฎรบนพื้นที่สูงต่อ ณ วัดศรีโสดา พระอารามหลวง จังหวัดเชียงใหม่
นายอนุกูล กล่าวเพิ่มเติมว่า กระทรวง พม. ขอเชิญผู้มีจิตศรัทธาร่วมเป็นเจ้าภาพในพิธีมอบผ้าไตรและเครื่องอัฐบริขาร ในวันที่ 6 - 7 กรกฎาคม 2567 และขอเชิญชวนผู้ศรัทธาและศาสนิกชนทุกท่าน เข้าร่วมพิธีบรรพชาอุปสมบทราษฎรบนพื้นที่สูง ประจำปี 2567 ณ วัดเบญจมบพิตรดุสิตวนาราม กรุงเทพมหานคร หรือร่วมทำกุศลบุญผ่านช่องทางต่าง ๆ ดังนี้ 1) ชื่อบัญชีธนาคาร “มูลนิธิเผยแพร่พระพุทธศาสนาแก่ชนถิ่นกันดาร” ธนาคารกรุงไทย สาขาสะพานขาว เลขที่บัญชี 021-1-22540-1 และ 2) e-Donation เลขประจำตัวหน่วยรับบริจาค : 0-9940-00011-99-7 (รับใบเสร็จอิเล็กทรอนิกส์ผ่านช่องทาง E-mail ได้ และสามารถนำไปลดหย่อนภาษีได้ *เฉพาะเจ้าของบัญชีเท่านั้น โดยไม่ต้องแสดงหลักฐานการบริจาคต่อกรมสรรพากร)
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #อุปสมบทราษฎรบนพื้นที่สูง #ราษฎรบนพื้นที่สูง

ที่มา : https://www.thaigov.go.th/news/contents/details/85472