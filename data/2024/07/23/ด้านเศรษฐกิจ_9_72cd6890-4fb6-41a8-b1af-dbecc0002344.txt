รัฐบาลไทย-ข่าวทำเนียบรัฐบาล-ร้อยเอก ธรรมนัส ลงพื้นที่รับฟังปัญหาจากประชาชนที่ได้รับผลกระทบจากสถานการณ์อุทกภัยในพื้นที่จังหวัดตราด 


วันอังคารที่ 23 กรกฎาคม 2567
ร้อยเอก ธรรมนัส ลงพื้นที่รับฟังปัญหาจากประชาชนที่ได้รับผลกระทบจากสถานการณ์อุทกภัยในพื้นที่จังหวัดตราด
ร้อยเอก ธรรมนัส ลงพื้นที่รับฟังปัญหาจากประชาชนที่ได้รับผลกระทบจากสถานการณ์อุทกภัยในพื้นที่จังหวัดตราด พร้อมกำชับกรมชลประทานให้บริหารจัดการน้ำอย่างเต็มความสามารถ และมีแผนในการบริหารจัดการน้ำอย่างมีประสิทธิภาพ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ติดตามความเดือดร้อนของพี่น้องประชาชนที่ได้รับผลกระทบจากสถานการณ์อุทกภัย และมอบถุงยังชีพ จำนวน 1,000 ชุด ณ มัสยิดเราฎอตุ้ลญีนาน ต.วังกระแจะ อ.เมือง จ.ตราด โดยปัจจุบันมีพื้นที่ประสบอุทกภัยระหว่างวันที่ 19 – 21 ก.ค. 67 จำนวน 2 อำเภอ ประกอบด้วย อ.เขาสมิง และ อ.เมืองตราด มีประชาชนได้รับผลกระทบ 938 ครัวเรือน 2,840 คน
จากนั้นได้ลงพื้นที่ติดตามสถานการณ์ในอ่างเก็บน้ำเขาระกำตอนล่าง (สระสีเสียด) ณ หมู่ที่ 7 ต.หนองเสม็ด อ.เมือง จ.ตราด ซึ่งกรมชลประทานได้รายงานถึงสาเหตุการเกิดอุทกภัยในครั้งนี้ว่า เกิดจากปริมาณฝนที่ตกหนักและอิทธิพลของทะเลหนุนสูง ทำให้ไม่สามารถระบายน้ำออกจากพื้นที่ได้ทัน ทำให้เกิดน้ำเอ่อล้นเข้าท่วมบ้านเรือนประชาชนในพื้นที่ ซึ่งจากปัญหาที่เกิดขึ้น ทำให้โครงการชลประทานตราดได้มีแผนงานในการพัฒนาแหล่งน้ำในจังหวัดตราด เพื่อเพิ่มพื้นที่ชลประทาน 132,000 ไร่ ปริมาณน้ำเก็บกักเพิ่มขึ้น 224 ล้าน ลบ.ม.
"การลงพื้นที่ในวันนี้ต้องการมารับฟังปัญหาจากพี่น้องประชาชนที่ได้รับผลกระทบโดยตรง ซึ่งจากการรับฟังพบว่าขาดการแจ้งเตือนภัยจากหน่วยงานภาครัฐ จึงรับเรื่องไปประสานกับกระทรวงมหาดไทย เพื่อปรับปรุงแก้ไข พร้อมมอบหมายรองผู้ว่าราชการจังหวัด เร่งประกาศเขตภัยพิบัติ เพื่อให้รัฐบาลเข้ามาสำรวจและนำงบประมาณมาแก้ไขปัญหาให้กับพี่น้องประชาชน นอกจากนี้ ในส่วนของกรมชลประทาน ได้กำชับเจ้าหน้าที่ให้บริหารจัดการน้ำอย่างเต็มความสามารถ โดยให้มีแผนในการบริหารจัดการน้ำอย่างมีประสิทธิภาพ และไม่ให้เกิดความผิดพลาดซ้ำอีก" ร้อยเอก ธรรมนัส กล่าว

ที่มา : https://www.thaigov.go.th/news/contents/details/86188