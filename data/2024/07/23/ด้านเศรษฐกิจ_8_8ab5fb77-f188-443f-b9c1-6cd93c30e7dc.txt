รัฐบาลไทย-ข่าวทำเนียบรัฐบาล-DAD จัดเต็มที่จอดรถให้สำนักงานอัยการสูงสุด


วันอังคารที่ 23 กรกฎาคม 2567
23/07/2567
พิมพ์
DAD จัดเต็มที่จอดรถให้สำนักงานอัยการสูงสุด
ธพส. หารือสำนักงานอัยการสูงสุด เพื่อหารือปัญหาที่จอดรถไม่เพียงพอและหาทางออกร่วมกัน เพื่อบริการให้แก่ประชาชนผู้มาติดต่อที่สำนักงานอัยการสูงสุด ซึ่งตั้งสำนักงานอยู่ที่อาคาร A หรืออาคารราชบุรีดิเรกฤทธิ์ ในศูนย์ราชการเฉลิมพระเกียรติฯ แจ้งวัฒนะ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือ DAD Asset Development เปิดเผยว่า ได้เข้าพบ นายสราวุธ ปิตุเตชะ เลขาธิการสำนักงานอัยการสูงสุด เพื่อหารือปัญหาที่จอดรถไม่เพียงพอและหาทางออกร่วมกัน เพื่อบริการให้แก่ประชาชนผู้มาติดต่อที่สำนักงานอัยการสูงสุด ซึ่งตั้งสำนักงานอยู่ที่อาคาร A หรืออาคารราชบุรีดิเรกฤทธิ์ ในศูนย์ราชการเฉลิมพระเกียรติฯ แจ้งวัฒนะ โดยได้ข้อสรุปว่า DAD จะจัดสรรที่จอดรถให้ที่อาคาร A จำนวน 55 คัน นอกจากนั้นยังได้เตรียมเพิ่มพื้นที่จอดรถให้อีก 1 ชั้น สามารถจอดรถได้ 190 คัน ในอาคารจอดรถ D ซึ่งเป็นอาคารที่เชื่อมต่อกับอาคาร A  โดยเป็นการทำสัญญาเช่าพื้นที่รายปี
กรรมการผู้จัดการ DAD กล่าวเพิ่มเติมว่าที่ผ่านมาได้ตระหนักดีถึงปัญหาที่จอดรถสำหรับข้าราชการและประชาชนที่เดินทางเข้ามายังศูนย์ราชการเฉลิมพระเกียรติฯ  จึงให้ความสำคัญด้านการจัดการจราจร และการพัฒนาระบบขนส่งภายใน การสร้างอาคารจอดรถ D ขนาด 11 ชั้น รองรับรถยนต์ได้กว่า 1,600 คัน เพื่อให้เพียงพอแก่ความต้องการของผู้ใช้บริการ และเพื่อให้เกิดความยั่งยืนยังได้บรรจุเป็นนโยบายและแผนปฏิบัติงาน ประจำปีของ DAD ด้าน CSR ที่จะมุ่ง CSR in process เน้นดำเนินงานเพื่อให้เกิดผลกระทบในวงกว้าง มากกว่าการสร้างกิจกรรม เช่น การจัดการจราจรภายในศูนย์ราชการเฉลิมพระเกียรติฯ การจัดเดินรถ EV Shuttle Bus และการสร้างอาคารที่จอดรถซึ่งปัจจุบันนี้เปิดให้บริการแล้ว เป็นต้น

ที่มา : https://www.thaigov.go.th/news/contents/details/86186