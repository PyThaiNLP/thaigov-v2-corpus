รัฐบาลไทย-ข่าวทำเนียบรัฐบาล-“วราวุธ” รมว.พม. ส่งทีม ศรส. ช่วยชายเร่ร่อน อายุ 69 ปี หมดสติ ไข้สูง ริมสนามหลวง ส่งตัวรักษา เกลี้ยกล่อม จนยอมกลับบ้านที่ จ.ประจวบฯ หลังไม่เจอหน้าครอบครัว กว่า 40 ปี


วันอังคารที่ 23 กรกฎาคม 2567
“วราวุธ” รมว.พม. ส่งทีม ศรส. ช่วยชายเร่ร่อน อายุ 69 ปี หมดสติ ไข้สูง ริมสนามหลวง ส่งตัวรักษา เกลี้ยกล่อม จนยอมกลับบ้านที่ จ.ประจวบฯ หลังไม่เจอหน้าครอบครัว กว่า 40 ปี
“วราวุธ” รมว.พม. ส่งทีม ศรส. ช่วยชายเร่ร่อน อายุ 69 ปี หมดสติ ไข้สูง ริมสนามหลวง ส่งตัวรักษา เกลี้ยกล่อม จนยอมกลับบ้านที่ จ.ประจวบฯ หลังไม่เจอหน้าครอบครัว กว่า 40 ปี
เมื่อวันที่ 21 กรกฎาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า ตามที่นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ศูนย์เร่งรัดจัดการสวัสดิภาพประชาชน (ศรส.) เป็นศูนย์กลางในการเร่งรัดจัดการในการช่วยเหลือพี่น้องประชาชนทั่วประเทศที่ประสบปัญหาความเดือดร้อนทางสังคม พร้อมส่งทีมปฏิบัติการหน่วยเคลื่อนที่เร็วลงพื้นที่ช่วยเหลืออย่างเร่งด่วน จากกรณีที่เมื่อวันที่ 20 มิถุนายน 2567 ศรส. กระทรวง พม. ได้รับการประสานจากผ่านสื่อโซเชียลมีเดีย ขอความช่วยเหลือคนไร้ที่พึ่ง บริเวณโรงแรมรัตนโกสินทร์ เขตพระนคร กทม. จึงได้ส่งหน่วยเคลื่อนที่เร็ว ศรส. กรุงเทพมหานคร นำโดยศูนย์คุ้มครองคนไร้ที่พึ่งกรุงเทพมหานคร ลงพื้นที่ดังกล่าว พบคนไร้ที่พึ่งมีอาการเหนื่อยหอบ ไม่ได้สติ ไม่มีเอกสารทางราชการติดตัว จึงสอบถามประชาชนที่อยู่บริเวณนั้นทราบว่า ได้แจ้งรถพยาบาลมารับแล้วถึง 2 ครั้ง แต่ชายดังกล่าวปฏิเสธการรักษามาโดยตลอด และเคยรักษาอยู่ที่โรงพยาบาลกลาง จึงประสานนักสังคมสงเคราะห์โรงพยาบาลกลาง เพื่อตรวจสอบประวัติพบว่าคนไร้ที่พึ่งดังกล่าว เป็นชายอายุ 69 ปี มีภูมิลำเนาอยู่ที่อำเภอทับสะแก จังหวัดประจวบคีรีขันธ์ เคยรับการรักษาด้วยอาการติดเชื้อในกระแสเลือดเมื่อเดือนพฤษภาคม 2567 ซึ่งเจ้าหน้าที่ ศรส. จึงประสานรถกู้ชีพ 1669 ให้มารับและนำตัวไปรักษาอาการเจ็บป่วยที่โรงพยาบาลกลางตามเดิม
นางสาวซาราห์ กล่าวว่า ต่อมาเมื่อวันที่ 4 กรกฎาคม 2567 นักสังคมสงเคราะห์โรงพยาบาลกลางแจ้งผลการรักษา ว่าปัจจุบันแพทย์ได้สิ้นสุดการรักษาแล้ว เนื่องจากชายดังกล่าวได้หายจากอาการติดเชื้อในกระแสเลือด อาการขาอ่อนแรง สามารถทำกิจวัตรประจำวันอยู่บนเตียงได้ และสามารถตอบคำถามได้ดี  อีกทั้งก่อนหน้านี้มีหน่วยงานเข้ามาช่วยดำเนินการเรื่องทำบัตรประชาชนและเบี้ยผู้สูงอายุ อีกทั้งติดตามหาญาติพี่น้องจนพบกับน้องสาวของชายดังกล่าว และยินดีรับตัวกลับไปดูแลที่จังหวัดประจวบคีรีขันธ์ แต่ชายดังกล่าวได้ปฏิเสธที่จะไปพักอาศัยกับน้องสาว โดยให้เหตุผลว่า มีความสัมพันธ์ห่างเหิน เนื่องจากไม่ได้เจอครอบครัวมาประมาณ 40 ปี และขอกลับไปใช้ชีวิตในที่สาธารณะตามเดิม ดังนั้น เจ้าหน้าที่ ศรส. จึงรับชายดังกล่าวเข้าคุ้มครองดูแลภายในศูนย์คุ้มครองคนไร้ที่พึ่งกรุงเทพมหานครไปเมื่อวันที่ 10 กรกฎาคม 2567
นางสาวซาราห์ กล่าวเพิ่มเติมว่า ระหว่างชายดังกล่าวอยู่ในความคุ้มครองของศูนย์ฯ ทางเจ้าหน้าที่ได้พยายามพูดคุยเกลี่ยกล่อมชายดังกล่าวให้ไปอาศัยอยู่กับน้องสาว ในที่สุด ชายดังกล่าวยินดีให้น้องสาวดูแล จึงได้ประสานพูดคุยกับน้องสาว และส่งพี่ชายกลับภูมิลำเนาที่จังหวัดประจวบคีรีขันธ์ เพื่อให้อยู่ในความดูแลของน้องสาวอย่างใกล้ชิดเมื่อวันที่ 17 กรกฎาคม 2567 ทั้งนี้ ศรส. โดยศูนย์คุ้มครองคนไร้ที่พึ่งกรุงเทพมหานคร จะประสานหน่วยงานในพื้นที่เพื่อวางแผนและติดตามการช่วยเหลืออย่างต่อเนื่อง อย่างไรก็ตาม หากประชาชนประสบปัญหาความเดือดร้อนทางสังคม สามารถโทรแจ้งได้ที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่านฮอตไลน์ 1300 บริการตลอด 24 ชั่วโมง โดยหน่วยปฏิบัติการเคลื่อนที่เร็ว พร้อมลงพื้นที่ช่วยเหลืออย่างรวดเร็ว
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #คนไร้ที่พึ่ง #ประจวบคีรีขันธ์

ที่มา : https://www.thaigov.go.th/news/contents/details/86154