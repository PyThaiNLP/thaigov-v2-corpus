รัฐบาลไทย-ข่าวทำเนียบรัฐบาล-สธ. มอบรางวัลสุดยอดแห่งปี “อย. ควอลิตี้ อวอร์ด ปีที่ 16” ให้สถานประกอบการดีเด่นและผลิตภัณฑ์สุขภาพดีเด่น 177 รางวัล


วันอังคารที่ 23 กรกฎาคม 2567
สธ. มอบรางวัลสุดยอดแห่งปี “อย. ควอลิตี้ อวอร์ด ปีที่ 16” ให้สถานประกอบการดีเด่นและผลิตภัณฑ์สุขภาพดีเด่น 177 รางวัล
กระทรวงสาธารณสุข โดยสำนักงานคณะกรรมการอาหารและยา (อย.) จัดพิธีมอบรางวัลสุดยอดแห่งปี “อย. ควอลิตี้ อวอร์ด” ปีที่ 16 ส่งเสริมสถานประกอบการยึดมั่นในการผลิตผลิตภัณฑ์สุขภาพที่มีคุณภาพได้มาตรฐาน
ภายใต้หลักความปลอดภัยและความรับผิดชอบต่อสังคม สร้างการยอมรับในระดับสากล เพิ่มมูลค่าทางเศรษฐกิจของประเทศ โดยในปีนี้มอบรางวัลทั้งสิ้น 177 รางวัล แยกเป็น สถานประกอบการดีเด่น 103 รางวัล และผลิตภัณฑ์สุขภาพดีเด่น 74 รางวัล
วันที่ (23 กรกฎาคม 2567) ที่ อิมแพ็ค เมืองทองธานี จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานพิธีมอบรางวัล อย. ควอลิตี้ อวอร์ด ประจำปี พ.ศ. 2567 และกล่าวว่า รัฐบาลมีนโยบายสนับสนุนผู้ประกอบการทุกระดับในการพัฒนาผลิตภัณฑ์สุขภาพให้สามารถแข่งขันในตลาดโลกสร้างรายได้ให้กับประเทศ กระทรวงสาธารณสุข โดยสำนักคณะกรรมการอาหารและยา (อย.) จึงมีการกำกับดูแลคุณภาพมาตรฐานผลิตภัณฑ์ทั้งก่อนและหลังออกจำหน่าย และยกระดับการอนุมัติ อนุญาตผ่านระบบอิเล็กทรอนิกส์เพื่อเพิ่มความสะดวกรวดเร็ว พร้อมทั้งพัฒนาศักยภาพการผลิตของผู้ประกอบการให้มีคุณภาพมาตรฐานเป็นที่ยอมรับในระดับสากล ภายใต้หลักความปลอดภัยและความรับผิดชอบต่อสังคม โดยมีการมอบรางวัล “อย. ควอลิตี้ อวอร์ด” เพื่อสร้างขวัญกำลังใจแก่ผู้ประกอบการ ที่มุ่งมั่นพัฒนาผลิตภัณฑ์สุขภาพให้มีคุณภาพ ปลอดภัย ใส่ใจสังคม เป็นตัวอย่างที่ดีและเป็นแรงจูงใจให้ผู้ประกอบการรายอื่นได้พัฒนาสถานประกอบการและผลิตภัณฑ์สุขภาพต่อไป
ด้านนพ.ณรงค์ กล่าวเพิ่มเติมว่า รางวัล อย. ควอลิตี้ อวอร์ด จัดขึ้นต่อเนื่องเป็นปีที่ 16 โดยในปีนี้ อย. ได้พิจารณามอบรางวัลผลิตภัณฑ์สุขภาพและสถานประกอบการผลิตภัณฑ์สุขภาพที่เป็นแบบอย่างที่ดีในการผลักดันอุตสาหกรรมของประเทศ จำนวน 177 รางวัล แบ่งเป็น 1) รางวัลสถานประกอบการดีเด่น 103 รางวัล ประกอบด้วย รางวัล Best of the Best ที่สามารถรักษาคุณภาพมาอย่างต่อเนื่องโดยตลอด 6 รางวัล และรางวัลสถานประกอบการดีเด่น 97 รางวัล และ 2) รางวัลผลิตภัณฑ์สุขภาพดีเด่น  74 รางวัล ประกอบด้วย ประเภทนวัตกรรม 4 รางวัล ส่งเสริมการใช้วัตถุดิบภายในประเทศ 17 รางวัล ส่งเสริมเศรษฐกิจฐานราก 49 รางวัล และผลิตภัณฑ์สร้างสรรค์ 3 รางวัล ซึ่งทั้งหมดครอบคลุมผลิตภัณฑ์อาหาร ยา ผลิตภัณฑ์สมุนไพร เครื่องมือแพทย์ เครื่องสำอาง วัตถุอันตราย และผลิตภัณฑ์สุขภาพชุมชน
******************************************** 23 กรกฎาคม 2567

ที่มา : https://www.thaigov.go.th/news/contents/details/86190