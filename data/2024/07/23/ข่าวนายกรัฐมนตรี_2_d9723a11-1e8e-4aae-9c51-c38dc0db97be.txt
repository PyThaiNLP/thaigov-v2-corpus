รัฐบาลไทย-ข่าวทำเนียบรัฐบาล-​นายกฯ แถลงผลการประชุม ครม. เผย ครม.เห็นชอบร่างบันทึกความเข้าใจว่าด้วยการจัดส่งแรงงานไปยังประเทศเกาหลี พร้อมอนุมัติงบประมาณสร้างอาคารที่พักข้าราชการตำรวจ 300 ล้านบาท 


วันอังคารที่ 23 กรกฎาคม 2567
23/07/2567
พิมพ์
​นายกฯ แถลงผลการประชุม ครม. เผย ครม.เห็นชอบร่างบันทึกความเข้าใจว่าด้วยการจัดส่งแรงงานไปยังประเทศเกาหลี พร้อมอนุมัติงบประมาณสร้างอาคารที่พักข้าราชการตำรวจ 300 ล้านบาท
​นายกฯ แถลงผลการประชุม ครม. เผย ครม.เห็นชอบร่างบันทึกความเข้าใจว่าด้วยการจัดส่งแรงงานไปยังประเทศเกาหลี พร้อมอนุมัติงบประมาณสร้างอาคารที่พักข้าราชการตำรวจ 300 ล้านบาท นำร่องโครงการยกระดับที่อยู่อาศัยข้าราชการ
วันนี้ (23 กรกฎาคม 2567) เวลา 12.15 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) ว่า ในช่วงสัปดาห์ตลอดจนถึงสิ้นเดือน เป็นช่วงราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รัฐบาลขอเชิญชวนพี่น้องประชาชน องค์กร มูลนิธิและภาคเอกชนต่าง ๆ ร่วมแสดงถึงพลังแห่งความจงรักภักดีและความสามัคคีของปวงชนชาวไทย เนื่องในโอกาสอันเป็นมหามงคลยิ่ง รวมถึงเข้าร่วมโครงการเฉลิมพระเกียรติฯ ต่าง ๆ ที่ร่วมกันจัดทำขึ้นจากทุกภาคส่วนเพื่อให้พี่น้องประชาชนได้รับความสุข มีคุณภาพชีวิตที่ดีขึ้น และเพื่อเป็นการเทิดพระเกียรติแก่พระบาทสมเด็จพระเจ้าอยู่หัวที่เป็นที่รักยิ่งของพวกเราทุกคน   นอกจากนั้น เนื่องในโอกาสอันเป็นมหามงคลยิ่ง รัฐบาลได้จัดทำเหรียญกษาปณ์ที่ระลึก เหรียญที่ระลึก และเหรียญเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เพื่อน้อมรำลึกถึงพระมหากรุณาธิคุณเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รวม 3 ประเภท
โดยเหรียญกษาปณ์ที่ระลึก 5 ชนิด ประกอบด้วย
1. เหรียญทองคำขัดเงา ชนิดราคา 20,000 บาท จำหน่ายราคาเหรียญละ 50,000 บาท
2. เหรียญเงินขัดเงา ชนิดราคา 1,000 บาท จำหน่ายราคาเหรียญละ 3,000 บาท
3. เหรียญโลหะสีขาว (ทองแดงผสมนิกเกิล) ชนิดราคา 50 บาท จ่ายแลกราคาเหรียญละ 50 บาท
4. เหรียญโลหะสีขาวขัดเงา (ทองแดงผสมนิกเกิล) ชนิดราคา 20 บาท จำหน่ายราคาเหรียญละ 200 บาท และ
5. เหรียญโลหะสีขาว (ทองแดงผสมนิกเกิล) ชนิดราคา 20 บาท จ่ายแลกราคาเหรียญละ 20 บาท
และเหรียญที่ระลึก 3 ประเภท
1. เหรียญทองคำ ชนิดราคา 60,000 บาท
2. เหรียญเงินรมดำพ่นทรายพิเศษ ชนิดราคา 10,000 บาท
3. เหรียญทองแดงรมดำพ่นทรายพิเศษ ชนิดราคา 3,000 บาท
เหรียญเฉลิมพระเกียรติ (เหรียญที่ระลึกประดับแพรแถบ) เหรียญเงิน ชนิดบุรุษ และ ชนิดสตรี  ชนิด ราคา 1,600 บาท รัฐบาลขอเชิญชวนให้พี่น้องทุกท่าน โดยจะเริ่มจำหน่ายในวันพรุ่งนี้เป็นต้นไป ทั้งนี้ รายได้หลังหักค่าใช้จ่าย จะทูลเกล้าฯ ถวายต่อไป
นายกฯ กล่าวต่อไปว่า ที่ประชุมคณะรัฐมนตรี (ครม.) เห็นชอบร่างพิจารณาตามที่กระทรวงแรงงานเสนอเพื่อจัดบันทึกความเข้าใจว่าด้วย การจัดส่งแรงงานไปยังประเทศเกาหลีเพื่อรักษากรอบความร่วมมือชัดเจนระหว่างประเทศ ระหว่างประเทศไทยและประเทศเกาหลีตามกฎหมายและการจ้างแรงงานต่างชาติ รวมทั้งเพิ่มความโปร่งใสและประสิทธิภาพในการขบวนการจัดส่งและรับรองคนงานจากไทยไปเกาหลีตั้งแต่กระบวนการจัดสรรหารายงานทดสอบภาษาทดสอบฝีมือแรงงานกำหนดค่าธรรมเนียมหรือค่าใช้จ่ายในการเดินทางไปทำงานการตรวจลงตราและการเข้าเมืองการทำงานและการพำนัก
พร้อมกันนี้ ที่ประชุมคณะรัฐมนตรี (ครม.)  อนุมัติร่างพิจารณาตามที่กระทรวงคมนาคมเสนอในการลงนามร่างบันทึกความเข้าใจระหว่างรัฐบาลแห่งราชอาณาจักรไทยกับองค์กรการบินพลเรือนระหว่างประเทศ (ICAO) เพื่อบริหารจัดการโครงการฝึกอบรมสำหรับประเทศกำลังพัฒนาโดยกำหนดความร่วมมือเกี่ยวกับการบริหารจัดการหลักสูตรการฝึกรวมการบินและให้ทุนแก่ผู้เข้าร่วมฝึกอบรมเพื่อยกระดับให้สนามบินและเจ้าหน้าที่การบินของไทยมีคุณภาพตามมาตรฐานสากล (CAT1) ซึ่งทางกระทรวงคมนาคมกำลังอยู่ในช่วงการเสนอขอให้มีการรีวิวใหม่ จาก CAT2 เป็น CAT1 ทั้งนี้จะเป็นผลกระทบในเชิงบวกถ้าสามารถยกระดับเป็น CAT 1 กับสายการบินจะส่งเสริมการท่องเที่ยวต่อไป
นอกจากนี้ ที่ประชุมคณะรัฐมนตรี (ครม.)  อนุมัติตามที่สำนักงานตำรวจแห่งชาติเสนอให้การขอรับการสนับสนุนขอรับงบรายจ่ายประจำปีงบประมาณ พ.ศ. 2567 งบกลางจำนวนเงิน  300 ล้านบาทเพื่อเป็นค่าก่อสร้างอาคารที่พักอาศัยส่วนกลางจำนวน 68 ครอบครัว จำนวน 2 อาคาร และอาคารที่จอดรถชั้นสูง 8 ชั้นจำนวน 1 หลัง เพื่อเป็นการยกระดับสวัสดิการของเจ้าหน้าที่ตำรวจโดยปัจจุบันมีผู้รองรับการจัดสถานที่พักเกือบ 4,000 คน ซึ่งรัฐบาลมีความตั้งใจจะผลักดันเป็นโครงการยกระดับสวัสดิการที่อยู่อาศัยให้ครบทุกหน่วยงาน ส่วนนี้ต้องเรียนตามตรงว่าเป็นโครงการนำร่อง เพื่อเป็นขวัญและกำลังใจของข้าราชการทุก ๆ กระทรวง ทบวง กรม  ยืนยันว่าไม่ได้ให้แก่ตำรวจหรือทหารอย่างเดียวแต่เป็นโครงการนำร่องเพื่อดูวิธีโดยได้มีการสั่งการกระทรวงการคลังโดย นายเผ่าภูมิ โรจนสกุล รัฐมนตรีช่วยว่าการกระทรวงการคลัง ดำเนินการศึกษาผ่าน กรมธนารักษ์พัฒนาสินทรัพย์ ที่จะพัฒนาที่อยู่อาศัยให้แก่ข้าราชการทั้งหมด
นายกฯ กล่าวต่อไปว่าที่ประชุมคณะรัฐมนตรี (ครม.)  เห็นชอบร่างพิจารณาตามที่กระทรวงการต่างประเทศเสนอให้จัดทำเอกสาร National Commitments  เพื่อการประชุมสุดยอดว่าด้วยการกีฬาเพื่อพัฒนาที่ยั่งยืนในช่วงการแข่งขันโอลิมปิกฤดูร้อนที่กรุงปารีส โดยรัฐบาลเน้นย้ำถึงการรณรงค์การยุติการยิงระหว่างประเทศอิสราเอลและกลุ่มฮามาสในระหว่างการจัดการแข่งขันกีฬาโอลิมปิก โดยที่เป็นความตั้งใจของรัฐบาลไทยและประธานาธิบดีฝรั่งเศส นาย แอมานุแอล ฌ็อง-มีแชล เฟรเดริก มาครง มาโดยตลอด รวมถึงได้มีการตอกย้ำให้กระทรวงการต่างประเทศดูแลพิจารณาให้มีการส่งตัวประกัน 6 คน คืน
ทั้งนี้ ที่ประชุมคณะรัฐมนตรี (ครม.)  รับทราบร่างพิจารณาตามที่กระทรวงพลังงานเสนอประกาศมาตรการลดพลังงานโดย นาย พีระพันธุ์ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงาน จะแถลงรายละเอียดในเรื่องดังกล่าวต่อไป

ที่มา : https://www.thaigov.go.th/news/contents/details/86153