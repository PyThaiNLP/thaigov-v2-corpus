รัฐบาลไทย-ข่าวทำเนียบรัฐบาล-จังหวัดตราด เร่งให้ความช่วยเหลือประชาชนผู้ได้รับผลกระทบจากเหตุน้ำท่วมในพื้นที่ ผู้ว่าฯ ได้สั่งการเจ้าหน้าที่เข้าถึงพื้นที่ออกปฏิบัติการทาง เรือ - รถขนย้าย เข้าสนับสนุนการช่วยเหลือ


วันจันทร์ที่ 22 กรกฎาคม 2567
22/07/2567
พิมพ์
จังหวัดตราด เร่งให้ความช่วยเหลือประชาชนผู้ได้รับผลกระทบจากเหตุน้ำท่วมในพื้นที่ ผู้ว่าฯ ได้สั่งการเจ้าหน้าที่เข้าถึงพื้นที่ออกปฏิบัติการทาง เรือ - รถขนย้าย เข้าสนับสนุนการช่วยเหลือ
จังหวัดตราด เร่งให้ความช่วยเหลือประชาชนผู้ได้รับผลกระทบจากเหตุน้ำท่วมในพื้นที่ ผู้ว่าฯ ได้สั่งการเจ้าหน้าที่เข้าถึงพื้นที่ออกปฏิบัติการทาง เรือ - รถขนย้าย เข้าสนับสนุนการช่วยเหลือเรียบร้อยเเล้ว พร้อมเน้นย้ำให้พี่น้องประชาชนรับฟังการแจ้งเตือนข่าวสาร
จังหวัดตราด เร่งให้ความช่วยเหลือประชาชนผู้ได้รับผลกระทบจากเหตุน้ำท่วมในพื้นที่ ผู้ว่าฯ ได้สั่งการเจ้าหน้าที่เข้าถึงพื้นที่ออกปฏิบัติการทาง เรือ - รถขนย้าย เข้าสนับสนุนการช่วยเหลือเรียบร้อยเเล้ว พร้อมเน้นย้ำให้พี่น้องประชาชนรับฟังการแจ้งเตือนข่าวสารจากทางราชการอย่างใกล้ชิด
วันนี้ (22 ก.ค. 67) นายณัฐพงษ์ สงวนจิตร ผู้ว่าราชการจังหวัดตราด เปิดเผยว่า จากสถานการณ์ฝนตกหนักต่อเนื่องในพื้นที่จังหวัดตราด ตั้งแต่วันที่ 19 ก.ค. 67 ที่ผ่านมา ซึ่งส่งผลให้เกิดน้ำท่วมขังเป็นวงกว้างครอบคลุมพื้นที่ 2 อำเภอ 6 ตำบล 6 ชุมชน 47 หมู่บ้าน และมีอาคารบ้านเรือนของประชาชนได้รับผลกระทบ 938 ครัวเรือน 2,840 คน ซึ่งตนจึงได้สั่งการให้หน่วยงานที่เกี่ยวข้อง ดำเนินการตามแผนเผชิญเหตุฯ พร้อมระดมสรรพกำลัง เร่งนำเครื่องเรือและรถขนย้ายเข้าช่วยเหลือเคลื่อนย้ายสิ่งของในบ้านเรือนพี่น้องประชาชน และเข้าดูแลประชาชนผู้ได้รับผลกระทบอย่างเต็มกำลังความสามารถ พร้อมทั้งแจ้งเตือนประชาชนผ่านทุกช่องทาง เพื่อเตรียมรับมือกับสถานการณ์ฝนตกหนักที่อาจตกกระหน่ำลงมาโดยตลอด และให้ดำเนินการช่วยเหลือพร้อมรายงานให้จังหวัดทราบทุกระยะจนกว่าสถานการณ์จะยุติ
นายณัฐพงษ์ กล่าวต่อไปว่า จากการเข้าสำรวจพื้นที่ที่ได้รับผลกระทบ พบว่าพื้นที่จังหวัดตราด ที่ได้รับผลกระทบจากสถานการณ์น้ำท่วม ประกอบด้วย อำเภอเขาสมิง ประชาชนได้รับผลกระทบ ตำบลทุ่งนนทรี หมู่ที่ 1, 2, 3, 5, 7, 8, 9 ตำบลเขาสมิง หมู่ที่ 1-9 ตำบลประณีต หมู่ที่ 6, 8 ตำบลแสนตุ้ง หมู่ที่ 1-10 และอำเภอเมืองตราด ประชาชนได้รับผลกระทบในเขตเทศบาลเมืองตราด มีน้ำท่วมขังในพื้นที่ชุมชนบ้านล่าง ชุมชนกิจสวัสดิ์ ชุมชนโภคไพร ชุมชนวัดโบสถ์ ชุมชนรักคลองบางพระ และชุมชนท่าเรือจ้างตำบลหนองเสม็ด หมู่ที่ 1- 7 ตำบลวังกระแจะ หมู่ที่ 1-12 สรุปรวม ประชาชนได้รับผลกระทบ จำนวน 2 อำเภอ 6 ตำบล 6 ชุมชน 47 หมู่บ้าน 938 ครัวเรือน ประชาชนได้รับผลกระทบ 2,840 คน และสำหรับการช่วยเหลือประชาชนในขณะนี้ จังหวัดตราดได้ร่วมกับหน่วยงานทุกภาคส่วน ทั้งหน่วยงานทหาร องค์กรปกครองส่วนท้องถิ่น อาสาสมัครกู้ภัย ประชาชนจิตอาสา และหน่วยงานที่เกี่ยวข้องในพื้นที่เร่งให้การช่วยเหลือ ขนย้ายสิ่งของ และดูแลประชาชนที่ได้รับผลกระทบเป็นการเร่งด่วน รวมถึงได้ตั้งป้ายสัญญาณเตือนและจัดเจ้าหน้าที่อำนวยความสะดวกบริเวณเส้นทางที่มีน้ำท่วมขัง โดยได้จัดตั้งศูนย์พักพิงชั่วคราวในเขตเทศบาลเมืองตราด ที่หอประชุมโรงเรียนเทศบาลชุมชนวิมลวิทยา และเทศบาลตำบลหนองเสม็ด ที่วัดลำดวน นอกจากนี้ ได้มีการประเมินสถานการณ์น้ำท่วมในพื้นที่เป็นระยะ โดยใช้ข้อมูลพยากรณ์อากาศ ปริมาณฝนที่ตกในพื้นที่ และการขึ้นลงของน้ำทะเล เพื่อเตรียมพร้อมรับมือและให้การช่วยเหลือประชาชนได้ทันท่วงทีต่อไปอีกด้วย
"ในส่วนของการสนับสนุนการให้ความช่วยเหลือผู้ประสบภัยในพื้นที่จังหวัดตราด ศูนย์ป้องกันและบรรเทาสาธารณภัยเขต 17 จันทบุรี ได้นำเรือท้องแบนพร้อมเครื่องยนต์เรือ จำนวน 3 ลำ รถขนย้ายผู้ประสบภัย จำนวน 1 คัน และเรือพลาสติก 10 ลำ พร้อมเจ้าหน้าที่ชุดปฏิบัติการจำนวน 10 คน บูรณาการร่วมกับเจ้าหน้าที่ของจังหวัดตราด เพื่อเข้าปฏิบัติการให้ความช่วยเหลือในพื้นที่ที่ได้รับผลกระทบแล้ว และจะปฏิบัติหน้าที่จนกว่าสถานการณ์จะคลี่คลาย" นายณัฐพงษ์ กล่าวเพิ่มเติม
นายณัฐพงษ์ สงวนจิต ผู้ว่าราชการจังหวัดตราด กล่าวในช่วงท้ายว่า ในช่วงระหว่างวันที่ 21-23 กรกฎาคม 2567 นี้ ตามการรายงานสภาพอากาศของกรมอุตุนิยมวิทยา จะมีหย่อมความกดอากาศต่ำกำลังแรงซึ่งส่งผลให้เกิดฝนตกหนักในหลายพื้นที่ และมีฝนตกหนักเพิ่มขึ้นกว่าปกติโดยเฉพาะในพื้นที่ จังหวัดชลบุรี ระยอง จันทบุรี ตราด ระนอง พังงา และภูเก็ต ซึ่งในพื้นที่ของจังหวัดตราด ถือเป็นพื้นที่ต้องเฝ้าระวังสถานการณ์ฝนตกหนักซึ่งอาจทำให้เกิดน้ำท่วมขังเพิ่มมากขึ้น จึงขอให้พี่น้องประชาชนเตรียมตัวรับมือกับพายุฝนตกหนัก ระลอกใหม่ที่กำลังมาถึง และคอยติดตามข่าวสารการแจ้งเตือนของทางราชการอย่างใกล้ชิด ทั้งนี้ หากผู้ประสบภัยท่านใดยังไม่ได้รับความช่วยเหลือ หรือต้องการสอบถามข้อมูลและวิธีการเตรียมตัวรับมือสถานการณ์น้ำท่วม สามารถแจ้งได้ที่ กำนัน ผู้ใหญ่บ้าน หรือ เจ้าหน้าที่ของส่วนราชการในพื้นที่จังหวัดตราด หรือ โทรสายด่วน 1567 หรือ 1784 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86130