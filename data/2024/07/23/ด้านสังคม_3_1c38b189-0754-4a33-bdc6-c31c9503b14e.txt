รัฐบาลไทย-ข่าวทำเนียบรัฐบาล-“วราวุธ” ย้ำไม่ให้เงินขอทาน พร้อมแจ้งสายด่วน 1300 หลังจัดระเบียบพัทยา พบขอทาน 11 คน


วันอังคารที่ 23 กรกฎาคม 2567
“วราวุธ” ย้ำไม่ให้เงินขอทาน พร้อมแจ้งสายด่วน 1300 หลังจัดระเบียบพัทยา พบขอทาน 11 คน
“วราวุธ” ย้ำไม่ให้เงินขอทาน พร้อมแจ้งสายด่วน 1300 หลังจัดระเบียบพัทยา พบขอทาน 11 คน
วันที่ 23 กรกฎาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีที่สื่อมวลชน นำเสนอข่าว กลุ่มขอทานต่างด้าว 10 กว่าราย มีทั้งเด็กทารกแรกเกิด เด็กเล็ก คนพิการ และผู้สูงอายุ นั่งนอนขวางถนนเพื่อขอทานผู้ใจบุญตามจุดต่าง ๆ ในงานวัดชัยมงคลพระอารามหลวง พัทยาใต้ จังหวัดชลบุรี และสื่อรายงานด้วยว่า ก่อนหน้านี้ได้มีหน่วยงานภาครัฐเข้ามาจัดการ แต่เมื่อเวลาผ่านไป กลุ่มขอทานต่างด้าวจะกลับเข้ามาในพื้นที่อีก ซึ่งส่วนใหญ่เป็นขอทานต่างด้าวกลุ่มเดิมๆ ที่เคยถูกเจ้าหน้าที่ควบคุมตัวไปทำประวัติ แล้วกลับมาขอทานซ้ำอีก
นายวราวุธ กล่าวว่า ทั้งนี้ เมื่อคืนวันที่ 21 ก.ค. 67 ที่ผ่านมา ทีมเจ้าหน้าที่กระทรวง พม. โดยศูนย์เร่งรัดจัดการสวัสดิภาพประชาชน จังหวัดชลบุรี (ศรส.จังหวัดชลบุรี) ร่วมกับเจ้าหน้าที่ตำรวจตรวจคนเข้าเมืองชลบุรี และฝ่ายรักษาความสงบเรียบร้อย สำนักปลัดเมืองพัทยา ลงพื้นที่เพื่อจัดระเบียบผู้ทำการขอทานในเมืองพัทยา 3 แห่ง คือ 1) วัดชัยมงคลพระอารามหลวง พัทยาใต้ 2) บริเวณชายหาดพัทยา และ 3) บริเวณถนนพัทยาสาย 2 ซึ่งพบผู้ทำการขอทาน ทั้งหมด 11 คน พร้อมผู้ติดตาม ประกอบด้วย คนไทย 3 คน และคนสัญชาติกัมพูชา จำนวน 8 คน โดยมีการนำเด็กมานั่งทำการขอทานด้วย ซึ่งเด็กอายุต่ำสุด เพียง 1 ปี 2 เดือน และเด็กอายุสูงสุด 9 ปี
นายวราวุธ กล่าวต่อไปว่า ทีม ศรส.จังหวัดชลบุรี พร้อมทีมสหวิชาชีพได้ดำเนินการสอบประวัติ และทำบันทึกจับกุมตาม พ.ร.บ.ควบคุมการขอทาน พ.ศ. 2559 พร้อมนำส่งพนักงานสอบสวน สภ.เมืองพัทยา เพื่อดำเนินการตามกฏหมาย โดยได้ลงบันทึกประจำวัน ถูกเปรียบเทียบค่าปรับ และผลักดันส่งกลับประเทศต้นทาง 8 รายที่เป็นสัญชาติกัมพูชา และคนไทย 3 ราย ถูกเปรียบเทียบปรับและทำบันทึกตักเตือน พร้อมทั้งจะลงพื้นที่เยี่ยมบ้านเพื่อให้ความช่วยเหลือต่างๆ เพื่อจะได้ไม่กลับมาทำการขอทานซ้ำอีก
นายวราวุธ กล่าวต่ออีกว่า สำหรับผลการดำเนินงานจากระบบฐานข้อมูลจัดระเบียบคนขอทาน ประจำปีงบประมาณ 2567 ตั้งแต่วันที่ 1 ตุลาคม 2566 ถึง 30 มิถุนายน 2567 พบผู้ทำการขอทานจำนวนทั้งสิ้น 467 ราย เป็นคนไทย 307 ราย และเป็นคนต่างด้าว 160 ราย โดยมีสัญชาติกัมพูชามากที่สุดถึง 130 ราย รองลงมาเป็นเมียนมาร์ 18 ราย สปป.ลาว 4 ราย จีน 5 ราย และไร้สัญชาติ 3 ราย  สำหรับจังหวัดชลบุรี เป็นจังหวัดที่พบขอทานเป็นอันดับ 2 คือจำนวน 39 ราย รองลงมาจากกรุงเทพมหานคร จำนวน 156 ราย รวมทั้งจังหวัดเชียงใหม่ 21 ราย และจังหวัดภูเก็ต 19 ราย ซึ่งทั้งหมดเป็นจังหวัดใหญ่และเป็นจังหวัดท่องเที่ยวที่มีทั้งชาวไทยและชาวต่างชาติเป็นจำนวนมาก นับเป็นแหล่งรายได้สำคัญของขอทาน
นายวราวุธ กล่าวเพิ่มเติมว่า สาเหตุที่มีขอทานอยู่เป็นระยะนั้นคือ ทุกคนพูดกันเป็นเสียงเดียวกันว่ามาขอทานที่เมืองไทยรายได้ดี โดยเฉพาะในจังหวัดที่มีนักท่องเที่ยวจำนวนมาก ไม่ว่าจะเป็น กรุงเทพมหานคร เชียงใหม่ ชลบุรี หรือภูเก็ต ซึ่งการที่มีรายได้ดีนั้นแปลว่ามีคนที่คอยให้ทานกับกลุ่มคนเหล่านี้ และการกระทำขอทานในประเทศไทยนั้นถือเป็นสิ่งที่ผิดกฎหมายไม่สามารถดำเนินการได้ ดังนั้นถ้าหากว่าท่านใดให้ทานกับขอทานก็เท่ากับเป็นการส่งเสริมให้กับขอทานเหล่านี้ ทั้งนี้ ขอเน้นย้ำว่าหากพบเห็นขอทาน เราไม่ควรให้เงินด้วยความสงสาร เพราะการขอทานเป็นการกระทำผิดกฎหมาย หยุดการให้ขอทานเหล่านี้ แล้วจะทำให้จำนวนขอทานในประเทศไทยนั้นลดลงไป อย่างไรก็ตาม หากพบเห็นขอให้พี่น้องประชาชนโทรแจ้งมาที่ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่านสายด่วน 1300 บริการตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ขอทานพัทยา #ศรสจังหวัดชลบุรี

ที่มา : https://www.thaigov.go.th/news/contents/details/86157