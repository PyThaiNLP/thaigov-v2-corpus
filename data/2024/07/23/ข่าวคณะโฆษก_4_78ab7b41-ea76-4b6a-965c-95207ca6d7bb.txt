รัฐบาลไทย-ข่าวทำเนียบรัฐบาล-ครม. มีมติอนุมัติจัดสรรงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อก่อสร้างอาคารที่พักอาศัยส่วนกลาง และอาคารที่จอดรถ ของ ตร. 


วันอังคารที่ 23 กรกฎาคม 2567
23/07/2567
พิมพ์
ครม. มีมติอนุมัติจัดสรรงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อก่อสร้างอาคารที่พักอาศัยส่วนกลาง และอาคารที่จอดรถ ของ ตร.
ครม. มีมติอนุมัติจัดสรรงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อก่อสร้างอาคารที่พักอาศัยส่วนกลาง และอาคารที่จอดรถ ของ ตร.
วันนี้ (23 กรกฎาคม 2567) นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า วันนี้ (23 กรกฎาคม 2567) ที่ประชุมคณะรัฐมนตรี มีมติอนุมัติจัดสรรงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 300 ล้านบาท เพื่อก่อสร้างอาคารที่พักอาศัยส่วนกลาง ขนาด 68 ครอบครัว จำนวน 2 อาคาร และอาคารที่จอดรถสูง 8 ชั้นจำนวน 1 หลัง แขวงสามเสนใน เขตพญาไท กรุงเทพมหานคร เพื่อเป็นการพัฒนาคุณภาพชีวิตสวัสดิการ และบรรเทาความเดือดร้อนด้านค่าใช้จ่าย รวมทั้งเป็นการสร้างขวัญและกำลังใจให้กับข้าราชการตำรวจต่อไป ตามที่สำนักงานตำรวจแห่งชาติ (ตร.) เสนอ
รองโฆษกประจำสำนักนายกรัฐมนตรีกล่าวว่า ตร. มีภารกิจด้านการป้องกันและปราบปรามอาชญากรรม การรักษาความสงบเรียบร้อยภายใน การรักษาความปลอดภัยในชีวิตและทรัพย์สินให้กับประชาชน และการควบคุมฝูงชนหรือกลุ่มผู้ชุมนุม ซึ่งมีความจำเป็นที่จะต้องระดมกำลังข้าราชการตำรวจไปปฎิบัติหน้าที่และภารกิจดังกล่าวได้ตลอด 24 ชั่วโมง และมีความจำเป็นที่จะต้องมีสถานที่พักที่ใกล้กับสถานที่ทำงานเพื่อให้สามารถระดมกำลังเจ้าหน้าที่ไปปฎิบัติหน้าที่ได้ทันทีตลอด 24 ชั่วโมง ทั้งนี้ ปัจจุบัน ตร. มีอาคารบ้านพักส่วนกลาง จำนวน 7 แห่ง รวมจำนวน 86 อาคาร ห้องพักจำนวน 5,718 ห้อง ซึ่งไม่เพียงพอกับจำนวนข้าราชการตำรวจที่ปฏิบัติหน้าที่ในปัจจุบัน โดยมีผู้รอรับการจัดสรรที่พักอาศัย (ส่วนกลาง) จำนวน 3,963 คน ทำให้ต้องเสียค่าใช้จ่ายในการเช่าบ้านประมาณ 8.16 ล้านบาทต่อปี
เมื่อวันที่ 13 กุมภาพันธ์ 2567 นายกรัฐมนตรีได้เข้าตรวจเยี่ยมอาคารบ้านพักส่วนกลาง ตร. (เฉลิมลาภ) ซึ่งอาคารบ้านพักดังกล่าวมีอายุการใช้งานมานานกว่า 45 ปี ส่งผลให้อาคารทรุดโทรมไม่เหมาะสมต่อการพักอาศัย และไม่คุ้มค่าต่อการซ่อมแซมปรับปรุง นายกรัฐมนตรีจึงมีดำริ ให้ ตร. ปรับปรุงแก้ไขแบบรูปรายการก่อสร้างอาคารที่พักอาศัยให้มีความทันสมัย สอดรับกับพื้นที่อาศัยในปัจจุบัน และจัดสรรสวัสดิการบ้านพักอาศัยให้กับข้าราชการตำรวจชั้นผู้น้อย เพื่อแบ่งเบาภาระค่าใช้จ่าย เพิ่มพื้นที่สีเขียวรอบบริเวณที่พักอาศัย และลดขยะและมลภาวะ ต่อมาคณะกรรมการพิจารณากำหนดนโยบายการใช้ที่ดินและอาคาร สถานที่ ตร. ในคราวประชุมครั้งที่ 3/2567 ได้มีมติให้นำที่ดินราชพัสดุ ซึ่งเป็นพื้นที่ว่าง (บริเวณสนามฟุตบอล) ที่อยู่ในความครอบครองของ ตร. อยู่ในบริเวณอาคารพักอาศัยส่วนกลาง ตร. (เฉลิมลาภ) แขวงสามเสนใน เขตพญาไท กรุงเทพมหานคร มาพัฒนาตามนโยบายของนายมนตรีดังกล่าว
แต่เนื่องจาก ตร. ไม่สามารถปรับแผนการปฎิบัติงานและแผนการใช้จ่ายงบประมาณได้ เนื่องจากมีภารกิจจำเป็น เช่น การติดตามจับกุมคนร้ายในคดีสำคัญ คดีที่ประชาชนให้ความสนใจ การแก้ปัญหาด้านการจราจร การก่อการร้าย การค้ามนุษย์ อาชญากรรมข้ามชาติ ตร. จึงได้เสนอขอรับการจัดสรรงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 300 ล้านบาท เพื่อเป็นค่าก่อสร้างอาคารที่พักอาศัยส่วนกลาง และอาคารที่จอดรถ โดยกำหนดระยะเวลาเริ่มดำเนินการก่อสร้างภายในปีงบประมาณพ.ศ. 2567 กำหนดแล้วเสร็จภายใน 12 เดือน โดยมีรายละเอียด ดังนี้
1. อาคารที่พักอาศัยส่วนกลาง จำนวน 2 อาคาร ประกอบด้วย อาคารสำหรับข้าราชการตำรวจชั้นประทวน จำนวน 1 อาคาร และอาคารสำหรับข้าราชการตำรวจชั้นสัญญาบัตร จำนวน 1 อาคาร มีห้องพักจำนวน 68 ห้องต่ออาคาร พื้นที่ใช้สอยจำนวน 3,995 ตารางเมตรต่ออาคาร ซึ่ง ตร. แจ้งว่าไม่เข้าข่ายโครงการที่ต้องจัดทำรายงานการประเมินผลกระทบสิ่งแวดล้อม
2. อาคารที่จอดรถ จำนวน 1 หลัง ความสูง 8 ชั้น (22.40 เมตร) จอดรถได้ 136 คัน

ที่มา : https://www.thaigov.go.th/news/contents/details/86163