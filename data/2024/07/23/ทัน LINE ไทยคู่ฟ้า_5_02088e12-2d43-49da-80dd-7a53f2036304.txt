รัฐบาลไทย-ข่าวทำเนียบรัฐบาล-มาทำความรู้จัก "Cell Broadcast Service” ระบบแจ้งเตือนภัยฉุกเฉิน ที่คาดว่าคนไทยจะได้ใช้งานในต้นปี 2568 กัน


วันอังคารที่ 23 กรกฎาคม 2567
มาทำความรู้จัก "Cell Broadcast Service” ระบบแจ้งเตือนภัยฉุกเฉิน ที่คาดว่าคนไทยจะได้ใช้งานในต้นปี 2568 กัน
......
มาทำความรู้จัก "Cell Broadcast Service”
ระบบแจ้งเตือนภัยฉุกเฉิน ที่คาดว่าคนไทยจะได้ใช้งานในต้นปี 2568 กัน
.
Cell Broadcast Service หรือ CBS ระบบเตือนภัยฉุกเฉิน คือระบบแจ้งเตือนที่จะส่งข้อความเตือนภัยไปยังโทรศัพท์มือถือของผู้ใช้บริการทุกเครื่อง ทุกเครือข่าย ที่อยู่ในพื้นที่เสี่ยงภัย ซึ่งสามารถแจ้งเตือนได้ 5 ภาษา ทั้ง ไทย อังกฤษ จีน ญี่ปุ่น และรัสเซีย รวมถึงสามารถรับข้อความได้พร้อมกันทันที โดยไม่จำเป็นต้องลงทะเบียนล่วงหน้า เพื่อเพิ่มประสิทธิภาพในการรับมือกับเหตุฉุกเฉินต่าง ๆ อย่างทันท่วงที
.
โดยระบบแจ้งเตือนภัยฉุกเฉิน CBS สามารถตั้งระดับการเตือนได้ 5 ระดับ ตามฟังก์ชั่นการใช้งาน โดยใช้ความร่วมมือกับฐานข้อมูลของภาครัฐ ประกอบด้วย
1. การแจ้งเตือนระดับชาติ (National Alert) การแจ้งเตือนระดับสูงสุด สำคัญมากที่สุด ทุกคนในทุกพื้นที่เสาสัญญาณครอบคลุมจะทราบเหตุทันที
2. การแจ้งเตือนเหตุฉุกเฉิน (Emergency Alert) การแจ้งเตือนภัยพิบัติต่าง ๆ เช่น ภัยสึนามิ แผ่นดินไหว น้ำท่วมฉับพลัน หรือ ภัยจากคนร้าย เป็นต้น
3. การแจ้งเตือนคนหาย (Amber Alert) ระบบตั้งเตือนข้อมูลเมื่อมีเด็กหายหรือคนหาย รวมทั้งการลักพาตัวเพื่อให้ประชาชนทราบข่าวเฝ้าระวัง และช่วยเจ้าหน้าที่ภาครัฐสังเกตการณ์ รายงานผล ถ้าพบคนหายหรือคนร้าย
4. ความปลอดภัยสาธารณะ (Public Safety) ระบบการแจ้งเตือนความปลอดภัยสาธารณะในพื้นที่ หรือการเฝ้าระวังกรณีแจ้งคนที่อยู่อาศัย ชุมชน และผู้สัญจรผ่านพื้นที่นั้น
5. การแจ้งเตือนทดสอบ (Test Alert) ระบบทดสอบการแจ้งเตือนตามวัตถุประสงค์เฉพาะกิจต่าง ๆ โดยสามารถใช้งานเพื่อทดสอบก่อนขยายผลสู่การเฝ้าระวังและแจ้งเตือนในระดับต่าง ๆ ต่อไป
.
ทั้งนี้ กระทรวงดิจิทัลเพื่อเศรษฐกิจและสังคม กล่าวว่า เนื่องจากเป็นระบบใหม่ในประเทศไทย จึงต้องมีการเตรียมความพร้อมเรื่องอุปกรณ์ และการติดตั้งทั่วประเทศ โดยคาดการณ์ว่าจะแล้วเสร็จประมาณต้นปี 2568 ซึ่งเมื่อระบบพร้อมใช้งานเต็มรูปแบบ ประชาชนทั่วประเทศจะได้รับการแจ้งเตือนภัยฉุกเฉินได้อย่างรวดเร็ว มีประสิทธิภาพ และปลอดภัยยิ่งขึ้น
.
อ่านเพิ่มเติม คลิก >> https://www.thaigov.go.th/news/contents/details/85476
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/86183