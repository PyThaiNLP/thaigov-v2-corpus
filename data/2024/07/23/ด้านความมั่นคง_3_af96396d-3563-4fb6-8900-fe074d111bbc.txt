รัฐบาลไทย-ข่าวทำเนียบรัฐบาล-“อนุทิน” กำชับ กทม. เร่งสอบสอบขยายผลที่มาป้ายโฆษณาขายพาสปอร์ตและสัญชาติในเขตห้วยขวาง กวดขันเข้มขจัดแหล่งอาชญากรรม ป้องกันภาพลักษณ์ ความเชื่อมั่นประเทศ


วันจันทร์ที่ 22 กรกฎาคม 2567
22/07/2567
พิมพ์
“อนุทิน” กำชับ กทม. เร่งสอบสอบขยายผลที่มาป้ายโฆษณาขายพาสปอร์ตและสัญชาติในเขตห้วยขวาง กวดขันเข้มขจัดแหล่งอาชญากรรม ป้องกันภาพลักษณ์ ความเชื่อมั่นประเทศ
“อนุทิน” กำชับ กทม. เร่งสอบสอบขยายผลที่มาป้ายโฆษณาขายพาสปอร์ตและสัญชาติในเขตห้วยขวาง กวดขันเข้มขจัดแหล่งอาชญากรรม ป้องกันภาพลักษณ์ ความเชื่อมั่นประเทศ
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรี และ รมว.มหาดไทย ได้ทราบถึงกรณีที่สื่อสังคมออนไลน์ได้เปิดเผยและวิพากษ์วิจารณ์ในวงกว้างถึงกรณีมีการติดตั้งป้ายโฆษณาภาษาจีน มีข้อความเข้าข่ายโฆษณาขายพาสปอร์ต และ สัญชาติประเทศต่างๆ โดยติดตั้งอยู่บริเวณแยกห้วยขวาง เขตห้วยขวาง กรุงเทพฯ
โดย นายอนุทิน ได้สั่งการให้มีการนำป้ายโฆษณาดังกล่าวลงทันทีในช่วงเช้าที่ผ่านมา พร้อมได้มีข้อกำชับให้เร่งตรวจสอบข้อเท็จจริงในเรื่องนี้ ว่าป้ายโฆษณาดังกล่าวได้ดำเนินการขออนุญาตถูกต้องตามกฎหมาย เจ้าของผู้โฆษณาประกอบธุรกิจที่ถูกกฎหมายหรือไม่ และนำข้อเท็จจริงที่ได้ทั้งหมดเปิดเผยให้ประชาชนทราบอย่างโปร่งใส หากพบมีการกระทำที่ผิดกฎหมายให้เร่งสอบขยายผลไปถึงต้นตอผู้กระทำผิดและลงโทษตามกฎหมายอย่างเด็ดขาด
น.ส.ไตรศุลี กล่าวว่า ด้วยขณะนี้รัฐบาลได้มีนโยบายกระตุ้นการท่องเที่ยวผ่านมาตรการดึงดูดชาวต่างชาติให้เดินทาเข้าสู่ประเทศไทยได้สะดวกขึ้น ให้เม็ดเงินจากต่างชาติกระจายเป็นรายได้ไปสู่พี่น้องประชาชนในเมืองหลักเมืองรองอย่างทั่วถึง แต่ขณะเดียวกันรัฐบาลได้ให้ความสำคัญอย่างยิ่งในการคัดกรอง สอดส่อง อย่างเข้มงวด เพื่อป้องกันไม่ให้ขบวนการอาชญากรรมแฝงตัวเข้ามาในไทยในรูปของนักท่องเที่ยว และใช้ประเทศไทยเป็นฐานในการทำสิ่งที่ผิดกฎหมาย
“ตั้งแต่รัฐบาลประกาศนโยบายส่งเสริมการท่องเที่ยว ผ่านมาตรการผ่อนคลายวีซ่าให้หลายประเทศ นายอนุทิน ได้ให้นโยบายกับผู้ว่าฯ ทุกจังหวัด และองค์กรปกครองส่วนท้องถิ่นทุกแห่ง ให้ประสานงานกับเจ้าหน้าที่ตำรวจ หน่วยความมั่นคงในการตรวจสอบ สอดส่อง กวดขันอย่างเข้มงวด ไม่ให้มีการใช้ไทยเป็นฐานก่ออาชญากรรมทุกรูปแบบ อันจะกระทบกับภาพลักษณ์ประเทศ ความเชื่อมั่นต่อการท่องเที่ยว และการลงทุนในระยะยาว” น.ส.ไตรศุลี กล่าว

ที่มา : https://www.thaigov.go.th/news/contents/details/86131