รัฐบาลไทย-ข่าวทำเนียบรัฐบาล-ผู้ตรวจฯ เศรษฐรัชต์ เฝ้ารับเสด็จพระวรวงศ์เธอ พระองค์เจ้าเฉลิมศึก ยุคล เนื่องในวันอาสาฬหบูชาและเทศกาลเข้าพรรษา พุทธศักราช 2567 ณ พระอุโบสถ วัดบวรนิเวศวิหาร


วันอังคารที่ 23 กรกฎาคม 2567
23/07/2567
พิมพ์
ผู้ตรวจฯ เศรษฐรัชต์ เฝ้ารับเสด็จพระวรวงศ์เธอ พระองค์เจ้าเฉลิมศึก ยุคล เนื่องในวันอาสาฬหบูชาและเทศกาลเข้าพรรษา พุทธศักราช 2567 ณ พระอุโบสถ วัดบวรนิเวศวิหาร
ผู้ตรวจฯ เศรษฐรัชต์ เฝ้ารับเสด็จพระวรวงศ์เธอ พระองค์เจ้าเฉลิมศึก ยุคล เนื่องในวันอาสาฬหบูชาและเทศกาลเข้าพรรษา พุทธศักราช 2567 ณ พระอุโบสถ วัดบวรนิเวศวิหาร
วันที่ 21 กรกฎาคม 2567 นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม เข้าเฝ้าพระวรวงศ์เธอ พระองค์เจ้าเฉลิมศึก ยุคล เสด็จปฏิบัติพระราชกรณียกิจ แทนพระองค์ไปในการพระราชพิธีทรงบำเพ็ญพระราชกุศล เนื่องในวันอาสาฬหบูชาและเทศกาลเข้าพรรษา พุทธศักราช 2567 ณ พระอุโบสถ วัดบวรนิเวศวิหาร เขตพระนคร กรุงเทพฯ
เมื่อเสด็จเข้าในพระอุโบสถ ทรงจุดเทียนพรรษาบูชาพระรัตนตรัย  ทรงถวายพานพุ่มเทียนบูชาพระพุทธชินสีห์ พระรูปสมเด็จพระมหาสมณเจ้า กรมพระยาปวเรศวริยาลงกรณ์ พระรูปสมเด็จพระมหาสมณเจ้า กรมพระยาวชิรญาณวโรรส พระรูปสมเด็จพระสังฆราชเจ้า กรมหลวงวชิรญาณวงศ์  แล้วเสด็จขึ้นฐานชุกชีถวายพานพุ่มเทียนบูชาพระพุทธสยามาภิวัฒนบพิตร ภูมิพลนริศทสสหัสสทิวัสรัชการี ปัณณาสวรรษศรีอุภัยมหามงคล พระพุทธรูปประจำพระชนมวาร พระบาทสมเด็จพระบรมชนกาธิเบศร มหาภูมิพลอดุลยเดช มหาราชบรมนาถบพิตร และพระพุทธวิโลกนญาณบพิตร สิริกิตติธรรมโสตถิมงคล พระพุทธรูปประจำพระชนมวาร สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง แล้วทรงถวายพวงมาลัยสักการะพระบรมราชสรีรางคารพระบาทสมเด็จพระบรมชนกาธิเบศร มหาภูมิพลอดุลยเดช มหาราชบรมนาถบพิตร ที่พุทธบัลลังก์พระพุทธชินสีห์ แล้วจึงเสด็จมาถวายพุ่มเทียนแด่พระธรรมวชิรญาณ เจ้าอาวาสวัดบวรนิเวศวิหาร แล้วเสด็จออกจากพระอุโบสถ ไปทรงสักการะพระบรมสารีริกธาตุและพระไพรีพินาศเจดีย์ภายในคูหาพระเจดีย์วัดบวรนิเวศวิหาร

ที่มา : https://www.thaigov.go.th/news/contents/details/86151