รัฐบาลไทย-ข่าวทำเนียบรัฐบาล-​วธ.เตรียมจัดทำจดหมายเหตุงานมหรสพสมโภช เฉลิมพระเกียรติพระบาทสมเด็จพระเจ้าอยู่หัว บันทึกเหตุการณ์สำคัญครั้งประวัติศาสตร์ของชาติ 


วันอังคารที่ 23 กรกฎาคม 2567
​วธ.เตรียมจัดทำจดหมายเหตุงานมหรสพสมโภช เฉลิมพระเกียรติพระบาทสมเด็จพระเจ้าอยู่หัว บันทึกเหตุการณ์สำคัญครั้งประวัติศาสตร์ของชาติ
​วธ.เตรียมจัดทำจดหมายเหตุงานมหรสพสมโภช เฉลิมพระเกียรติพระบาทสมเด็จพระเจ้าอยู่หัว บันทึกเหตุการณ์สำคัญครั้งประวัติศาสตร์ของชาติไว้ให้คนรุ่นหลังได้ศึกษาเรียนรู้  พร้อมขยายเวลาให้หน่วยงานรัฐ-เอกชน ส่งคำขอจัดทำหนังสือที่ระลึกเพื่อร่วมเฉลิมพระเกียรติฯ
วธ.เตรียมจัดทำจดหมายเหตุงานมหรสพสมโภช เฉลิมพระเกียรติพระบาทสมเด็จพระเจ้าอยู่หัว บันทึกเหตุการณ์สำคัญครั้งประวัติศาสตร์ของชาติไว้ให้คนรุ่นหลังได้ศึกษาเรียนรู้  พร้อมขยายเวลาให้หน่วยงานรัฐ-เอกชน ส่งคำขอจัดทำหนังสือที่ระลึกเพื่อร่วมเฉลิมพระเกียรติพระบาทสมเด็จพระเจ้าอยู่หัวจนถึง 31 ก.ค.นี้
นางยุพา ทวีวัฒนะกิจบวร ปลัดกระทรวงวัฒนธรรม เปิดเผยว่า ตามที่รัฐบาลโดยกระทรวงวัฒนธรรม(วธ.)บูรณาการความร่วมมือกับกระทรวงต่างๆ หน่วยงานรัฐ เอกชนและเครือข่ายวัฒนธรรมจัดงานมหรสพสมโภช เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ระหว่างวันที่ 11-15 กรกฎาคม 2567 ณ ท้องสนามหลวง  เพื่อเฉลิมพระเกียรติและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัวที่ได้ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย และมีการจัดริ้วขบวนเฉลิมพระเกียรติฯของหน่วยงานรัฐ เอกชนและเครือข่ายวัฒนธรรมรวมทั้งหมด  26 ขบวน และผู้เข้าร่วมกว่า 3,000 คน นิทรรศการเฉลิมพระเกียรติ “ทศมินทรราชา 72 พรรษา มหาวชิราลงกรณ”  สวนแสงเฉลิมพระเกียรติ “มหาทศมินทรราชา” การแสดงอากาศยานไร้คนขับ (โดรน) เฉลิมพระเกียรติ จำนวน 1,200 ลำ  ชุด“รวมใจภักดิ์ ถวายพระพร”และชุด“พระราชปณิธานเพื่อประโยชน์สุขของปวงชนชาวไทย” การแสดงศิลปวัฒนธรรมและดนตรีเฉลิมพระเกียรติ ซึ่งนิทรรศการเฉลิมพระเกียรติ สวนแสงเฉลิมพระเกียรติ การแสดงโดรนเฉลิมพระเกียรติ รวมทั้งการแสดงศิลปวัฒนธรรมและดนตรีเฉลิมพระเกียรติแต่ละชุดล้วนแต่มีความงดงาม ตระการตา นอกจากนี้ มีตลาดวัฒนธรรมเฉลิมพระเกียรติฯ การสาธิตอาหารย้อนยุคและมรดกภูมิปัญญาทางวัฒนธรรม ซึ่งจากการเก็บข้อมูลสรุปผลจัดงานของวธ.พบว่ามีเด็ก เยาวชนและประชาชน เข้าร่วมงาน ณ ท้องสนามหลวง และรับชมกิจกรรมผ่านทางสื่อออนไลน์ของกระทรวงวัฒนธรรม (วธ.) และหน่วยงานที่เกี่ยวข้องรวมเกือบ 5 แสนคน
“วธ.จะจัดทำจดหมายเหตุงานมหรสพสมโภช เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อบันทึกเหตุการณ์สำคัญครั้งประวัติศาสตร์ของประเทศไทยในครั้งนี้ที่แสดงถึงความสมัครสมานสามัคคีของทุกภาคส่วนที่ร่วมกันจัดงานอย่างยิ่งใหญ่ สมพระเกียรติ รวมทั้งแสดงถึงพลังแห่งความจงรักภักดีของพสกนิกรชาวไทยที่พร้อมใจกันมาร่วมงานเพื่อเฉลิมพระเกียรติและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว เพื่อเป็นข้อมูลและหลักฐานทางประวัติศาสตร์ของประเทศไทยไว้ให้คนรุ่นหลังได้ศึกษาค้นคว้าเรียนรู้ในอนาคต   โดยมีผู้ทรงคุณวุฒิของวธ.พิจารณาเนื้อหาของจดหมายเหตุฯเพื่อให้มีความครบถ้วนและสมบูรณ์” นางยุพา กล่าว
ปลัดกระทรวงวัฒนธรรม กล่าวอีกว่า ขณะเดียวกันคณะอนุกรรมการกลั่นกรองและพิจารณาการจัดทำหนังสือที่ระลึกงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรฎาคม 2567 มีมติเห็นชอบให้ขยายเวลากำหนดส่งแบบการขอจัดทำหนังสือที่ระลึกเพื่อร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากเดิมภายในวันที่ 31 พฤษภาคม 2567 เป็นภายในวันที่ 31 กรกฎาคม 2567 ซึ่งหน่วยงานรัฐ เอกชนที่มีความประสงค์จะร่วมจัดทำหนังสือที่ระลึกงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้ติดต่อมายังฝ่ายเลขานุการคณะอนุกรรมการกลั่นกรองและพิจารณาการจัดทำหนังสือที่ระลึก งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 สำนักหอจดหมายเหตุแห่งชาติ กรมศิลปากร ถนนสามเสน แขวงวชิรพยาบาล เขตดุสิต 10300 สอบถามรายละเอียดได้ที่โทร.0-2281 -1599 ต่อ 141, 143 , 145  โทรสาร 0-2282-3826 และอีเมล Korbokor57@gmail.com

ที่มา : https://www.thaigov.go.th/news/contents/details/86146