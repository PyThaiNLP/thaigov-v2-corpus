รัฐบาลไทย-ข่าวทำเนียบรัฐบาล-นายกฯ ส่งเสริมการต่อยอด ยกระดับครูมวยไทยให้ได้มาตรฐานเป็นที่ยอมรับทั้งใน และต่างประเทศ เชื่อมั่นศักยภาพมวยไทย หนึ่งใน Soft Power สำคัญ พร้อมสนับสนุนอุตสาหกรรมที่เกี่ยวข้องกับมวยไทย


วันอังคารที่ 23 กรกฎาคม 2567
23/07/2567
พิมพ์
นายกฯ ส่งเสริมการต่อยอด ยกระดับครูมวยไทยให้ได้มาตรฐานเป็นที่ยอมรับทั้งใน และต่างประเทศ เชื่อมั่นศักยภาพมวยไทย หนึ่งใน Soft Power สำคัญ พร้อมสนับสนุนอุตสาหกรรมที่เกี่ยวข้องกับมวยไทย
เพื่อเพิ่มโอกาส สร้างงาน ยกระดับอาชีพครูมวยไทย
วันนี้ (23 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ด้วยนโยบายของ นายเศรษฐา ทวีสิน นายกรัฐมนตรี ซึ่งให้ความสำคัญกับการเสริมสร้าง Soft Power ของไทย โดยเชื่อมั่นในศักยภาพมวยไทย เชื่อว่าจะเป็นหนึ่งใน Soft Power หลักของประเทศ ทั้งนี้ กระทรวงแรงงานได้ขานรับดำเนินนโยบายดังกล่าว โดยได้ สร้างมาตรฐานผู้ฝึกสอนมวยไทย ตั้งเป้าผลักดันให้ครูมวยไทยเป็นที่ยอมรับ เชิญชวนครูฝึกมวยไทยและค่ายมวยทั่วโลกเข้ามารับการทดสอบเพื่อรับวุฒิบัตรรับรอง จากกรมพัฒนาฝีมือแรงงาน เพื่อให้ครูฝึกมวยไทยมีมาตรฐานเป็นที่ยอมรับทั้งในและต่างประเทศ
โฆษกประจำสำนักนายกรัฐมนตรีระบุว่า อุตสาหกรรมที่เกี่ยวข้องกับมวยไทยในประเทศไทยมีมูลค่ากว่า 1 แสนล้านบาท และในสหรัฐอเมริกา มีมูลค่าถึง 1.25 พันล้านดอลลาร์สหรัฐ การสนับสนุนการพัฒนามาตรฐานของครูมวยไทยให้เป็นที่ยอมรับจึงเป็นอีกประเด็นสำคัญ ซึ่งปัจจุบันมีค่ายมวยไทยเปิดสอนมากกว่า 5000 แห่งทั่วประเทศ 4000 แห่งทั่วยุโรป 1700 แห่งในสหรัฐอเมริกา และประเทศอื่นอีก 50 ประเทศ
โดยในช่วงต้นปี 2567 กรมพัฒนาฝีมือแรงงานได้ประกาศมาตรฐานฝีมือแรงงานแห่งชาติสาขาอาชีพภาคบริการสาขาผู้ฝึกสอนมวยไทย และปัจจุบันมีศูนย์ทดสอบผู้ฝึกสอนมวยไทยที่ได้รับอนุญาตแล้ว 18 แห่ง ตลอดจน มีศูนย์ทดสอบของสถาบันพัฒนาฝีมือแรงงาน และสำนักงานพัฒนาฝีมือแรงงานอีก 77 แห่งทั่วประเทศ
“นายกรัฐมนตรีเชื่อมั่นว่า มวยไทยมีเสน่ห์ และเอกลักษณ์ เป็นที่รู้จักทั่วโลก เป็น Soft Power คุณภาพ ที่พร้อมรับการสนับสนุน เกิดจากการผสมผสานของภูมิปัญญาท้องถิ่น อัตลักษณ์ วัฒนธรรมที่มีมูลค่า สามารถนำมาสร้างสรรค์เพิ่มมูลค่าทางเศรษฐกิจขยายผลในรูปแบบต่างๆ ทั้งนี้ ขอบคุณทุกหน่วยงานที่เกี่ยวข้องที่เห็นความสำคัญ ร่วมกันนำเสนอจิตวิญญาณของมวยไทย เพิ่มโอกาสสร้างงาน ยกระดับอาชีพคนไทย” นายชัย กล่าว

ที่มา : https://www.thaigov.go.th/news/contents/details/86141