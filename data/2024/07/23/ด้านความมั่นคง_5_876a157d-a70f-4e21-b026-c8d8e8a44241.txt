รัฐบาลไทย-ข่าวทำเนียบรัฐบาล-ปลัด มท. มอบชุดลูกเสือ-เนตรนารี ตามโครงการ "สตรีราชบุรีแบ่งปันรัก...น้องชายขอบ" จำนวน 135 ชุด แก่เด็กนักเรียนในพื้นที่จังหวัดราชบุรี มุ่งมั่นสร้างโอกาสและความเท่าเทียมอย่างยั่งยืน


วันจันทร์ที่ 22 กรกฎาคม 2567
22/07/2567
พิมพ์
ปลัด มท. มอบชุดลูกเสือ-เนตรนารี ตามโครงการ "สตรีราชบุรีแบ่งปันรัก...น้องชายขอบ" จำนวน 135 ชุด แก่เด็กนักเรียนในพื้นที่จังหวัดราชบุรี มุ่งมั่นสร้างโอกาสและความเท่าเทียมอย่างยั่งยืน
ปลัดมหาดไทย มอบชุดลูกเสือ-เนตรนารี ตามโครงการ "สตรีราชบุรีแบ่งปันรัก...น้องชายขอบ" จำนวน 135 ชุด แก่เด็กนักเรียนในพื้นที่จังหวัดราชบุรี มุ่งมั่นสร้างโอกาสและความเท่าเทียมอย่างยั่งยืนให้แก่เด็กและเยาวชน
วันนี้ (22 ก.ค. 67) เวลา 11.15 น. ที่บริเวณห้องโถง ชั้น 1 ศาลากลางจังหวัดราชบุรี ตำบลหน้าเมือง อำเภอเมืองราชบุรี จังหวัดราชบุรี นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีมอบชุดลูกเสือ-เนตรนารี ให้กับผู้แทนนักเรียนตามโครงการ "สตรีราชบุรีแบ่งปันรัก...น้องชายขอบ" พร้อมรับชมนิทรรศการเฉลิมพระเกียรติพระบาทสมเด็จพระเจ้าอยู่หัว โดยมี นายขจร ศรีชวโนทัย อธิบดีกรมส่งเสริมการปกครองท้องถิ่น นายสมชัย เลิศประสิทธิพันธ์ รองอธิบดีกรมการปกครอง นายชยชัย แสงอินทร์ รองอธิบดีกรมการพัฒนาชุมชน นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย โดย นายเกียรติศักดิ์ ตรงศิริ ผู้ว่าราชการจังหวัดราชบุรี นางพรศรี ตรงศิริ ประธานแม่บ้านมหาดไทยจังหวัดราชบุรี นายปิยพงศ์ ชูวงศ์ นางสาววริษฐา สงวนเสริมศรี นายณัชวันก์ อัลภาชน์ เตชะเสน รองผู้ว่าราชการจังหวัดราชบุรี หัวหน้าส่วนราชการ ข้าราชการ คณะกรรมการพัฒนาสตรีจังหวัดราชบุรี คณะครูและนักเรียนโรงเรียนตำรวจตระเวนชายแดนบ้านถ้ำหินและโรงเรียนตำรวจตระเวนชายเเดนบ้านตะโกปิดทอง อำเภอสวนผึ้ง จังหวัดราชบุรี ร่วมพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย นำคณะผู้บริหารและหัวหน้าส่วนราชการ ร่วมลงนามถวายพระพรแด่พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 แล้วเยี่ยมชมนิทรรศการ "ใต้ร่มพระบารมีชาวราชบุรีร่มเย็น" โดยเป็นนิทรรศการนำเสนอภาพความทรงจำของชาวราชบุรีเมื่อครั้งพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เสด็จพระราชดำเนินเยี่ยมเยียนประชาชนและปฏิบัติพระราชกรณียกิจในพื้นที่จังหวัดราชบุรี จากนั้น ปลัดกระทรวงมหาดไทยนำคณะ มอบชุดลูกเสือให้แก่ตัวแทนนักเรียนพร้อมรับฟังการร่วมร้องเพลง "ในหลวงของแผ่นดิน" จากตัวแทนนักเรียน เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยและสมาคมแม่บ้านมหาดไทย ให้ความสำคัญในการขับเคลื่อนการแก้ไขปัญหาความยากจนและพัฒนาคนทุกช่วงวัยให้มีคุณภาพชีวิตที่ดีอย่างยั่งยืน ซึ่งเรานิยามเป้าหมายการแก้ไขปัญหาความยากจนว่า ความยากจน คือทุกปัญหาความเดือดร้อนที่พี่น้องประชาชนกำลังประสบอยู่และไม่สามารถแก้ไขได้ด้วยตนเอง โดยในช่วงที่ผ่านมาได้พบสภาพปัญหาด้านการศึกษาของนักเรียน โดยเฉพาะอย่างยิ่ง "นักเรียนไม่มีเครื่องแบบชุดลูกเสือ-เนตรนารี สวมใส่" ทำให้เกิดความไม่เท่าเทียมกันในชั้นเรียน กระทรวงมหาดไทยจึงได้ผนึกกำลังกับท่านผู้ว่าราชการจังหวัด นายอำเภอ และภาคีเครือข่าย สำรวจครอบครัวของนักเรียนที่ประสบปัญหาขาดแคลนชุดลูกเสือ-เนตรนารี และระดมสรรพกำลังจากทั้งภาคผู้นำศาสนา โดยได้รับเมตตาจากคณะสงฆ์ และภาคเอกชนในพื้นที่ จัดหาชุดลูกเสือ-เนตรนารีให้กับนักเรียนที่ครอบครัวมีฐานะยากจน โดยไม่ใช้งบประมาณของทางราชการ เพื่อให้นักเรียนได้มีชุดลูกเสือสวมใส่
“เรื่องใหญ่ที่สำคัญที่สุด คือ “ผู้ใหญ่ทั้งหลายต้องช่วยกันในการที่จะช่วยเสาะแสวงหาข้อมูล” และสร้างการรับรู้ไปยังครูบาอาจารย์ว่า หากพบว่ามีลูกศิษย์ที่เดือดร้อนและต้องการความช่วยเหลือ ขอให้ได้แจ้งขอรับการสนับสนุนมายังท่านผู้ว่าราชการจังหวัด ท่านนายอำเภอ ท่านนายกองค์กรปกครองส่วนท้องถิ่น กำนัน ผู้ใหญ่บ้าน และหากพี่น้องประชาชนพบเห็นเด็กนักเรียนไม่มีเครื่องแบบนักเรียนสวมใส่เรียนหนังสือหรือเรียนวิชาลูกเสือ สามารถแจ้งมายังศูนย์ดำรงธรรม โทร. 1567 ได้อีกช่องทางหนึ่ง เพื่อร่วมด้วยช่วยกันแจ้งให้ฝ่ายบ้านเมืองได้มีข้อมูลและนำไปสู่การบูรณาการให้ความช่วยเหลือ และร่วมกันสร้างคนให้มี "Passion" ความภาคภูมิใจในความเป็นชาติไทย และเติบโตขึ้นเป็นผู้ใหญ่ที่ดี เป็นพลเมืองที่ดีของประเทศชาติอย่างยั่งยืนสืบไป” นายสุทธิพงษ์ กล่าวเน้นย้ำ
ด้านนายเกียรติศักดิ์ ตรงศิริ ผู้ว่าราชการจังหวัดราชบุรี กล่าวว่า ตามที่นายสุทธิพงษ์ จุลเจริญ ปลัดกระทรวงมหาดไทย ได้เล็งเห็นถึงความสำคัญที่นักเรียนทุกคนต้องสวมเครื่องแบบลูกเสือ - เนตรนารี จึงร่วมกับทุกจังหวัดสนับสนุนช่วยเหลือผู้ปกครองที่มีฐานะยากจน ขัดสน และไม่สามารถหาชุดลูกเสือและเนตรมารีให้ลูกหลานใช้เรียนได้ เพื่อสร้างความรัก ความภาคภูมิใจในความเป็นลูกเสือและเนตรนารี อีกทั้งชุดลูกเสือเป็นครื่องแบบพระราชทานจากพระบาทสนเด็จพระมงกุฎเกล้าเจ้าอยู่หัว พระราชบิดาแห่งกิจการลูกเสือไทย ซึ่งเป็นประโยชน์ต่อการปลูกฝังอุดมการณ์ลูกเสือและเนตรนารี โดยหากผู้ปกครองรายใด ไม่สามารถดำเนินการจัดหาชุดลูกเสือและเนตรนารีให้แก่บุตรหลานได้ ขอให้จังหวัดดำเนินการสนับสนุนช่วยเหลือ ซึ่งเมื่อวันที่ 11 มกราคม 2567 จังหวัดราชบุรีได้จัดกิจกรรมทำบุญ เมืองราชบุรี 209 ปี และได้จัดกิจกรรมมอบเครื่องแบบลูกเสือ-เนตรนารี ให้กับเด็กนักเรียน จำนวน 73 ชุด และเนื่องในโอกาสที่ ปลัดกระทรวงมหาดไทยได้ลงพื้นที่ตรวจราชการในวันนี้ จังหวัดราชบุรี ร่วมกับคณะกรรมการพัฒนาสตรีจังหวัดราชบุรี ได้จัดทำ "โครงการราชบุรีแบ่งปันรัก...น้องชายขอบ" มอบชุดเครื่องแบบลูกเสือ - เนตรนารี จำนวน 135 ชุด ให้แก่นักเรียนโรงเรียนตำรวจตระเวนชายแดนบ้านถ้ำหิน และโรงเรียนตำรวจตระเวนชายเเดนบ้านตะโกปิดทอง อำเภอสวนผึ้ง จังหวัดราชบุรี

ที่มา : https://www.thaigov.go.th/news/contents/details/86134