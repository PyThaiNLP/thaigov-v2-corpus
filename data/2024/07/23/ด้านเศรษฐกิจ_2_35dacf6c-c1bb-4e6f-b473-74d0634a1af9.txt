รัฐบาลไทย-ข่าวทำเนียบรัฐบาล-ก.อุตฯ เดินหน้า "โครงการอุตสาหกรรมรวมใจ รักษ์น้ำใส ใส่ใจชุมชน" ขับเคลื่อนต่อเนื่องพื้นที่ที่ 9 กิจกรรม "อุตสาหกรรมรวมใจ รักษ์คลองโรงเหล็ก” จ.สระบุรี 


วันอังคารที่ 23 กรกฎาคม 2567
22/07/2567
พิมพ์
ก.อุตฯ เดินหน้า "โครงการอุตสาหกรรมรวมใจ รักษ์น้ำใส ใส่ใจชุมชน" ขับเคลื่อนต่อเนื่องพื้นที่ที่ 9 กิจกรรม "อุตสาหกรรมรวมใจ รักษ์คลองโรงเหล็ก” จ.สระบุรี
ก.อุตฯ เดินหน้า "โครงการอุตสาหกรรมรวมใจ รักษ์น้ำใส ใส่ใจชุมชน" ขับเคลื่อนต่อเนื่องพื้นที่ที่ 9 กิจกรรม "อุตสาหกรรมรวมใจ รักษ์คลองโรงเหล็ก” จ.สระบุรี ผนึกกำลังภาคีเครือข่ายรัฐ-เอกชน-ประชาชน ดูแลลำน้ำ คืนน้ำใสให้ชุมชน
จังหวัดสระบุรี เมื่อวันที่ 19 กรกฎาคม 2567 - นายณัฐพล รังสิตพล ปลัดกระทรวงอุตสาหกรรม เป็นประธานเปิดกิจกรรม "อุตสาหกรรมรวมใจ น้ำใสให้ชุมชน” ภายใต้ “โครงการ อุตสาหกรรมรวมใจ รักษ์น้ำใส ใส่ใจชุมชน” จัดโดยสำนักงานอุตสาหกรรมจังหวัดสระบุรี ร่วมกับหน่วยงานในพื้นที่จังหวัดสระบุรี โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายศุภกิจ บุญศิริ ผู้ตรวจราชการกระทรวงอุตสาหกรรม นายนพดล ชีวอิสระกุล อุตสาหกรรมจังหวัดสระบุรี หน่วยงานภาครัฐ ภาคเอกชน และชาชนในพื้นที่ร่วมด้วย ณ คลองโรงเหล็ก ชุมชนด่านลิง ตำบลบ้านครัว อำเภอบ้านหมอ จังหวัดสระบุรี
ปลัดกระทรวงอุตสาหกรรม กล่าวว่า กระทรวงอุตสาหกรรม ได้ผลักดันนโยบาย MIND ใช้ “หัว” และ “ใจ” ปั้นอุตสาหกรรมคู่ชุมชน ผ่านกิจกรรม “อุตสาหกรรมรวมใจ ดูแลสิ่งแวดล้อม 4 ด้าน” ดิน น้ำ ลม ไฟ และได้กำหนดพื้นที่นำร่อง 11 จังหวัด (สมุทรปราการ ปทุมธานี นนทบุรี นครปฐม สมุทรสาคร ฉะเชิงเทรา ชลบุรี ระยอง อยุธยา สระบุรี และปราจีนบุรี) ซึ่งที่ได้ดำเนินการไปแล้ว 8 พื้นที่ 1) คลองบางเสาธง จังหวัดสมุทรปราการ 2) คลองเปรมประชากร จังหวัดปทุมธานี 3) คลองรางเตย จังหวัดนครปฐม 4) คลองสาขา จังหวัดนนทบุรี 5) คลองนครเนื่องเขต จังหวัดฉะเชิงเทรา 6) คลองบ้านใหม่ จังหวัดสมุทรสาคร 7) คลองหวยนาวังหิน จังหวัดชลบุรี 8) คลองส่งน้ำตำบลคลองสะแก จังหวัดพระนครศรีอยุธยา โดยจังหวัดสระบุรีเป็นพื้นที่เป้าหมายที่ 9 ทางสำนักงานอุตสาหกรรมจังหวัดสระบุรี จึงได้ร่วมกับภาคีเครือข่ายในพื้นที่ จัดกิจกรรม "อุตสาหกรรมรวมใจ รักษ์คลองโรงเหล็ก” ภายใต้โครงการ “อุตสาหกรรมรวมใจ รักษ์น้ำใส ใส่ใจชุมชน“ ประจำปีงบประมาณ 2567 ขึ้น ในพื้นที่ตำบลบ้านครัว อำเภอบ้านหมอ ณ คลองโรงเหล็ก ชุมชนด่านลิง ซึ่งเป็นแหล่งน้ำที่มีสถานประกอบการอุตสาหกรรมขนาดใหญ่อยู่รอบบริเวณดังกล่าว โดยกระทรวงอุตสาหกรรม เน้นย้ำการกำกับดูแลการปล่อยน้ำทิ้งของโรงงาน ต้องมีการบำบัดที่ผ่านเกณฑ์มาตรฐาน พร้อมสร้างเครือข่ายอุตสาหกรรมรักษ์สิ่งแวดล้อม ช่วยกันดูแล รักษา แม่น้ำลำคลองในพื้นที่ให้มีสภาพแวดล้อมที่ดี สร้างภาคีเครือข่ายระหว่างกระทรวงอุตสาหกรรม โรงงาน และชุมชน ในการร่วมแรงร่วมใจกัน เสริมสร้างความสามัคคีของประชาชนในพื้นที่ การมีส่วนร่วมดูแลรักษาสถานที่สำคัญของชุมชนต่าง ๆ ป้องกัน ฟื้นฟูและแก้ปัญหาสิ่งแวดล้อมในพื้นที่ที่มีโรงงานหนาแน่น ให้โรงงานและชุมชนอยู่ร่วมกันอย่างเป็นมิตร ถ้อยทีถ้อยอาศัยกันนำไปสู่ “โรงงานรักชุมชน ชุมชนรักโรงงาน”
ปลัดฯ ณัฐพล กล่าวต่อว่า ทางสำนักงานอุตสาหกรรมจังหวัดสระบุรีได้ร่วมกับผู้ประกอบอุตสาหกรรมและหน่วยงานในพื้นที่คัดเลือกลำน้ำจาก 4 ลำน้ำ พิจารณาความเหมาะสมในการฟื้นฟูและพิจารณาถึงความสัมพันธ์ของลำคลองกับความเป็นอยู่ชุมชนและมีปัญหาที่ต้องแก้ไข พบว่า คลองโรงเหล็ก ชุมชนด่านลิง อำเภอบ้านหมอ  เป็นแหล่งน้ำที่ชาวบ้านใช้ในการเกษตรและเป็นน้ำใช้ในการประกอบกิจการโรงงาน แต่พบปัญหาวัชพืชทับถม ต้นหญ้าและผักตบชวาปกคลุมลำคลองจนเกิดการเน่าเสีย ทำให้น้ำมีสีดำ ควรริเริ่มฟื้นฟูที่สุด หน่วยงานภาครัฐ ผู้ประกอบการอุตสาหกรรม และกลุ่มมวลชนสัมพันธ์ในพื้นที่ จึงเห็นพ้องต้องกันและร่วมกันฟื้นฟูทำความสะอาดคลองโรงเหล็ก เก็บผักตบชวา ขุดลอกลำคลอง โดยใช้เรือตักผักตบชวา จำนวนกว่า 500 ตัน นำไปกำจัดและทำปุ๋ยปรับปรุงดิน พร้อมเติม EM Ball เพื่อปรับสมดุลให้ลำน้ำ ปรับภูมิทัศน์คูคลอง เพื่อให้คูคลองมีความสวยงาม มีสภาพแวดล้อมที่ดีปราศจากมลพิษทางน้ำ
การดำเนินกิจกรรมในครั้งนี้ เกิดจากการร่วมแรงร่วมใจของหน่วยงานภาครัฐ โรงงาน และชุมชน ซึ่งมีการใช้ประโยชน์จากแหล่งน้ำเพื่อการผลิตและการเกษตรร่วมกัน จึงช่วยกันดูแลรักษาลำน้ำ เพื่อคงการใช้ประโยชน์ และยังเป็นรักษาระบบนิเวศและทรัพยากรธรรมชาติ และทางกระทรวงอุตสาหกรรมต้องขอขอบคุณผู้ประกอบการอุตสาหกรรมทั้ง 7 บริษัท ที่ให้การสนับสนุนและเป็นต้นแบบในการรับผิดชอบต่อสังคมและสิ่งแวดล้อมเป็นอย่างดี ได้แก่ บริษัท ปูนซิเมนต์ไทย (ท่าหลวง) จำกัด บริษัท ทาทาสตีล การผลิต (ประเทศไทย) จำกัด (มหาชน) บริษัท สยามไฟเบอร์ซีเมนต์กรุ๊ป จำกัด บริษัท สยามอุตสาหกรรมวัสดุทนไฟ จำกัด บริษัท นวโลหะไทย จำกัด บริษัท อีโค แพลน เซอร์วิสเซส จำกัด บริษัท สยามสตีลมิลล์เซอร์วิสเซส จำกัด ตลอดจนเทศบาลตำบลท่าลาน อำเภอบ้านหมอ จังหวัดสระบุรี ประชาชนในพื้นที่ที่ร่วมมือร่วมใจกันดูแลรักษาลำน้ำ ร่วมกันคืนน้ำใสไม่มีมลพิษแก่ชุมชน ซึ่งตรงตามเป้าหมายของโครงการฯ ในการสร้างสิ่งดี ๆ ในชุมชนร่วมกัน และสร้างความรัก ความไว้วางใจซึ่งกันให้โรงงานและชุมชนอยู่ร่วมกันได้อย่างยั่งยืน ทั้งนี้ ขอเชิญชวนให้ผู้ประกอบการอุตสาหกรรมร่วมเป็นส่วนหนึ่งในการรับผิดชอบต่อชุมชนและสิ่งแวดล้อม สร้างสรรค์ให้องค์กร สังคม และชุมชนน่าอยู่ พร้อมร่วมกันมีส่วนร่วมดูแล รักษาฟื้นฟู และใช้ประโยชน์สิ่งแวดล้อมอย่างรู้คุณค่าเพื่อความยั่งยืนให้ “โรงงานรักชุมชน ชุมชนรักโรงงาน” ต่อไป ปลัดกระทรวงอุตสาหกรรมกล่าว

ที่มา : https://www.thaigov.go.th/news/contents/details/86132