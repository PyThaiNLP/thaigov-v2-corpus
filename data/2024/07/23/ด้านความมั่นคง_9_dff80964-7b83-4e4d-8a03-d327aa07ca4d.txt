รัฐบาลไทย-ข่าวทำเนียบรัฐบาล-ปลัดมหาดไทยมอบบ้านตามโครงการซ่อมแซมบ้านผู้ยากไร้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันอังคารที่ 23 กรกฎาคม 2567
22/07/2567
พิมพ์
ปลัดมหาดไทยมอบบ้านตามโครงการซ่อมแซมบ้านผู้ยากไร้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ปลัดมหาดไทยมอบบ้านตามโครงการซ่อมแซมบ้านผู้ยากไร้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมฝากผู้บริหารองค์กรปกครองส่วนท้องถิ่น และผู้นำท้องที่ ร่วมกันหลอมรวมพลังภาคีเครือข่าย
ปลัดมหาดไทยมอบบ้านตามโครงการซ่อมแซมบ้านผู้ยากไร้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมฝากผู้บริหารองค์กรปกครองส่วนท้องถิ่น และผู้นำท้องที่ ร่วมกันหลอมรวมพลังภาคีเครือข่าย ร่วมเอามื้อสามัคคีเสริมสร้างความสุขที่ยั่งยืนต่อไป
วันนี้ (22 ก.ค. 67) เวลา 17.10 น. ที่บ้านนางบุญเรือน บุญมี เลขที่ 40 หมู่ที่ 14 ตำบลเขาขลุง อำเภอบ้านโป่ง จังหวัดราชบุรี นายสุทธิพงษ์ จุลเจริญ ปลัดกระทรวงมหาดไทย เป็นประธานมอบบ้านตามโครงการซ่อมแซมบ้านผู้ยากไร้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยได้รับเมตตาจาก พระครูปัญญาภิยุต เจ้าอาวาสวัดสัมมาราม ร่วมพิธี โดยมี นายขจร ศรีชวโนทัย อธิบดีกรมส่งเสริมการปกครองท้องถิ่น นายเกียรติศักดิ์ ตรงศิริ ผู้ว่าราชการจังหวัดราชบุรี นางพรศรี ตรงศิริ นายกเหล่ากาชาดจังหวัดราชบุรีและประธานแม่บ้านมหาดไทยจังหวัดราชบุรี นายสมชัย เลิศประสิทธิพันธ์ รองอธิบดีกรมการปกครอง นายชยชัย แสงอินทร์ รองอธิบดีกรมการพัฒนาชุมชน นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายปิยพงศ์ ชูวงศ์ นางสาววริษฐา สงวนเสริมศรี นายณัชวันก์ อัลภาชน์ เตชะเสน รองผู้ว่าราชการจังหวัดราชบุรี หัวหน้าส่วนราชการ นายเกียรติศักดิ์ หอมเย็นใจ นายอำเภอบ้านโป่ง พร้อมด้วยคณะกรรมการเหล่ากาชาดจังหวัด คณะกรรมการกิ่งกาชาดอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนจิตอาสา ร่วมในพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ปลัดกระทรวงมหาดไทย ถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว กล่าวแสดงความยินดี และเชิญพระบรมฉายาลักษณ์พระบาทสมเด็จพระเจ้าอยู่หัว และพระฉายาลักษณ์สมเด็จพระนางเจ้าฯ พระบรมราชินี มอบให้แก่นางบุญเรือน บุญมี
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอแสดงความยินดีกับพี่บุญเรือน บุญมี ผู้มีความโชคดีในปีมหามงคลที่พระบาทสมเด็จพระเจ้าอยู่หัวทรงเจริญพระชนมพรรษาครบ 6 รอบในวันที่ 28 กรกฎาคม 2567 ซึ่งพสกนิกรทุกหมู่เหล่า โดยเฉพาะอย่างยิ่งนายกเหล่ากาชาดจังหวัดราชบุรี พร้อมด้วยคณะกรรมการเหล่ากาชาดจังหวัดราชบุรี ได้มีจิตเป็นกุศลที่จะทำสิ่งดีงามถวายเป็นพระราชกุศลถวายพระพรแด่พระบาทสมเด็จพระเจ้าอยู่หัว ซึ่งเป็น "การปฏิบัติบูชา" เพื่อเฉลิมพระเกียรติพระบาทสมเด็จพระเจ้าอยู่หัวในโอกาสมหามงคล ซึ่งการปฏิบัติบูชานี้ องค์สมเด็จพระสัมมาสัมพุทธเจ้าทรงสอนไว้ว่าเป็น "การทำความดีสูงสุด" ดียิ่งกว่าการสรรเสริญยกย่องหรือการให้สิ่งของที่เรียกว่าเป็นอามิสบูชา
"ขอขอบคุณท่านนายกเหล่ากาชาดจังหวัดราชบุรี และพวกเราทุกคนที่ได้ไปเชิญชวนภาคีเครือข่ายภาคเอกชน คือ บริษัท สยามคราฟท์อุตสาหกรรม SCGP โรงงานบ้านโป่ง บริษัท เบิกไพร โคเจนเนอเรชั่น จำกัด และภาคีเครือข่ายที่ให้การสนับสนุน รวมถึงกำนัน ผู้ใหญ่บ้าน ช่วยกันคนละเล็กละน้อย ทำให้เราสามารถทำสิ่งที่ดีให้กับพี่บุญเรือน บุญมี ได้มีบ้านที่มั่นคงแข็งแรง" นายสุทธิพงษ์ กล่าวเพิ่มเติม
นายสุทธิพงษ์ กล่าวต่ออีกว่า ขอฝากท่านนายกองค์การบริหารส่วนตำบลเขาขลุง ได้ช่วยกันดูแลช่วยเหลือให้พี่บุญเรือน บุญมี ได้มีความอบอุ่นในบ้านที่มั่นคงแข็งแรง ด้วยการหาโอกาสมาเยี่ยม มาคุย นำภาคีเครือข่ายมาช่วยกันเอามื้อสามัคคีทำให้มีความมั่นคงทางอาหาร ปลูกผักสวนครัว ปลูกไม้ดอกไม้ประดับ ให้มีความรื่นรมย์ และปรับพื้นที่รอบบ้านให้สามารถเลี้ยงไก่ไว้บริโภคไข่ ก็ขอให้ได้ช่วยกัน เพื่อที่จะให้มีบ้านที่แข็งแรงควบคู่ความรักความอบอุ่นของเพื่อนบ้าน และฝากให้ผู้ใหญ่บ้านได้ร่วมกับคณะกรรมการหมู่บ้านช่วยกันดูแลพี่บุญเรือน บุญมี เพื่อความสุขจะได้เกิดขึ้นทั้งกับพี่บุญเรือน บุญมี และเกิดขึ้นกับทุกคนที่ได้มาช่วยกันทำสิ่งที่ดี มีความสุขร่วมกันอย่างยั่งยืน
นายสุทธิพงษ์ กล่าวในช่วงท้ายว่า ขอให้พี่บุญเรือน บุญมี ได้มีความสุขในบ้านแห่งน้ำใจของเหล่ากาชาดจังหวัดราชบุรี และขอให้ทุกท่านที่มาร่วมอนุโมทนาบุญในวันนี้ได้รับส่วนบุญส่วนกุศล ทำให้ทุกท่านได้มีความสุข มีความเจริญ สุขภาพร่างกายสมบูรณ์แข็งแรง คิดหวังสิ่งใดให้สมความปรารถนา ไม่จนไม่เจ็บ และช่วยกันทำสิ่งที่ดีมอบให้กับแผ่นดินเพื่อถวายเป็นพระราชกุศลถวายพระพรชัยมงคลเฉลิมพระเกียรติพระบาทสมเด็จพระเจ้าอยู่หัวในปีมหามงคลนี้ และในปีต่อ ๆ ไป เฉกเช่น "เพลงความดีเหนือสิ่งอื่นใด" ที่สมาคมแม่บ้านมหาดไทยและกระทรวงมหาดไทยได้ร่วมกับศิลปิน "คุณสมชาย นิลศรี และน้องพอเพียง นิลศรี" จากอำเภอปะนาเระ จังหวัดปัตตานี ประพันธ์และขับร้อง และทำ MV บทเพลงนี้โดยไม่เสียค่าใช้จ่ายเพื่อทำความดีถวายพระบาทสมเด็จพระเจ้าอยู่หัวไปด้วยกัน
นางพรศรี ตรงศิริ นายกเหล่ากาชาดจังหวัดราชบุรี กล่าวว่า เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 สำนักงานเหล่ากาชาดจังหวัดราชบุรี ได้ดำเนินงานตามพันธกิจของเหล่ากาชาดจังหวัด จึงได้จัดทำโครงการซ่อมแชมบ้านผู้ยากไร้ เฉลิมพระเกียรติพระบาทสมเด็จพระเจ้าอยู่หัว โดยมีวัตถุประสงค์เพื่อให้ผู้ยากไร้ ผู้ด้อยโอกาสและราษฎรยากจน ได้มีบ้านพักอาศัยที่มั่นคง แข็งแรง มีคุณภาพชีวิตที่ดีขึ้น เพื่อช่วยเหลือและบรรเทาความเดือดร้อนแก่ผู้ยากไร้ผู้ด้อยโอกาสและราษฎรยากจน สำนักงานเหล่ากาชาดจังหวัดราชบุรี ได้ขอความร่วมมือจากอำเภอให้คัดเลือกบ้านพักอาศัยของผู้ยากไร้ด้อยโอกาสและราษฎรยากจนที่ประสบความทุกข์ยากเดือดร้อนสมควรได้รับการช่วยเหลือเป็นกรณีพิเศษ และคุณสมบัติตรงตามหลักเกณฑ์ที่สำนักงานเหล่ากาชาดจังหวัดฯ กำหนด ซึ่งอำเภอบ้านโป่งได้คัดเลือก นางบุญเรือน บุญมี บ้านเลขที่ 40 หมู่ 14 ตำบลเขาขลุง อำเภอบ้านโป้ง จังหวัดราชบุรี เป็นผู้ยากไร้ฯ โดยมีเป้าหมายในการสร้างบ้านพักอาศัยใหม่ให้มีความมั่นคงและปลอดภัยในชีวิตมากขึ้น ในการนี้ สำนักงานเหล่ากาชาดจังหวัดราชบุรี ขอขอบคุณนายอำเภอบ้านโป่ง กิ่งกาชาดอำเภอบ้านโป่ง ส่วนราชการ กำนัน ผู้ใหญ่บ้าน และองค์กรปกครองส่วนท้องถิ่นในพื้นที่ ตลอดจนบริษัทสยามคราฟท์อุตสาหกรรม SCGP โรงงานบ้านโป่ง บริษัทเบิกไพรโคเจนเนอเรชั่น จำกัด และภาคีเครือข่ายที่ให้การสนับสนุนและความร่วมมือในการดำเนินโครงการฯ ในครั้งนี้เป็นอย่างดี

ที่มา : https://www.thaigov.go.th/news/contents/details/86138