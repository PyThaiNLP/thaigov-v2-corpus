รัฐบาลไทย-ข่าวทำเนียบรัฐบาล-​คณะรัฐมนตรีรับทราบการดำเนินการเกี่ยวกับการเปิด การขยายเวลา และการปิดจุดผ่านแดนระหว่างไทยกับประเทศเพื่อนบ้าน


วันอังคารที่ 23 กรกฎาคม 2567
23/07/2567
พิมพ์
​คณะรัฐมนตรีรับทราบการดำเนินการเกี่ยวกับการเปิด การขยายเวลา และการปิดจุดผ่านแดนระหว่างไทยกับประเทศเพื่อนบ้าน
​คณะรัฐมนตรีรับทราบการดำเนินการเกี่ยวกับการเปิด การขยายเวลา และการปิดจุดผ่านแดนระหว่างไทยกับประเทศเพื่อนบ้าน
วันนี้ (23 กรกฎาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีรับทราบการดำเนินการเกี่ยวกับการเปิด การขยายเวลา และการปิดจุดผ่านแดนระหว่างไทยกับประเทศเพื่อนบ้าน ตามที่สำนักงานสภาความมั่นคง (สมช.) เสนอ
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีรับทราบการดำเนินการเกี่ยวกับการเปิด การขยายเวลา และการปิดจุดผ่านแดนระหว่างไทยกับประเทศเพื่อนบ้าน ดังนี้
1.รับทราบการเปิดจุดผ่านแดนถาวรสะพานมิตรภาพไทย-กัมพูชา (หนองเอี่ยน-สตึงบท) อำเภออรัญประเทศ จังหวัดสระแก้ว เพื่อไม่ให้เสียโอกาสและประโยชน์ทางการค้าของประเทศ ประกอบกับลดความแออัดด้านการจราจรที่ด่านผ่านแดนถาวรบ้านคลองลึก-ปอยเปต ซึ่งสอดคล้องกับท่าทีของรัฐบาลกัมพูชาที่เห็นด้วยที่จะมีการเปิดใช้จุดผ่านแดนถาวรสะพานมิตรภาพไทย-กัมพูชา (หนองเอี่ยน-สตึงบท) ไปพลางก่อน
2.รับทราบการปรับเวลาเปิดทำการจุดผ่านแดนถาวรดู่ อำเภอบ้านโคก จังหวัดอุตรดิตถ์ จากเดิมเวลา 06.00 – 20.00 น. ของทุกวัน เป็นเวลา 08.00 – 18.00 น. ของทุกวัน เพื่อเป็นการอำนวยความสะดวกในการเข้า-ออก และเป็นเอกภาพในการปฏิบัติงานร่วมกัน ทั้งนี้ เพื่อให้สอดคล้องกับสภาพการใช้งานในปัจจุบันและสถานะของด่านคอนผึ้ง บ้านจอมแก้ว เมืองแก่นท้าว  แขวงไชยะบุลี ลาว
3.รับทราบการขยายเวลาเปิด-ปิด จุดผ่านแดนถาวรช่องสะงำ อำเภอภูสิงห์ จังหวัดศรีสะเกษ เป็นเวลา 07.00 – 22.00 น.
4.รับทราบการปิดจุดผ่านแดนถาวรบ้านปากห้วย ตำบลหนองผือ อำเภอท่าลี่ จังหวัดเลย
5.การดำเนินการใด ๆ บริเวณพื้นที่ชายแดน จะต้องระมัดระวังมิให้เกิดความเสียหายและผลกระทบต่อความมั่นคง โดยส่วนราชการที่เกี่ยวข้องจะต้องปฏิบัติตามมติคณะรัฐมนตรีเมื่อวันที่ 12 ตุลาคม  2542 (เรื่องแนวปฏิบัติกับการก่อสร้างถนนหรือกิจการใด ๆ ตามบริเวณชายแดน) และมติคณะรัฐมนตรีเมื่อวันที่ 10 พฤษภาคม 2548 (เรื่อง การระงับการก่อสร้างถนนบริเวณจุดผ่านแดนถาวรช่องจอม จังหวัดสุรินทร์) อย่างเคร่งครัด
6.ให้กระทรวงมหาดไทย (มท.) ออกประกาศตามกฎหมายว่าด้วยคนเข้าเมืองและดำเนินการในส่วนที่เกี่ยวข้อง รวมถึงแจ้งให้จังหวัดทราบ

ที่มา : https://www.thaigov.go.th/news/contents/details/86170