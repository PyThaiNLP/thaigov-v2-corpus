รัฐบาลไทย-ข่าวทำเนียบรัฐบาล-จังหวัดขอนแก่น ขับเคลื่อนโครงการส่งเสริมและสนับสนุนกิจกรรมอนุรักษ์พันธุกรรมพืช ตามโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดา ฯ สยามบรมราชกุมารี


วันจันทร์ที่ 22 กรกฎาคม 2567
22/07/2567
พิมพ์
จังหวัดขอนแก่น ขับเคลื่อนโครงการส่งเสริมและสนับสนุนกิจกรรมอนุรักษ์พันธุกรรมพืช ตามโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดา ฯ สยามบรมราชกุมารี
จังหวัดขอนแก่น ขับเคลื่อนโครงการส่งเสริมและสนับสนุนกิจกรรมอนุรักษ์พันธุกรรมพืช ตามโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดา ฯ สยามบรมราชกุมารี (อพ.สธ.) คัดเลือกแปลงกฤษณา โคก หนอง นา อำเภอเวียงเก่า เป็นศูนย์อนุรักษ์ฯ
จังหวัดขอนแก่น ขับเคลื่อนโครงการส่งเสริมและสนับสนุนกิจกรรมอนุรักษ์พันธุกรรมพืช ตามโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดาฯ สยามบรมราชกุมารี (อพ.สธ.) คัดเลือกแปลงกฤษณา โคก หนอง นา อำเภอเวียงเก่า เป็นศูนย์อนุรักษ์พันธุกรรมพืชฯ มุ่งรักษาความหลากหลายทางชีวภาพของพืชประจำถิ่น ควบคู่กับการสร้างความมั่นคงทางอาหาร ให้กับประชาชนทั่วทั้งประเทศ
วันนี้ (22 ก.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น โดยสำนักงานพัฒนาชุมชนจังหวัดขอนแก่น ได้ขับเคลื่อนโครงการส่งเสริมและสนับสนุนกิจกรรมอนุรักษ์พันธุกรรมพืช ตามโครการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดา ฯ สยามบรมราชกุมารี (อพ.สธ.) ร่วมกับภาคีเครือข่าย โคก หนอง นา กลุ่มสตรี และเครือข่ายกองทุนพัฒนาบทบาทสตรี ณ ศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” แปลงของนางสาววิรัศณี ศรีอุทธา บ้านหนองดู่ หมู่ที่ 12 ตำบลในเมือง อำเภอเวียงเก่า จังหวัดขอนแก่น
นายไกรสร กองฉลาด ผู้ว่าราชการจังหวัดขอนแก่น กล่าวว่า ตนได้มอบหมายให้นางสาวอัญชนิดา กมลเพ็ชร พัฒนาการจังหวัดขอนแก่น พร้อมด้วย นางเอกหทัย พนมอุปถัมภ์ ผู้อำนวยการกลุ่มงานส่งเสริมการพัฒนาชุมชน และพัฒนากร ดำเนินโครงการส่งเสริมและสนับสนุนกิจกรรมอนุรักษ์พันธุกรรมพืช ตามโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดา ฯ สยามบรมราชกุมารี (อพ.สธ.) โดยมีวัตถุประสงค์เพื่อสนองพระราชดำริในโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดา ฯ สยามบรมราชกุมารี (อพ.สธ.) เพื่อจัดทำแปลง หรือ จัดพื้นที่ปลูกพืชตามความเหมาะสม เช่น พืชพื้นถิ่นที่เป็นอาหารของคนพื้นถิ่น พืชหายาก พืชเศรษฐกิจ พืชสมุนไพร และพืชพลังงานสะอาด เป็นการสร้างมูลค่าเพิ่มของทรัพย์สินบนดินจากมูลค่าของเมล็ดพันธุ์และต้นไม้ รักษาความหลากหลายทางชีวภาพของพืชประจำถิ่น และสร้างความมั่นคงทางอาหาร ให้กับประชาชนในพื้นที่เเละทั่วทั้งประเทศ
"นอกจากนี้ การปลูกพืชผัก และสมุนไพรถือเป็นเครื่องมือในการส่งเสริมการออมภาคประชาชน (การออมเมล็ดพันธุ์พืช) ในอนาคตและเพื่อรวบรวมองค์ความรู้ด้านการปลูก การรักษา การขยายพันธุ์ สรรพคุณและการแปรรูปหรือถนอมอาหารพืชแต่ละชนิด สำหรับเผยแพร่แก่บุคคลทั่วไป โดยมีกลุ่มเป้าหมาย จำนวน 52 คน ได้แก่ เครือข่ายโคก หนอง นา, เครือข่ายกองทุนแม่ของแผ่นดิน และเครือข่ายภาคีการพัฒนา ในพื้นที่จังหวัดขอนแก่น" นายไกรสรฯ กล่าว
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า การจัดกิจกรรมในโครงการครั้งนี้ประกอบด้วย 1. การบรรยายแนวทางการขับเคลื่อนงาน อพ.สธ. ในระดับพื้นที่ 2. เวทีแลกเปลี่ยนเรียนรู้เกี่ยวกับการขยายพันธุ์พืช การเก็บรักษาพันธุ์พืช และการอนุรักษ์พันธุ์พืช 3. กิจกรรมเปิดป้ายโครงการเพื่อเป็นแปลงตัวอย่างในการอนุรักษ์พันธุกรรมพืช ตามโครงการฯ 4. การค้นหาพันธุ์พืชพื้นถิ่นที่ควรอนุรักษ์ในจังหวัดขอนแก่น 5. กิจกรรมเรียนรู้ฐานซึ่งมีฐานทั้งหมด 5 ฐานคือฐานรักษ์ดิน ฐานรักษ์น้ำ ฐานรักษ์ป่า ฐานจุลินทรีย์ ฐานหาอยู่หากินและนำพืชสมุนไพรในแปลงมาปรุงอาหาร และ 6. การทำ QR Code ข้อมูลต้นไม้
นายไกรสร กองฉลาด ผู้ว่าราชการจังหวัดขอนแก่น กล่าวทิ้งท้ายว่า ภายใต้การดำเนินโครงการฯ ดังกล่าว กลุ่มพี่น้องเกษตรกร และภาคีเครือข่ายในพื้นที่ต้องมีความภูมิใจเป็นอย่างมาก โดยเจ้าของแปลงกฤษณาโคก หนอง นา ต.ในเมือง อ.เวียงเก่า จ.ขอนแก่น ซึ่งได้รับการคัดเลือกให้เป็นศูนย์อนุรักษ์พันธุ์กรรมพืช อันเนื่องมาจากพระราชดำริ สมเด็จพระเทพรัตนราชสุดา ฯ สยามบรมราชกุมารี (อพ.สธ.) รู้สึกเป็นเกียรติอย่างยิ่ง และได้ให้คำมั่นว่าจะขอน้อมนำแนวทางของพระบาทสมเด็จพระเจ้าอยู่หัว ในการ "สืบสาน รักษา และต่อยอด" ไปปฏิบัติตาม โดยจะเน้นการอนุรักษ์พันธุ์พืชหายาก ทั้งพืชพื้นถิ่น พืชทั่วไป สมุนไพรและไม้ป่าหายาก โดยสามารถรับชมแนวทางการพัฒนาพื้นที่จากแปลงกฤษณา โคก หนอง นา ที่ลิงก์ https://youtu.be/5PZIdD2AojQ?si=nl3vX9_mqAbGcHlC ทั้งนี้ จังหวัดขอนแก่น หวังเป็นอย่างยิ่งว่า กลุ่มเป้าหมายที่เข้าร่วมโครงการฯ จะสามารถนำองค์ความรู้ไปต่อยอดการกักเก็บพันธุกรรมพืชพื้นถิ่นจังหวัดขอนแก่น ในพื้นที่ของตนเอง และขยายผลไปสู่พื้นที่อื่น ๆ ให้คงอยู่และเกิดความยั่งยืนต่อไป

ที่มา : https://www.thaigov.go.th/news/contents/details/86129