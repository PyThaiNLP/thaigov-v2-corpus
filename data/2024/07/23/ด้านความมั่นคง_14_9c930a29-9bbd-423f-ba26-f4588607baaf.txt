รัฐบาลไทย-ข่าวทำเนียบรัฐบาล-นายอำเภอกระนวน เยี่ยมให้กำลังใจผู้บำบัดฟื้นฟูยาเสพติด ณ ศูนย์ฟื้นฟูสภาพทางสังคม และศูนย์พักคอยผู้ป่วยยาเสพติด (Community isolation : CI) มุ่งเป้าคืนลูกให้พ่อแม่ คืนคนดีสู่สังคม


วันอังคารที่ 23 กรกฎาคม 2567
23/07/2567
พิมพ์
นายอำเภอกระนวน เยี่ยมให้กำลังใจผู้บำบัดฟื้นฟูยาเสพติด ณ ศูนย์ฟื้นฟูสภาพทางสังคม และศูนย์พักคอยผู้ป่วยยาเสพติด (Community isolation : CI) มุ่งเป้าคืนลูกให้พ่อแม่ คืนคนดีสู่สังคม
นายอำเภอกระนวน เยี่ยมให้กำลังใจผู้บำบัดฟื้นฟูยาเสพติด ณ ศูนย์ฟื้นฟูสภาพทางสังคม และศูนย์พักคอยผู้ป่วยยาเสพติด (Community isolation : CI) มุ่งเป้าคืนลูกให้พ่อแม่ คืนคนดีสู่สังคม ให้โอกาส ให้ที่ยืน ให้อาชีพ แก่ผู้ป่วยยาเสพติด
วันนี้ (23 ก.ค. 67) นายคเณศวร เกษอินทร์ นายอำเภอกระนวน เปิดเผยว่า ตนได้เดินทางไปตรวจเยี่ยม ติดตาม ชีวิตความเป็นอยู่ของผู้เข้ารับการบำบัดฟื้นฟูของศูนย์ฟื้นฟูสภาพทางสังคม มินิธัญญารักษ์ อำเภอกระนวน จังหวัดขอนแก่น จำนวน 50 คน ณ ศูนย์ฝึกอาชีพนักเรียนเก่าโรงเรียน ตชด. ตำบลหัวนาคำ อำเภอกระนวน จากนั้นในห้วงค่ำ ได้เข้าเยี่ยมเยียนติดตามการพัฒนาคุณภาพชีวิตของผู้บำบัดฟื้นฟู 4 ราย ที่่ศูนย์พักคอยผู้ป่วยยาเสพติด (Community isolation : CI) กองร้อย อส.อำเภอกระนวน จ.ขอนแก่น
นายคเณศวร เกษอินทร์ นายอำเภอกระนวน กล่าวว่า ตามที่นายไกรสร กองฉลาด ผู้ว่าราชการจังหวัดขอนแก่น ได้ดำเนินตามนโยบายของกระทรวงมหาดไทย ที่มุ่งเน้นการแก้ไขปัญหายาเสพติดด้วยมาตรการเชิงรุก ทั้งการป้องกันและปราบปราม ตลอดจนมาตรการเข้มข้นและจริงจังในการแก้ไขปัญหายาเสพติด โดยให้ทุกอำเภอ จัดตั้งศูนย์พักคอยผู้ป่วยยาเสพติด Community isolation : CI ใช้สถานที่ชุมชนเป็นฐานปฏิบัติการบำบัดฟื้นฟูผู้ป่วยยาเสพติดที่สมัครใจเข้ารับการบำบัดรักษาและให้นายอำเภอทุกอำเภอใช้กองร้อยอาสารักษาดินแดน (อส.) และพื้นที่ภายในอำเภอ เป็นศูนย์ฟื้นฟูสมรรถภาพผู้เสพที่ผ่านการบำบัดจากโรงพยาบาลจิตเวช มาอยู่ที่กองร้อยอาสารักษาดินแดน เพื่อฟื้นฟู ฝึกอาชีพ เรียนรู้ตามศาสตร์พระราชา โดยไม่ใช้งบประมาณจากทางราชการ ด้วยแนวคิด “เอาชนะทางความคิด ให้โอกาส ให้ที่ยืน และให้อาชีพ”
“สำหรับผู้เข้ารับการบำบัดฟื้นฟูของศูนย์ฟื้นฟูสภาพทางสังคม มินิธัญญารักษ์ อำเภอกระนวน จังหวัดขอนแก่น จำนวน 50 คน จะเป็นการดูแลผู้ป่วยระยะยาว ประมาณ 2 เดือนครึ่ง ซึ่งผู้ป่วยที่ติดยาเสพติดมานาน ไม่สามารถรักษาตนเองได้ในชุมชน โดยเปิดพร้อมให้บริการตลอด 24 ชั่วโมง เมื่อผู้ป่วยรายใดครบเวลาของตนเองก็สามารถกลับสู่ชุมชนได้ ซึ่งศูนย์บริหารจัดการโดยบูรณาการหน่วยงานในพื้นที่ทุกภาคีเครือข่าย จัดกำลังกำนัน ผู้ใหญ่บ้านหมุนเวียนมาเข้าเวรประจำทุกวัน มีนายอำเภอเป็นผู้อำนวยการศูนย์ ในส่วนศูนย์พักคอยผู้ป่วยยาเสพติด (Community iIsolation : CI) กองร้อย อส.อำเภอกระนวน ซึ่งเป็นการดำเนินการโดยไม่ใช้งบประมาณของทางราชการ ตนได้เข้าเยี่ยมเยียนติดตามการพัฒนาคุณภาพชีวิตของผู้บำบัดฟื้นฟู 4 ราย ซึ่งได้มีการจัดหางานให้ทุกคนมีรายได้ประจำวัน เป็นนวัตกรรมต่อยอดต่อเนื่องจากการบำบัดฟื้นฟูแล้ว ยังไม่พร้อมที่จะกลับสู่ชุมชน ให้มาฟื้นฟู ปรับรูปแบบใช้ชีวิต จนกว่าจะมีความพร้อม โดยไม่จำกัดระยะเวลาในการพักอาศัย” นายคเณศวรฯ กล่าว
นายคเณศวร เกษอินทร์ นายอำเภอกระนวน กล่าวต่ออีกว่า อำเภอกระนวน ได้บูรณาการหน่วยงานภาครัฐ ภาคเอกชน ผู้นำชุมชนในระดับท้องที่ ท้องถิ่น และวัดร่วมกันแก้ไขปัญหายาเสพติดในมิติต่าง ๆ โดยดำเนินตามนโยบายของกระทรวงมหาดไทย ที่มุ่งเน้นการแก้ไขปัญหายาเสพติดด้วยมาตรการเชิงรุก ทั้งการป้องกันและปราบปราม มาตรการป้องกัน ด้วยการน้อมนำพลังกองทุนแม่ของแผ่นดิน สร้างชุมชนให้เข้มแข็ง ด้วยพลังสามัคคีพึ่งพาตนเองจัดกำลัง ชรบ.เฝ้าระวังตรวจตราดูแลความปลอดภัย และสร้างเครือข่ายกิจกรรม TO BE NUMBER ONE ในสถานศึกษา และภาคเอกชน ตลอดจนการบำบัดฟื้นฟู ติดตามดูแล ช่วยเหลือพัฒนาด้านอาชีพ โดยศูนย์ฟื้นฟูสภาพทางสังคม เพื่อให้การแก้ไขปัญหาครอบคลุมทุกมิติ
“ขอให้พ่อแม่ และครอบครัวของผู้ป่วยยาเสพติดที่เข้ารับการบำบัดฟื้นฟูที่อำเภอ ไม่ต้องกังวลใจถึงขั้นตอนของการดูแลรักษา เพราะเราได้รับความร่วมมือจากภาครัฐ เอกชน และพี่น้องชาวอำเภอกระนวน เข้ามาผลัดเปลี่ยนกันทำหน้าที่สร้างกิจกรรมที่มีประโยชน์ ฝึกระเบียบวินัย ฝึกอาชีพ และทักษะการกลับเข้าสู่สังคมแก่ผู้ป่วยอย่างต่อเนื่อง โดยมีสมาชิก อส. กำนัน ผู้ใหญ่บ้าน ร่วมกันปฏิบัติหน้าที่ครูเวรคอยดูแลเรื่องวินัย ความปลอดภัยในพื้นที่ มีเจ้าหน้าที่จากโรงพยาบาลสมเด็จพระยุพราชกระนวน เข้ามาประเมินอาการ ให้คำแนะนำผู้ป่วยทุกวัน” นายคเณศวรฯ กล่าวเน้นย้ำ
นายคเณศวร เกษอินทร์ นายอำเภอกระนวน กล่าวในตอนท้ายว่า อำเภอกระนวนมุ่งมั่นในการ Re x-ray นำผู้ติดยาเสพติด มาเข้ารับการบำบัด โดยศูนย์พักคอยผู้ป่วยยาเสพติด CI ของอำเภอกระนวน ถือเป็น อีกหนึ่งสถานที่ที่มุ่งเป้าคืนลูกให้พ่อแม่ คืนคนดีสู่สังคม ให้โอกาส ให้ที่ยืน ให้อาชีพแก่ผู้ป่วยยาเสพติดที่กลับตัว กลับเข้าสู่ระบบการบำบัดรักษา ตนจึงอยากประชาสัมพันธ์ และขอความร่วมมือพ่อแม่พี่น้องชาวอำเภอกระนวนทุกท่าน ได้ช่วยกันเป็นหูเป็นตาสอดส่องดูแลบุคคลรอบข้างที่เป็นกลุ่มเสี่ยง หรือเป็นผู้ป่วยยาเสพติด หากมีเบาะแส และอยากให้เขาได้รับการบำบัดฟื้นฟู โปรดแจ้งทางนายอำเภอ เจ้าหน้าที่ที่เกี่ยวข้อง หรือร้องเรียนไปยังศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง ได้รับทราบ เพื่อจะได้นำบุคคลดังกล่าวทำการรักษาได้อย่างเต็มที่ รวมทั้งชุมชนจะต้องเข้ามาร่วมกันเป็นกำลังใจให้กับผู้ป่วยยาเสพติดที่ได้รับการบำบัดจนหายดีแล้ว ให้โอกาส ให้อาชีพ และให้ที่ยืนในสังคม เพื่อป้องกันการกลับไปกระทำความผิดซ้ำหวนคืนสู่การเสพยาเสพติดอีกด้วย
#กระทรวงมหาดไทย #บำบัดทุกข์บำรุงสุข #MOI #ChangeforGood

ที่มา : https://www.thaigov.go.th/news/contents/details/86173