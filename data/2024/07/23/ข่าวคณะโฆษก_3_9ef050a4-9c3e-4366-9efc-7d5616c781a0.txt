รัฐบาลไทย-ข่าวทำเนียบรัฐบาล-ครม. มีมติเห็นชอบการออกสลากการกุศล เพื่อสนับสนุนโครงการที่ผ่านการกลั่นกรองจากคณะกรรมการพิจารณาโครงการสลากฯ จำนวน 11 โครงการ วงเงินรวม 837.65 ล้านบาท


วันอังคารที่ 23 กรกฎาคม 2567
23/07/2567
พิมพ์
ครม. มีมติเห็นชอบการออกสลากการกุศล เพื่อสนับสนุนโครงการที่ผ่านการกลั่นกรองจากคณะกรรมการพิจารณาโครงการสลากฯ จำนวน 11 โครงการ วงเงินรวม 837.65 ล้านบาท
ครม. มีมติเห็นชอบการออกสลากการกุศล เพื่อสนับสนุนโครงการที่ผ่านการกลั่นกรองจากคณะกรรมการพิจารณาโครงการสลากฯ จำนวน 11 โครงการ วงเงินรวม 837.65 ล้านบาท
วันนี้ (23 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า คณะรัฐมนตรี (23 กรกฎาคม 2567) มีมติเห็นชอบและมอบหมาย ตามที่กระทรวงการคลัง (กค.) เสนอ ดังนี้
1.1 การออกสลากการกุศล (สลากฯ) เพื่อสนับสนุนโครงการที่ผ่านการกลั่นกรองจากคณะกรรมการพิจารณาโครงการสลากฯ (คณะกรรมการฯ) จำนวน 11 โครงการ วงเงินรวม 837.65 ล้านบาท
1.2 ให้ สำนักงานสลากกินแบ่งรัฐบาล (สำนักงานสลากฯ) ดำเนินการดังนี้
1.2.1 เป็นผู้จัดพิมพ์จัดจำหน่ายและจ่ายเงินรางวัลสลากฯ
1.2.2 ประสานงานกับหน่วยงานเจ้าของโครงการที่ได้รับการสนับสนุนเพื่อดำเนินการตามขั้นตอนการออกสลากฯ การขออนุญาตการออกสลากฯ โดยปฏิบัติตามกฎหมายที่เกี่ยวข้อง และการนำส่งเงินให้หน่วยงานเจ้าของโครงการตามที่คณะรัฐมนตรีมีมติเห็นชอบ โดยให้ผู้รับใบอนุญาตการออกสลากฯ เสียภาษีการพนันเหลือร้อยละ 0.5 แห่งยอดราคาสลากซึ่งมีผู้รับซื้อก่อนหักรายจ่ายตามข้อ 12 (4) ของกฎกระทรวงมหาดไทย ฉบับที่ 17 (พ.ศ. 2503) ออกตามความในพระราชบัญญัติการพนัน พุทธศักราช 2478 และที่แก้ไขเพิ่มเติม โดยกระทรวงมหาดไทยฉบับที่ 43 (พ.ศ. 2543)
1.2.3 จัดทำแผนการออกสลากฯ และแผนการใช้เงินของแต่ละโครงการและรายงานต่อคณะกรรมการฯ เพื่อประโยชน์ในการกำกับ ติดตามการดำเนินโครงการที่ได้รับการสนับสนุนให้เป็นไปตามวัตถุประสงค์และเป้าหมายที่กำหนดไว้
1.2.4 บริหารการจ่ายเงินให้หน่วยงานที่ได้รับการสนับสนุนเงินจากโครงการสนตามความเหมาะสมและเร่งด่วนเพื่อให้โครงการสลากสามารถเบิกจ่ายเงินได้อย่างรวดเร็ว
1.3 ให้คณะกรรมการฯ ดำเนินการดังนี้
1.3.1 กำหนดระยะเวลาในการผูกพันวงเงินของโครงการที่ได้รับการสนับสนุน และหากเกิดกรณีที่หน่วยงานเจ้าของโครงการไม่สามารถผูกพันวงเงินได้ตามกำหนดให้คณะกรรมการฯ พิจารณาให้ความเห็นชอบการขอขยายระยะเวลาผูกพันวงเงินหรือหากคณะกรรมการฯ พิจารณาแล้วเห็นว่าโครงการดังกล่าวไม่สามารถบรรลุวัตถุประสงค์ได้ ให้นำเสนอคณะรัฐมนตรีพิจารณายกเลิกวงเงินทรัพย์สินโครงการดังกล่าว
1.3.2 เปลี่ยนแปลงรายละเอียดการใช้เงินภายในโครงการที่ได้รับการสนับสนุนโดยจะต้องไม่เปลี่ยนแปลงเป็นกิจกรรมที่แตกต่างจากโครงการที่นำเสนอคณะ รัฐมนตรี ให้ความเห็นชอบ
สคร. และสำนักงานสลากฯ ได้ประชาสัมพันธ์เผยแพร่หลักเกณฑ์ฯ และรายละเอียดของข้อมูลโครงการที่ขอรับการสนับสนุนเงินฯ ตามมติคณะกรรมการฯ ดังกล่าวในเว็บไซต์ สคร. และสำนักงานสลากฯ เมื่อวันที่ 13 ธันวาคม 2566 พร้อมทั้งกำหนดให้หน่วยงานที่ประสงค์ขอรับการสนับสนุนยื่นขอรับการสนับสนุนตามรายละเอียดข้อมูลโครงการที่ขอรับการสนับสนุนเงินฯ มายัง สคร. ระหว่างวันที่ 13 ธันวาคม 2566 ถึงวันที่ 26 มกราคม 2567 ด้วย ณ วันที่ 26 มกราคม 2567 มีหน่วยงานยื่นข้อเสนอโครงการที่ขอรับการสนับสนุนเงินฯ จำนวนรวมทั้งสิ้น 25 โครงการวงเงิน 3,698.65 ล้านบาท
คณะกรรมการการประชุมครั้งที่ 1/2567 เมื่อวันที่ 22 มีนาคม 2567 และครั้งที่ 2/2567 เมื่อวันที่ 29 พฤษภาคม 2567 มีมติเห็นชอบผลการกลั่นกรองโครงการที่ขอรับการสนับสนุนเงินฯจำนวน 11 โครงการ วงเงิน 837.75 ล้านบาท ตามที่คณะทำงานการกรองโครงการสลากฯ เสนอและเห็นชอบให้นำเสนอ กค. เพื่อพิจารณานำเสนอคณะรัฐมนตรีพิจารณาให้ความเห็นชอบโครงการที่ได้รับการสนับสนุน โดยมีรายละเอียดสรุปได้ดังนี้
1. โครงการก่อสร้างโรงอาหารคุณภาพ สะอาด ปลอดภัย โดยให้การสนับสนุนค่าก่อสร้างโรงอาหารขนาดเล็ก 260 ที่นั่ง พร้อมโต๊ะอาหารจำนวน 44 ตัว และเก้าอี้จำนวน 88 ตัว หน่วยงานเจ้าของโครงการ โรงเรียนคีรีราษฎร์พัฒนา จังหวัดนครศรีธรรมราช วงเงิน 4.13 ล้านบาท
2. โครงการก่อสร้างหลังคาคลุมลานอเนกประสงค์ โดยให้การสนับสนุนค่าก่อสร้างหลังคาคลุมลานอเนกประสงค์ สำหรับนักเรียน ครู บุคลากร และประชาชนในพื้นที่ เพื่อใช้ทำกิจกรรม หน่วยงานเจ้าของโครงการ โรงเรียนเฉลิมพระเกียรติสมเด็จพระศรีนครินทร์ จังหวัดนครศรีธรรมราช วงเงิน 19.01 ล้านบาท
3. โครงการขอสนับสนุนเครื่องมือและครุภัณฑ์ทางการแพทย์ สำหรับอาคารวัฒนเวชและศูนย์เชี่ยวชาญเฉพาะโรค โดยให้การสนับสนุนงบประมาณเพื่อจัดซื้อครุภัณฑ์ทางการแพทย์สำหรับ 7 ศูนย์ความเชี่ยวชาญ และ 6 หน่วยบริการจำนวน 38 รายการ หน่วยงานเจ้าของโครงการโรงพยาบาลราชบุรีราชบุรี จังหวัดราชบุรี วงเงิน 100.50 ล้านบาท
4. โครงการพัฒนาการตรวจและรักษาผู้ป่วยโดยใช้เทคโนโลยีนวัตกรรมส่องกล้องตรวจรักษาที่มีประสิทธิภาพและปลอดภัย โดยให้การสนับสนุนงบประมาณเพื่อจัดซื้อครุภัณฑ์ทางการแพทย์จำนวน 5 รายการ หน่วยงานเจ้าของโครงการ โรงพยาบาลเกาะสมุย วงเงิน 10.10 ล้านบาท
5. โครงการพัฒนาการสาธารณสุขมูลฐานและระบบบริการสาธารณสุขปฐมภูมิ ศูนย์บริการสาธารณสุขเทศบาลนครเชียงราย โดยให้การสนับสนุนงบประมาณเพื่อจัดหาครุภัณฑ์จำนวน 42 รายการ ในการให้บริการประชาชนในศูนย์บริการสาธารณสุขทั้ง 4 แห่ง รวมถึงจัดหาครุภัณฑ์ให้อาสาสมัครสาธารณสุขประจำหมู่บ้าน เพื่อดูแลส่งเสริมสุขภาพแก่คนในชุมชนทั้ง 65 ชุมชน หน่วยงานเจ้าของโครงการ เทศบาลนครเชียงราย วงเงิน 22.93 ล้านบาท
6. โครงการพัฒนาระบบเทคโนโลยีสารสนเทศกับงานวินิจฉัยโรคทางพยาธิวิทยา และนวัตกรรมทางการธนาคารเลือด โดยให้การสนับสนุนงบประมาณเพื่อพัฒนาระบบสารสนเทศและอำนวยความสะดวกในการให้บริการทางห้องปฏิบัติการทางการแพทย์และจัดหาครุภัณฑ์จำนวน 14 รายการ จัดจ้างเป็นสัญญาเดียว หน่วยงานเจ้าของโครงการ มูลนิธิสถาบันพยาธิวิทยา วงเงิน 47 ล้านบาท
7. โครงการเพิ่มศักยภาพบริการทางการแพทย์โรงพยาบาลหัวไทร สู่ความเป็นโรงพยาบาลชั้นนำ โดยให้การสนับสนุนงบประมาณเพื่อดำเนินกิจกรรมที่ 5 ก่อสร้างอาคารโรงซ่อมบำรุงพัสดุ หน่วยงานเจ้าของโครงการ โรงพยาบาลหัวไทร จังหวัดนครศรีธรรมราช วงเงิน 8.51 ล้านบาท
8. โครงการจัดซื้อเครื่องมือแพทย์ ครุภัณฑ์ที่จำเป็นและปรับปรุงอาคารสถานที่เพื่อเพิ่มขีดความสามารถ และพัฒนาศักยภาพในการรักษาพยาบาลของโรงพยาบาลทหารผ่านศึก โดยให้การสนับสนุนงบประมาณเพื่อดำเนินกิจกรรม 2 กิจกรรม ดังนี้ 8.1 จัดซื้อครุภัณฑ์ทางการแพทย์และครุภัณฑ์ที่จำเป็นเพื่อเพิ่มขีดความสามารถในการรักษาพยาบาล ระยะเวลาดำเนินการภายในปี 2567 และ 8.2 การปรับปรุงอาคารสถานที่ภายในโรงพยาบาลทหารผ่านศึก และศูนย์อายุรวัฒน์ทหารผ่านศึก และผู้สูงอายุ หน่วยงานเจ้าของโครงการ องค์การสงเคราะห์ทหารผ่านศึกในพระบรมราชูปถัมภ์ วงเงิน 162.84 ล้านบาท
9. โครงการพัฒนาศักยภาพการผ่าตัดผู้ป่วยโรคหัวใจ มะเร็ง และอุบัติเหตุ โดยให้การสนับสนุนงบประมาณเพื่อจัดซื้อครุภัณฑ์ทางการแพทย์ จำนวน 35 รายการ สำหรับผ่าตัดในห้องผ่าตัดและห้องตรวจโซนหัวใจชั้น 5 ห้องผ่าตัดเพิ่มและห้องพักฟื้น ชั้น 6 และ 7 ที่ยังไม่มีงบประมาณสำหรับครุภัณฑ์ ระยะเวลาดำเนินการปี 2567-2568 หน่วยงานเจ้าของโครงการ โรงพยาบาลวชิระภูเก็ตจังหวัดภูเก็ต วงเงิน 196.20 ล้านบาท
10. โครงการสลากเพื่อความเสมอภาคทางการศึกษา ผ่านการสร้างโอกาสทางการศึกษาสายอาชีพและการเรียนรู้สำหรับผู้พิการ เด็กและเยาวชนนอกระบบการศึกษา โดยให้การสนับสนุนงบงบประมาณเพื่อดำเนินกิจกรรมตามแผนงานจำนวน 2 แผนงาน ได้แก่ แผนงานที่ 1 แผนการพัฒนาและศึกษาต่อในระดับสูงกว่าการศึกษาขั้นพื้นฐาน (หลักสูตรผู้ช่วยพยาบาล/ผู้ช่วยทันตแพทย์ ประเภททุน 1 ปี) และแผนงานที่ 3 แผนการพัฒนาการเรียนรู้และอาชีพแก่เด็กและเยาวชนนอกระบบการศึกษาโดยใช้พื้นที่เป็นฐาน หน่วยงานเจ้าของโครงการ กองทุนเพื่อความเสมอภาคทางการศึกษา วงเงิน 135.98 ล้านบาท และ
11. โครงการปรับปรุงห้องผ่าตัดอาคารศัลยกรรม โดยให้การสนับสนุนงบประมาณเพื่อการจัดหาครุภัณฑ์ทางการแพทย์จำนวน 8 รายการ เพื่อทดแทนและเพิ่มศักยภาพในด้านการบริการทางการแพทย์ภายในห้องผ่าตัดอาคารศัลยกรรม คณะแพทยศาสตร์บริเวณชั้น 5 และชั้น 6 เพื่อให้บริการด้านการพยาบาลผู้ป่วยผ่าตัดศัลยกรรม หน่วยงานเจ้าของโครงการ คณะแพทยศาสตร์ วชิรพยาบาล มหาวิทยาลัยนวมินทราธิราช วงเงิน 130.45 ล้านบาท
รวม 837.65 ล้านบาท
หมายเหตุ: เป็นโครงการที่ได้รับเงินสนับสนุนเพียงเพียงบางส่วนรวม 4 โครงการ ส่วนโครงการที่เหลือจำนวน 7 โครงการได้รับเงินสนับสนุนเต็มจำนวน
การดำเนินการโครงการสลากฯ จะช่วยสนับสนุนโครงการที่มีวัตถุประสงค์เพื่อพัฒนาด้านการสาธารณสุข การป้องกันและบรรเทาโรคติดต่อ และการลดความเหลื่อมล้ำทางสังคม รวมทั้งก่อประโยชน์ให้แก่ประชาชนและสังคมที่ไม่ได้รับการจัดสรรงบประมาณจากภาครัฐอย่างทั่วถึงในวงกว้างหรือได้รับการจัดสรรแต่ไม่เพียงพอให้สามารถเข้าถึงแหล่งเงิน ซึ่งจะทำให้ประชาชนได้รับการบริการสาธารณสุขและบริการขั้นพื้นฐานที่มีประสิทธิภาพอย่างทั่วถึงและสามารถยกระดับคุณภาพชีวิตของประชาชนให้ดีขึ้น รวมทั้งลดความเหลื่อมล้ำทางสังคมได้อีกทางหนึ่ง

ที่มา : https://www.thaigov.go.th/news/contents/details/86160