รัฐบาลไทย-ข่าวทำเนียบรัฐบาล-รมต.จิราพร ติดตามงานประชาสัมพันธ์  กิจกรรมเฉลิมพระเกียรติ “ในหลวง ร.10” เน้นย้ำ “สมพระเกียรติ – ประชาชนมีส่วนร่วม - สื่อสารครอบคลุม” สมกับปีมหามงคลของปวงชนชาวไทย


วันศุกร์ที่ 5 กรกฎาคม 2567
05/07/2567
พิมพ์
รมต.จิราพร ติดตามงานประชาสัมพันธ์  กิจกรรมเฉลิมพระเกียรติ “ในหลวง ร.10” เน้นย้ำ “สมพระเกียรติ – ประชาชนมีส่วนร่วม - สื่อสารครอบคลุม” สมกับปีมหามงคลของปวงชนชาวไทย
รมต.จิราพร ติดตามงานประชาสัมพันธ์  กิจกรรมเฉลิมพระเกียรติ “ในหลวง ร.10” เน้นย้ำ “สมพระเกียรติ – ประชาชนมีส่วนร่วม - สื่อสารครอบคลุม” สมกับปีมหามงคลของปวงชนชาวไทย
วันนี้ (5 กรกฎาคม 2567) เวลา 14.00 น. ณ ห้องประชุม 302 ตึกบัญชาการ 1 ทำเนียบรัฐบาล นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานการประชุมคณะกรรมการฝ่ายประชาสัมพันธ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ครั้งที่ 2/2567
นางสาวจิราพร เปิดเผยว่า ที่ประชุมในวันนี้ได้มีการหารือแนวทางการสื่อสาร ประชาสัมพันธ์ เพื่อสร้างการรับรู้ถึงกิจกรรมต่าง ๆ ที่รัฐบาลจัดทำขึ้นตลอดปีมหามงคลที่พระบาทสมเด็จพระเจ้าอยู่หัว ทรงเจริญพระชนมพรรษา 6 รอบ ในวันที่ 28 กรกฎาคม 2567 โดยเมื่อวันที่ 3 กรกฎาคม ที่ผ่านมา กรมประชาสัมพันธ์ได้จัดกิจกรรมแถลงข่าวและเสวนาสื่อ เรื่อง งานพระราชพิธี รัฐพิธี ศาสนพิธี และกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อสร้างความเข้าใจถึงความสำคัญของการจัดกิจกรรมเฉลิมพระเกียรติของรัฐบาล ให้สื่อมวลชนสามารถสื่อสารเนื้อหาที่ถูกต้อง เพื่อให้ประชาชนได้รับรู้และมีส่วนร่วมในกิจกรรมต่าง ๆ ตลอดปี
นางสาวจิราพร กล่าวย้ำว่า รัฐบาลโดยนายเศรษฐา ทวีสิน นายกรัฐมนตรี ได้ให้ความสำคัญกับการจัดงานพระราชพิธี รัฐพิธี ศาสนพิธี และกิจกรรมเฉลิมพระเกียรติฯ อย่างต่อเนื่องตลอดปี 2567 ซึ่งเมื่อวานนี้ (4 กรกฎาคม 2567) ท่านนายกรัฐมนตรีได้ไปตรวจติดตาม “โครงการ 10 คลองสวย น้ำใส คนไทยมีสุข” ที่คูเมืองเดิม และคลองหลอด พร้อมทั้งทาสีสะพานที่วัดราชบพิธอีกด้วย ทั้งนี้ คณะกรรมการฝ่ายประชาสัมพันธ์จะดำเนินการสื่อสารทุกช่องทาง เพื่อให้กิจกรรมตลอดปีมหามงคลนี้เป็นไปอย่างยิ่งใหญ่ สมพระเกียรติ สร้างการรับรู้ให้ประชาชนสามารถมีส่วนร่วมในการแสดงความจงรักภักดีแด่พระองค์ท่าน ซึ่งสื่อมวลชนและประชาชนสามารถติดตามข้อมูล กิจกรรม ภาพบรรยากาศ และแนวทางการเข้าร่วมกิจกรรมเฉลิมพระเกียรติฯ โดยเฉพาะพระราชพิธี รัฐพิธี ศาสนพิธี และกิจกรรมเฉลิมพระเกียรติสำคัญได้ทาง www.phralan.in.th ซึ่งเป็นศูนย์ข้อมูลข่าวสารงานเฉลิมพระเกียรติฯ ที่จัดทำขึ้นโดยกรมประชาสัมพันธ์
นอกจากนี้ ในช่วงท้าย นางสาวจิราพร ยังได้เชิญชวนประชาชนสวมใส่เสื้อสีเหลืองตราสัญลักษณ์ และร่วมประดับเข็มตราสัญลักษณ์ พร้อมเชิญชวนหน่วยงานภาครัฐ ภาคเอกชน ร่วมจัดตั้งโต๊ะหมู่ประดิษฐานพระบรมฉายาลักษณ์ เครื่องราชสักการะ และประดับธงตราสัญลักษณ์ เพื่อแสดงออกถึงความจงรักภักดีในปีมหามงคลของปวงชนชาวไทย

ที่มา : https://www.thaigov.go.th/news/contents/details/85450