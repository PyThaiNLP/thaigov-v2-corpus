รัฐบาลไทย-ข่าวทำเนียบรัฐบาล-สธ.- ตลาดไท จับมือยกระดับ “ตลาดกลางสมุนไพรไทย” สู่เวทีโลก คาดสร้างรายได้มากกว่า 6 พันล้านบาทต่อปี


วันศุกร์ที่ 5 กรกฎาคม 2567
สธ.- ตลาดไท จับมือยกระดับ “ตลาดกลางสมุนไพรไทย” สู่เวทีโลก คาดสร้างรายได้มากกว่า 6 พันล้านบาทต่อปี
รัฐมนตรีว่าการกระทรวงสาธารณสุข เป็นประธานและสักขีพยานการลงนามบันทึกข้อตกลงความร่วมมือว่าด้วยการส่งเสริมตลาดกลางสมุนไพรไทย ระหว่าง กรมการแพทย์แผนไทยและการแพทย์ทางเลือก และ บริษัท ไทย แอ็กโกร เอ็กซเชนจ์ จำกัด (ตลาดไท) ยกระดับตลาดกลางสมุนไพรไทย
ส่งเสริมการซื้อขาย พัฒนาวัตถุดิบสมุนไพรให้มีคุณภาพมาตรฐานเป็นที่ยอมรับในระดับสากล คาดสร้างรายได้มากกว่า 6,000 ล้านบาทต่อปี
วันนี้ (5 กรกฎาคม 2567) ที่งานมหกรรมสมุนไพรแห่งชาติ ครั้งที่ 21 ศูนย์การแสดงสินค้าและการประชุมอิมแพค เมืองทองธานี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานและสักขีพยานร่วมกับนายประดิษฐ์ ภัทรประสิทธิ์ ประธานคณะกรรมการบริหาร บริษัท ไทย แอ็กโกร เอ็กซเชนจ์ จำกัด (ตลาดไท) ในพิธีลงนามบันทึกข้อตกลงความร่วมมือว่าด้วยการส่งเสริมตลาดกลางสมุนไพรไทย ระหว่าง นพ.ทวีศิลป์ วิษณุโยธิน อธิบดีกรมการแพทย์แผนไทยและการแพทย์ทางเลือก และ นางสาววรามาศ  ภัทรประสิทธิ์ ผู้อำนวยการอาวุโส บริษัท ไทย แอ็กโกร เอ็กซเชนจ์ จำกัด และกล่าวว่า กระทรวงสาธารณสุขขับเคลื่อนเศรษฐกิจสุขภาพผ่านการยกระดับการแพทย์แผนไทยและสมุนไพรไทยให้ก้าวสู่เวทีโลก ตอบรับนโยบาย “IGNITE THAILAND” ของนายเศรษฐา ทวีสิน นายกรัฐมนตรี ที่มุ่งส่งเสริมให้ประเทศไทยเป็นศูนย์กลางอุตสาหกรรมและบริการทางการแพทย์ครบวงจร ซึ่งการลงนามความร่วมมือในครั้งนี้ เป็นการส่งเสริมและพัฒนาตลาดกลางสมุนไพรไทย ช่วยให้เกษตรกรมีพื้นที่จำหน่ายสินค้าในราคาที่เป็นธรรม ยกระดับคุณภาพวัตถุดิบสมุนไพรให้ได้คุณภาพมาตรฐานตามความต้องการของตลาดและการยอมรับในระดับสากล สร้างความเชื่อมั่นให้กับผู้บริโภค สร้างความมั่นคงทางการค้าให้กับสมุนไพรไทย
นายสมศักดิ์ กล่าวต่อว่า ปัจจุบัน เกษตรกรจำนวนมากหันมาสนใจปลูกพืชสมุนไพร ทั้งพื้นที่ปลูกสมุนไพรและเกษตรกรมีแนวโน้มเพิ่มขึ้นในทุกปี โดยปี 2565 มีพื้นที่ปลูกสมุนไพร 1,059,818 ไร่ และเกษตรกร 368,260 ราย เพิ่มขึ้นจากปี พ.ศ. 2560 ที่มีพื้นที่เพียง 18,000 ไร่ และเกษตรกร ประมาณ 5,400 ราย เป็นโอกาสในการเพิ่มกลุ่มผู้ขายสมุนไพรรายใหม่ เพิ่มความหลากหลายของสินค้าสมุนไพร และขยายตลาดกลุ่มผู้ซื้อให้มากยิ่งขึ้น จึงได้พัฒนาตลาดกลางสมุนไพรร่วมกับตลาดไท ซึ่งเป็นตลาดกลางสินค้าการเกษตรและอุตสาหกรรมการเกษตรขนาดใหญ่ที่สุดในประเทศไทยและเอเชียตะวันออกเฉียงใต้ บนพื้นที่ 542 ไร่ โดยที่ผ่านมาได้ร่วมกันดำเนินโครงการตลาดสมุนไพรสดและเครื่องเทศสดปลอดภัย พื้นที่กว่า 4,000 ตารางเมตร ช่วยเกษตรกรมีพื้นที่จำหน่ายสมุนไพรและช่วยกระจายสินค้าสมุนไพรสดที่มีมาตรฐานปลอดภัย ทำให้ปีพ.ศ. 2563-2565 มีปริมาณสินค้าสมุนไพรสดและเครื่องเทศสดเข้าตลาดไทมากถึง 210,366 ตัน มูลค่ามากกว่า 9,000 ล้านบาท คาดว่าตลาดกลางสมุนไพรไทยที่เกิดขึ้นนี้ จะผลักดันให้มีมูลค่าสมุนไพรในตลาดกลางมากกว่า 6,000 ล้านบาทต่อปี
“ความร่วมมือในครั้งนี้เป็นก้าวสำคัญที่ช่วยยกระดับตลาดกลางสมุนไพรไทย ส่งเสริมการซื้อขายสมุนไพรไทย ผลักดันให้มีการพัฒนาวัตถุดิบสมุนไพรที่มีคุณภาพและมาตรฐาน เป็นที่ยอมรับในระดับสากล ตรงกับความต้องการของตลาดทั้งในประเทศและต่างประเทศ ช่วยสร้างมูลค่าทางเศรษฐกิจของประเทศให้ดียิ่งขึ้น” นายสมศักดิ์กล่าว
นายประดิษฐ์ กล่าวว่า ตลาดไทมุ่งพัฒนาเพื่อยกระดับตลาดกลางสมุนไพรไทยให้มีมาตรฐานสากลขยายพื้นที่การค้าเพิ่มขึ้นถึงร้อยละ 66 รองรับการเติบโตของตลาดสมุนไพร ทั้งในด้านปริมาณ ชนิดสินค้า คุณภาพมาตรฐาน รวมถึงการจัดหมวดหมู่สินค้าให้มีความชัดเจน ช่วยอำนวยสะดวก และขยายช่องทางการซื้อขายสมุนไพรไทยสำหรับของเกษตรกร และผู้ประกอบการ พร้อมช่วยผลักดันเพื่อไปสู่ตลาดกลางสมุนไพรที่ใหญ่ที่สุดในอาเซียน
ด้าน นพ.ทวีศิลป์กล่าวว่า การลงนามความร่วมมือในครั้งนี้ มุ่งหวังให้เกิดความร่วมมือในการส่งเสริมและพัฒนาตลาดกลางสมุนไพรไทย ยกระดับคุณภาพวัตถุดิบสมุนไพรให้ได้คุณภาพมาตรฐานตามความต้องการของตลาด รวมทั้งส่งเสริมศักยภาพเกษตรกรผู้ปลูกพืชสมุนไพร และมีพื้นที่จำหน่ายสมุนไพรในราคาที่เป็นธรรม ตลอดจนส่งเสริมการจับคู่เจรจาธุรกิจการค้าเพื่อขยายช่องทางการจำหน่ายวัตถุดิบสมุนไพรระหว่างเกษตรกรและผู้ประกอบการทั้งในประเทศและต่างประเทศ สร้างความเชื่อมั่นให้กับผู้บริโภคในการเข้าถึงวัตถุดิบสมุนไพรที่มีคุณภาพและมาตรฐาน
*************************************************** 5 กรกฎาคม 2567

ที่มา : https://www.thaigov.go.th/news/contents/details/85455