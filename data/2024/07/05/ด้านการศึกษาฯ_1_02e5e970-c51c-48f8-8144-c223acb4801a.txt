รัฐบาลไทย-ข่าวทำเนียบรัฐบาล-ศธ. จับมือ อว. ขับเคลื่อนการสอนปัญญาประดิษฐ์และเทคโนโลยีสมัยใหม่ในสถาบันการศึกษา 


วันศุกร์ที่ 5 กรกฎาคม 2567
05/07/2567
พิมพ์
ศธ. จับมือ อว. ขับเคลื่อนการสอนปัญญาประดิษฐ์และเทคโนโลยีสมัยใหม่ในสถาบันการศึกษา
วานนี้ (4 กรกฎาคม 2567) เวลา 14.00 น. พลตำรวจเอก เพิ่มพูน ชิดชอบ รมว.ศธ. นางสาวศุภมาส อิศรภักดี รมว.อว. ร่วมเป็นสักขีพยานในพิธีลงนามบันทึกความร่วมมือทางวิชาการ โครงการขับเคลื่อนการสอนปัญญาประดิษฐ์และเทคโนโลยีสมัยใหม่ในสถาบันการศึกษา
ทั้งนี้ มีนายสิริพงศ์ อังคสกุลเกียรติ ผู้ช่วยรัฐมนตรีประจำกระทรวงศึกษาธิการและโฆษกกระทรวงศึกษาธิการ และนายเพิ่มสุข สัจจาภิวัฒน์ ปลัดกระทรวง อว. ร่วมเป็นสักขีพยานด้วย ณ อาคารพระจอมเกล้า กระทรวงอุดมศึกษา วิทยาศาสตร์ วิจัยและนวัตกรรม
รมว.ศธ. กล่าวว่า กระทรวงศึกษาธิการ มีนโยบายที่มุ่งเน้นให้ผู้เรียนได้เรียนได้ทุกที่ทุกเวลา (Anywhere Anytime) นำเทคโนโลยีที่ทันสมัยมาประยุกต์ใช้ในการจัดการเรียนการสอน รวมถึงการขับเคลื่อนการสอนปัญญาประดิษฐ์และเทคโนโลยีสมัยใหม่ในสถาบันการศึกษา เพราะโลกการศึกษาในปัจจุบันมีการเปลี่ยนแปลงอย่างก้าวกระโดด ซึ่งเป็นประเด็นความท้าทายด้านการศึกษาของประเทศไทย การนำปัญญาประดิษฐ์ (AI) รวมถึงระบบดิจิทัลเข้ามาใช้พัฒนาผู้เรียน ช่วยลดความเหลื่อมล้ำและสร้างโอกาสทางการศึกษาได้ โดยเฉพาะผู้เรียนที่อยู่ในโรงเรียนพื้นที่ห่างไกล หรือโรงเรียนขนาดเล็กที่ครูผู้สอนไม่ครบชั้น ขาดแคนสื่ออุปกรณ์การเรียนการสอน กระแสของ AI ได้กลายเป็นส่วนหนึ่งของชีวิตประจำวัน การทำงานและการศึกษา ดังนั้น นักเรียน นักศึกษาจะต้องได้รับทักษะใหม่ๆ  เช่น ทักษะในการคิด การวิเคราะห์ และการตัดสินใจ การสร้างสรรค์เทคโนโลยีนวัตกรรม และการทำงานร่วมกับผู้อื่น เพื่อนำไปปรับใช้เตรียมความพร้อมรองรับการจัดการศึกษาโลกอนาคตที่สอดคล้องกับเด็กไทย เราจึงต้องมาร่วมมือกันพัฒนาผู้เรียนทุกช่วงวัยตามนโยบายการทำงาน “ จับมือไว้แล้วไปด้วยกัน” ส่งต่อจากระดับปฐมวัย ประถมศึกษา มัธยมศึกษา สู่ระดับอุดมศึกษา เพื่อให้ผู้เรียนมีคุณภาพ
นายสิริพงศ์ อังคสกุลเกียรติ ผู้ช่วยรัฐมนตรีประจำกระทรวงศึกษาธิการฯ กล่าวว่า ความคาดหวังจากความร่วมมือโครงการฯ นอกเหนือจากที่ AI เป็นทักษะที่สำคัญสำหรับเยาวขนรุ่นใหม่แล้ว การดำเนินโครงการยังมีความสอดคล้องกับนโยบายของกระทรวงศึกษาธิการ ในส่วนของการเปิดให้เกิดการเรียนรู้ได้ทุกที่ ทุกเวลา มีการวัดผลการเรียนรู้แบบเฉพาะบุคคล (Adaptive Education) ที่สามารถติดตาม วิเคราะห์ และประเมินผลการเรียนรู้แบบเรียลไทม์นำไปสู่การออกแบบใบรับรองความสามารถ (Micro-Credentials) รวมถึงสะสมเครดิตการเรียนรู้ผ่านระบบธนาคารเครดิต การจัดทำระบบวัดผลเทียบระดับการศึกษา และประเมินผลการศึกษา เพื่อให้ผู้เรียนที่มีความสามารถเป็นเลิศ ไม่ต้องเสียเวลาเรียนในระบบ ประหยัดเวลาและประหยัดค่าใช้จ่าย สอดคล้องกับนโยบาย "ลดภาระนักเรียนและผู้ปกครอง" ของกระทรวงศึกษาธิการอย่างเป็นรูปธรรม
ทั้งนี้ ที่ผ่านมาทั้ง 4 หน่วยงาน ได้แก่ สำนักงานคณะกรรมการการศึกษาขั้นพื้นฐาน (สพฐ.) สำนักงานคณะกรรมการการอาชีวศึกษา (สอศ.) สำนักงานพัฒนาวิทยาศาสตร์และเทคโนโลยีแห่งชาติ (สวทช.) และสถาบันส่งเสริมการสอนวิทยาศาสตร์และเทคโนโลยี (สสวท.) เป็นพันธมิตรและได้ร่วมผนึกกำลังทำงานอย่างเหนียวแน่น เพื่อขับเคลื่อนให้เกิดการสอนเทคโนโลยีสมัยใหม่ในสถานศึกษาทั่วประเทศ มีเป้าหมายเพื่อสร้างผู้สอน นักเรียนทุกคน ทุกช่วงชั้น ให้มีความรู้ด้าน AI มีความเข้าใจและตระหนักเรื่องจริยธรรมของการนำไปใช้ประโยชน์ (ethical considerations) สู่การเป็นพลเมืองดิจิทัล
#เรียนดีมีความสุข #AI #สร #ศธ #อว

ที่มา : https://www.thaigov.go.th/news/contents/details/85427