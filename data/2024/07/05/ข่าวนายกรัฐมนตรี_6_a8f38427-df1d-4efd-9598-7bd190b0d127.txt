รัฐบาลไทย-ข่าวทำเนียบรัฐบาล-​นายกฯ ลงภูเก็ต ติดตามการก่อสร้างอุโมงค์ทางลอดอนุสาวรีย์ท้าวเทพกระษัตรีและท้าวศรีสุนทร ลดปัญหาจราจร พร้อมสั่งศึกษาเส้นทางระบายน้ำป้องกันน้ำท่วมในอุโมงค์ซ้ำ 


วันศุกร์ที่ 5 กรกฎาคม 2567
05/07/2567
พิมพ์
​นายกฯ ลงภูเก็ต ติดตามการก่อสร้างอุโมงค์ทางลอดอนุสาวรีย์ท้าวเทพกระษัตรีและท้าวศรีสุนทร ลดปัญหาจราจร พร้อมสั่งศึกษาเส้นทางระบายน้ำป้องกันน้ำท่วมในอุโมงค์ซ้ำ
​นายกฯ ลงภูเก็ต ติดตามการก่อสร้างอุโมงค์ทางลอดอนุสาวรีย์ท้าวเทพกระษัตรีและท้าวศรีสุนทร ลดปัญหาจราจร พร้อมสั่งศึกษาเส้นทางระบายน้ำป้องกันน้ำท่วมในอุโมงค์ซ้ำ ด้วยชาวบ้านดีใจร้องไห้ หลังกังวลน้ำท่วมเหตุเป็นทางน้ำไหลผ่าน
วันที่ 5 กรกฎาคม 2567 เมื่อเวลา 13.00 น. ที่ จ.ภูเก็ต  นายเศรษฐา  ทวีสิน  นายกรัฐมนตรี  เดินทางลงพื้นที่จังหวัดภูเก็ต ตรวจติดตามอุโมงค์ทางลอด และปัญหาดินสไลด์ จากเหตุการณ์น้ำท่วมหลังฝนตกอย่างหนักเมื่อช่วงต้นสัปดาห์ที่ผ่านมา โดยมีนายสุริยะ จึงรุ่งเรืองกิจ  รองนายกรัฐมนตรีและรัฐมนตรีว่าการกระทรวงคมนาคมร่วมด้วย
โดยจุดแรกไปรับฟังความคิดเห็นของภาคประชาชนในการขุดอุโมงค์ทางลอด บริเวณอนุสาวรีย์ท้าวเทพกระษัตรีและท้าวศรีสุนทร อำเภอถลาง ซึ่งมีปัญหาจะจราจรติดขัดอย่างหนักช่วงเวลา 16:00 - 19:00 น.  ซึ่งก่อนจะมีการเริ่มสร้างอุโมงค์  จะมีการทดลองแก้ปัญหาจราจรเพื่อให้ประชาชนเดือดร้อนน้อยที่สุด
ด้านนายเฉลิมพล เถิดทรัพย์  นายกเทศมนตรีตำบลศรีสุนทร   พร้อมด้วยตัวแทนชาวบ้านในพื้นที่ก่อสร้าง  ระบุว่าชาวบ้านยินดีเรื่องการสร้างอุโมงค์แต่กังวลเรื่องของฝนตกแล้วน้ำจะท่วมขังภายในอุโมงค์  จึงอยากให้การก่อสร้างคำนึงถึงเรื่องนี้มากที่สุด เพราะที่ผ่านมาชาวบ้านเดือดร้อน ทั้งจากปัญหาจราจรและซ้ำเติมด้วยปัญหาน้ำท่วม  จึงอยากให้มีการทำคลองระบายน้ำควบคู่กันด้วย เนื่องจากเส้นทางดังกล่าวเป็นเส้นทางที่น้ำไหลผ่าน หากมีทางระบายน้ำจะทำให้ชาวบ้านอยู่เย็นเป็นสุขมาก เพราะทุกที่มีฝนตกหนักชาวบ้านก็จะเจอปัญหาน้ำท่วมขังทุกครั้ง
ขณะที่นายกรัฐมนตรีกำชับให้หน่วยงานที่เกี่ยวข้องไปศึกษาเพิ่มเติมถึงการทำบายพาส หรือเส้นทางระบายน้ำเพื่อบรรเทาความเดือดร้อนของประชาชนให้มากที่สุด   ทำให้ชาวบ้านที่ได้ฟังถึงกับร้องไห้ดีใจที่นายกฯ มารับฟังปัญหาและจะช่วยแก้ปัญหาความเดือดร้อนให้ประชาชน
จากนั้นนายกรัฐมนตรี เปิดเผยว่า มาติดตามสถานการณ์รถติด และน้ำท่วมในอ.ถลาง จ.ภูเก็ต โดยเฉพาะแยกอนุสาวรีย์ท้าวเทพกษัตรีย์ ซึ่งรัฐบาลได้อนุมัติงบประมาณโครงการขุดเจาะอุโมงค์ เพื่อแก้ไขสถานการณ์รถติดในจังหวัดแล้ว ทั้งนี้ กระทรวงคมนาคมอธิบายถึงสภาพปัญหาว่า ถนนเส้นนี้มีระยะทางประมาณ 26 กิโลเมตร แต่มีสัญญาณไฟจราจร  7 จุด วงเวียน 1 จุด จุดกลับรถ 12 จุด ทำให้การจราจรเคลื่อนตัวได้ช้า ระหว่างรอการก่อสร้างอุโมงค์จึงมีมาตรการในระยะสั้นในการปิดกั้นบางช่วง เพื่อให้รถสามารถเคลื่อนตัวได้เร็วขึ้น ตลอดจนขยายทางเลียบเมือง เพื่อให้เกิดการกระจายตัวของรถ ซึ่งโครงการน่าจะแล้วเสร็จในปี 2569
นายกรัฐมนตรี กล่าวว่า นอกจากนี้ ต้องคำนึงถึงปัญหาน้ำท่วมในอุโมงค์ เพราะเป็นทางผ่านของน้ำ จึงให้ทางจังหวัดเตรียมแผนรองรับ เช่น ปั๊มน้ำ และช่องทางระบายน้ำ ที่ไม่กระทบต่อชุมชนโดยรอบ เพราะที่ผ่านมาชาวบ้านได้รับผลกระทบถึง 200 หลังคาเรือน ผมเชื่อว่า ปัญหาการจราจรในตัวเมืองภูเก็ต และน้ำท่วม น่าจะคลี่คลายลงไปได้มากจากมาตรการทั้งระยะสั้น และระยะยาว

ที่มา : https://www.thaigov.go.th/news/contents/details/85461