รัฐบาลไทย-ข่าวทำเนียบรัฐบาล-รมว.ประเสริฐ หารือคณะ TBI ร่วมพัฒนาด้านนโยบายดิจิทัล


วันศุกร์ที่ 5 กรกฎาคม 2567
รมว.ประเสริฐ หารือคณะ TBI ร่วมพัฒนาด้านนโยบายดิจิทัล
รมว.ประเสริฐ หารือคณะ TBI ร่วมพัฒนาด้านนโยบายดิจิทัล
วันนี้ (5 กรกฎาคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ Mr. Damian Hickey ผู้อำนวยการระดับภูมิภาค ประจำเอเชียตะวันออกเฉียงใต้ ของสถาบัน Tony Blair Institute for Global Change (TBI) ในการเข้าเยี่ยมคารวะและแนะนำหน่วยงาน ซึ่งสถาบัน TBI นำเสนอความเชี่ยวชาญในด้านการใช้ประโยชน์จากเทคโนโลยีดิจิทัล ให้กับองค์กรต่าง ๆ ทั่วโลก โดยเฉพาะอย่างยิ่งการปรับเปลี่ยนไปสู่ดิจิทัล และการพัฒนารัฐบาลดิจิทัล รวมถึงแสดงความสนใจที่จะสนับสนุนการดำเนินงานของกระทรวงฯ
ในโอกาสนี้ รัฐมนตรีฯ ได้แลกเปลี่ยนข้อมูลเกี่ยวกับนโยบายและการดำเนินงานที่สำคัญของกระทรวงฯ อาทิ นโยบาย Cloud First Policy การพัฒนาด้าน AI การแก้ปัญหาภัยออนไลน์ และ การพัฒนากำลังคนด้านดิจิทัล ที่มุ่งเน้นการใช้เทคโนโลยีดิจิทัลเพื่อเพิ่มประสิทธิภาพการทำงานของภาครัฐให้มีความคล่องตัว โปร่งใส และสามารถตอบสนองความต้องการของประชาชน โดยการหารือดังกล่าวมี นายณัฐพล ณัฏฐสมบูรณ์ รองปลัดกระทรวงดีอี นายสุทธิเกียรติ วีระกิจพานิช ที่ปรึกษารัฐมนตรีว่าการกระทรวงดีอี นายวัลลภ รุจิรากร เลขานุการรัฐมนตรีว่าการ และผู้แทนที่เกี่ยวข้องเข้าร่วมหารือ ณ ห้องรับรองต่างประเทศ ชั้น 9 กระทรวงดิจิทัลเพื่อเศรษฐกิจและสังคม

ที่มา : https://www.thaigov.go.th/news/contents/details/85451