รัฐบาลไทย-ข่าวทำเนียบรัฐบาล-เลขารัฐมนตรีฯ ไพลิน เข้าร่วมพิธีมอบโล่ฯ ผู้มีผลงานยอดเยี่ยม-ดีเด่น ในการป้องกันและแก้ไขปัญหายาเสพติด ประจำปี 2567


วันศุกร์ที่ 5 กรกฎาคม 2567
05/07/2567
พิมพ์
เลขารัฐมนตรีฯ ไพลิน เข้าร่วมพิธีมอบโล่ฯ ผู้มีผลงานยอดเยี่ยม-ดีเด่น ในการป้องกันและแก้ไขปัญหายาเสพติด ประจำปี 2567
เลขารัฐมนตรีฯ ไพลิน เข้าร่วมพิธีมอบโล่ฯ ผู้มีผลงานยอดเยี่ยม-ดีเด่น ในการป้องกันและแก้ไขปัญหายาเสพติด ประจำปี 2567
วันที่ 3 กรกฎาคม 2567 นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม เข้าร่วมพิธีมอบโล่ฯ ผู้มีผลงานยอดเยี่ยม-ดีเด่น ในการป้องกันและแก้ไขปัญหายาเสพติด ประจำปี 2567 โดยมี นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่น ในการป้องกันและแก้ไขปัญหายาเสพติด ประจำปี 2567 ณ ตึกสันติไมตรี (หลังนอก) ทำเนียบรัฐบาล
นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม ได้ร่วมเป็นสักขีพยานการมอบเงินสนับสนุนการดำเนินงานด้านยาเสพติดระหว่างผู้แทนมูลนิธิ พล.ต.อ.เภา สารสิน มอบเงินสนับสนุนฯ จำนวน 500,000 บาท เพื่อนำเงินดังกล่าวไปมอบให้กับบุคคลและองค์กรที่ปฏิบัติหน้าที่ในการป้องกันและแก้ไขปัญหายาเสพติด พร้อมมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2567 จำนวน 150 ราย ประกอบด้วย 1) โล่ประกาศเกียรติคุณบุคคลและองค์กร ซึ่งได้รับเงินรางวัลจากมูลนิธิ พล.ต.อ.เภา สารสิน จำนวน 5 ราย 2) โล่ประกาศเกียรติคุณบุคคลและองค์กรที่มีผลงานระดับยอดเยี่ยม จำนวน 5 ราย 3) โล่ประกาศเกียรติคุณบุคคลและองค์กรที่มีผลงานระดับดีเด่น จำนวน 126 ราย 4) โล่เชิดชูเกียรติผู้ปฏิบัติงาน จำนวน 10 ราย และ 5) โล่มอบให้ทายาท/ครอบครัวผู้เสียสละชีวิตจากการปฏิบัติหน้าที่ด้านยาเสพติด จำนวน 4 ราย
ประเทศไทยได้แสดงเจตนารมณ์ และความมุ่งมั่นในการป้องกัน ปราบปราม และแก้ไขปัญหายาเสพติดร่วมกับประชาคมโลกมาเป็นระยะเวลากว่า 36 ปี ซึ่งวันที่ 26 มิถุนายนของทุกปี องค์การสหประชาชาติ ได้กำหนดให้เป็น “วันต่อต้านยาเสพติดโลก” เพื่อให้ทุกประเทศทั่วโลกได้ตระหนักถึงภัยคุกคามของปัญหายาเสพติด ที่เป็นวาระสำคัญของชาติ และส่งผลกระทบต่อมวลมนุษยชาติทั่วโลก โดยประเทศไทยเป็นหนึ่งในประเทศสมาชิกองค์การสหประชาชาติที่ได้แสดงเจตนารมณ์ร่วมกับประเทศสมาชิกอื่น ๆ ทั่วโลก ด้วยการให้ประชาชนตระหนักถึงปัญหายาเสพติด และเข้ามามีส่วนร่วมในการป้องกันและแก้ไขปัญหาดังกล่าวร่วมกันในทุกระดับอย่างครอบคลุมทุกมิติ เรื่องนี้รัฐบาลให้ความสำคัญมาก

ที่มา : https://www.thaigov.go.th/news/contents/details/85423