รัฐบาลไทย-ข่าวทำเนียบรัฐบาล-ธนาคารกรุงไทย จับมือ เครือ รพ.จุฬารัตน์ จัดแพ็กเกจตรวจสุขภาพฟรี 14 รายการ เพิ่มความสะดวกผู้ประกันตน เช็กสิทธิ-นัดหมาย ครบ จบ ในครั้งเดียว บนแอปฯ เป๋าตัง


วันศุกร์ที่ 5 กรกฎาคม 2567
05/07/2567
พิมพ์
ธนาคารกรุงไทย จับมือ เครือ รพ.จุฬารัตน์ จัดแพ็กเกจตรวจสุขภาพฟรี 14 รายการ เพิ่มความสะดวกผู้ประกันตน เช็กสิทธิ-นัดหมาย ครบ จบ ในครั้งเดียว บนแอปฯ เป๋าตัง
ธ.กรุงไทยจับมือเครือ รพ.จุฬารัตน์ ลงนามสัญญาความร่วมมือ Smart Hospital เปิดตัวแพ็กเกจตรวจสุขภาพฟรี 14 รายการ สำหรับผู้ประกันตนสิทธิประกันสังคม สามารถตรวจสอบสิทธิและนัดหมายเพื่อเข้ารับบริการ ผ่าน “กระเป๋าสุขภาพ” บนแอปพลิเคชัน “เป๋าตัง”
นายธวัชชัย ชีวานนท์ ประธานผู้บริหาร Product & Business Solutions ธนาคารกรุงไทย และ นพ.เจษฎา โชคดำรงสุข ประธานกรรมการบริหาร เครือโรงพยาบาลจุฬารัตน์ ร่วมลงนามสัญญาความร่วมมือ Smart Hospital เปิดตัวแพ็กเกจตรวจสุขภาพฟรี 14 รายการ สำหรับผู้ประกันตนสิทธิประกันสังคม สามารถตรวจสอบสิทธิและนัดหมายเพื่อเข้ารับบริการ ผ่าน “กระเป๋าสุขภาพ” บนแอปพลิเคชัน “เป๋าตัง” โดยไม่ต้องแยกนัดหมายตามรายการ เริ่มที่เครือโรงพยาบาลจุฬารัตน์เป็นแห่งแรก
นายธวัชชัย ชีวานนท์ ประธานผู้บริหาร Product & Business Solution ธนาคารกรุงไทย กล่าวว่า ธนาคารกรุงไทย มุ่งมั่นพัฒนาผลิตภัณฑ์และบริการทางการเงิน เพื่อตอบโจทย์ลูกค้าในทุกมิติ ภายใต้แนวคิด “นวัตกรรมสร้างคุณค่า ตอบโจทย์ลูกค้าสู่ความยั่งยืน” พร้อมนำเสนอ Digital Healthcare Total Solution ที่ออกแบบเพื่อตอบโจทย์โรงพยาบาลรัฐบาลและเอกชน โดยช่วยเพิ่มความสะดวกและรวดเร็วในการเข้ารับบริการของผู้ป่วย พร้อมกับยกระดับประสิทธิภาพในการบริหารจัดการภายในโรงพยาบาล นอกจากนี้ ยังครอบคลุมกิจกรรมต่างๆ ทั้งในและนอกโรงพยาบาล เช่น การให้บริการตรวจนอกพื้นที่ โดยเน้นการเชื่อมต่อข้อมูลระหว่างโรงพยาบาลและคนไข้ เพื่อให้การให้บริการทางการแพทย์เป็นไปอย่างมีประสิทธิภาพสูงสุด
ที่ผ่านมาธนาคารกรุงไทยได้ร่วมกับสำนักงานหลักประกันสุขภาพแห่งชาติ (สปสช.) และสำนักงานประกันสังคม (สปส.) พัฒนาระบบ Krungthai Digital Health Platform เพื่อบริหารจัดการการให้บริการสร้างเสริมสุขภาพและป้องกันโรคสำหรับโรงพยาบาลและคนไทยทุกคน ตามรายการสุขภาพพื้นฐาน ในระบบบัตรทอง 24 รายการ และเพิ่มเติมสิทธิตรวจสุขภาพพื้นฐานของประกันสังคมอีก 14 รายการ เพื่อให้ผู้ประกันตนใช้สิทธิตรวจสุขภาพประจำปี “ฟรี” โดยไม่เสียค่าใช้จ่าย
สำหรับโครงการ Smart Hospital ที่ธนาคารกรุงไทย ร่วมกับ เครือโรงพยาบาลจุฬารัตน์ ในครั้งนี้ นับเป็นความร่วมมือครั้งสำคัญที่ทางธนาคารนำ Total Solution ช่วยยกระดับการบริหารจัดการทางการเงินของโรงพยาบาลแบบครบวงจร เพิ่มความสะดวกให้แก่ผู้ประกันตน
1. เข้าแอปฯ “เป๋าตัง” เลือกเมนู “กระเป๋าสุขภาพ” คลิก สิทธิประโยชน์
2. เลือก แพ็กเกจตรวจสุขภาพ และ เลือก หน่วยบริการ
3. เลือก รายการตรวจสุขภาพ และ เลือก วันที่ แผนก และ ช่วงเวลา ที่ต้องการนัดหมาย
4. ยืนยันข้อมูลการนัดหมาย จากนั้นสามารถเข้ารับการตรวจสุขภาพ ตามวันและเวลา
นพ.เจษฎา โชคดำรงสุข ประธานกรรมการบริหาร เครือ รพ.จุฬารัตน์ กล่าวว่า รพ. ในเครือจุฬารัตน์ เป็นผู้ให้บริการทางการแพทย์ และการรักษาโดยเปิดให้บริการมากว่า 30 ปี ซึ่งปัจจุบันเปิดให้บริการจำนวน 15 แห่ง ครอบคลุมพื้นที่ในกรุงเทพมหานคร จังหวัดสมุทรปราการ จังหวัดฉะเชิงเทรา จังหวัดปราจีนบุรี จังหวัดชลบุรี จังหวัดระยอง และจังหวัดตาก โดย รพ.ในเครือจุฬารัตน์ มีศักยภาพ ความพร้อมในการให้บริการด้านสุขภาพการตรวจวินิจฉัย และการรักษาที่ได้มาตราฐาน พร้อมรองรับผู้ประกันตนสิทธิประกันสังคม
สำหรับรายการตรวจสุขภาพพื้นฐาน ในส่วนของประกันสังคม 14 รายการ อาทิ การตรวจไขมันในเส้นเลือด น้ำตาลในเลือด การทำงานของไต ความสมบูรณ์ของเม็ดเลือด ตรวจปัสสาวะ การตรวจคัดกรองมะเร็งลำไส้ใหญ่และลำไส้ตรง FIT TEST การตรวจวัดความดันของเหลวภายในลูกตา รวมถึงเพิ่มความถี่การถ่ายภาพรังสีทรวงอก เป็นต้น ซึ่งผู้ประกันตน สามารถนัดหมาย วันเวลา เพื่อเข้ารับบริการ รวมทั้งทราบผลการตรวจรักษา โดยเข้าใช้งานผ่าน “กระเป๋าสุขภาพ” บนแอปฯ “เป๋าตัง” ก็สามารถเข้าถึงสิทธิหลักประกันสุขภาพของตนเองได้ทันที
ความร่วมมือในครั้งนี้ มุ่งสู่การเป็นโรงพยาบาลอัจฉริยะ (Smart Hospital) ช่วยให้โรงพยาบาลสามารถให้บริการผู้ประกันตนได้อย่างรวดเร็ว มีระบบเชื่อมโยงไปถึงการส่งเบิกเคลมค่าใช้จ่าย ตอบโจทย์ในมิติการเงินและต่อยอดธุรกิจของโรงพยาบาลให้บริหารจัดการการเงินได้ครบวงจร นอกจากนี้ ยังมีแผนพัฒนาระบบเพื่อรองรับการตรวจสุขภาพอื่นๆ ของโรงพยาบาลให้ครอบคลุมด้านสุขภาพอย่างครบวงจร
ธนาคารกรุงไทย พร้อมสนับสนุนการเข้าถึงบริการด้านสุขภาพของคนไทย เตรียมขยายความร่วมมือกับโรงพยาบาลเอกชนเพิ่มเติม โดยโรงพยาบาลเอกชน หรือคลินิก ที่สนใจเข้าร่วมให้บริการ สามารถสอบถามข้อมูลเพิ่มเติมได้ที่ Krungthai Corporate Contact Center 02-111-9999

ที่มา : https://www.thaigov.go.th/news/contents/details/85431