รัฐบาลไทย-ข่าวทำเนียบรัฐบาล-​โฆษกรัฐบาลเตือนประชาชน อย่าหลงเชื่อมิจฉาชีพ แอบอ้างส่งข้อความเช็กสิทธิเงื่อนไขเงินดิจิทัล 10,000 บาท พร้อมแนบรูปนายกฯ ส่งผ่าน SMS ย้ำอย่ากดลิงก์เข้าไปดูอย่างเด็ดขาด 


วันศุกร์ที่ 5 กรกฎาคม 2567
05/07/2567
พิมพ์
​โฆษกรัฐบาลเตือนประชาชน อย่าหลงเชื่อมิจฉาชีพ แอบอ้างส่งข้อความเช็กสิทธิเงื่อนไขเงินดิจิทัล 10,000 บาท พร้อมแนบรูปนายกฯ ส่งผ่าน SMS ย้ำอย่ากดลิงก์เข้าไปดูอย่างเด็ดขาด
​โฆษกรัฐบาลเตือนประชาชน อย่าหลงเชื่อมิจฉาชีพ แอบอ้างส่งข้อความเช็กสิทธิเงื่อนไขเงินดิจิทัล 10,000 บาท พร้อมแนบรูปนายกฯ ส่งผ่าน SMS ย้ำอย่ากดลิงก์เข้าไปดูอย่างเด็ดขาด ยืนยันเงินดิจิทัลไม่มีลิงก์ให้ลงทะเบียน
วันที่ 5 กรกฎาคม 2567 นายชัย วัชรงค์ โฆษกประจำสำนักนายกรัฐมนตรี ย้ำเตือนประชาชนอย่าหลงมิจฉาชีพแอบอ้างส่งรูปนายเศรษฐา ทวีสิน นายกรัฐมนตรี พร้อมข้อความเช็คสิทธิเงื่อนไขเงินดิจิทัล 10,000 บาท ส่งไปทาง SMS หากประชาชนได้รับข้อความดังกล่าวพร้อมรูปนายกรัฐมนตรี อย่ากดลิงก์เข้าไปดูโดยเด็ดขาด หากกดเข้าไประบบจะถูกล็อก มิจฉาชีพจะดูดเงินในบัญชีธนาคาร ทำให้สูญเสียเงินทั้งบัญชี
โฆษกประจำสำนักนายกรัฐมนตรีเน้นย้ำเตือนพี่น้องประชาชน โดยเฉพาะประชาชนในพื้นที่ภาคตะวันออกเฉียงเหนือ จากข้อมูลล่าสุดพบว่าประชาชนในพื้นที่จังหวัดร้อยเอ็ด มีการแพร่ระบาดข้อความเช็คสิทธิเงื่อนไขเงินดิจิทัล 10,000 บาท พร้อมรูปนายกรัฐมนตรีผ่านทาง SMS ทำให้ประชาชนในพื้นที่ตกเป็นเหยื่อกดลิงก์เข้าไปดู ปรากฏภายหลังว่าเงินในบัญชีถูกดูดจนหมดบัญชี
“นายกฯ รับทราบเหตุการณ์ดังกล่าวและแสดงความห่วงใยพี่น้องประชาชน ขอประชาชนอย่าหลงเชื่อ หากมีการเปิดให้ประชาชนและร้านค้าลงทะเบียนเข้าร่วมโครงการ Digital Wallet จะมีการประกาศแจ้งผ่านหน่วยงานภาครัฐ โดยจะเปิดให้ยืนยันตัวตนผ่านแอปพลิเคชัน ‘ทางรัฐ’ และช่องทางที่กำหนด ซึ่งจะมีการประชาสัมพันธ์ให้ทราบอย่างทั่วถึง หากปรากฏข้อความอื่น ๆ แสดงว่าเป็นข่าวปลอม ยืนยันว่าเงินดิจิทัลไม่มีลิงก์ให้ลงทะเบียน” โฆษกประจำสำนักนายกรัฐมนตรี ย้ำ

ที่มา : https://www.thaigov.go.th/news/contents/details/85443