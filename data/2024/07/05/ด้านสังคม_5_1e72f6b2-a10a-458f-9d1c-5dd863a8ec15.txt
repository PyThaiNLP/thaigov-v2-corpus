รัฐบาลไทย-ข่าวทำเนียบรัฐบาล-พม. จัดนิทรรศการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันศุกร์ที่ 5 กรกฎาคม 2567
พม. จัดนิทรรศการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
พม. จัดนิทรรศการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 “72 พรรษา ทศมราชา พัฒนาสังคมยั่งยืน”
วันที่ 5 กรกฎาคม 2567 เวลา 08.30 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดนิทรรศการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 “72 พรรษา ทศมราชา พัฒนาสังคมยั่งยืน” โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน ซึ่งมีคณะผู้บริหาร หัวหน้าและเจ้าหน้าที่หน่วยงานสังกัดกระทรวง พม. เข้าร่วมงาน ณ บริเวณโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กทม.
นายวราวุธ กล่าวว่า ด้วย ปี 2567 เป็นปีแห่งการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งรัฐบาลมอบหมายให้ทุกหน่วยราชการร่วมจัดทำโครงการและกิจกรรมเฉลิมพระเกียรติ พระบาทสมเด็จพระเจ้าอยู่หัว ตลอดทั้งปี 2567 สำหรับกระทรวงการพัฒนาสังคมและความมั่นคงของมนุษย์ ( พม.) ได้น้อมนำพระราชปณิธานและพระราชดำริของพระบาทสมเด็จพระเจ้าอยู่หัว มาปรับใช้ในการดำเนินงานด้านการพัฒนาสังคมและความมั่นคงของมนุษย์ ผ่านโครงการ/กิจกรรมสำคัญต่าง ๆ เพื่อมุ่งสู่การยกระดับในการแก้ไขปัญหาสังคมและการพัฒนาคุณภาพชีวิตที่ดีให้กับประชาชนทุกกลุ่มเป้าหมายตั้งแต่เด็ก เยาวชน สตรี ครอบครัว ผู้สูงอายุ คนพิการ และผู้ด้อยโอกาส รวมถึงผู้มีรายได้น้อย อีกทั้งเพื่อให้การขับเคลื่อนงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 เป็นไปอย่างสมพระเกียรติ และเป็นการเผยแพร่ผลงานโครงการ/กิจกรรมสำคัญที่สอดคล้องกับภารกิจของกระทรวง พม. รวมถึงเป็นการสร้างพลังบูรณาการความร่วมมือระหว่างหน่วยงานในสังกัดกระทรวง พม. และภาคีเครือข่ายทุกภาคส่วนทั้งภาครัฐ เอกชน และประชาสังคม รวมถึงภาคประชาชน ทั้งนี้ จึงจัดทำโครงการนิทรรศการเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 "72 พรรษา ทศมราชา พัฒนาสังคมยั่งยืน" ภายใต้โครงการ พม. ร้อยดวงใจ จิตอาสาเพื่อประชาชน เฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายวราวุธ กล่าวต่อไปว่า สำหรับนิทรรศการเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 "72 พรรษา ทศมราชา พัฒนาสังคมยั่งยืน" ประกอบด้วย 8 โซน ดังนี้ โซนที่ 1 และโซนที่ 2 พระราชประวัติและพระราชจริยวัตร โซนที่ 3 พระบารมีปกเกล้า สืบสาน รักษา ต่อยอด (นำเสนอภารกิจของหน่วยงานระดับกรมหรือเทียบเท่าที่เกี่ยวข้องกับพระราชกรณียกิจของพระบาทสมเด็จพระเจ้าอยู่หัว) โซนที่ 4 พระบรมฉายาลักษณ์ และตราสัญลักษณ์ 72 พรรษา  โซนที่ 5 สายธารแห่งพระเมตตา (นำเสนอการสัมภาษณ์บุคคลที่ได้รับพระราชทานการช่วยเหลือ 3 เหตุการณ์ ได้แก่ ร้านข้าวต้มอั้งม้อ จังหวัดนราธิวาส นักเรียนทุน ม.ท.ศ. และศูนย์พัฒนาเด็กเล็กตำบลอุทัยสวรรค์ จังหวัดหนองบัวลำภู) โซนที่ 6 พระเมตตาอันหาที่สุดมิได้ (นำเสนอโครงการจิตอาสาพระราชทานและโครงการของกระทรวง พม. ซึ่งเป็นส่วนหนึ่งของโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในนามรัฐบาล) โซนที่ 7 โคก หนอง นา โมเดล สู่ความยั่งยืน และโซนที่ 8 ความหมายตราสัญลักษณ์ 72 พรรษา (นำเสนออธิบายความหมายตราสัญลักษณ์ 72 พรรษา)
นายวราวุธ กล่าวเพิ่มเติมว่า ทั้งนี้ ตนหวังเป็นอย่างยิ่งว่าการจัดนิทรรศการครั้งนี้ จะทำให้ประชาชนคนไทยและทุกภาคส่วน ได้น้อมนำพระราชปณิธานและพระราชดำริของพระบาทสมเด็จพระเจ้าอยู่หัว มาปรับใช้ในการดำเนินงานด้านการพัฒนาสังคมและความมั่นคงของมนุษย์ เพื่อมุ่งสู่การยกระดับในการแก้ไขปัญหาสังคมและพัฒนาคุณภาพชีวิตที่ดีของประชาชนต่อไป
ขอเชิญชวนประชาชนผู้สนใจเข้าชมนิทรรศการเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 "72 พรรษา ทศมราชา พัฒนาสังคมยั่งยืน" ระหว่างวันที่ 5 - 31 กรกฎาคม 2567 ในวันและเวลาราชการ ณ บริเวณห้องโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กทม.
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #นิทรรศการเฉลิมพระเกียรติ #72พรรษา_ทศมราชา_พัฒนาสังคมยั่งยืน

ที่มา : https://www.thaigov.go.th/news/contents/details/85453