รัฐบาลไทย-ข่าวทำเนียบรัฐบาล-โฆษกรัฐบาลเผยข่าวดีต่อเนื่องการท่องเที่ยวไทย ได้รับการจัดอันดับจาก CNBC ให้เป็นจุดหมายที่เหมาะแก่การอยู่อาศัยและทำงานมากที่สุดในโลกลำดับที่ 6 สำหรับกลุ่ม Expat 


วันศุกร์ที่ 5 กรกฎาคม 2567
โฆษกรัฐบาลเผยข่าวดีต่อเนื่องการท่องเที่ยวไทย ได้รับการจัดอันดับจาก CNBC ให้เป็นจุดหมายที่เหมาะแก่การอยู่อาศัยและทำงานมากที่สุดในโลกลำดับที่ 6 สำหรับกลุ่ม Expat
รวมทั้ง นายกฯ เร่งขับเคลื่อนให้ไทยเป็นจุดหมายการลงทุนที่น่าสนใจต่อยอดด้วยสร้างสิ่งแวดล้อมให้ไทยเป็นประเทศน่าอยู่ของต่างชาติ
วันนี้ (5 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า แนวโน้มความนิยมชมชอบในการเดินทางเข้ามาพักอาศัยและทำงานในต่างประเทศของนักท่องเที่ยวต่างชาติมีมากขึ้น โดยจากการเปิดเผยของสำนักข่าว CNBC ในรายงานจาก Expat Insider ของ InterNations ชี้ให้เห็นว่า ประเทศไทยเป็นจุดหมายปลายทางของกลุ่ม Expat ที่เหมาะแก่การอยู่อาศัยและทำงานมากที่สุดในโลกลำดับที่ 6 จาก 53 อันดับทั่วโลกประจำปี 2024 (https://www.cnbc.com/2024/07/04/the-no-1-country-for-expats-to-live-and-work-abroad.html และ https://www.internations.org/expat-insider/2024/best-and-worst-places-for-expats-40450#ranking)
โฆษกประจำสำนักนายกรัฐมนตรีกล่าวว่า รายงานดังกล่าวเป็นการสำรวจความคิดเห็นประชาชนจำนวนกว่า 12,500 คน ในเดือนกุมภาพันธ์ เกี่ยวกับความพึงพอใจต่อการใช้ชีวิตในต่างประเทศ และนำมาจัดอันดับจาก 53 ประเทศทั่วโลก จาก 5 ดัชนี ได้แก่ คุณภาพชีวิต ความสะดวกในการปรับตัว การทำงานในต่างประเทศ การเงินส่วนบุคคล และดัชนี “สิ่งจำเป็นสำหรับชาวต่างชาติ” ซึ่งครอบคลุมถึงที่อยู่อาศัย การบริหารจัดการ ภาษา และชีวิตดิจิทัล สำหรับ 10 จุดหมายปลายทางแรกที่น่าอยู่และเหมาะทำงานมากที่สุดในโลกในปี 2024 ได้แก่ 1. ปานามา 2. เม็กซิโก 3. อินโดนีเซีย 4. สเปน 5. โคลอมเบีย 6. ไทย 7. บราซิล 8. เวียดนาม 9. ฟิลิปปินส์ และ 10. สหรัฐอาหรับเอมิเรตส์
ทั้งนี้ โฆษกประจำสำนักนายกรัฐมนตรีย้ำว่า นายเศรษฐา ทวีสิน นายกรัฐมนตรี ได้เดินหน้าอย่างต่อเนื่องตั้งแต่ภารกิจแรกๆ ในการผลักดันสนับสนุนรายได้จากการท่องเที่ยว เพราะถือเป็นกลยุทธ์แรก ๆ ในการสร้างรายได้ที่ไทยมีศักยภาพสูง สามารถกระตุ้นเศรษฐกิจได้ในระยะสั้น เกิดการพัฒนาที่สร้างรายได้ให้กับประเทศ และสามารถสร้างงานให้กับประชาชนได้จำนวนมาก รวมถึงการดึงดูดชาวต่างชาติที่มีศักยภาพโดยเฉพาะกลุ่มพำนักระยะยาวให้เข้ามาทำงานในประเทศไทย โดยหน่วยงานที่เกี่ยวข้องเร่งดำเนินการเชิงรุก ด้วยการอำนวยความสะดวก การปรับปรุงขั้นตอนการขอวีซ่า และการยกเว้นการเก็บค่าธรรมเนียมวีซ่าสำหรับกลุ่มนักท่องเที่ยวในกลุ่มประเทศเป้าหมาย (Visa Free) มาตรการ LTR Visa หรือแม้แต่การจัดทำ Fast Track VISA อำนวยความสะดวกสำหรับผู้เข้าร่วมงานแสดงสินค้านานาชาติ (MICE) ยกระดับประเทศให้เป็นสถานที่สำหรับการจัดงานแสดงที่สำคัญในภูมิภาคนี้
“นายกรัฐมนตรีผลักดันการอำนวยความสะดวกเพื่อการท่องเที่ยวอย่างต่อเนื่อง ติดตามกระแสของกลุ่มนักท่องเที่ยว และใช้โอกาสจากกระแสการทำงานได้จากทุกที่ Work From Anywhere เพื่อให้ไทยเป็นจุดหมายการเข้ามาทำงานของนักท่องเที่ยวที่มีศักยภาพ สอดคล้องกับการสนับสนุนการลงทุนในไทย ในขณะเดียวกันก็ได้เร่งพัฒนากำลังคนเพื่อรองรับอุตสาหกรรมเป้าหมาย อุตสาหกรรมอนาคต ขับเคลื่อนเศรษฐกิจ พัฒนาโครงสร้างให้มีนักลงทุนสนใจลงทุนในไทยอย่างต่อเนื่อง” นายชัย กล่าว

ที่มา : https://www.thaigov.go.th/news/contents/details/85468