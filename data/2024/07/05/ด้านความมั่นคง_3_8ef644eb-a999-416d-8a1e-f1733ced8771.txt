รัฐบาลไทย-ข่าวทำเนียบรัฐบาล-รมช.มท. เกรียง ร่วมกับ กทม. ต้อนรับคณะนายกฯ ลงพื้นที่ติดตามโครงการสำคัญเฉลิมพระเกียรติฯ


วันศุกร์ที่ 5 กรกฎาคม 2567
05/07/2567
พิมพ์
รมช.มท. เกรียง ร่วมกับ กทม. ต้อนรับคณะนายกฯ ลงพื้นที่ติดตามโครงการสำคัญเฉลิมพระเกียรติฯ
รมช.มท. เกรียง ร่วมกับ กทม. ต้อนรับคณะนายกฯ ลงพื้นที่ติดตามโครงการสำคัญเฉลิมพระเกียรติฯ
เมื่อวันที่ 4 ก.ค. 67 เวลา 08.45 น. นายเกรียง กัลป์ตินันท์ รัฐมนตรีช่วยว่าการกระทรวงมหาดไทย และคณะผู้บริหารกระทรวงมหาดไทย ร่วมกับนายชัชชาติ สิทธิพันธุ์ ผู้ว่าราชการกรุงเทพมหานคร และพญ.วันทนีย์ วัฒนะ ปลัดกรุงเทพมหานคร พร้อมคณะผู้บริหาร กทม. ต้อนรับนายเศรษฐา ทวีสิน นายกรัฐมนตรี ลงพื้นที่ติดตามความก้าวหน้าโครงการพัฒนาคู คลอง ในเกาะรัตนโกสินทร์ เฉลิมพระเกียรติฯ และพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 บริเวณสะพานหก คลองคูเมืองเดิม และคลองหลอดวัดราชบพิธ เขตพระนคร
ต่อมาเวลาประมาณเวลา 9.45 น. นายเกรียง กัลป์ตินันท์ รมช.มท. นายชัชชาติ สิทธิพันธุ์ ผว.กทม. และพญ.วันทนีย์ วัฒนะ ป.กทม. พร้อมคณะผู้บริหาร กทม. ตรวจเยี่ยมและติดตามการดำเนินงานฯ 3 จุด ซึ่งเป็นเรื่องสืบเนื่องจากการลงพื้นที่เมื่อวันที่ 8 มิ.ย. 67 ประกอบด้วย
จุดที่ 1 บริเวณแยกคอกวัว ถนนราชดำเนินกลาง เขตพระนคร เดินตรวจพื้นที่บริเวณแยกคอกวัว ไปถึงโรงแรมรัตนโกสินทร์ ติดตามการปรับทัศนียภาพ ถ.ราชดำเนินกลาง
จุดที่ 2 แยกเกียกกาย วัดแก้วฟ้า เขตดุสิต ติดตามโครงการก่อสร้างสะพานข้ามแม่น้ำเจ้าพระยา บริเวณแยกเกียกกาย ช่วงที่ 2 และ
จุดที่ 3 ปากซอยร่วมมิตร ถ. ประดิพัทธิ์ 5 สวน 15 นาที ซ. ร่วมมิตร เขตพญาไท ติดตามการดำเนินการปรับปรุงสวน อาทิ การตัดแต่งไม้ยืนต้น การปรับปรุงทางเดินภายในสวน
โดยภาพรวมจากการลงพื้นที่ติดตามการดำเนินงานของ กทม. ในครั้งนี้เป็นไปด้วยความเรียบร้อย และ กทม. จะได้เร่งรัดเตรียมงานในด้านต่าง ๆ เพื่อให้มีความพร้อมอย่างเต็มที่ต่อไป

ที่มา : https://www.thaigov.go.th/news/contents/details/85434