รัฐบาลไทย-ข่าวทำเนียบรัฐบาล-นายกฯ เตรียมพบหารือผู้นำสูงสุดทางศาสนาอิสลามของอียิปต์ กระชับความสัมพันธ์ในโอกาสครบรอบ 70 ปี ของการสถาปนาความสัมพันธ์ทางการทูตระหว่างสองประเทศ 


วันศุกร์ที่ 5 กรกฎาคม 2567
นายกฯ เตรียมพบหารือผู้นำสูงสุดทางศาสนาอิสลามของอียิปต์ กระชับความสัมพันธ์ในโอกาสครบรอบ 70 ปี ของการสถาปนาความสัมพันธ์ทางการทูตระหว่างสองประเทศ
พร้อมส่งเสริมความร่วมมือในด้านวัฒนธรรม การศึกษา และศาสนา
วันนี้ (5 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มีกำหนดการหารือกับศาสตราจารย์ ดร. อะห์เมด มุฮัมมัด อะห์เมด อัล-ฏอยยิบ (Professor Dr. Ahmed Mohamed Ahmed El-Tayeb) ผู้นำสูงสุดทางศาสนาอิสลามของสาธารณรัฐอาหรับอียิปต์ ในโอกาสเยือนไทยในฐานะแขกของรัฐบาล ระหว่างวันที่ 5-8 กรกฎาคม 2567
โฆษกประจำสำนักนายกรัฐมนตรีกล่าวว่า ในการเดินทางเยือนประเทศไทยในครั้งนี้ ผู้นำสูงสุดทางศาสนาอิสลามของสาธารณรัฐอาหรับอียิปต์ มีกำหนดการหารือทวิภาคีกับนายกรัฐมนตรีในวันที่ 8 กรกฎาคม 2567 ณ ทำเนียบรัฐบาล เพื่อส่งเสริมความสัมพันธ์ระหว่างกัน โดยเฉพาะในวาระครบรอบ 70 ปี ของการสถาปนาความสัมพันธ์ทางการทูตระหว่างสองประเทศในปีนี้ รวมทั้งมีกำหนดการพบปะกับจุฬาราชมนตรี และประธานรัฐสภาและประธานสภาผู้แทนราษฎรด้วย
ทั้งนี้ ไทยและอียิปต์เป็นมิตรประเทศที่มีความสัมพันธ์ราบรื่นและมีพัฒนาการของความร่วมมือมานับตั้งแต่การสถาปนาความสัมพันธ์ทางการทูตระหว่างกันในปี 2497 โดยสาธารณรัฐอาหรับอียิปต์เป็นประเทศในกลุ่มประเทศอาหรับประเทศแรกที่สถาปนาความสัมพันธ์ทางการทูตกับประเทศไทย โดยทั้งสองประเทศมีความร่วมมือที่ใกล้ชิด โดยเฉพาะในสาขาความร่วมมือด้านการศึกษาและวัฒนธรรม การค้าและการลงทุน การท่องเที่ยว ความร่วมมือเพื่อการพัฒนา รวมทั้งความร่วมมือในกรอบพหุภาคี
“การเดินทางเยือนประเทศไทยของผู้นำสูงสุดทางศาสนาอิสลามของสาธารณรัฐอาหรับอียิปต์ จะเป็นโอกาสสำคัญที่ไทยและอียิปต์จะกระชับความสัมพันธ์ให้แน่นแฟ้น โดยเฉพาะในมิติด้านวัฒนธรรม การศึกษา และศาสนา ซึ่งสอดคล้องกับวาระครบรอบ 70 ปี ของการสถาปนาความสัมพันธ์ทางการทูตระหว่างสองประเทศด้วย” นายชัย กล่าว

ที่มา : https://www.thaigov.go.th/news/contents/details/85439