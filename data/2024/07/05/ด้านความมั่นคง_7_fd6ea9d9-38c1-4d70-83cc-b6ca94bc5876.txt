รัฐบาลไทย-ข่าวทำเนียบรัฐบาล-มหาดไทย ศึกษา กองทัพบก จับมือลุยงานพัฒนาการศึกษาจังหวัดชายแดนใต้ มุ่งพัฒนาคนสร้างสันติสุข ยกระดับคุณภาพชีวิตยั่งยืน พร้อมมอบเงินเยียวยาครูเสียชีวิตจากเหตุความรุนแรง 48 ครอบครัว


วันศุกร์ที่ 5 กรกฎาคม 2567
05/07/2567
พิมพ์
มหาดไทย ศึกษา กองทัพบก จับมือลุยงานพัฒนาการศึกษาจังหวัดชายแดนใต้ มุ่งพัฒนาคนสร้างสันติสุข ยกระดับคุณภาพชีวิตยั่งยืน พร้อมมอบเงินเยียวยาครูเสียชีวิตจากเหตุความรุนแรง 48 ครอบครัว
มหาดไทย ศึกษา กองทัพบก จับมือลุยงานพัฒนาการศึกษาจังหวัดชายแดนใต้ มุ่งพัฒนาคนสร้างสันติสุข ยกระดับคุณภาพชีวิตยั่งยืน พร้อมมอบเงินเยียวยาครูเสียชีวิตจากเหตุความรุนแรง 48 ครอบครัวเป็นเงิน 129.10 ล้านบาท
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (5 ก.ค. 67) นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมด้วย พล.ต.อ.เพิ่มพูน ชิดชอบ รมว.ศึกษาธิการ พล.อ.เจริญชัย หินเธาว์ ผู้บัญชาการทหารบก (ผบ.ทบ.) ลงพื้นที่เพื่อปฏิบัติภารกิจในจังหวัดชายแดนใต้ โดยมีผู้บริหารระดับสูงจากหน่วยงานที่เกี่ยวข้องร่วมในคณะ
สำหรับการร่วมกันลงพื้นที่ของผู้บริหารสูงสุดของ 3 หน่วยงานครั้งนี้ เกิดขึ้นจากความร่วมมือในการขับเคลื่อนการแก้ไขปัญหาความไม่สงบในจังหวัดชายแดนใต้ ผ่านการพัฒนาและยกระดับการศึกษาในพื้นที่ ให้นักเรียนไทยมุสลิมพื้นที่ได้รับมีโอกาสและบริการทางการศึกษาที่ครบถ้วน สอดคล้องกับทั้งวิถีชีวิตในท้องถิ่น ได้รับความรู้ทั้งสายสามัญและด้านศาสนาอย่างถูกต้อง นักเรียนได้รับการได้รับการพัฒนาความคิด ทัศนคติที่สามารถอยู่ร่วมกันในสังคมได้อย่างสันติสุข ประการสำคัญคือได้รับการศึกษาในหลักสูตรที่เป็นมาตรฐาน เมื่อเรียนจบสามารถต่อยอดสู่ระดับที่สูงขึ้น เข้าสู่ตลาดการทำงาน สามารถยกระดับคุณภาพชีวิตได้อย่างยั่งยืน
เวลา 13.00 น. นายอนุทิน พร้อมคณะ เดินทางไปยังศูนย์ขับเคลื่อนการศึกษาในจังหวัดชายแดนภาคใต้ (ศค.จชต.) อ.หนองจิก จ.ปัตตานี เพื่อเป็นประธานในพิธีมอบเงินช่วยเหลือเยียวยาให้แก่ผู้ได้รับผลกระทบจากเหตุการณ์ความไม่สงบในพื้นที่จังหวัดชายแดนใต้และร่วมกันมอบเงินช่วยเหลือเยียวยาให้แก่ทายาทครูและบุคลากรทางการศึกษาผู้เสียชีวิตฯ จำนวน 48 ครอบครัว พร้อมกับให้กำลังใจทายาทครูและบุคลากรทางการศึกษาที่มาร่วมในงาน
น.ส.ไตรศุลี กล่าวว่า การมอบเงินช่วยเหลือเยียวยาฯ ครั้งนี้ จัดขึ้นเป็นครั้งที่ 6 ซึ่งได้มอบเงินช่วยเหลือแก่ 48 ครอบครัว ครอบคลุมผู้ได้รับผลกระทบ 190 ราย เป็นเงิน 129.10 ล้านบาท ซึ่งเมื่อรวมกับการมอบใน 5 ครั้งที่ผ่านมา ทำให้ถึงปัจจุบันมีผู้ได้รับเงินช่วยเหลือแล้ว 140 ครอบครัว รวมเป็นเงิน 373.23 ล้านบาท ซึ่งช่วยเหลือเยียวยาฯ นี้ สืบเนื่องจากเหตุการณ์ความไม่สงบในพื้นที่จังหวัดชายแดนใต้ในอดีตได้สร้างความสูญเสียในชีวิตและทรัพย์สินให้กับทุกกลุ่มอาชีพ รวมถึงอาชีพครู ส่งผลต่อความความยากลำบากในการเดินทางปฏิบัติหน้าที่ ขวัญกำลังใจในชีวิตประจำวัน และกระทบต่อการศึกษาของเยาวชนในพื้นที่
กระทรวงศึกษาธิการ จึงได้ขอรับการช่วยเหลือเยียวยาครูและบุคลากรผู้เสียชีวิต ซึ่งคณะรัฐมนตรี (ครม.) จึงได้มีมติ ให้กระทรวงศึกษาธิการจัดงบประมาณในการช่วยเหลือในเรื่องนี้โดยให้มีผลย้อนหลังให้ครอบคลุมผู้เสียชีวิตตั้งแต่ 1 ม.ค. 47 โดยให้การช่วยเหลือเยียวยารายละไม่เกิน 4 ล้านบาท รวมทั้งจัดให้มีสวัสดิการด้านอื่น ๆ ให้ได้มาตรฐานใกล้เคียงกับส่วนราชการอื่น ๆ ด้วย

ที่มา : https://www.thaigov.go.th/news/contents/details/85462