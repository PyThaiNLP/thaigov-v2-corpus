รัฐบาลไทย-ข่าวทำเนียบรัฐบาล-ผู้ว่าฯ พาตีเมาะ มอบเกียรติบัตรการอบรม ครู ข ผู้ถ่ายทอดประวัติศาสตร์ชาติไทย ระดับอำเภอและ อปท. จังหวัดปัตตานี พร้อมเสริมสร้างพลังความมุ่งมั่นในการถ่ายทอดประวัติศาสตร์ชาติไทย


วันศุกร์ที่ 5 กรกฎาคม 2567
05/07/2567
พิมพ์
ผู้ว่าฯ พาตีเมาะ มอบเกียรติบัตรการอบรม ครู ข ผู้ถ่ายทอดประวัติศาสตร์ชาติไทย ระดับอำเภอและ อปท. จังหวัดปัตตานี พร้อมเสริมสร้างพลังความมุ่งมั่นในการถ่ายทอดประวัติศาสตร์ชาติไทย
ผู้ว่าฯ พาตีเมาะ มอบเกียรติบัตรการอบรม ครู ข ผู้ถ่ายทอดประวัติศาสตร์ชาติไทย ระดับอำเภอและองค์กรปกครองส่วนท้องถิ่นจังหวัดปัตตานี พร้อมเสริมสร้างพลังความมุ่งมั่นในการถ่ายทอดประวัติศาสตร์ชาติไทยควบคู่ประวัติศาสตร์ท้องถิ่น เพื่อภาคภูมิใจและเทิดทูนไว้ซึ่ง
ผู้ว่าฯ พาตีเมาะ มอบเกียรติบัตรการอบรม ครู ข ผู้ถ่ายทอดประวัติศาสตร์ชาติไทย ระดับอำเภอและองค์กรปกครองส่วนท้องถิ่นจังหวัดปัตตานี พร้อมเสริมสร้างพลังความมุ่งมั่นในการถ่ายทอดประวัติศาสตร์ชาติไทยควบคู่ประวัติศาสตร์ท้องถิ่น เพื่อภาคภูมิใจและเทิดทูนไว้ซึ่งสถาบันหลักของชาติให้ธำรงคงอยู่คู่ผืนแผ่นดินไทยตลอดไป
เมื่อวันที่ 4 ก.ค. 67 เวลา 09.30 น. ที่โรงแรม ซี.เอส. ปัตตานี อำเภอเมืองปัตตานี จังหวัดปัตตานี นางพาตีเมาะ สะดียามู ผู้ว่าราชการจังหวัดปัตตานี เป็นประธานในพิธีปิดและมอบเกียรติบัตรการอบรมโครงการขยายผลวิทยากรเพื่อทําหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจําท้องถิ่น ระดับอําเภอ และระดับองค์กรปกครองส่วนท้องถิ่น (ครู ข) จำนวน 158 คน โดยมี หัวหน้าส่วนราชการ ท้องถิ่นจังหวัด นายอำเภอ วิทยากรผู้ถ่ายทอดความรู้เกี่ยวกับประวัติศาสตร์ชาติไทย (ครู ก ) ตลอดจนผู้เข้าอบรม เข้าร่วมพิธี
นางพาตีเมาะ กล่าวว่า ขอแสดงความยินดีกับผู้ที่สำเร็จการอบรมวิทยากรเพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่นระดับอำเภอและระดับองค์กรปกครองส่วนท้องถิ่น หรือ ครู ข เป็นอย่างยิ่ง เพราะตลอดระยะเวลา ทั้ง 3 วันที่ผ่านมา จะเห็นได้ว่าทุกท่านมีความตั้งใจและอุดมการณ์ที่แรงกล้า และพร้อมเปิดใจเพื่อเรียนรู้ความเป็นมาและความงดงามทางประวัติศาสตร์ชาติไทยและประวัติศาสตร์ท้องถิ่น
"การอบรมในครั้งนี้ถือเป็นเป็นการน้อมนำเอาพระราชปณิธานของพระบาทสมเด็จพระเจ้าอยู่หัว ที่ได้พระราชทานโครงการพระราชดำริ นั่นคือ โครงการจิตอาสาพระราชทาน อันมีคำขวัญว่า “เราทำความ ดี ด้วยหัวใจ” ซึ่งจะเป็นโอกาสที่ยิ่งใหญ่สำหรับทุกท่านที่จะได้ทำหน้าที่เป็น “วิทยากรจิตอาสา” บอกเล่าเรื่องราวประวัติศาสตร์ชาติไทยประจำท้องถิ่น ผ่านโครงการขยายผลวิทยากรเพื่อทำหน้าที่ถ่ายทอดความรู้เกี่ยวกับประวัติศาสตร์ชาติไทยประจำท้องถิ่นระดับอำเภอและระดับองค์กรปกครองส่วนท้องถิ่น (ครู ข.) สอดคล้องกับพระปฐมบรมราชโองการของพระบาทสมเด็จพระเจ้าอยู่หัวที่พระราชทานเมื่อวันที่ 4 พฤษภาคม 2562 ความว่า “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” ซึ่งในที่นี้ คือ การพัฒนา รักษา และต่อยอดองค์ความรู้ด้านความเป็นไทย เพื่อถ่ายทอดขยายผลให้กับประชาชนทุกคน อันจะช่วยทำให้เกิดสิ่งที่ดีเพื่อเสริมสร้างความมั่นคงของประเทศชาติและความผาสุกของพี่น้องประชาชนคนไทยให้มีมากยิ่งขึ้น" นางพาตีเมาะ กล่าวเพิ่มเติม
นางพาตีเมาะ ยังได้กล่าวอีกว่า สำหรับการจัดอบรมในครั้งนี้ มีความตั้งใจที่มุ่งหวังให้ผู้ผ่านการฝึกอบรม มีความรู้ ความเข้าใจประวัติศาสตร์ชาติไทย และประวัติศาสตร์ท้องถิ่น มีทักษะ เป็นผู้มีจิตอาสา จิตสาธารณะ มีค่านิยมของการเป็นผู้มีจิตสํานึกรัก และหวงแหนในความเป็นชาติ มีความจงรักภักดี พร้อมธํารงรักษาไว้ซึ่งสถาบันชาติ ศาสนา และพระมหากษัตริย์ รวมถึงเป็นโอกาสอันดีที่ได้พบปะแลกเปลี่ยนความรู้ซึ่งกันและกัน และสามารถนําความรู้ความเข้าใจเกี่ยวกับหลักการทรงงาน และการพัฒนาประเทศตามหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร ไปปรับใช้ให้เป็นวิถีในการดำเนินชีวิต เป็นผู้มีจิตอาสา จิตสาธารณะ เสียสละ เอื้อเฟื้อแบ่งปันแก่ผู้อื่น เป็นพลังอันสําคัญในการจัดการกับปัญหาความเหลื่อมล้ำ การพัฒนาตนเอง และการจัดการของชุมชนท้องถิ่นตลอดจนนำประสบการณ์ที่ได้ไปต่อยอดขยายผลเพื่อการพัฒนาตามบริบทของพื้นที่ให้มากยิ่งขึ้น
นางพาตีเมาะ สะดียามู ผู้ว่าราชการจังหวัดปัตตานี กล่าวในช่วงท้ายว่า ขอให้ “ครู ข” ตลอดจน ครู ก รวมไปถึงเหล่าพี่น้องข้าราชการ และภาคีเครือข่ายทุกท่าน ได้ร่วมแรงร่วมใจกันน้อมนำเอาพระราชดำรัสของพระบาทสมเด็จพระเจ้าอยู่หัวที่ได้พระราชทานไว้ มาเป็นกำลังใจในการทำหน้าที่วิทยากรผู้ถ่ายทอดประวัติศาสตร์ชาติไทยและประวัติศาสตร์ท้องถิ่น ให้กับผู้ที่สนใจทุกเพศ ทุกวัย ทุกโอกาส และทุกพื้นที่ ได้มีช่วงเวลาในการเรียนรู้ทำความเข้าใจความสำคัญของความเป็นชาติ ความเป็นท้องถิ่นและความเป็นปัตตานี ให้ผู้คนได้รับรู้ว่าพื้นที่แห่งนี้ เป็นดินแดนแห่งวัฒนธรรมชายแดน ที่มีความเฟื่องฟู มีความอุดมสมบูรณ์ และความงามทางวัฒนธรรม อันประเมินค่าไม่ได้ เพื่อที่จะได้ร่วมกัน "เป็นเบ้า…เป็นแม่พิมพ์" เป็นกำลังในการสืบสาน รักษา และต่อยอดประวัติศาสตร์อันงดงาม ให้คงอยู่ตราตรึงในความทรงจำของพี่น้องชาวปัตตานี และคนไทยทุกคน ตลอดไป

ที่มา : https://www.thaigov.go.th/news/contents/details/85437