รัฐบาลไทย-ข่าวทำเนียบรัฐบาล-พ่อเมืองอุบลฯ สั่งการฝ่ายความมั่นคงอำเภอเดชอุดม บุกรวบตัวผู้ค้ายาเสพติด 1 ราย พร้อมของกลางยาบ้ากว่า 1 พันเม็ด พร้อมทั้งกำชับทุกฝ่ายดำเนินการอย่างจริงจังและต่อเนื่อง เร่งตัดวงจรฯ


วันศุกร์ที่ 5 กรกฎาคม 2567
05/07/2567
พิมพ์
พ่อเมืองอุบลฯ สั่งการฝ่ายความมั่นคงอำเภอเดชอุดม บุกรวบตัวผู้ค้ายาเสพติด 1 ราย พร้อมของกลางยาบ้ากว่า 1 พันเม็ด พร้อมทั้งกำชับทุกฝ่ายดำเนินการอย่างจริงจังและต่อเนื่อง เร่งตัดวงจรฯ
พ่อเมืองอุบลฯ สั่งการฝ่ายความมั่นคงอำเภอเดชอุดม บุกรวบตัวผู้ค้ายาเสพติด 1 ราย พร้อมของกลางยาบ้ากว่า 1 พันเม็ด พร้อมทั้งกำชับทุกฝ่ายดำเนินการอย่างจริงจังและต่อเนื่อง เร่งตัดวงจรยาเสพติดให้หมดสิ้นไปจากสังคมไทย
วันนี้ (5 ก.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งล่าสุดตนได้สั่งการให้ นายสะอาด วงศ์รักษ์ นายอำเภอเดชอุดม บูรณาการกำลังกับ นายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม และสมาชิกกองอาสารักษาดินแดนอำเภอเดชอุดมที่ 5 ร่วมปฏิบัติภารกิจ "ยุทธการปิดสวิตช์ผู้ค้ายาเสพติดเมืองดอกบัว" บุกจับกุมผู้ค้ายาเสพติด 1 ราย พร้อมของกลางยาบ้า 1,045 เม็ด และส่งตัวผู้มาซื้อยาเสพติดเข้าสู่กระบวนการบำบัดรักษาอีก 2 ราย ทั้งนี้ เจ้าหน้าที่ฝ่ายความมั่นคงได้นำตัวผู้กระทำผิดพร้อมของกลางทั้งหมด ส่งสถานีตำรวจภูธรเดชอุดมเพื่อดำเนินการตามกฎหมายเป็นที่เรียบร้อยแล้ว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การปฏิบัติการในครั้งนี้ เป็นการร่วมมือกันของฝ่ายความมั่นคงอำเภอเดชอุดม สนธิกำลังกับสมาชิกกองอาสารักษาดินแดนอำเภอเดชอุดมที่ 5 ในการร่วมกันปฏิบัติภารกิจ "ยุทธการปิดสวิตช์ผู้ค้ายาเสพติดเมืองดอกบัว" ปราบปรามและกำจัดยาเสพติดให้หมดสิ้นไปจากอำเภอเดชอุดม จังหวัดอุบลราชธานี โดยได้ลงพื้นที่ตรวจสอบข้อเท็จจริง เนื่องจากได้รับแจ้งจากสายลับว่ามีการมั่วสุมเสพยาเสพติด และซื้อขายยาเสพติด (ยาบ้า) ที่บริเวณบ้านเม็กน้อย หมู่ที่ 7 ตำบลกลาง อำเภอเดชอุดม ซึ่งผลการปฏิบัติคือสามารถจับกุมผู้กระทำผิดได้ 1 ราย ชื่อว่า นายยงยุทธฯ อายุ 41 ปี พร้อมของกลางยาบ้าจำนวน 1,045 เม็ด โดยระหว่างทำการจับกุมได้มีผู้เข้ามาซื้อยาบ้ากับนายยงยุทธฯ อีก 2 ราย เจ้าหน้าที่จึงได้ควบคุมตัวไว้ ก่อนที่จะให้นายยงยุทธฯ และผู้ซื้ออีก 2 ราย ตรวจปัสสาวะ ซึ่งทั้ง 3 ราย มีผลปัสสาวะเป็นบวกทั้งหมด ทั้งนี้ เจ้าหน้าที่ฝ่ายความมั่นคงอำเภอเดชอุดมได้นำตัวผู้ซื้อ 2 ราย ส่งตัวเข้าสู่กระบวนการบำบัด ณ โรงพยาบาลสมเด็จพระยุพราชเดชอุดม และได้แจ้งข้อกล่าวหาให้กับนายยงยุทธฯ ที่เป็นผู้ค้าทราบแล้ว ก่อนที่จะจดทำบันทึกจับกุมและนำตัวส่งสถานีตำรวจภูธรเดชอุดม เพื่อดำเนินการตามกฎหมายต่อไป
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวย้ำว่า จังหวัดอุบลราชธานีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้ให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85466