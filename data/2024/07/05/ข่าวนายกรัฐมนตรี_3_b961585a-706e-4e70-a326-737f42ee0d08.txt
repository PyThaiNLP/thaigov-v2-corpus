รัฐบาลไทย-ข่าวทำเนียบรัฐบาล-นายกฯ เป็นประธานมอบกายอุปกรณ์สำหรับช่วยเหลือคนพิการ โครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว 


วันศุกร์ที่ 5 กรกฎาคม 2567
05/07/2567
พิมพ์
นายกฯ เป็นประธานมอบกายอุปกรณ์สำหรับช่วยเหลือคนพิการ โครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว
นายกฯ เป็นประธานมอบกายอุปกรณ์สำหรับช่วยเหลือคนพิการ โครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว พร้อมปล่อยขบวนรถส่งมอบกายอุปกรณ์ให้คนพิการทั่วประเทศ
วันนี้ (5 กรกฎาคม 2567) เวลา 10.00 น. ณ ตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรี เป็นประธานในพิธีมอบกายอุปกรณ์สำหรับช่วยเหลือคนพิการ โครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา และคณะร่วมด้วย
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า นายกรัฐมนตรีได้เยี่ยมชมบูธนิทรรศการโครงการมอบกายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 บริเวณโถงกลาง ตึกสันติไมตรี จากหน่วยงานต่าง ๆ นำมาจัดแสดง เช่น ศูนย์เชี่ยวชาญเฉพาะทางด้านกายอุปกรณ์และสิ่งปลูกฝังทางออร์โธปิดิกส์ จุฬาลงกรณ์มหาวิทยาลัย โรงเรียนกายอุปกรณ์สิรินธร คณะแพทยศาสตร์ศิริราชพยาบาล มหาวิทยาลัยมหิดล สถาบันสิรินธร เพื่อการฟื้นฟูสมรรถภาพทางการแพทย์แห่งชาติ เป็นต้น โดยนายกฯ ให้ความสนใจและสอบข้อมูลจากเจ้าหน้าที่ โดยเฉพาะสถานการณ์คนพิการในประเทศไทย พร้อมกับสอบถามรัฐมนตรีว่าการกระทรวงการพัฒนาสังคมและความมั่นคงของมนุษย์ในเรื่องสิทธิสวัสดิการคนพิการตามมาตรา 20 คนพิการมีสิทธิเข้าถึงและใช้ประโยชน์ได้จากสิ่งอำนวยความสะดวกอันเป็นสาธารณะตลอดจนสวัสดิการและความช่วยเหลืออื่นจากรัฐ เช่น ด้านการแพทย์ ด้านการศึกษา ด้านอาชีพ ด้านกฎหมาย ล่ามภาษามือ เบี้ยคนพิการ อุปกรณ์เครื่องช่วย เป็นต้น
รองโฆษกประจำสำนักนายกรัฐมนตรี กล่าวว่า นายกฯ ถวายความเคารพพระบรมฉายาลักษณ์พระบาทสมเด็จพระเจ้าอยู่หัว จากนั้นได้กล่าวแสดงความยินดีที่มาเป็นประธานในพิธีมอบกายอุปกรณ์สำหรับช่วยเหลือคนพิการ ในโครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 พร้อมปล่อยขบวนรถส่งมอบกายอุปกรณ์ให้กับคนพิการทั่วประเทศ เนื่องในโอกาสปีมหามงคลเฉลิมพระชนมพรรษาพระบาทสมเด็จพระเจ้าอยู่หัว 6 รอบ 72 พรรษา เป็นวาระสำคัญที่ปวงชนชาวไทยทุกคนจะได้พร้อมใจกันแสดงความจงรักภักดีและสำนึกในพระมหากรุณาธิคุณอันหาที่สุดมิได้ รัฐบาลได้จัดโครงการและกิจกรรมเนื่องในวาระมหามงคล โดยน้อมนำแนวพระราชดำริและพระบรมราโชบายด้านการพัฒนาสิ่งแวดล้อม การพัฒนาคุณภาพชีวิตที่ดีของประชาชนคนไทยให้อยู่ดีมีสุข ซึ่งมุ่งเน้นให้ประชาชนและภาคส่วนต่าง ๆ เข้ามามีส่วนร่วมในการดำเนินการ โครงการมอบกายอุปกรณ์สำหรับคนพิการ เป็นการส่งเสริมและพัฒนาคุณภาพชีวิตของคนพิการให้ได้รับโอกาส สิทธิ สวัสดิการที่เท่าเทียม ทั่วถึง เสริมศักยภาพในการดำรงชีวิต ซึ่งจะทำให้คนพิการได้รับความสะดวกในการดำเนินชีวิต และดำรงชีวิตได้อย่างปกติสุข
ทั้งนี้ นายกฯ ได้กล่าวขอบคุณกระทรวงการพัฒนาสังคมและความมั่นคงของมนุษย์ และผู้ที่เกี่ยวข้องที่ได้ร่วมมือร่วมใจกันดำเนินโครงการดังกล่าวให้สำเร็จลุล่วง ซึ่งเป็นการร่วมสืบสานพระราชประสงค์และพระราชปณิธานที่มุ่งมั่นแน่วแน่ของพระบาทสมเด็จพระเจ้าอยู่หัว ในการบำบัดทุกข์และสร้างความผาสุกร่มเย็น ให้แก่ปวงพสกนิกรชาวไทยทุกหมู่เหล่า รวมถึงพี่น้องคนพิการทุกคน
ต่อจากนั้น นายกฯ ได้มอบกายอุปกรณ์แก่ผู้แทนคนพิการ จำนวน 10 คน และถ่ายภาพร่วมกับคณะผู้จัดงาน จากนั้น นายกฯ เดินออกไปบริเวณถนนด้านข้างตึกสันติไมตรี ปล่อยขบวนรถ 10 คัน เพื่อส่งมอบกายอุปกรณ์ จำนวน 72,000 ชุด ให้แก่พี่น้องคนพิการทั่วประเทศ

ที่มา : https://www.thaigov.go.th/news/contents/details/85435