รัฐบาลไทย-ข่าวทำเนียบรัฐบาล-ดีอี –บช.สอท. เปิดปฏิบัติการ “FINAL BET” บุกทลาย 5 เครือข่ายเว็บพนัน ยึดทรัพย์กว่า 360 ล้านบาท


วันศุกร์ที่ 5 กรกฎาคม 2567
ดีอี –บช.สอท. เปิดปฏิบัติการ “FINAL BET” บุกทลาย 5 เครือข่ายเว็บพนัน ยึดทรัพย์กว่า 360 ล้านบาท
ดีอี –บช.สอท. เปิดปฏิบัติการ “FINAL BET” บุกทลาย 5 เครือข่ายเว็บพนัน ยึดทรัพย์กว่า 360 ล้านบาท
วันที่ 5 กรกฎาคม 2567 นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานการแถลงข่าวผลปฏิบัติการ “FINAL BET บุกทลาย 5 เครือข่ายเว็บพนันออนไลน์รายใหญ่ รวบผู้ต้องหาสำคัญ 11 ราย ยึดทรัพย์รวมกว่า 360 ล้านบาท” โดยมี นายสุทธิเกียรติ วีระกิจพานิช ที่ปรึกษารัฐมนตรีว่าการกระทรวงดีอี พล.ต.ท.วรวัฒน์ วัฒน์นครบัญชา ผู้บัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) ร่วมในการแถลงข่าว
นายประเสริฐ กล่าวว่า ตามที่นายเศรษฐา ทวีสิน นายกรัฐมนตรี ได้มีข้อสั่งการให้กระทรวง ดีอี และหน่วยงานที่เกี่ยวข้อง เร่งรัดการปราบปรามอาชญากรรมทางเทคโนโลยี รวมถึงการพนันออนไลน์ในทุกรูปแบบ ประกอบกับช่วงเวลานี้อยู่ในห้วงของการแข่งขันฟุตบอลยูโร 2024  กระทรวง ดีอี จึงได้ร่วมกับ บช.สอท. เปิดปฏิบัติการ “FINAL BET” ตรวจค้นจับกุมอย่างเข้มข้น พร้อมขยายผลเพื่อจับกุมผู้กระทำผิดให้ได้ทั้งขบวนการ โดยเฉพาะเครือข่ายของเว็บพนัน และโซเชียลมีเดียต่างๆ ซึ่งล่าสุดสามารถจับกุมเครือข่ายการเล่นพนันออนไลน์ได้จำนวน 5 เครือข่าย ได้แก่ เว็บไซต์4dking.club,88lotto.club, mawin8s.com, huay-dd.com และ viphuay88.com
สำหรับปฏิบัติการในครั้งนี้ บช.สอท. ทำการตรวจค้น และจับกุมผู้กระทำความผิดที่เกี่ยวข้องได้จำนวน 29 ราย ได้แก่ เจ้าของ จำนวน 4 ราย ผู้ดูแลการเงิน จำนวน 7 ราย พนักงานและบัญชีม้าจำนวน 18 ราย ซึ่งมีสมาชิกผู้เล่นรวมกันกว่า 30,000 คน มียอดเงินหมุนเวียนรวมกันกว่า 60 ล้านบาท/เดือน พร้อมทั้งขยายผลเข้าตรวจค้นพื้นที่เป้าหมาย รวม 10 จุดในจังหวัดสงขลา และจังหวัดน่าน โดยสามารถตรวจยึดของกลางและทรัพย์สินที่เกี่ยวข้อง อาทิ เงินสด ทองคำแท่ง กองทุนรวม สมุดบัญชีธนาคาร เครื่องประดับ รวมทั้งรถยนต์หรู รวมมูลค่ากว่า 360 ล้านบาท
ทั้งนี้สามารถจับกุมผู้ต้องหาตามหมายจับได้รวม 11 ราย คือ เจ้าของ 2 ราย ผู้ดูแลการเงิน 6 ราย และพนักงานแอดมิน โดยจับกุมผู้กระทำความผิดซึ่งหน้าอีกจำนวน 3 ราย โดยดำเนินคดีในความผิดฐาน
- ร่วมกันจัดให้มีการเล่นการพนันเอาทรัพย์สินกันทางอิเล็กทรอนิกส์โดยไม่ได้รับอนุญาต
- สบคบโดยการตกลงกันตั้งแต่สองคนขึ้นไปเพื่อกระทำความผิดฐานฟอกเงิน
- ได้มีการกระทำความผิดฐานฟอกเงิน เพราะเหตุที่ได้มีการสมคบกัน และร่วมกันฟอกเงิน
“กระทรวงดีอี ได้ร่วมกับ บช.สอท. และหน่วยงานที่เกี่ยวข้อง เฝ้าระวัง ติดตาม และปราบปรามการกระทำความผิดที่เป็นอาชญากรรมออนไลน์อย่างต่อเนื่อง ซึ่งเราได้ตั้งทีมเฉพาะกิจ ใช้เทคโนโลยี AI เจาะเส้นทางการเงิน เพื่อขยายผลจับกุมผู้ร่วมกระทำผิดให้ได้ทั้งขบวนการ ตัดวงจรเครือข่ายมิจฉาชีพ และขอเตือนประชาชนอย่าเข้าไปเล่นเว็บพนัน เพราะนอกจากทำให้เสียทรัพย์แล้ว ยังอาจตกเป็นเหยื่อของมิจฉาชีพ หรือ แก๊งคอลเซ็นเตอร์ เนื่องจากอาจทำให้เกิดการรั่วไหลของข้อมูลส่วนบุคคล หมายเลขบัตรประชาชน บัญชีธนาคาร หรือข้อมูลอื่นๆ จากการลงทะเบียนเว็บพนันออนไลน์ได้” นายประเสริฐ กล่าว
สำหรับประชาชน หากมีปัญหาอาชญากรรมออนไลน์ทุกรูปแบบ แจ้งดำเนินการระงับ อายัดบัญชี โทร AOC 1441 ได้ตลอด 24 ชม.
--------------------------------------------------------------------------------------

ที่มา : https://www.thaigov.go.th/news/contents/details/85470