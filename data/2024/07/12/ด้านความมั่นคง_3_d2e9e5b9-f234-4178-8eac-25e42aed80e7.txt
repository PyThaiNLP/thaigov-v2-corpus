รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดกิจกรรมเฉลิมพระเกียรติ ฯ ด้วยการยืนแถวเป็นเลข ๗๒ และร่วมร้องเพลงสดุดีจอมราชา


วันศุกร์ที่ 12 กรกฎาคม 2567
สำนักงานปลัดกระทรวงกลาโหมจัดกิจกรรมเฉลิมพระเกียรติ ฯ ด้วยการยืนแถวเป็นเลข ๗๒ และร่วมร้องเพลงสดุดีจอมราชา
วันพฤหัสบดีที่ ๑๑ กรกฎาคม ๒๕๖๗ เวลา ๐๘.๐๐ นาฬิกา พลเอก สนิธชนก  สังขจันทร์ ปลัดกระทรวงกลาโหม เป็นประธานในการจัดกิจกรรมเฉลิมพระเกียรติ ฯ และร่วมร้องเพลงสดุดีจอมราชา เนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว ๖ รอบ (๒๘ กรกฎาคม ๒๕๖๗)
โดยจัดกำลังพลยืนแถวเป็นเลข ๗๒ และร่วมร้องเพลงสดุดีจอมราชา โดยมี รองปลัดกระทรวงกลาโหม กำลังพลในสังกัดสำนักงานปลัดกระทรวงกลาโหม ร่วมในกิจกรรม ณ ลานอเนกประสงค์ ในศาลาว่าการกลาโหม เพื่อร่วมเป็นส่วนหนึ่งในการถวายพระพรชัยมงคลแด่พระบาทสมเด็จพระเจ้าอยู่หัว ตลอดจนแสดงออกถึงความจงรักภักดีและ สำนึกในพระมหากรุณาธิคุณอย่างหาที่สุดมิได้ ที่พระองค์ทรงมีต่อพสกนิกราชาวไทยทุกหมู่เหล่า
ทั้งนี้ พระบาทสมเด็จพระเจ้าอยู่หัว ทรงปฏิบัติพระราชกรณียกิจมาตั้งแต่ครั้งทรงพระเยาว์ ทั้งการเสด็จพระราชดำเนินไปทรงปฏิบัติพระราชกรณียกิจแทนพระบาทสมเด็จพระมหาภูมิพลอดุลยเดชมหาราช บรมนาถบพิตร และพระบรมราชชนนีพันปีหลวง ยิ่งเจริญพระชนมายุมากขึ้น พระราชกรณียกิจที่ทรงปฏิบัติก็เพิ่มมากขึ้นนานัปการ ทั้งที่ทรงปฏิบัติแทนพระองค์ และทรงปฏิบัติในส่วนพระองค์เอง พระราชวิริยอุตสาหะ และพระราชหฤทัยอันมุ่งมั่น เป็นที่ประจักษ์แก่ปวงชนชาวไทยตลอดมา เป็นเวลาหลายสิบปีแล้วที่พระราชกรณียกิจน้อยใหญ่ทั้งปวง ซึ่งได้ทรงปฏิบัติโดยไม่เห็นแก่ความเหนื่อยยากลำบากพระวรกายนั้น ล้วนเป็นไปเพื่อสร้างสรรค์ความผาสุกสงบแก่ประชาชน นำความเจริญไพบูลย์ และความมั่นคงมาสู่ประเทศ

ที่มา : https://www.thaigov.go.th/news/contents/details/85766