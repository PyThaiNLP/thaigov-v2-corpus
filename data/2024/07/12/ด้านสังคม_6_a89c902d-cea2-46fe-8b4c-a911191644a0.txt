รัฐบาลไทย-ข่าวทำเนียบรัฐบาล-"วราวุธ" หนุนเครือข่ายวิชาการกว่า 90 แห่ง  ดึงนโยบาย 5x5 ฝ่าวิกฤตประชากร พัฒนาเทคโนโลยี-นวัตกรรม ยกระดับคุณภาพชีวิตคนพิการ


วันศุกร์ที่ 12 กรกฎาคม 2567
"วราวุธ" หนุนเครือข่ายวิชาการกว่า 90 แห่ง  ดึงนโยบาย 5x5 ฝ่าวิกฤตประชากร พัฒนาเทคโนโลยี-นวัตกรรม ยกระดับคุณภาพชีวิตคนพิการ
"วราวุธ" หนุนเครือข่ายวิชาการกว่า 90 แห่ง  ดึงนโยบาย 5x5 ฝ่าวิกฤตประชากร พัฒนาเทคโนโลยี-นวัตกรรม ยกระดับคุณภาพชีวิตคนพิการ
วันที่ 12 กรกฎาคม 2567 เวลา 09.00 น. กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ร่วมกับมหาวิทยาลัยราชภัฏอุดรธานี  และภาคีเครือข่ายทางวิชาการกว่า 90 แห่ง จัดงานสัมมนาวิชาการระดับชาติด้านคนพิการ ครั้งที่ 16 ประจำปี 2567 (The 16th National Conference on Persons with Disabilities - NCPD 2024) หัวข้อ "นวัตกรรมขับเคลื่อนคุณภาพชีวิตคนพิการสู่สังคมไทยอย่างยั่งยืน เนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัวครบ 6 รอบ 72 พรรษา" “Innovation Driving for Quality of Life of Persons with Disabilities Towards the Sustainable Thai Society on the Auspicious Occasion of His Majesty the King's 72nd Birthday" โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวปาฐกถาพิเศษ ในหัวข้อ “คุณภาพชีวิตคนพิการสู่สังคมไทยอย่างยั่งยืน” พร้อมด้วย นายชาติชาย พยุหนาวีชัย ที่ปรึกษารัฐมนตรีว่าการกระทรวง พม.  นายธเนศพล ธนบุณยวัฒน์ เลขานุการรัฐมนตรีว่าการกระทรวง พม. นายอนุกูล ปีดแก้ว ปลัดกระทรวง พม.  นายกันตพงศ์ รังษีสว่าง อธิบดีกรมส่งเสริมและพัฒนาคุณภาพชีวิตคนพิการ คณะผู้บริหารกระทรวง พม. นายวันชัย คงเกษม ผู้ว่าราชการจังหวัดอุดรธานี  ผศ.ดร.คณิศรา ธัญสุนทรสกุล อธิการบดีมหาวิทยาลัยราชภัฏอุดรธานี และคณะผู้บริหาร ศ.ดร.เสถียร ธัญญศรีรัตน์ อธิการบดีสถาบันเทคโนโลยีปทุมวัน นายณฐรัช ทองเจิม ผู้ช่วยผู้อำนวยการกองพัฒนานักศึกษา ผู้แทนอธิการบดีมหาวิทยาลัยเชียงใหม่ พลตรียุทธนา มีทิพย์ ผู้บัญชาการมณฑลทหารบกที่ 24 เครือข่ายสถาบันการศึกษา นักเรียน นักศึกษา นักวิชาการ เครือข่ายองค์กรคนพิการ คนพิการ และภาคีเครือข่ายทุกภาคส่วน รวมถึงสถานประกอบการ จำนวนกว่า 1,600 คน เข้าร่วมงาน ณ หอประชุมศูนย์การศึกษาสามพร้าว มหาวิทยาลัยราชภัฏอุดรธานี (ศูนย์การศึกษาสามพร้าว) จังหวัดอุดรธานี
นายวราวุธ กล่าวว่า งานสัมมนาวิชาการระดับชาติด้านคนพิการ ครั้งที่ 16 ประจำปี 2567 ทางมหาวิทยาลัยราชภัฏอุดรธานี และมหาวิทยาลัยราชภัฏกลุ่มภาคตะวันออกเฉียงเหนือ ร่วมเป็นเจ้าภาพ สำหรับปี 2568 มหาวิทยาลัยเชียงใหม่ จะเป็นเจ้าภาพจัดงาน ซึ่งเป็นการแสดงพลังในการร่วมขับเคลื่อนนำพาสังคมผ่านพ้นวิกฤตการณ์และก้าวไปข้างหน้าอย่างมั่นคงจัดขึ้นเพื่อให้เกิดการแลกเปลี่ยนเรียนรู้ด้านงานวิจัย งานวิชาการ นวัตกรรม และการพัฒนาเทคโนโลยีด้านการส่งเสริมและพัฒนาคุณภาพชีวิตคนพิการ และเปิดโอกาสให้ทุกภาคส่วนได้มีส่วนร่วมในการแสดงออกถึงความจงรักภักดี และน้อมรำลึกในพระมหากรุณาธิคุณ รวมทั้งเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งมีกิจกรรมสำคัญ ได้แก่ 1. พิธีลงนามบันทึกความร่วมมือทางวิชาการเพื่อการพัฒนาคุณภาพชีวิตคนพิการ ระหว่าง กระทรวง พม. โดย พก. กับ สถาบันการศึกษา หน่วยงาน และองค์กรเครือข่ายที่เกี่ยวข้อง 90 แห่ง 2. การประกวดบทความทางวิชาการหรือผลงานสิ่งประดิษฐ์และนวัตกรรมเพื่อคนพิการ 3. เวที TED TALK  4. การประกวด Soft Power คนพิการ 5. นิทรรศการเฉลิมพระเกียรติฯ เผยแพร่พระเกียรติคุณพระราชกรณียกิจที่ทรงมีแก่คนพิการ  6. นิทรรศการทางวิชาการ และ 7. ร้านจำหน่ายและแสดงผลิตภัณฑ์สินค้าจากฝีมือคนพิการ จำนวน 50 บูธ
นายวราวุธ กล่าวต่อไปว่า งานสัมมนาวิชาการระดับชาติด้านคนพิการ ครั้งที่ 16 ประจำปี 2567 มีเป้าหมายสำคัญ คือ การส่งเสริมการพัฒนาและเผยแพร่องค์ความรู้ผลงานวิจัย วิชาการ เทคโนโลยีสิ่งอำนวยความสะดวกสำหรับคนพิการ ร่วมกับภาคีเครือข่ายด้านวิชาการ นำไปสู่การต่อยอดและขยายผลและการสนับสนุนการสร้างและพัฒนากำลังคน บุคลากร นักวิจัย และนักวิชาการด้านการพัฒนาคุณภาพชีวิตคนพิการ  เพื่อพัฒนาศักยภาพ ทักษะ และองค์ความรู้ของคนพิการและผู้ดูแลคนพิการให้มีความพร้อมในการประกอบอาชีพและมีส่วนร่วมในสังคม รวมถึงการถ่ายทอดองค์ความรู้และประสบการณ์ในงานวิจัย วิชาการ และสร้างนวัตกรรม สิ่งประดิษฐ์และเทคโนโลยีเพื่อการพัฒนาคุณภาพชีวิตคนพิการอย่างเท่าเทียมในสังคม
นายวราวุธ กล่าวต่ออีกว่า จากปัจจัยความเหลื่อมล้ำ และการเปลี่ยนแปลงของโครงสร้างประชากร กระทรวง พม. ให้ความสำคัญกับประชาชนทุกกลุ่มเป้าหมายในทุกมิติ โดยได้ผลักดันและขับเคลื่อน “นโยบาย 5x5 ฝ่าวิกฤตประชากร” คือ 5 ยุทธศาสตร์ x 5 มาตรการ ซึ่ง ยุทธศาสตร์ 4 คือ เพิ่มโอกาสและเสริมสร้างคุณค่าคนพิการ มี 5 มาตรการ ได้แก่ 1) โอกาสทางการศึกษา และเพิ่มการจ้างงานคนพิการ  2) ส่งเสริมการเข้าถึงสิทธิประโยชน์ของคนพิการ 3) ป้องกันความพิการแต่กำเนิดทุกช่วงวัย รวมทั้งฟื้นฟูสมรรถภาพทางกายและทางใจ 4) สภาพแวดล้อมที่ช่วยให้คนพิการดำเนินชีวิตอิสระ โดย Universal Design, Assistive Technology (AT), เทคโนโลยีและนวัตกรรม 5) ฐานข้อมูลและ Application พัฒนาคุณภาพชีวิตคนพิการ โดยข้อมูลคือหัวใจสำคัญในการกำหนดนโยบาย ทั้งนี้ จาก 5 มาตรการดังกล่าว กระทรวง พม. ได้ขับเคลื่อนภารกิจเพื่อให้คนพิการได้มีคุณภาพชีวิตที่ดี สร้างโอกาสทางการศึกษา เพิ่มศักยภาพคนพิการ ขยายผลเครือข่ายอุดมศึกษาเพื่อการประกอบอาชีพผ่านโมเดลการฝึกอบรม - ฝึกงานคนพิการ และส่งเสริมการเข้าถึงสิทธิด้วยการจัดโครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว  นอกจากนี้ ยังได้ดำเนินโครงการพัฒนาระบบบริการคนพิการแบบเบ็ดเสร็จ ณ จุดเดียว หรือ One Stop Service ภายใต้ Concept จุดเดียวจบครบถึงเบี้ยแก้ปัญหาการเข้าถึงสิทธิ สวัสดิการ
นายวราวุธ กล่าวเพิ่มเติมว่า วันนี้เป็นอีกหนึ่งก้าวสำคัญที่หน่วยงานทางวิชาการร่วมกันบูรณาการ สร้างโอกาสการเข้าถึงการศึกษา การจ้างงาน สภาพแวดล้อมที่เหมาะสม การมีส่วนร่วมทางสังคม นวัตกรรม เทคโนโลยี และสิ่งอำนวยความสะดวก รวมถึง “การสร้างคนพิการ” ให้มีองค์ความรู้ มีทักษะ และศักยภาพที่เข้มแข็ง สามารถอยู่ในสังคมสังคมได้อย่างเข้มแข็ง มีศักดิ์ศรี เป็นทรัพยากรมนุษย์ที่มีคุณค่าของสังคมไทย ทั้งนี้ กระทรวง พม. เชื่อว่าทุกคนเกิดมาเท่าเทียมกันไม่ว่าบุคคลนั้นจะมีความแตกต่างกันมากน้อยเพียงใด เราเข้าใจความแตกต่างและพร้อมที่จะดูแลคนไทยทุกคนให้มีคุณภาพชีวิตที่ดี ลดความเหลื่อมล้ำในสังคม โดยไม่ทิ้งใครไว้ข้างหลัง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนพิการ  #สัมมนาวิชาการระดับชาติด้านคนพิการ

ที่มา : https://www.thaigov.go.th/news/contents/details/85768