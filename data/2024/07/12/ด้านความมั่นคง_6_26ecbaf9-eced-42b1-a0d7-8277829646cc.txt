รัฐบาลไทย-ข่าวทำเนียบรัฐบาล-จังหวัดขอนแก่น เดินหน้าปราบปรามยาเสพติดอย่างจริงจังและต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) 


วันศุกร์ที่ 12 กรกฎาคม 2567
12/07/2567
พิมพ์
จังหวัดขอนแก่น เดินหน้าปราบปรามยาเสพติดอย่างจริงจังและต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก)
จังหวัดขอนแก่น เดินหน้าปราบปรามยาเสพติดอย่างจริงจังและต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” บุกจับกุมผู้มีส่วนกับยาเสพติด 178 ราย พร้อมของกลาง
จังหวัดขอนแก่น เดินหน้าปราบปรามยาเสพติดอย่างจริงจังและต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” บุกจับกุมผู้มีส่วนกับยาเสพติด 178 ราย พร้อมของกลางมูลค่ากว่า 8 แสนบาท ด้านผู้ว่าฯ เน้นย้ำทุกฝ่าย ดำเนินคดีตามกฎหมายอย่างไม่มีข้อยกเว้น เร่งตัดวงจรยาเสพติดให้หมดสิ้นไปจากสังคมไทย
วันนี้ (12 ก.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดขอนแก่น พร้อมด้วย พล.ต.ต.อนุวัตร สุวรรณภูมิ ผู้บังคับการตำรวจภูธรจังหวัดขอนแก่น นายภิญโญ โฆษิต ผอ.ปปส. ภาค 4 และ นายอภิชัย ลิมานนท์ นายแพทย์สาธารณสุขจังหวัดขอนแก่น ร่วมปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือน และตามที่สำนักงาน ป.ป.ส. กำหนดให้ จังหวัดขอนแก่น เป็นพื้นที่เป้าหมายดำเนินการใน 25 จังหวัดเร่งด่วน โดยปฏิบัติการภายใต้ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252”
นายไกรสร กองฉลาด ผู้ว่าราชการจังหวัดขอนแก่น กล่าวว่า การปฏิบัติการในครั้งนี้ เป็นการร่วมมือร่วมใจกันของจังหวัดขอนแก่น สถานีตำรวจภูธรจังหวัดขอนแก่น สำนักงานคณะกรรมการป้องกันและปราบปรามยาเสพติด และสาธารณสุขจังหวัดขอนแก่น ในการร่วมปฏิบัติการพิเศษ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252 ซึ่งการปฏิบัติการในครั้งนี้ได้เริ่มจาก การตรวจติดตามและเยี่ยมให้กำลังใจศูนย์พักคอยผู้ผ่านการบำบัดยาเสพติด (CI : Community Isolation) อำเภอชุมแพ ซึ่งปัจจุบันมีผู้ป่วยที่อยู่ในศูนย์ดังกล่าวจำนวน 8 ราย ซึ่งอยู่ระหว่างการบำบัดรักษา ก่อนจะส่งบุคคลกลุ่มดังกล่าวคืนสู่สังคม จากนั้นได้เข้าปฏิบัติการปิดล้อมตรวจค้นหมู่บ้านเป้าหมายยาเสพติด ในพื้นที่ อำเภอชุมแพ จำนวน 17 เป้าหมาย พบผู้กระทำความผิด ในข้อหา ผู้สมคบ 1 ราย จำหน่าย 3 ราย ครอบครอง 4 ราย อาวุธปืน 2 ราย และผู้เสพ จำนวน 45 ราย พร้อมของกลางยาเสพติด (เมทแอมเฟตามีน) จำนวนประมาณ 1,412 เม็ด อาวุธปืน 2 กระบอก เครื่องกระสุนปืน 9 นัด และรถยนต์กระบะ Isuzu D-max 1 คัน
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า ตนพร้อมด้วย พล.ต.ต.อนุวัตร สุวรรณภูมิ ผู้บังคับการตำรวจภูธรจังหวัดขอนแก่น นายภิญโญ โฆษิต ผอ.ปปส. ภาค 4 และ นายอภิชัย ลิมานนท์ นายแพทย์สาธารณสุขจังหวัดขอนแก่น ได้ร่วมกันแถลงผลปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือน (ครั้งที่ 7) ภายหลังจากเข้าปิดล้อมค้นหาหมู่บ้านยาเสพติดเป็นที่เรียบร้อยแล้ว ซึ่งมีผลปฏิบัติการดังนี้คือ มีเป้าหมายดำเนินการ 139 เป้าหมาย จาก 30 หมู่บ้าน จับกุมผู้เสพได้ 102 ราย ผู้ค้า 76 ราย พร้อมกับยึดของกลาง ยาบ้า 7,480 เม็ด อาวุธปืน 12 กระบอก เครื่องกระสุน 41 นัด และยึด อายัดทรัพย์ ประกอบด้วย รถจักรยานยนต์ โทรศัพท์ อาวุธปืน ลำกล้องปืน และเครื่องกระสุนปืน รวมมูลค่าประมาณ 863,100 บาท อย่างไรก็ตามในส่วนของผู้กระทำผิดได้นำตัวส่งพนักงานสอบสวนเพื่อดำเนินคดีต่อไป ผู้เสพ นำตัวส่งโรงพยาบาลเพื่อดำเนินการคัดกรองและบำบัดรักษา และนำเข้าสู่ศูนย์พักคอยผู้ผ่านการบำบัดยาเสพติด (CI) ณ กองร้อย อส. ของทุกอำเภอ ก่อนที่จะส่งตัวกลับสู่ชุมชนและครอบครัว ทั้งนี้ จังหวัดขอนแก่นจะได้รายงานผลการดำเนินงานเพื่อโปรดทราบเป็นระยะอย่างต่อเนื่องจนกว่าปฏิบัติการจะเสร็จสิ้น
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า จังหวัดขอนแก่นได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85781