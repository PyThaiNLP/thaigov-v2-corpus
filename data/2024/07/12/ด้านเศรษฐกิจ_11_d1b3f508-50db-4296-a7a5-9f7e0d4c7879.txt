รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานเปิดงานวันคล้ายวันสถาปนา บริษัท ขนส่ง จำกัด ครบรอบปีที่ 94 “Change For The Better : เปลี่ยนเพื่อสิ่งที่ดีกว่า”    


วันศุกร์ที่ 12 กรกฎาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานเปิดงานวันคล้ายวันสถาปนา บริษัท ขนส่ง จำกัด ครบรอบปีที่ 94 “Change For The Better : เปลี่ยนเพื่อสิ่งที่ดีกว่า”
....
วันนี้ (12 กรกฎาคม 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานงานวันคล้ายวันสถาปนา บริษัท ขนส่ง จำกัด (บขส.) ครบรอบปีที่ 94 พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม และประธานกรรมการ บขส. นายมนตรี เดชาสกุลสม นายวิทยา ยาม่วง รองปลัดกระทรวงคมนาคม นางจันทิรา บุรุษพัฒน์ หัวหน้าผู้ตรวจราชการกระทรวงคมนาคม และกรรมการ บขส. นายพิเชฐ คุณาธรรมรักษ์ อธิบดีกรมการขนส่งทางราง นางสาวรัชนีพร ธิติทรัพย์ ผู้ตรวจราชการกระทรวงคมนาคม ร่วมพิธี โดยมี นายอรรถวิท รักจำรูญ กรรมการ รักษาการแทนกรรมการผู้จัดการใหญ่ บขส. ผู้บริหาร และพนักงาน ให้การต้อนรับ ณ สถานีขนส่งผู้โดยสารกรุงเทพ (จตุจักร)
นายสุรพงษ์ ปิยะโชติ กล่าวว่า ในวันนี้ บขส. ครบรอบปีที่ 94 ภายใต้แนวคิด “Change For The Better : เปลี่ยนเพื่อสิ่งที่ดีกว่า” โดย บขส. ได้พลิกโฉมบริการระบบขนส่งสาธารณะ และสถานีขนส่งผู้โดยสารกรุงเทพ (จตุจักร) เพื่อให้ประชาชนได้รับความสะดวก รวดเร็ว ปลอดภัย สามารถเชื่อมต่อการเดินทางได้อย่างไร้รอยต่อ โดยเฉพาะการพัฒนาพื้นที่สถานีขนส่งผู้โดยสารกรุงเทพ (จตุจักร) ซึ่งได้จัดพื้นที่ชานชาลาเดินรถใหม่ เพิ่มสิ่งอำนวยความสะดวกต่าง ๆ จัดจุดให้บริการรถแท็กซี่ รถโดยสารองค์การขนส่งมวลชนกรุงเทพ (ขสมก.) จัดเดินรถเชื่อมต่อระบบรางที่สถานีกลางกรุงเทพอภิวัฒน์ และสถานีรถไฟฟ้าคลองบางไผ่ รวมทั้งให้ บขส. ขยายเวลาการจองตั๋วล่วงหน้าผ่านช่องทางออนไลน์ จากเดิม 90 วัน เป็น 365 วัน เพื่อให้ประชาชนเข้าถึงได้ง่ายและจองสะดวกยิ่งขึ้น รวมถึงการใช้ตั๋วอิเล็กทรอนิกส์สำหรับขึ้นรถโดยสารและรับประทานอาหาร โดยไม่ต้องออกตั๋วใหม่ที่ช่องจำหน่ายตั๋ว เพื่อความสะดวกและรวดเร็วในการเดินทางขึ้นรถ ตลอดจนจัดเดินรถโดยสารเชื่อมต่อกับท่าอากาศยานเพื่ออำนวยความสะดวกในการเดินทางไปยังจังหวัดปลายทาง และการเดินทางไปยัง สปป.ลาว และกัมพูชาภายในปี 2567
นอกจากนี้ บขส. มีแผนจัดหารถโดยสารใหม่ 445 คัน คาดว่าจะได้รับรถรอบแรก 80 คัน นำมาให้บริการประชาชนช่วงปลายปีนี้ และรับรถครบทั้งหมดภายในปี 2568 ขณะนี้อยู่ระหว่างออกแบบลวดลายรถโดยสารเช่าใหม่ให้สวยงาม ทันสมัย และสื่อถึงการเป็นมิตรกับสิ่งแวดล้อม รวมถึงออกแบบชุดพนักงานต้อนรับใหม่ให้เป็นไปในทิศทางเดียวกัน ทั้งนี้ เมื่อมีรถโดยสารใหม่จะช่วยยกระดับการบริการระบบขนส่งสาธารณะที่สะดวก ปลอดภัย ประชาชนประทับใจในการเดินทาง เชื่อมั่นในการใช้บริการ ส่งผลดีกับรายได้และภาพลักษณ์ของ บขส.   ในอนาคตด้วย
“ทรัพยากรที่สำคัญที่สุดคือทรัพยากรบุคคล ในโอกาสครบรอบ 94 ปี หากเป็นบุคคลถือเป็นผู้ที่มีประสบการณ์สูง จึงขอให้พนักงานนำความรู้ ประสบการณ์ และเทคโนโลยีใหม่มาพัฒนาองค์กรเพื่อเป้าหมายสูงสุดคือการสร้างความประทับใจ การเข้าถึงของประชาชน และตอบสนองนโยบายรัฐบาลในการอำนวยความสะดวก ปลอดภัย ไร้รอยต่อ” นายสุรพงษ์ ปิยะโชติ กล่าว

ที่มา : https://www.thaigov.go.th/news/contents/details/85778