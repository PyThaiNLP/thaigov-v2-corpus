รัฐบาลไทย-ข่าวทำเนียบรัฐบาล-นายกฯ ถึงเชียงราย รับฟังผลการตรวจยึดยาเสพติดให้โทษ ประเภทที่ 1 (ยาบ้า) 3 ล้านเม็ด จ.เชียงราย เชื่อมั่นทหาร ตำรวจ หน่วยงานที่เกี่ยวข้อง จะร่วมมือกันปราบปรามยาเสพติดให้หมดไป 


วันศุกร์ที่ 12 กรกฎาคม 2567
12/07/2567
พิมพ์
นายกฯ ถึงเชียงราย รับฟังผลการตรวจยึดยาเสพติดให้โทษ ประเภทที่ 1 (ยาบ้า) 3 ล้านเม็ด จ.เชียงราย เชื่อมั่นทหาร ตำรวจ หน่วยงานที่เกี่ยวข้อง จะร่วมมือกันปราบปรามยาเสพติดให้หมดไป
นายกฯ ถึงเชียงราย รับฟังผลการตรวจยึดยาเสพติดให้โทษ ประเภทที่ 1 (ยาบ้า) 3 ล้านเม็ด จ.เชียงราย เชื่อมั่นทหาร ตำรวจ หน่วยงานที่เกี่ยวข้อง จะร่วมมือกันปราบปรามยาเสพติดให้หมดไป ย้ำความปลอดภัยของเจ้าหน้าที่เป็นเรื่องสำคัญ
วันนี้ (12 ก.ค. 67) เวลา 17.17 น. ณ สถานีตำรวจภูธรจังหวัดเชียงราย อำเภอเมืองเชียงราย จังหวัดเชียงราย นายเศรษฐา ทวีสิน นายกรัฐมนตรี รับฟังผลการตรวจยึด ยาเสพติดให้โทษประเภทที่ 1 (ยาบ้า) จำนวน 3,000,000 เม็ด โดย ร้อย ตชด.327 เป็นหน่วยจับกุม เมื่อวันที่ 11 กรกฎาคม 2567 ณ ป่าชุมชน ข้างถนนหมายเลข 1211 เด่นห้า-ดงมะดะ บ้านปางคึก ตำบลแม่กรณ์ อำเภอเมืองเชียงราย จังหวัดเชียงราย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เผยว่า นายกฯ รับฟังผลการตรวจยึด ยาเสพติดให้โทษประเภทที่ 1 (ยาบ้า) จำนวน 3,000,000 เม็ด พร้อมกับรับชมขั้นตอนการตรวจพิสูจน์ยาเสพติด โดยนายกฯ สอบถามถึงสถานการณ์ราคาของยาเสพติด เน้นย้ำการดำเนินการปราบปราม จับกุม ดำเนินคดีผู้กระทำความผิดเกี่ยวกับยาเสพติดอย่างจริงจัง เพื่อสร้างความเชื่อมั่นในความปลอดภัย และสร้างความอุ่นใจในชีวิตและทรัพย์สินของประชาชน พร้อมทั้งกำชับให้ระมัดระวังในการปฏิบัติการ ให้ความสำคัญเรื่องความปลอดภัยของเจ้าหน้าที่และความพร้อมของยุทโธปกรณ์ ทั้งนี้ นายกฯ พร้อมเป็นกำลังใจให้เจ้าหน้าที่ทุกคน และเชื่อมั่นว่าทหาร ตำรวจ และหน่วยงานที่เกี่ยวข้อง จะร่วมมือกันปราบปรามยาเสพติดให้หมดไป
จากนั้น นายกฯ รับฟังการขอรับการสนับสนุนอุปกรณ์เครื่องมือ อาทิ รถเอ็กซเรย์เคลื่อนที่สำหรับตรวจจับยาเสพติด รถโฟร์วีลสำหรับทีมแพทย์ โดรนตรวจจับ และกล้อง CCTV แบบ Night Vision โดยฝากให้หน่วยงานที่เกี่ยวข้องรับคำร้องขอไปดูแล พร้อมย้ำเป็นเรื่องจำเป็นและเร่งด่วนอะไรทำได้ให้ทำก่อน เพื่อความปลอดภัยของเจ้าหน้าที่และประชาชนคนไทยทุกคน

ที่มา : https://www.thaigov.go.th/news/contents/details/85782