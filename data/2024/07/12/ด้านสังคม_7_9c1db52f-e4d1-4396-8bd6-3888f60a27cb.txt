รัฐบาลไทย-ข่าวทำเนียบรัฐบาล-รมว.ดีอี โชว์ระบบ Health Link เชื่อมโยงข้อมูลสุขภาพทุกระดับ ช่วยผู้ป่วยเข้ารับบริการสุขภาพได้อย่างทั่วถึงและปลอดภัย


วันศุกร์ที่ 12 กรกฎาคม 2567
รมว.ดีอี โชว์ระบบ Health Link เชื่อมโยงข้อมูลสุขภาพทุกระดับ ช่วยผู้ป่วยเข้ารับบริการสุขภาพได้อย่างทั่วถึงและปลอดภัย
รมว.ดีอี โชว์ระบบ Health Link เชื่อมโยงข้อมูลสุขภาพทุกระดับ ช่วยผู้ป่วยเข้ารับบริการสุขภาพได้อย่างทั่วถึงและปลอดภัย
วันนี้ (12 กรกฎาคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วยนายเวทางค์ พ่วงทรัพย์ รองปลัดกระทรวงดีอี และ รศ. ดร.ธีรณี อจลากุล ผู้อำนวยการสถาบันข้อมูลขนาดใหญ่ (BDI) ร่วมกันแถลงความคืบหน้าโครงการพัฒนาแพลตฟอร์มเชื่อมโยงข้อมูลสุขภาพระหว่างสถานพยาบาลทั่วประเทศ (Health Information Exchange: Health Link) พร้อมเดินหน้าทำงานร่วมกับกรุงเทพมหานคร และสำนักงานหลักประกันสุขภาพแห่งชาติ (สปสช.) และสนับสนุนการดำเนินงานอย่างต่อเนื่องของ BDI โดยผลักดันการพัฒนาแพลตฟอร์มเชื่อมโยงข้อมูลสุขภาพ Health Link เข้าสู่แผนยุทธศาสตร์ระดับชาติ นำไปสู่การพัฒนารัฐบาลดิจิทัลอย่างยั่งยืน มุ่งอำนวยความสะดวกให้ประชาชนสามารถเข้ารับบริการสุขภาพได้อย่างทั่วถึงและปลอดภัย โดยมีผู้ที่เกี่ยวข้องเข้าร่วม ณ ห้องประชุม MDES1 ชั้น 9 กระทรวงดิจิทัลเพื่อเศรษฐกิจและสังคม
สำหรับโครงการ Health Link คือ แพลตฟอร์มเชื่อมโยงข้อมูลสุขภาพระหว่างสถานพยาบาลทั่วประเทศ ช่วยให้แพทย์ สามารถดูประวัติการรักษาได้ทันที สะดวก ง่าย ปลอดภัย พร้อมมีระบบการเชื่อมโยงข้อมูลด้วยกลไกการรักษาความปลอดภัยอย่างเข้มข้น โดยยืนยันตัวตนของประชาชน และแพทย์ การเข้ารหัสข้อมูลและระหว่างจัดส่งข้อมูล รวมถึงมีการคุ้มครองข้อมูลส่วนบุคคลของผู้ป่วยอย่างเป็นระบบและมีประสิทธิภาพ ทั้งนี้ ประชาชนที่สนใจสมัคร Health Link ฟรีผ่านแอปพลิเคชัน “เป๋าตัง” หรือ “ThaID”

ที่มา : https://www.thaigov.go.th/news/contents/details/85771