รัฐบาลไทย-ข่าวทำเนียบรัฐบาล-รมช.อรรถกร ชวนเที่ยวงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri‘ Museum” เฉลิมพระเกียรติฯ


วันศุกร์ที่ 12 กรกฎาคม 2567
รมช.อรรถกร ชวนเที่ยวงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri‘ Museum” เฉลิมพระเกียรติฯ
รมช.อรรถกร ชวนเที่ยวงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri‘ Museum” เฉลิมพระเกียรติฯ
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri’Museum” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จัดขึ้นระหว่างวันที่ 12 – 14 กรกฎาคม 2567 ณ สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) อ.คลองหลวง จ.ปทุมธานี เพื่อเฉลิมพระเกียรติและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้านการเกษตรและสนองพระราชปณิธานที่ทรงมุ่งมั่นในการสืบสาน รักษาและต่อยอด พระราชกรณียกิจ พระราชดำริ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อส่งต่อให้ได้น้อมนำไปประยุกต์ใช้ในการสร้างสรรค์สังคมที่ดีงามต่อไป
รมช.อรรถกร กล่าวว่า สำนักงานพิพิธภัณฑ์เกษตรเฉลิมพระเกียรติฯ เป็นหน่วยงานภายใต้สังกัดกระทรวงเกษตรและสหกรณ์ ที่ทำหน้าที่สำคัญในการขับเคลื่อนนโยบายพิทักษ์รักษาไว้ซึ่งสถาบันพระมหากษัตริย์ โดยมีภารกิจสำคัญในการเผยแพร่พระเกียรติคุณ และพระอัจฉริยภาพของพระมหากษัตริย์ไทย และพระบรมวงศานุวงศ์ ด้านการเกษตร ถือเป็นศูนย์กลางการขับเคลื่อนหลักการเรียนรู้หลักปรัชญาของเศรษฐกิจพอเพียง ที่ส่งต่อองค์ความรู้สู่ประชาชนและเกษตรกรที่สนใจ รวมทั้ง เกษตรกรรุ่นใหม่ หรือ Young Smart Farmer ที่เป็นหัวใจสำคัญของลูกหลานเกษตรกรไทย
นายอรรถกร กล่าวต่อไปว่า สำหรับทิศทางการขับเคลื่อนในอนาคตของการขับเคลื่อนเพื่อสืบสานงานพ่อ ส่งต่อพระราชปณิธานนั้น จะต้องเพื่อขยายผล ต่อยอดองค์ความรู้ให้แก่ประชาชน เกษตรกร และชุมชนให้มากขึ้น ตลอดจนพัฒนาและปรับปรุงเนื้อหานิทรรศการอย่างต่อเนื่อง อาทิ พิพิธภัณฑ์กษัตริย์เกษตร พื้นที่แห่งการเรียนรู้ เรื่อง “กษัตริย์ เกษตร” สอดคล้องการดำเนินชีวิตของคนรุ่นใหม่ในรูปแบบที่หลากหลาย รวมถึงการขับเคลื่อนร่วมมือกับเครือข่ายพิพิธภัณฑ์ฯ และภาคีความร่วมมือ ในการเปิดศูนย์การเรียนรู้เครือข่ายพิพิธภัณฑ์เกษตรฯ โดยได้ตั้งเป้าหมายในการเปิดศูนย์เครือข่ายฯ ให้ครบ 77 จังหวัด ซึ่งปัจจุบันได้มีศูนย์เครือข่ายพิพิธภัณฑ์เกษตรฯ จำนวน 92 แห่ง และมีเครือข่ายพิพิธภัณฑ์เกษตรฯ จำนวน 72 จังหวัด
พลอากาศเอก เสนาะ พรรณพิกุล ผู้อำนวยการสำนักงานพิพิธภัณฑ์เกษตรเฉลิมพระเกียรติฯ กล่าวถึงกิจกรรมภายในงานว่า ภายในงานมีนิทรรศการ “72 ผู้สืบสาน รักษา ต่อยอด ตามรอยพระราชา“ นิทรรศการพิเศษจากของจริงที่เกษตรกรเครือข่ายของพิพิธภัณฑ์เกษตร ฯ และนิทรรศการพิเศษจากหน่วยงาน ในสังกัดกระทรวงเกษตรและสหกรณ์ และหน่วยงานอื่น ๆ ภายใต้ชุดนิทรรศการ “สืบสานพระราชปณิธาน สู่งานเพื่อปวงชน” การอบรมให้ความรู้จากปราชญ์เกษตร วิทยากรมากประสบการณ์ และเกษตรกรที่มาถ่ายทอดองค์ความรู้ กว่า 12 หลักสูตร และหลักสูตร Workshop ตลอดทั้งวัน เปิดอบรมทั้ง Onsite และ Online โดยไม่เสียค่าใช้จ่าย และการจัดตลาดเศรษฐกิจพอเพียง จำหน่ายสินค้าท้องถิ่นของกินปลอดภัย จากร้านค้าเครือข่ายและภาคีความร่วมมือของพิพิธภัณฑ์เกษตรเฉลิมพระเกียรติฯ ทั่วทุกภูมิภาค กว่า 200 ร้านค้า และยังมีกิจกรรมต่าง ๆ อีกมากมาย
นอกจากนี้ ยังมีกิจกรรมพิเศษที่น่าสนใจ อาทิ กิจกรรมขาดทุน คือกำไร กับสินค้าดีในราคาสบายกระเป๋า เริ่มต้นเพียง 10 บาท (มีจำนวนจำกัด) เปิดเข้าชมพิพิธภัณฑ์ในหลวงรักเรา พร้อมชมภาพยนตร์แอนิเมชัน 3 มิติ พิพิธภัณฑ์ดินดล และนิทรรศการขุมทรัพย์แห่งแผ่นดิน ภาพยนตร์ 7 มิติ สนุก ตื่นเต้น ทะลุจอ โดยไม่มีค่าใช่จ่าย ให้นักเรียน นักศึกษา และประชาชนได้เรียนรู้และให้ร่วมสนุกมากมายตลอดทั้ง 3 วัน ระหว่างวันที่ 12 – 14 กรกฎาคม 2567 ตั้งแต่เวลา 08.00 – 17.00 น. ณ พิพิธภัณฑ์การเกษตรเฉลิมพระเกียรติฯ จ.ปทุมธานี
สอบถามรายละเอียด โทร. 02-529-2212-13 087-359-7171 ดูรายละเอียดได้ที่ www.wisdomking.or.th หรือ Facebook พิพิธภัณฑ์การเกษตรฯ

ที่มา : https://www.thaigov.go.th/news/contents/details/85760