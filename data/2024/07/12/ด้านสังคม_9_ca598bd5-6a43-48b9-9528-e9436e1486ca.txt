รัฐบาลไทย-ข่าวทำเนียบรัฐบาล-“วราวุธ” กำชับ ศรส. จังหวัดปัตตานี ช่วยเหลือเด็กหญิงวัย 7 ปี อย่างใกล้ชิด หลังถูกยายทำร้ายร่างกาย


วันศุกร์ที่ 12 กรกฎาคม 2567
“วราวุธ” กำชับ ศรส. จังหวัดปัตตานี ช่วยเหลือเด็กหญิงวัย 7 ปี อย่างใกล้ชิด หลังถูกยายทำร้ายร่างกาย
“วราวุธ” กำชับ ศรส. จังหวัดปัตตานี ช่วยเหลือเด็กหญิงวัย 7 ปี อย่างใกล้ชิด หลังถูกยายทำร้ายร่างกาย
เมื่อวันที่ 11 กรกฎาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ศูนย์เร่งรัดจัดการสวัสดิภาพประชาชน (ศรส.) เป็นศูนย์กลางในการเร่งรัดจัดการในการช่วยเหลือพี่น้องประชาชนทั่วประเทศที่ประสบปัญหาความเดือดร้อนทางสังคม และส่งทีมปฏิบัติการหน่วยเคลื่อนที่เร็วลงพื้นที่ช่วยเหลืออย่างเร่งด่วน สำหรับกรณี เด็กหญิงอายุ 7 ปี ถูกยายทำร้ายร่างกาย และต้องหนีออกจากบ้าน จนมีพลเมืองดีพบเห็นจึงได้แจ้งเจ้าหน้าที่ตำรวจ และขอส่งเด็กเข้ารับการคุ้มครองสวัสดิภาพในหน่วยงาน พม. ในจังหวัดปัตตานี นั้น ทีม ศรส.จังหวัดปัตตานี ได้ลงพื้นที่ตรวจสอบข้อเท็จจริง พบว่าพ่อแม่ของเด็กได้แยกทางกัน ซึ่งพ่อของเด็กมีสัญชาติกัมพูชา ด้านแม่ของเด็กไปทำงานอยู่กรุงเทพฯ ไม่เคยส่งเสียเลี้ยงดูเด็ก ปล่อยให้เด็กอยู่กับยายแค่ 2 คน และยายของเด็กมีอาชีพรับจ้างรายได้ไม่แน่นอนและมีพฤติกรรมโมโหร้าย ยายได้ให้ข้อมูลเพิ่มเติมว่าเด็กมีพฤติกรรมอยู่ไม่นิ่ง สมาธิสั้น ทำให้ยายรู้สึกโมโห จึงได้ใช้ความรุนแรงกับเด็ก ซึ่งกรณีนี้ นับว่าเป็นความรุนแรงในครอบครัว ด้านร่างกาย จิตใจ จากบุคคลในครอบครัว
นางสาวซาราห์ กล่าวเพิ่มเติมว่า ขณะนี้ ทีม ศรส.จังหวัดปัตตานี ได้รับเด็กเข้าการสงเคราะห์และคุ้มครองสวัสดิภาพตาม พ.ร.บ.คุ้มครองเด็ก พ.ศ. 2546 ในหน่วยงานสังกัดกระทรวง พม. และได้ไปลงบันทึกประจำวันที่ สภ.เมืองปัตตานีแล้ว พร้อมแนะนำสิทธิสวัสดิการตามบทบาทภารกิจ หลังจากนั้น ได้พาเด็กไปตรวจร่างกายที่ รพ.ปัตตานี เพื่อรักษาบาดแผลจากการถูกกระทำ นอกจากนี้ ศรส.จังหวัดปัตตานี ได้มีการประสานผู้อำนวยการโรงเรียน เพื่อวางแผนด้านการศึกษา และประสานศูนย์ปฏิบัติการเพื่อป้องกันการกระทำความรุนแรงในครอบครัว สำนักงานพัฒนาสังคมและความมั่นคงของมนุษย์จังหวัดปัตตานี เพื่อบำบัดฟื้นฟูสภาพร่างกายและจิตใจเด็ก รวมทั้งประสานแพทย์แผนกจิตเวชเพื่อเข้ารับการรักษา และเยี่ยมบ้านประเมินสภาพปัญหาและให้การช่วยเหลือต่อไป
ทั้งนี้ หากประชาชนประสบปัญหาความเดือดร้อนทางสังคม สามารถโทรแจ้งได้ที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่านฮอตไลน์ 1300 บริการตลอด 24 ชั่วโมง โดยหน่วยปฏิบัติการเคลื่อนที่เร็ว พร้อมลงพื้นที่ช่วยเหลืออย่างรวดเร็วทันที
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ปัตตานี

ที่มา : https://www.thaigov.go.th/news/contents/details/85777