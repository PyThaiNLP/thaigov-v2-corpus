รัฐบาลไทย-ข่าวทำเนียบรัฐบาล-ปลัด พม. เผย ผู้สูงอายุบ้านบางแค ปีติยินดี หลังชมนิทรรศการเฉลิมพระเกียรติ ในหลวง ร.10  "72 พรรษา ทศมราชา พัฒนาสังคมยั่งยืน"


วันศุกร์ที่ 12 กรกฎาคม 2567
ปลัด พม. เผย ผู้สูงอายุบ้านบางแค ปีติยินดี หลังชมนิทรรศการเฉลิมพระเกียรติ ในหลวง ร.10  "72 พรรษา ทศมราชา พัฒนาสังคมยั่งยืน"
ปลัด พม. เผย ผู้สูงอายุบ้านบางแค ปีติยินดี หลังชมนิทรรศการเฉลิมพระเกียรติ ในหลวง ร.10  "72 พรรษา ทศมราชา พัฒนาสังคมยั่งยืน"
วันที่ 11 กรกฎาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ได้จัดนิทรรศการเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ภายใต้แนวคิด "72 พรรษา ทศมราชา พัฒนาสังคมยั่งยืน" ระหว่างวันที่ 5 - 31 กรกฎาคม 2567 ณ บริเวณห้องโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ กรุงเทพฯ เพื่อเผยแพร่ประชาสัมพันธ์พระราชกรณียกิจของพระบาทสมเด็จพระเจ้าอยู่หัวที่เกี่ยวเนื่องกับภารกิจกระทรวงการพัฒนาสังคมและความมั่นคงของมนุษย์ ซึ่งได้น้อมนำพระราชปณิธานและพระราชดำริของพระบาทสมเด็จพระเจ้าอยู่หัว มาปรับใช้ในการดำเนินงานด้านการพัฒนาสังคมและความมั่นคงของมนุษย์ ผ่านโครงการและกิจกรรมสำคัญของกระทรวงการพัฒนาสังคมและความมั่นคงของมนุษย์ เพื่อมุ่งสู่การยกระดับในการแก้ไขปัญหาสังคมและการพัฒนาคุณภาพชีวิตที่ดีให้กับประชาชนทุกกลุ่มเป้าหมายตั้งแต่เด็ก เยาวชน สตรี ครอบครัว ผู้สูงอายุ คนพิการ ผู้ด้อยโอกาส และกลุ่มเปราะบาง รวมถึงผู้มีรายได้น้อย
นายอนุกูล กล่าวว่า วันนี้ (11 ก.ค. 67) คณะผู้สูงอายุจากศูนย์พัฒนาการจัดสวัสดิการสังคมผู้สูงอายุบ้านบางแค ได้เดินทางเข้ามาชมนิทรรศการเฉลิมพระเกียรติ พระบาทสมเด็จพระเจ้าอยู่หัว โดยมีเจ้าหน้าที่ พม. พาเดินเยี่ยมชมทั้ง 8 โซนนิทรรศการ ตั้งแต่ โซนที่ 1 และโซนที่ 2 พระราชประวัติและพระราชจริยวัตร โซนที่ 3 พระบารมีปกเกล้า สืบสาน รักษา ต่อยอด ด้วยการนำเสนอพระราชกรณียกิจของพระบาทสมเด็จพระเจ้าอยู่หัวที่เกี่ยวเนื่องกับภารกิจของหน่วยงานระดับกรมสังกัดกระทรวง พม. ที่ช่วยเหลือดูแลประชาชนทุกกลุ่มเป้าหมาย  โซนที่ 4 พระบรมฉายาลักษณ์ และตราสัญลักษณ์ 72 พรรษา  โซนที่ 5 สายธารแห่งพระเมตตา ด้วยการนำเสนอวีดีทัศน์การสัมภาษณ์บุคคลที่ได้รับพระราชทานการช่วยเหลือ 3 เหตุการณ์สำคัญ ได้แก่ 1) ร้านข้าวต้มอั้งม้อ จังหวัดนราธิวาส ที่ได้รับผลกระทบจากเหตุระเบิด  2) นักเรียนทุนการศึกษาสมเด็จพระบรมโอรสาธิราชฯ สยามมกุฎราชกุมาร (ม.ท.ศ.) ที่ได้รับโอกาสทางการศึกษา และศูนย์พัฒนาเด็กเล็กตำบลอุทัยสวรรค์ จังหวัดหนองบัวลำภู ที่ได้รับการช่วยเหลือจากเหตุความรุนแรง โซนที่ 6 พระเมตตาอันหาที่สุดมิได้ ด้วยการนำเสนอโครงการจิตอาสาพระราชทานและโครงการสำคัญของกระทรวง พม. ซึ่งเป็นส่วนหนึ่งของโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในนามรัฐบาล โซนที่ 7 โคก หนอง นา โมเดล สู่ความยั่งยืน ด้วยการนำเสนอการขับเคลื่อน โคก หนอง นา โมเดล ในพื้นที่นิคมสร้างตนเอง และโซนที่ 8 ความหมายตราสัญลักษณ์ 72 พรรษา
สำหรับคณะผู้สูงอายุจากศูนย์พัฒนาการจัดสวัสดิการสังคมผู้สูงอายุบ้านบางแค ที่มาชมนิทรรศการเฉลิมพระเกียรติ พระบาทสมเด็จพระเจ้าอยู่หัว ได้กล่าวถึงความประทับใจ อาทิ คุณยายวลัยลักษณ์ อยู่แสง กล่าวว่า วันนี้ได้มาชมนิทรรศการของในหลวง รัชกาลที่ 10 ซึ่งดูแล้วรู้สึกชื่นใจได้เห็นพระองค์ท่านตั้งแต่เด็กๆ  รู้สึกชอบ รู้สึกรักพระองค์ท่านมาก ทำงานเพื่อประชาชนเพื่อลูก เพื่อหลาน ทำเพื่อคนพิการ ทำเพื่อผู้สูงอายุหลายๆ อย่าง ชื่นใจหมด ขอให้บุญรักษา ขอให้อยู่ยืนยาว
คุณยายปราณี มัดมีสุข กล่าวว่า วันนี้ ได้มาชมนิทรรศการในหลวง รัชกาลที่ 10 ซึ่งยายอายุ 85  ปีแล้ว รู้สึกปลาบปลื้มมาก ตั้งแต่พระองค์ท่านประสูติมาตั้งแต่เล็กๆ เพราะยายจำได้ว่าตอนนั้นยังเป็นนักเรียนอยู่ ยายก็สนใจ พระองค์ท่านไปเรียน ไปศึกษาอะไรต่ออะไร ยายก็ติดตามฟังข่าวของพระองค์ท่านเรื่อยๆ จนเดี๋ยวนี้พระองค์ท่านมาปกครองประชาชนชาวไทย แล้ววันนีั ก็มาชมนิทรรศการนี้ รู้สึกปลื้มใจมากที่พระองค์ท่านทำคุณประโยชน์ให้กับแผ่นดินเยอะแยะเลย ได้ไปช่วยคนยากคนจน ช่วยไฟไหม้ ช่วยระเบิด นิทรรศการน่าดูมาก ดูแล้วปลื้มใจ และขอให้พระองค์ท่านมีอายุยิ่งยืนนาน อยู่เป็นมิ่งขวัญของประชาชนต่อไปนานๆ ขอให้พระองค์ท่านมีสุขภาพแข็งแรง และประชาชนได้อบอุ่นเพราะพระองค์ท่านดูแลทั่วถึงไปหมดเลย
และคุณยายศนัจจา สุธารณกร กล่าวว่า ดีใจที่ได้เห็นการจัดนิทรรศการในวันนี้ ดูดีสวยงามแล้วก็เพียบพร้อม มีเนื้อหาที่น่าทึ่ง ทำให้ได้รับรู้เรื่องราวของในหลวง รัชกาลที่ 10 ที่พระองค์ท่านได้สืบสาน ต่อยอด ทำให้งานของในหลวง รัชกาลที่ 9 ดำรงมาไม่สูญเสียไปเพราะพระองค์ท่านมีคติธรรมที่ว่าสืบสาน รักษา และต่อยอดให้กิจกรรมของในหลวง รัชกาลที่ 9 เจริญก้าวหน้าไป ไม่สะดุดและยังก้าวหน้าไปอีกไกล นอกจากนี้ เรื่องประทับใจของยายอีกอย่างหนึ่งคือ โคกหนอง นา โมเดล ไปถึงต่างจังหวัด หลายจังหวัดเลย ที่พวกประชาชนขอบคุณเหลือเกินที่มีโครงการนี้เกิดขึ้นเพราะโครงการนี้ทำให้ประชาชนมีความเป็นอยู่ที่ดีขึ้นและมีความมุ่งมั่นที่จะช่วยตัวเอง หลายหมู่บ้านก็สามัคคีกัน อย่างเช่น โคก หนอง นา โมเดลของจังหวัดบุรีรัมย์ ไปดูว่าเขาผันน้ำขึ้นมาใช้แบบนี้ ทำให้พืชผลทางเกษตรได้ออกไปสู่โลก
นายอนุกูล กล่าวเพิ่มเติมว่า ขอเชิญชวนประชาชนผู้สนใจเข้าชมนิทรรศการเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ภายใต้แนวคิด  "72 พรรษา ทศมราชา พัฒนาสังคมยั่งยืน" ตั้งแต่วันนี้ถึง 31 กรกฎาคม 2567 เวลา 08.30 - 16.30 น. เปิดทุกวัน ไม่มีวันหยุด ณ บริเวณห้องโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม เขตป้อมปราบศัตรูพ่าย กรุงเทพฯ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #นิทรรศการเฉลิมพระเกียรติ #72พรรษาทศมราชาพัฒนาสังคมยั่งยืน #ผู้สูงอายุ #บ้านบางแค

ที่มา : https://www.thaigov.go.th/news/contents/details/85754