รัฐบาลไทย-ข่าวทำเนียบรัฐบาล-กรุงไทยจัดริ้วขบวนสุดยิ่งใหญ่ ร่วมงานมหรสพสมโภชเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันศุกร์ที่ 12 กรกฎาคม 2567
12/07/2567
พิมพ์
กรุงไทยจัดริ้วขบวนสุดยิ่งใหญ่ ร่วมงานมหรสพสมโภชเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
คณะผู้บริหารและพนักงานธนาคารกรุงไทย ร่วมงานมหรสพสมโภชเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
คณะผู้บริหารและพนักงานธนาคารกรุงไทย ร่วมงานมหรสพสมโภชเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยธนาคารกรุงไทยจัดริ้วขบวนสุดยิ่งใหญ่ ชูเอกลักษณ์ไทยอันโดดเด่น เพื่อสืบสาน รักษา และต่อยอดศิลปวัฒนธรรมไทย ณ ท้องสนามหลวง เมื่อวันที่ 11 กรกฎาคม 2567
ธนาคารกรุงไทย น้อมสำนึกในพระมหากรุณาธิคุณและถวายความจงรักภักดี โดยรังสรรค์ริ้วขบวนเฉลิมพระเกียรติ ที่ได้รับแรงบันดาลใจจากการแสดง “โขน” มรดกแห่งศิลปวัฒนธรรมอันล้ำค่าที่อยู่คู่ผืนแผ่นดินไทย เพื่อเป็นการสืบสาน รักษา และต่อยอด นาฏศิลป์ไทยชั้นสูง งดงามตระการตาด้วยชุดเครื่องโขนเทวดา-นางฟ้า และนักแสดงนาฏศิลป์ในชุดเครื่องโขน-รามเกียรติ์ พร้อมการแสดงดนตรีและขับร้องบทเพลงเฉลิมพระเกียรติจากวงดนตรีโรงเรียนโยธินบูรณะเพื่อถวายพระพรชัยมงคลผ่าน 3 บทเพลงที่มีความหมายแทนหัวใจภักดิ์ของพสกนิกรที่มีต่อพระบาทสมเด็จพระเจ้าอยู่หัว ได้แก่ เพลงรัชกาลที่ 10 ทรงพระเจริญ  เพลงเอกลักษณ์ไทย และเพลงหัวใจทศกัณฐ์ อีกทั้งยังเสริมความวิจิตรงดงามของริ้วขบวนด้วยรถเฉลิมพระเกียรติ ที่ประดับสัญลักษณ์แห่งสิริมงคล อาทิ ช้างเผือก หนึ่งในแก้วมีค่า 7 ประการของกษัตริย์  กินรี ที่มีท่อนบนเป็นมนุษย์ท่อนล่างเป็นนก ผู้เชี่ยวชาญด้านการร่ายรำ ดนตรี และกวี รวมทั้งพญานาค หรือ นาคราช เทพแห่งน้ำ คู่ควรกับสถาบันอันสูงส่ง โดยทุกองค์ประกอบของริ้วขบวนเฉลิมพระเกียรติเป็นการผสมผสานศิลปวัฒนธรรมไทยในหลายมิติ เพื่อเฉลิมพระเกียรติยศ พร้อมถวายพระพรชัยมงคลแด่องค์ราชัน เนื่องในโอกาสมิ่งมหามงคลในครั้งนี้
นอกจากนี้ ภายในงานยังมีนิทรรศการเฉลิมพระเกียรติพระบาทสมเด็จพระเจ้าอยู่หัว และการแสดงต่างๆ อาทิ การแสดงโขนตอนพระรามครองเมือง “พระรามทรงธรรม์ครองแผ่นดิน” การแสดงโดรนเฉลิมพระเกียรติ ชุด “รวมใจภักดิ์ ถวายพระพรฯ” การจัดแสดงสวนแสงเฉลิมพระเกียรติฯ การแสดงดนตรีเฉลิมพระเกียรติฯ การแสดงมหาดุริยางค์ไทยแห่งกรุงรัตนโกสินทร์ การแสดงละครนอกเฉลิมพระเกียรติฯ การแสดงโนราศิลปินแดนทักษิณเฉลิมพระเกียรติฯ การแสดงสี่ภูมิภาคเกษมศานต์ การแสดงพื้นบ้านเฉลิมพระเกียรติฯ การแสดงวงดุริยางค์สากล การแสดงวงดุริยางค์ 4 เหล่าทัพ ตลาดวัฒนธรรมเฉลิมพระเกียรติฯ การจำหน่ายผลิตภัณฑ์วัฒนธรรมไทย (CPOT) และการสาธิตอาหารในรูปแบบตลาดย้อนยุค สาธิตภูมิปัญญาทางวัฒนธรรม
ประชาชนที่สนใจสามารถร่วมกิจกรรมและชมความงดงามของการแสดงเฉลิมพระเกียรติฯ ที่งานมหรสพสมโภชเฉลิมพระเกียรติพระบาทสมเด็จพระเจ้าอยู่หัว ตั้งแต่วันนี้  – 15 กรกฎาคม 2567 ณ ท้องสนามหลวง

ที่มา : https://www.thaigov.go.th/news/contents/details/85753