รัฐบาลไทย-ข่าวทำเนียบรัฐบาล-รมช.อรรถกร ลุยเมืองน่านติดตามความก้าวหน้าการดำเนินงานแก้ไขปัญหาที่ดินทำกิน และการพัฒนาแหล่งน้ำภาคการเกษตร 


วันเสาร์ที่ 6 กรกฎาคม 2567
รมช.อรรถกร ลุยเมืองน่านติดตามความก้าวหน้าการดำเนินงานแก้ไขปัญหาที่ดินทำกิน และการพัฒนาแหล่งน้ำภาคการเกษตร
รมช.อรรถกร ลุยเมืองน่านติดตามความก้าวหน้าการดำเนินงานแก้ไขปัญหาที่ดินทำกิน และการพัฒนาแหล่งน้ำภาคการเกษตร พร้อมทั้งสนับสนุนการส่งเสริมการปลูกกาแฟ 8 จังหวัดภาคเหนือ
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานการประชุมติดตามความก้าวหน้าการดำเนินงานแก้ไขปัญหาภาคเกษตร ณ ห้องประชุมเจ้ามหาพรหมสุรธาดา ศาลากลางจังหวัดน่าน อ.เมืองน่าน จ.น่าน โดยที่ประชุมได้มีการติดตามความก้าวหน้าการดำเนินงานแก้ไขปัญหาภาคเกษตรและหารือแนวทางบรรเทาความเดือดร้อนพี่น้องเกษตรกรในประเด็นอื่น ๆ เพิ่มเติม ตามข้อสั่งการของรัฐมนตรีว่าการกระทรวงเกษตรและสหกรณ์ (ร้อยเอก ธรรมนัส พรหมเผ่า) จากการลงพื้นที่ตรวจราชการเมื่อวันที่ 18-19 พ.ค. 67 ที่ผ่านมา ในประเด็นที่เกี่ยวข้อง ดังนี้
1) การแก้ไขปัญหาที่ดินด้านการเกษตร กระทรวงเกษตรฯ และหน่วยงานที่เกี่ยวข้องดำเนินการสำรวจและตรวจสอบพื้นที่ของเกษตรกรที่ประสบปัญหาในกรณีต่าง ๆ พร้อมทั้งทำการชี้แจ้งและสร้างความเข้าใจแก่เกษตรกรในแนวทางการแก้ไขปัญหาดังกล่าว อย่างไรก็ตามพื้นที่จังหวัดน่านได้มีการมอบโฉนดเพื่อการเกษตรให้แก่เกษตรกรแล้ว จำนวน 1,433 ราย 1,935 แปลง เนื้อที่ 9,009 ไร่ อีกทั้งส.ป.ก.น่านยังได้มีการดำเนินการยึดคืนที่ดินจากผู้ถือครองที่ดินโดยมิชอบด้วยกฎหมาย จำนวน 6 แปลง เพื่อนำมาจัดสรรที่ดินให้แก่ผู้ยากจนและไร้ที่ดินทำกินต่อไป
2) การส่งเสริมการปลูกพืชทดแทน โดยกรมส่งเสริมการเกษตรร่วมกับกรมวิชาการเกษตรดำเนินการสำรวจความต้องการของพี่น้องเกษตรกร พบว่าเกษตรกรมีความต้องการปลูกกาแฟพันธุ์โรบัสต้า จำนวน 280 ราย และพันธุ์อะราบิกา จำนวน 344 ราย พร้อมทั้งเตรียมจัดทำโครงการส่งเสริมการปลูกกาแฟทดแทนการปลูกพืชเชิงเดี่ยวในพื้นที่ 8 จังหวัดภาคเหนือ เพื่อลดปัญหาหมอกควันไฟป่าจากการเผาพื้นที่เพื่อทำการเกษตร รวมถึงเป็นการส่งเสริมอาชีพและการปลูกพืชมูลค่าสูง ทั้งนี้ในด้านการตลาดได้บูรณาการร่วมกับภาคเอกชน เพื่อพัฒนาศักยภาพทางการตลาดและสร้างโอกาสการเพิ่มรายได้ของเกษตรกร
3) การพัฒนาแหล่งน้ำในพื้นที่จังหวัดน่าน โดยกรมชลประทานได้ดำเนินการศึกษาและสำรวจความเหมาะสมของพื้นที่เพื่อวางแผนการบริหารจัดการน้ำในรูปแบบการก่อสร้าง และการซ่อมแซมโครงการ แบ่งออกเป็น 2 ระยะ คือแผนงานระยะเร่งด่วน และแผนงานระยะกลาง เพื่อบรรเทาความเดือดร้อนพี่น้องเกษตรกรจากปัญหาขาดแคลนน้ำเพื่อการเกษตร และเพิ่มประสิทธิภาพการกักเก็บน้ำต้นทุนไว้ใช้ในฤดูแล้ง นอกจากนี้ ยังได้บูรณาการร่วมกับกรมพัฒนาที่ดินในการอนุรักษ์ดินและน้ำ พัฒนาคุณภาพดินในพื้นที่ต้นน้ำ เพื่อการอนุรักษ์และฟื้นฟูป่าต้นน้ำอย่างยั่งยืน
รมช.อรรถกร กล่าวว่า สำหรับการติดตามความก้าวหน้าภารกิจของกระทรวงเกษตรและสหกรณ์ ในวันนี้ได้เห็นถึงความตั้งใจของหน่วยงานทั้งในสังกัดกระทรวงเกษตรฯและหน่วยงานที่เกี่ยวข้อง ซึ่งมีการบูรณาการร่วมกับในการขับเคลื่อนภารกิจ เพื่อบรรเทาความเดือดร้อนพี่น้องเกษตรกรอย่างเต็มที่ทั้งในเรื่องที่ดินทำกิน เรื่องผลผลิตทางการเกษตรราคาตกต่ำ โดยทางกระทรวงเกษตรมีนโยบายส่งเสริมการปลูกพืชทดแทนมูลค่าสูง เป็นที่ความต้องการทางตลาดอย่างกาแฟทั้งสายพันธุ์โรบัสต้าและอะราบิกา รวมถึงการส่งเสริมอาชีพเกษตรกรเพิ่มเติม ไม่ว่าจะเป็นการปลูกหม่อนเลี้ยงไหมที่ควรมีการส่งเสริมในกลุ่มเกษตรกรยุคใหม่เพิ่มเติม เพราะนอกจากจะเป็นการต่อยอดอาชีพเกษตรกรแล้ว ยังเป็นการอนุรักษ์วัฒนธรรมท้องถิ่น อีกด้วย

ที่มา : https://www.thaigov.go.th/news/contents/details/85488