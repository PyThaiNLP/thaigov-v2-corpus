รัฐบาลไทย-ข่าวทำเนียบรัฐบาล-​ปลัดฯ ณัฐพล เปิดงาน “Boilex Asia และ Pumps and Valves Asia 2024” เน้นย้ำการพัฒนาอุตสาหกรรมด้วยเทคโนโลยีอัจฉริยะ ควบคู่ความยั่งยืน เคียงคู่ชุมชน 


วันอาทิตย์ที่ 7 กรกฎาคม 2567
07/07/2567
พิมพ์
​ปลัดฯ ณัฐพล เปิดงาน “Boilex Asia และ Pumps and Valves Asia 2024” เน้นย้ำการพัฒนาอุตสาหกรรมด้วยเทคโนโลยีอัจฉริยะ ควบคู่ความยั่งยืน เคียงคู่ชุมชน
​ปลัดฯ ณัฐพล เปิดงาน “Boilex Asia และ Pumps and Valves Asia 2024” เน้นย้ำการพัฒนาอุตสาหกรรมด้วยเทคโนโลยีอัจฉริยะ ควบคู่ความยั่งยืน เคียงคู่ชุมชน
4 กรกฎาคม 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานเปิดงาน “Boilex Asia และ Pumps and Valves Asia 2024” และกล่าวปาฐกถา เรื่อง “ขับเคลื่อนเทคโนโลยีอุตสาหกรรมอัจฉริยะ เพื่อความปลอดภัยของชุมชนและสิ่งแวดล้อมที่ยั่งยืน” โดยมีนายพรยศ กลั่นกลอง รองอธิบดีกรมโรงงานอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ร่วมเปิดงาน และมีนายมนู เลียวไพโรจน์ ประธานบริษัท อินฟอร์มา มาร์เก็ตส์ ประเทศไทย ให้การต้อนรับ ณ ศูนย์การประชุมแห่งชาติสิริกิติ์
ปลัดกระทรวงอุตสาหกรรม กล่าวว่า จากบริบทโลกที่เปลี่ยนแปลงไป ปัจจุบันได้พบกับความท้าทายและความเสี่ยงทั้งด้านเศรษฐกิจ สังคม สิ่งแวดล้อม และการก้าวกระโดดที่รวดเร็วของเทคโนโลยี สถานการณ์เหล่านี้ส่งผลอย่างหลีกเลี่ยงไม่ได้ โดยเฉพาะผลกระทบที่เกิดขึ้นกับภาคอุตสาหกรรม ความท้าทายของภาคอุตสาหกรรมต่อจากนี้ไม่ใช่แค่การเพิ่มมูลค่าทางเศรษฐกิจ แต่สิ่งสำคัญที่จำเป็นต้องใส่ใจ คือ การสร้างความยั่งยืนด้านสิ่งแวดล้อมควบคู่ไปด้วย ซึ่งพวกเราชาวอุตสาหกรรม ไม่ใช่แค่กระทรวงอุตสาหกรรม แต่รวมถึงทุกภาคส่วน ทั้งภาครัฐ ภาคเอกชน และประชาชน ต้องสามารถอยู่ร่วมกันได้ โดยกระทรวงอุตสาหกรรม เข้าใจและตระหนักถึงสิ่งที่เกิดขึ้น จึงได้กำหนดเป็นนโยบาย 4 มิติ ที่ยึดถือในหลักการใช้หัวและใจปั้นอุตสาหกรรมเคียงคู่ชุมชน ต้องการให้อุตสาหกรรมไทยเติบโต เดินหน้าไปพร้อมกับการสร้างความเข้มแข็งแก่ชุมชนและสิ่งแวดล้อมโดยรอบ
ในส่วนของ “การขับเคลื่อนเทคโนโลยีอุตสาหกรรมอัจฉริยะ เพื่อความปลอดภัยของชุมชนและสิ่งแวดล้อมที่ยั่งยืน” นั้น กระทรวงอุตสาหกรรม มีการนำระบบ Internet of Things : IoT เข้ามาเพิ่มประสิทธิภาพในการทำงาน ปรับรูปแบบการทำงานไปสู่องค์กร Digital เพื่อรองรับการเปลี่ยนแปลงทั้งด้านการทำงานภายในองค์กรและการให้บริการผู้ประกอบการและประชาชนผ่านระบบ i-Industry เช่น การรายงานข้อมูลการประกอบการโดยการรับรองตนเองผ่านระบบ iSingleForm ตามที่กฎหมายกำหนด อาทิ ข้อมูลกิจการ วัตถุดิบและผลิตภัณฑ์ การบริหารจัดการสิ่งปฏิกูลหรือวัสดุที่ไม่ใช้แล้ว ข้อมูลสารเคมีและวัตถุอันตรายที่มีการเก็บหรือการใช้ในการประกอบกิจการ เป็นต้น โดยเจ้าหน้าที่จะทำการตรวจสอบโรงงานด้วยระบบ i-Auditor ซึ่งเป็นระบบมาตรฐานการตรวจกำกับโรงงานเพื่อให้ผู้ประกอบการมีการประกอบการที่ดี ช่วยลดข้อขัดแย้งและขจัดปัญหาข้อร้องเรียนของชุมชนและสังคม นอกจากนี้ กระทรวงอุตสาหกรรมยังมุ่งเน้นการส่งเสริมและพัฒนาภาคอุตสาหกรรม โดยการเร่งขับเคลื่อนเทคโนโลยีอุตสาหกรรมอัจฉริยะเพื่อเพิ่มผลิตผลการผลิตและยกระดับมาตรฐานด้านความปลอดภัยและสิ่งแวดล้อม เช่น การใช้เซ็นเซอร์ในการตรวจสอบติดตามเครื่องจักรที่ใช้ในการผลิต หรือการตรวจวัดมลพิษแบบ Real Time การพัฒนาระบบการแจ้งเตือนเหตุการณ์ที่ผิดปกติหรือสถานการณ์ฉุกเฉิน เพื่อให้สามารถติดตามเหตุการณ์และควบคุมสถานการณ์ได้อย่างรวดเร็วและทันท่วงที
สุดท้ายนี้ การจัดงานดังกล่าว กระทรวงอุตสาหกรรมมีเป้าหมายที่สำคัญ คือ การถ่ายทอดองค์ความรู้และเทคโนโลยี ตลอดจนกฎระเบียบด้านความปลอดภัยที่เกี่ยวข้องกับภาคการผลิตเพื่อขับเคลื่อนอุตสาหกรรมอัจฉริยะให้มีความปลอดภัย เป็นมิตรต่อชุมชนและสิ่งแวดล้อมมุ่งสู่การพัฒนาสู่อุตสาหกรรมสีเขียวอย่างยั่งยืน และนำพาภาคอุตสาหกรรมไทยก้าวไปสู่ความยั่งยืนบนกรอบพื้นฐานความทันสมัย ปลอดภัยและเป็นมิตรกับสังคมและสิ่งแวดล้อม

ที่มา : https://www.thaigov.go.th/news/contents/details/85503