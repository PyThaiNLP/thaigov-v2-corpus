รัฐบาลไทย-ข่าวทำเนียบรัฐบาล-จังหวัดชัยภูมิ ร่วมกับชมรมแม่บ้านมหาดไทยจังหวัดชัยภูมิ มอบอุปกรณ์ทางการแพทย์ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎา


วันอาทิตย์ที่ 7 กรกฎาคม 2567
06/07/2567
พิมพ์
จังหวัดชัยภูมิ ร่วมกับชมรมแม่บ้านมหาดไทยจังหวัดชัยภูมิ มอบอุปกรณ์ทางการแพทย์ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎา
จังหวัดชัยภูมิ ร่วมกับชมรมแม่บ้านมหาดไทยจังหวัดชัยภูมิ มอบอุปกรณ์ทางการแพทย์ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (6 ก.ค. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า สมาคมแม่บ้านมหาดไทย ภายใต้การนำของ ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้จัดทำโครงการจัดหาอุปกรณ์ทางการแพทย์ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยสมาคมแม่บ้านมหาดไทยได้ทำการมอบเครื่องมือแพทย์ให้แก่โรงพยาบาลในทุกจังหวัดทั่วประเทศ จำนวน 133 รายการ เป็นเงิน 9,900,000 บาท (เก้าล้านเก้าแสนบาทถ้วน) ให้แก่ประธานแม่บ้านมหาดไทยจังหวัดทุกจังหวัด อาทิ เครื่องวัดความดันโลหิตชนิดสอดแขนพร้อมระบบเชื่อมต่อฐานข้อมูล เครื่องให้ความอบอุ่นทารกแรกคลอด เตียง เครื่องควบคุมการให้สารละลายทางหลอดเลือดดำ เมื่อวันศุกร์ที่ 21 มิถุนายน 2567 ณ ห้องประชุมราชบพิธ อาคารดำรงราชานุสรณ์ กระทรวงมหาดไทย
นายอนันต์ กล่าวว่า ตนได้เป็นประธานมอบอุปกรณ์ทางการแพทย์ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้กับโรงพยาบาลชัยภูมิ ณ ห้องประชุมพญาแล ชั้น 5 อาคารผู้ป่วยนอก โรงพยาบาลชัยภูมิ โดยมี นางศิริพร นาคนิยม ประธานแม่บ้านมหาดไทยจังหวัดชัยภูมิ นายแพทย์ณรงค์ศักดิ์ บำรุงถิ่น ผู้อำนวยการโรงพยาบาลชัยภูมิ ผู้บริหาร สมาชิกชมรมแม่บ้านมหาดไทยจังหวัดชัยภูมิ เจ้าหน้าที่โรงพยาบาลมหาราชชัยภูมิ เข้าร่วม
"โดยจังหวัดชัยภูมิ และชมรมแม่บ้านมหาดไทยจังหวัดชัยภูมิ ได้ทำการมอบเครื่องติดตามการทํางานของหัวใจและสัญญาณชีพ มูลค่า 150,000 บาท ซึ่งได้รับมอบมาจากนายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย ให้แก่โรงพยาบาลชัยภูมิ นอกจากนั้น จังหวัดชัยภูมิโดย นายอนันต์ นาคนิยม ผู้ว่าราชการจังหวัดชัยภูมิ ยังได้มอบเครื่องผลิตออกซิเจน จำนวน 2 เครื่อง เครื่องละ 18,000 บาท รวมทั้งสิ้น 36,000 บาท โดยใช้งบประมาณจากเงินกองทุนถวายช้างแด่เจ้าพ่อพญาแล และนางศิริพร นาคนิยม ประธานแม่บ้านมหาดไทยจังหวัดชัยภูมิ ได้มอบเครื่องผลิตออกซิเจน จำนวน 2 เครื่อง เครื่องละ 18,000 บาท รวมทั้งสิ้น 36,000 บาท เพื่อเพิ่มศักยภาพโรงพยาบาลในการให้การรักษาผู้ป่วยได้อย่างมีประสิทธิภาพอีกด้วย" นายอนันต์ กล่าว
นายอนันต์ กล่าวเพิ่มเติมว่า โรงพยาบาลชัยภูมิเป็นโรงพยาบาลประจำจังหวัดที่ได้ยกฐานะเป็นโรงพยาบาลศูนย์แห่งล่าสุดของประเทศไทย โดยปัจจุบันโรงพยาบาลชัยภูมิยังมีความต้องอุปกรณ์ทางการแพทย์อีกหลายรายการ การได้รับการบริจาคอุปกรณ์ทางการแพทย์ในครั้งนี้ ถือว่าโรงพยาบาลชัยภูมิได้บรรเทาปัญหาการขาดแคลนอุปกรณ์ทางแพทย์ของโรงพยาบาลชัยภูมิได้เป็นอย่างดี อีกทั้งถือเป็นโอกาสอันดีที่ทุกท่านจะได้ร่วมกันน้อมสำนึกในพระมหากรุณาธิคุณและเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อสืบสานพระราชกรณียกิจด้านการสาธารณสุข รวมถึงเป็นการช่วยเหลือด้านสังคมสงเคราะห์แก่ประชาชนผู้ยากไร้ในการเข้าถึงบริการทางการแพทย์ และสามารถช่วยเหลือประชาชนได้มากยิ่งขึ้น

ที่มา : https://www.thaigov.go.th/news/contents/details/85490