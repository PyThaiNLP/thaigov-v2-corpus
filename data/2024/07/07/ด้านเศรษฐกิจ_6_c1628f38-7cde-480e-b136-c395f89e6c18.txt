รัฐบาลไทย-ข่าวทำเนียบรัฐบาล-เลขานุการฯ ไพลิน มอบรางวัลผู้ชนะการประกวดในงาน BCI Asia Awards 2024


วันอาทิตย์ที่ 7 กรกฎาคม 2567
07/07/2567
พิมพ์
เลขานุการฯ ไพลิน มอบรางวัลผู้ชนะการประกวดในงาน BCI Asia Awards 2024
เลขานุการฯ ไพลิน มอบรางวัลผู้ชนะการประกวดในงาน BCI Asia Awards 2024
วันที่ 5 กรกฎาคม 2567 นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม ได้รับมอบหมายจาก นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานในพิธีเปิดงานและมอบรางวัลผู้ชนะการประกวดในงาน BCI Asia Awards 2024 จัดโดย บริษัท บีซีไอ เซนทรัล จำกัด โดยมี นางสาวเสาร์วะภา เนาวะอาจ ผู้บริหารประจำสาขาประเทศไทย บริษัท บีซีไอ เซนทรัล จำกัด นายณัฐพล สุทธิธรรม ที่ปรึกษาคลัสเตอร์วัสดุก่อสร้าง สภาอุตสาหกรรมแห่งประเทศไทย และคณะผู้สนับสนุนการจัดงาน ให้การต้อนรับ ณ ห้องฉัตรา บอลรูม โรงแรมสยามเคมปินสกี้
เลขานุการฯ ไพลิน กล่าวว่า อุตสาหกรรมก่อสร้าง เป็นหนึ่งในอุตสาหกรรมหลัก ที่ช่วยผลักดันเศรษฐกิจในประเทศให้มีการขยายตัว มีบทบาทสำคัญต่อการพัฒนาประเทศนอกจากจะช่วยยกระดับคุณภาพชีวิตของประชาชนแล้ว ยังช่วยส่งเสริมพัฒนาภาคอุตสาหกรรมต่อเนื่อง เช่น อุตสาหกรรมการผลิตวัสดุก่อสร้าง เครื่องจักรกล รวมถึงภาคธุรกิจอื่น ๆ ที่เกี่ยวข้อง อาทิ ธุรกิจโลจิสติกส์ การออกแบบ สถาปัตยกรรม และการบริหารจัดการ ในส่วนของกระทรวงอุตสาหกรรม นอกจากมีส่วนในการช่วยเหลือสนับสนุนผู้ประกอบการในอุตสาหกรรมนี้ตลอดห่วงโซ่อุปทานแล้ว ยังให้ความสำคัญกับการจัดทำมาตรฐานที่เกี่ยวข้องมาอย่างต่อเนื่อง
ปัจจุบัน มีมาตรฐานผลิตภัณฑ์วัสดุก่อสร้างจำนวน 614 รายการ โดยมุ่งเน้นและให้ความสำคัญในข้อกำหนดคุณภาพที่เหมาะสมในการใช้งาน ความปลอดภัยต่อชีวิตและทรัพย์สิน และเป็นมิตรต่อสิ่งแวดล้อม ตลอดจนสนับสนุนความสามารถในการแข่งขันของผู้ประกอบการให้เทียบเท่ามาตรฐานสากลและเป็นที่ยอมรับกันทั่วโลก พร้อมตระหนักถึงความเปลี่ยนแปลงที่เกิดขึ้นในโลกและประเทศไทยที่ทำให้สิ่งปลูกสร้างและการก่อสร้างจะต้องสามารถตอบสนองต่อบริบทและค่านิยมที่เปลี่ยนแปลงไป ในปัจจุบัน นวัตกรรมในสาขาอุตสาหกรรมก่อสร้างทั้งด้านสถาปัตยกรรมกระบวนการ ตลอดจนวัสดุอุปกรณ์ที่เกี่ยวเนื่อง จึงเป็นกุญแจสำคัญในการตอบสนองในเรื่องของความต้องการที่อยู่อาศัยที่เพิ่มขึ้น การเปลี่ยนแปลงสภาพภูมิอากาศ และความต้องการก่อสร้างที่ยั่งยืนมากขึ้น
ทั้งนี้ บริษัท บีซีไอ เซนทรัล จำกัด ผู้ทำวิจัยและเก็บรวบรวมฐานข้อมูลโครงการก่อสร้าง พร้อมตีพิมพ์และเผยแพร่ข่าวผ่านสื่อและมีเดียในเครือ ทั้งยังเป็นผู้จัดประกวดการแข่งขันสำหรับผู้นำในสาขาต่าง ๆ ที่เกี่ยวข้องในอุตสาหกรรมก่อสร้างและการออกแบบในระดับเอเชีย ได้แก่ ประเทศสิงค์โปร์ อินโดนีเซีย มาเลเซีย ฮ่องกง ฟิลิปปินส์ เวียดนาม และประเทศไทย ภายใต้งาน BCI Asia Awards ที่มีการแข่งขันในรางวัล Top 10 Developer รางวัล Top 10 Architects รางวัล Interior Designer Awards และรางวัล Futur Arc Prize ซึ่งในปีนี้จัดเป็นปีที่ 19

ที่มา : https://www.thaigov.go.th/news/contents/details/85505