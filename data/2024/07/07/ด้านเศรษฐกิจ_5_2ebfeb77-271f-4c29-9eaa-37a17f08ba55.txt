รัฐบาลไทย-ข่าวทำเนียบรัฐบาล-“พิมพ์ภัทรา” ปาฐกถา แนวทางความร่วมมือรัฐ-เอกชน ชูรวมพลังเครือข่ายพัฒนาเชิงพื้นที่ กระตุ้นเศรษฐกิจท้องถิ่นอย่างยั่งยืน หนุน ส่งเสริมนักธุรกิจคนรุ่นใหม่ เป็นกำลังสำคัญในการพัฒนา


วันอาทิตย์ที่ 7 กรกฎาคม 2567
07/07/2567
พิมพ์
“พิมพ์ภัทรา” ปาฐกถา แนวทางความร่วมมือรัฐ-เอกชน ชูรวมพลังเครือข่ายพัฒนาเชิงพื้นที่ กระตุ้นเศรษฐกิจท้องถิ่นอย่างยั่งยืน หนุน ส่งเสริมนักธุรกิจคนรุ่นใหม่ เป็นกำลังสำคัญในการพัฒนา
“พิมพ์ภัทรา” ปาฐกถา แนวทางความร่วมมือรัฐ-เอกชน ชูรวมพลังเครือข่ายพัฒนาเชิงพื้นที่ กระตุ้นเศรษฐกิจท้องถิ่นอย่างยั่งยืน หนุน ส่งเสริมนักธุรกิจคนรุ่นใหม่ เป็นกำลังสำคัญในการพัฒนาเศรษฐกิจประเทศ
5 กรกฎาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม กล่าวปาฐกถาพิเศษ หัวข้อ “แนวทางความร่วมมือภาครัฐและเอกชนในการพัฒนาและยกระดับเศรษฐกิจภูมิภาคสู่ความเข้มแข็งและยั่งยืน” ในการประชุมคณะกรรมการบริหารหอการค้าไทยและสภาหอการค้าแห่งประเทศไทย และการอบรม YEC Connect สัญจร ประจำปี 67 ณ จังหวัดนครศรีธรรมราช โดยมีนายชำนาญวิทย์ เตรัตน์ รองปลัดกระทรวงมหาดไทย นายแพทย์ พรหมินทร์ เลิศสุริย์เดช เลขาธิการนายกรัฐมนตรี นายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย นายขจรเกียรติ รักพานิชมณี ผู้ว่าราชการจังหวัดนครศรีธรรมราชและนายประยูร เงินพรหม ประธานหอการค้าจังหวัดนครศรีธรรมราช เข้าร่วมงาน ณ โรงแรมทวินโลตัส จังหวัดนครศรีธรรมราช
รัฐมนตรีว่าการกระทรวงอุตสาหกรรม กล่าวว่า ขอชื่นชมหอการค้าไทยและสภาหอการค้าแห่งประเทศไทย องค์กรภาคเอกชนที่ดำเนินงานสนับสนุนภาคธุรกิจและการค้าของประเทศได้อย่างเข้มแข็ง มีพลังเครือข่ายที่ขับเคลื่อนเสริมสร้างและพัฒนาทุกภาคส่วนทางเศรษฐกิจอย่างแท้จริง ทั้งภาคเศรษฐกิจโดยรวมและภาคเศรษฐกิจเชิงพื้นที่ รวมทั้งปัจจุบันยังคงพัฒนาต่อยอดอย่างไม่หยุดยั้ง เห็นได้จากการส่งเสริมให้เกิดการรวมกลุ่มของนักธุรกิจรุ่นใหม่ YEC หรือ Young Entrepreneur Chamber of Commerce เพื่อพัฒนาเครือข่ายสมาชิกและธุรกิจของนักธุรกิจรุ่นใหม่ ซึ่งจะเป็นกำลังสำคัญในการพัฒนาเศรษฐกิจไทยและก้าวสู่การเป็นผู้นำในโลกธุรกิจแห่งอนาคต
นางสาวพิมพ์ภัทรา กล่าวว่า การจัดงานประชุมในวันนี้นับเป็นโอกาสอันดีที่จะก่อให้เกิดแนวทางความร่วมมือระหว่างภาครัฐและภาคธุรกิจ ทั้งในส่วนกลางและภูมิภาค และเป็นการสร้างเวทีแลกเปลี่ยนเรียนรู้ให้ภาคธุรกิจได้มีโอกาสหารือร่วมกัน ทำให้เกิดความคิดและวิธีการใหม่ ๆ ตลอดจนเกิดแนวทางในการป้องกันปัญหาและอุปสรรคต่าง ๆ ที่อาจจะเกิดขึ้นได้อย่างตรงจุด รวดเร็ว ทันเหตุการณ์และมีประสิทธิภาพมากขึ้น ซึ่งถือเป็นเวทีแลกเปลี่ยนเรียนรู้และมีบทบาทสำคัญในการขับเคลื่อนเศรษฐกิจภูมิภาค ซึ่งการพัฒนาเชิงพื้นที่เป็นนโยบายที่รัฐบาลให้ความสำคัญเพื่อให้เกิดการกระจายความเจริญสู่ภูมิภาค ลดความเหลื่อมล้ำทางรายได้ สร้างการเติบโตของเศรษฐกิจแบบมีส่วนร่วม ส่งผลให้เกิดการพัฒนาเพิ่มขีดความสามารถในการแข่งขันและยกระดับเศรษฐกิจของประเทศสู่ความเข้มแข็งและยั่งยืนอย่างแท้จริง
รมว.อุตสาหกรรม กล่าวอีกว่า ในส่วนของ “แนวทางความร่วมมือภาครัฐและเอกชนในการพัฒนาและยกระดับเศรษฐกิจภูมิภาคสู่ความเข้มแข็งและยั่งยืน” กระทรวงอุตสาหกรรม ต้องอาศัยการร่วมแรงร่วมใจจากทุกภาคส่วน โดยเฉพาะหอการค้าไทยและสภาหอการค้าแห่งประเทศไทยซึ่งเป็นภาคเอกชนที่มีความเข้มแข็งเพื่อให้เป็นพลังขับเคลื่อนนโยบายสำคัญต่าง ๆ ของกระทรวงฯ ให้เกิดผลอย่างเป็นรูปธรรมทั้งในระดับประเทศและในระดับพื้นที่ การขับเคลื่อนการดำเนินงานตามนโยบายของกระทรวงฯ ภาครัฐและภาคเอกชนต้องผนึกกำลัง โดยสนับสนุนให้เกิดความร่วมมือระหว่างกัน โดยให้ความสำคัญใน 2 เรื่อง 1) การมีเป้าหมายและจุดมุ่งหมายเดียวกัน มุ่งเน้นการยกระดับขีดความสามารถในการแข่งขันทางเศรษฐกิจของประเทศ นำไปสู่การขยายโอกาส เพิ่มขีดความสามารถในการแข่งขัน และสร้างการเติบโตอย่างมีส่วนร่วมทั้งในระดับภูมิภาคและระดับประเทศอย่างยั่งยืน บนพื้นฐานแนวคิด 3 ประการ ได้แก่ “ต่อยอดอดีต” โดยใช้อัตลักษณ์ วัฒนธรรม ประเพณี วิถีชีวิต และจุดเด่นทางทรัพยากรธรรมชาติที่หลากหลาย รวมทั้งความได้เปรียบเชิงเปรียบเทียบของประเทศในด้านอื่น ๆ นำมาประยุกต์ผสมผสานกับเทคโนโลยีและนวัตกรรม เพื่อพัฒนาสินค้าและบริการให้สอดรับกับบริบทของเศรษฐกิจและสังคมโลกสมัยใหม่ ปรับปัจจุบันเพื่อปูทางสู่อนาคต ผ่านการพัฒนาที่ใช้เทคโนโลยีและดิจิทัลเข้ามาช่วยเพื่อพัฒนาประเทศที่ขับเคลื่อนด้วยนวัตกรรมรวมทั้งการปรับสภาพแวดล้อมให้เอื้อต่อการพัฒนาอุตสาหกรรมและบริการ และสร้างคุณค่าใหม่ในอนาคต ด้วยการเพิ่มศักยภาพของผู้ประกอบการ พัฒนาคนรุ่นใหม่ ปรับรูปแบบธุรกิจเพื่อตอบสนองต่อความต้องการของตลาดเพื่อให้ประเทศไทยสามารถสร้างฐานรายได้และการจ้างงานใหม่ขยายโอกาสทางการค้าและการลงทุนในเวทีโลก 2) การร่วมคิด ร่วมทำ ภาครัฐไม่ได้ทำหน้าที่เป็นผู้วางแผนแต่เพียงฝ่ายเดียว แต่ภาคเอกชนและภาคส่วนต่าง ๆ ที่เกี่ยวข้องจะต้องเข้ามาส่วนร่วมในการพัฒนาผ่านรูปแบบของกิจกรรมต่าง ๆ ที่ภาครัฐได้จัดให้มีขึ้น โดยกระทรวงอุตสาหกรรมดำเนินงานโดยยึดหลัก ภาครัฐของประชาชน เพื่อประชาชนและประโยชน์ส่วนรวม ซึ่งการพัฒนาตามนโยบายสำคัญของกระทรวงฯ จะดำเนินไปแบบหุ้นส่วนความร่วมมือที่จะนำไปสู่การยอมรับซึ่งกันและกันในผลของการพัฒนาที่เกิดขึ้นและก่อให้เกิดประโยชน์กับทุกภาคส่วนที่เกี่ยวข้อง อันเป็นการสร้างพลังความร่วมมือในการขับเคลื่อนการพัฒนาอุตสาหกรรมไปสู่เป้าหมายและตอบสนองความต้องการของประชาชนได้อย่างแท้จริง

ที่มา : https://www.thaigov.go.th/news/contents/details/85504