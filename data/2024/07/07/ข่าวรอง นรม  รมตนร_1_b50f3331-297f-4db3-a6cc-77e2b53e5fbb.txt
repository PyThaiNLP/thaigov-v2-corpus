รัฐบาลไทย-ข่าวทำเนียบรัฐบาล-“จิราพร” ชวนคนไทยติดตามโบราณราชประเพณี ‘พิธีการจัดทำน้ำพระพุทธมนต์ศักดิ์สิทธิ์’ ถวายในหลวงในปีมหามงคล


วันเสาร์ที่ 6 กรกฎาคม 2567
06/07/2567
พิมพ์
“จิราพร” ชวนคนไทยติดตามโบราณราชประเพณี ‘พิธีการจัดทำน้ำพระพุทธมนต์ศักดิ์สิทธิ์’ ถวายในหลวงในปีมหามงคล
“จิราพร”  ชวนคนไทยติดตามโบราณราชประเพณี ‘พิธีการจัดทำน้ำพระพุทธมนต์ศักดิ์สิทธิ์’ ถวายในหลวงในปีมหามงคล
เมื่อวันเสาร์ที่ 6 กรกฎาคม 2567 นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานฝ่ายประชาสัมพันธ์กิจกรรมเฉลิมพระเกียรติ เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ได้เปิดเผยถึงกำหนดการพิธีจัดทำน้ำพระพุทธมนต์ศักดิ์สิทธิ์ ซึ่งเป็นหนึ่งในกิจกรรมสำคัญที่จะเกิดขึ้นในช่วงเดือนกรกฎาคม 2567 นี้
นางสาวจิราพร เปิดเผยว่า พิธีพลีกรรมตักน้ำจากแหล่งน้ำศักดิ์สิทธิ์ 108 แห่ง ในทุกจังหวัดทั่วประเทศ เป็นโบราณราชประเพณี เพื่อทูลเกล้าถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยเมื่อวันที่ 4 กรกฎาคม 2567 ผู้ว่าราชการทุกจังหวัดได้จัดพิธีพลีกรรมตักน้ำจากแหล่งน้ำศักดิ์สิทธิ์ดังกล่าว โดยมีหัวหน้าส่วนราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และประชาชนในพื้นที่เข้าร่วมพิธี เพื่อถวายความจงรักภักดีในปีมหามงคลนี้อย่างพร้อมเพรียงกัน
นางสาวจิราพร แจ้งว่า ในวันพรุ่งนี้ (7 กรกฎาคม 2567) เวลา 17.09 น. ทุกจังหวัดจะจัดพิธีเสกน้ำพระพุทธมนต์ศักดิ์สิทธิ์ และต่อเนื่องด้วยการจัดพิธีเวียนเทียนสมโภชน้ำพระพุทธมนต์ศักดิ์สิทธิ์ ในวันทีี่ 8 กรกฎาคม 2567 ตั้งแต่เวลา 12.00 น. เป็นต้นไป จากนั้น จะได้มีการจัดมหรสพสมโภช ในระหว่างวันที่ 11-15 กรกฎาคม 2567 ณ ท้องสนามหลวง ก่อนจะเชิญคนโทน้ำพุทธมนต์มาเก็บรักษาที่กระทรวงมหาดไทย เพื่อเตรียมพร้อมสำหรับพิธีเสกน้ำพระพุทธมนต์ที่วัดพระเชตุพนวิมลมังคลาราม ในวันที่ 25 กรกฎาคม 2567  จากนั้นจะได้มีการเชิญน้ำพระพุทธมนต์ฯ จากวัดพระเชตุพนฯ ไปยังพระที่นั่งอมรินทรวินิจฉัยในช่วงเช้าของวันมหามงคลเฉลิมพระชนมพรรษาเพื่อนำขึ้นทูลเกล้าฯ ถวาย ในวันเฉลิมพระชนมพรรษา 28 กรกฎาคม 2567
โอกาสนี้ นางสาวจิราพร ขอเชิญชวนพี่น้องประชาชนเข้าร่วมกิจกรรมดังกล่าวและร่วมติดตามรับชมการถ่ายทอดสดพิธีกรรมสำคัญที่อยู่คู่เมืองไทยมานานและหาชมได้ยาก โดยสามารถรับชมได้ผ่านสถานีวิทยุโทรทัศน์แห่งประเทศไทย (NBT2HD) และช่องทางออนไลน์ รวมถึงสามารถติดตามข้อมูลพิธีกรรมสำคัญ ได้ทางเว็บไซต์ “พระลาน” www.phralan.in.th เพื่อความเป็นสิริมงคลและร่วมแสดงออกถึงความจงรักภักดีต่อสถาบันกษัตริย์ อันเป็นศูนย์รวมจิตใจของประชาชนชาวไทยทั้งประเทศ

ที่มา : https://www.thaigov.go.th/news/contents/details/85489