รัฐบาลไทย-ข่าวทำเนียบรัฐบาล-จังหวัดลำปางน้อมนำพระดำริ "ผ้าไทยใส่ให้สนุก" จัดการแสดงเดินแบบผ้าไทยย้อมครั่ง ในงาน "เกษตร ครั่งรัก @ ลำปาง" เพื่อสืบสานการสวมใส่ผ้าไทยพื้นถิ่น เพิ่มมูลค่าผลิตภัณฑ์ชุมชน 


วันพุธที่ 17 กรกฎาคม 2567
17/07/2567
พิมพ์
จังหวัดลำปางน้อมนำพระดำริ "ผ้าไทยใส่ให้สนุก" จัดการแสดงเดินแบบผ้าไทยย้อมครั่ง ในงาน "เกษตร ครั่งรัก @ ลำปาง" เพื่อสืบสานการสวมใส่ผ้าไทยพื้นถิ่น เพิ่มมูลค่าผลิตภัณฑ์ชุมชน
จังหวัดลำปางน้อมนำพระดำริ "ผ้าไทยใส่ให้สนุก" จัดการแสดงเดินแบบผ้าไทยย้อมครั่ง ในงาน "เกษตร ครั่งรัก @ ลำปาง" เพื่อสืบสานการสวมใส่ผ้าไทยพื้นถิ่น เพิ่มมูลค่าผลิตภัณฑ์ชุมชน เสริมสร้างเศรษฐกิจฐานรากให้เข้มแข็งอย่างยั่งยืน
วันนี้ (17 ก.ค. 67) นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า จังหวัดลำปางได้จัดกิจกรรมเดินแบบผ้าไทยย้อมครั่ง ในงาน "เกษตร ครั่งรัก @ ลำปาง" โดยมีนางสุพรรณี ฉายะบุตร ประธานแม่บ้านมหาดไทยจังหวัดลำปาง นายพัชระ สิมะเสถียร รองผู้ว่าราชการจังหวัดลำปาง นางสาวรตนพร กิติกาศ เกษตรและสหกรณ์จังหวัดลำปาง หัวหน้าส่วนราชการ หน่วยงานภาครัฐ รัฐวิสาหกิจ เอกชน และประชาชน เข้าร่วมงานฯ บริเวณลานลำปางหนา ศูนย์การค้าเซ็นทรัลลำปาง
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า จังหวัดลำปาง ได้นำแนวนโยบายของกระทรวงมหาดไทยในการน้อมนำพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในทุกพื้นที่หันมาสวมใส่ผ้าไทย ผ้าถิ่น ในทุกวันและทุกโอกาส เป็นการส่งเสริมให้ผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนสามารถพึ่งพาตนเองได้ ตามหลักปรัชญาของเศรษฐกิจพอเพียง
นายชัชวาลย์ ฉายะบุตร ผู้ว่าราชการจังหวัดลำปาง กล่าวต่อว่า จังหวัดลำปาง จึงได้ร่วมกับสำนักงานเกษตรและสหกรณ์จังหวัดลำปาง จัดงานในครั้งนี้ เพื่อเป็นการเผยแพร่ประชาสัมพันธ์สินค้าแปรรูปจากครั่ง ส่งเสริมการใช้ประโยชน์จากครั่งจังหวัดลำปาง และให้เกษตรกรผู้เลี้ยงครั่งและผู้ประกอบการได้เชื่อมโยงสร้างเครือข่าย และเพิ่มช่องทางการตลาดได้มากขึ้น รวมทั้งเป็นการต่อยอดตามแนวทาง "ผ้าไทยใส่ให้สนุก" สร้างความรู้ สู่ความร่วมมือพัฒนาภูมิปัญญาผ้าย้อมครั่ง ให้เป็นที่รู้จักแพร่หลายมากอีกด้วย พร้อมทั้งเป็นการส่งเสริมการจัดกิจกรรมส่งเสริมการเรียนรู้เกี่ยวกับผ้าไทย ผ้าพื้นถิ่น ซึ่งจังหวัดลำปาง ได้นำนโยบายของกระทรวงมหาดไทย มาขับเคลื่อนอย่างต่อเนื่องผ่านกิจกรรมการแสดงแบบแฟชั่นโชว์ผ้าย้อมครั่ง รวมไปถึงนิทรรศการให้ความรู้เกี่ยวกับผ้าย้อมครั่ง ซึ่งเป็นการสืบสาน รักษา ต่อยอด พระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตลอดจนเป็นการเผยแพร่พระอัจฉริยภาพของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในด้านการออกแบบเครื่องแต่งกาย สิ่งทอและการอนุรักษ์ผ้าไทยโดยใช้ภูมิปัญญาท้องถิ่น ทำให้การผลิตผ้าไทยสามารถสร้างงาน สร้างอาชีพ สร้างรายได้ ให้กับชุมชนอย่างยั่งยืน
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า งาน "เกษตร ครั่งรัก @ ลำปาง" จัดขึ้นระหว่างวันที่ 16 - 17 กรกฎาคม 2567 ณ ลานลำปางหนา ศูนย์การค้าเซ็นทรัลลำปาง และบริเวณลานร่ำเปิง ด้านหน้าศูนย์การค้าฯ ซึ่งกิจกรรมภายในงาน ประกอบด้วย การแสดงและจำหน่ายสินค้าแปรรูปจากครั่ง การจัดนิทรรศการ การเสวนาแลกเปลี่ยนเรียนรู้ในหัวข้อ “ครั่งรักษ์ ลำปาง” โดยมีผู้ร่วมเสวนาจากสถาบันการศึกษา ภาคเอกชน และตัวแทนเกษตรกรผู้เลี้ยงครั่ง กิจกรรม Business Matching ระหว่างผู้ประกอบการกับเกษตรกรกลุ่มผู้เลี้ยงครั่ง การสาธิตการประกอบอาหารจากครั่ง การสาธิตย้อมผ้าจากสีครั่ง การเดินแบบผ้าย้อมครั่ง โดยนางแบบกิตติมศักดิ์จากส่วนราชการและภาคเอกชน การประกวด “ธิดาผ้าครั่งลำปาง 2567” และกิจกรรมนันทนาการต่าง ๆ มากมาย ทั้งนี้ การจัดงานในครั้งนี้ ถือว่าเป็นการร่วมกันสืบสานการใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย ช่วยกันสนับสนุนงานหัตถกรรมไทย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกิน มีใช้ และมีความสุข สามารถพึ่งพาตนเองได้อย่างยั่งยืน
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/85945