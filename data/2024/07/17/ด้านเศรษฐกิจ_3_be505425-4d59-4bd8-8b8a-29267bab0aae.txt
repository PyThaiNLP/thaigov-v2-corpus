รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 3481 สาย บ้านหัวสะแก - บ้านหัวไผ่ จังหวัดปราจีนบุรี แล้วเสร็จ เพิ่มประสิทธิภาพในการรองรับปริมาณจราจรที่เพิ่มสูงขึ้น


วันพุธที่ 17 กรกฎาคม 2567
กรมทางหลวง ขยายทางหลวงหมายเลข 3481 สาย บ้านหัวสะแก - บ้านหัวไผ่ จังหวัดปราจีนบุรี แล้วเสร็จ เพิ่มประสิทธิภาพในการรองรับปริมาณจราจรที่เพิ่มสูงขึ้น
.....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 1 ได้ดำเนินโครงการก่อสร้างทางหลวงหมายเลข 3481 สาย บ้านหัวสะแก - บ้านหัวไผ่ ระยะทางประมาณ 10.5 กิโลเมตร แล้วเสร็จ มีจุดเริ่มต้นที่ กม. 36+700 บ้านหัวสะแก อำเภอบ้านสร้าง และสิ้นสุดที่ กม. 47+ 200 ตำบลบางพลวง อำเภอบ้านสร้าง จังหวัดปราจีนบุรี เป็นทางหลวงสายสำคัญที่ใช้สัญจรไปมาระหว่างกรุงเทพฯ และจังหวัดปราจีนบุรี ปัจจุบันมีปริมาณการจราจรเพิ่มขึ้นอย่างต่อเนื่อง และเป็นเส้นทาง ที่ช่วยลดระยะเวลาในการเดินทางจากกรุงเทพฯ ไปสู่จังหวัดฉะเชิงเทรา และปราจีนบุรี ทล. จึงได้บูรณะและขยายสายทางดังกล่าว ให้เป็นมาตรฐานทางชั้นพิเศษขนาด 4 ช่องจราจร โดยมีสภาพผิวทางแบบแอสฟัสท์ติกคอนกรีต ผิวจราจรกว้างช่องละ 3.50 เมตร ไหล่ทางกว้าง 2.50 เมตร แบ่งทิศทางการจราจรด้วยเกาะกลางแบบยก (Raied Median) และเกาะกลางแบบกำแพงกั้น (Barrier Median) รวมงานติดตั้งไฟฟ้าและแสงสว่างไฟสัญญาณจราจร และไฟกะพริบบนทางหลวง ใช้งบประมาณ 898,324,300 บาท
ทั้งนี้ ถนนสายนี้จะช่วยเพิ่มประสิทธิภาพในการรองรับปริมาณการจราจรได้อย่างมีประสิทธิภาพ และยกระดับคุณภาพชีวิตประชาชนให้ได้รับความสะดวก รวดเร็ว ปลอดภัย สนับสนุนระบบการขนส่งโลจิสติกส์ระหว่างภาคตะวันออกกับภาคตะวันออกเฉียงเหนือ รวมทั้งรองรับการเชื่อมโยงโครงข่ายทางหลวงกับกลุ่มประเทศ EEC ช่วยส่งเสริมการค้าการลงทุน การท่องเที่ยว เพิ่มศักยภาพในการแข่งขันของประเทศนำไปสู่การพัฒนาที่ยั่งยืนของประเทศตามนโยบายของรัฐบาล

ที่มา : https://www.thaigov.go.th/news/contents/details/85937