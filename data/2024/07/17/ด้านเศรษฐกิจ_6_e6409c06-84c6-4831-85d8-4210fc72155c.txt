รัฐบาลไทย-ข่าวทำเนียบรัฐบาล-ธอส. ส่งมอบโลหิต 579,900 ซีซี ให้แก่สภากาชาดไทย


วันพุธที่ 17 กรกฎาคม 2567
17/07/2567
พิมพ์
ธอส. ส่งมอบโลหิต 579,900 ซีซี ให้แก่สภากาชาดไทย
ธนาคารอาคารสงเคราะห์ (ธอส.) ส่งมอบโลหิต 579,900 ซีซี ให้แก่สภากาชาดไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ธนาคารอาคารสงเคราะห์ (ธอส.) จัดพิธีส่งมอบโลหิตให้แก่ศูนย์บริการโลหิตแห่งชาติ สภากาชาดไทย เพื่อช่วยเหลือผู้ป่วยที่ขาดแคลนโลหิตในโรงพยาบาลทั่วประเทศ อันเป็นประโยชน์ต่อสังคมโดยส่วนรวม เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อสำนึกในพระมหากรุณาธิคุณ และแสดงออกถึงความจงรักภักดีต่อสถาบันพระมหากษัตริย์ อีกทั้งส่งเสริมให้ผู้บริหารและพนักงานธนาคารมีจิตสาธารณะ มีความเสียสละในการช่วยเหลือผู้อื่น สอดคล้องกับนโยบายด้านการแสดงความรับผิดชอบต่อสังคมและสิ่งแวดล้อม หรือ CSR ของธนาคาร
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ  สังกัดกระทรวงการคลัง ที่มีพันธกิจ “ทำให้คนไทยมีบ้าน” โดยตลอดระยะเวลากว่า 70 ปี ได้สนับสนุนให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว ขณะเดียวกัน ธนาคารยังได้ดำเนินการตามนโยบายด้านการแสดงความรับผิดชอบต่อสังคมและสิ่งแวดล้อมควบคู่ไปด้วย เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ธอส. ร่วมเป็นส่วนหนึ่งของโครงการเฉลิมพระเกียรติฯ ในนามรัฐบาลฯ บริจาคโลหิต 10,000,000 ซีซี เพื่อเฉลิมพระเกียรติและสำนึกในพระมหากรุณาธิคุณแสดงออกถึงความจงรักภักดีต่อสถาบันพระมหากษัตริย์ โดย ธอส. ได้ดำเนินโครงการบริจาคโลหิตอย่างต่อเนื่องเป็นประจำทุกปี ตั้งแต่ปี 2531 ให้กับศูนย์บริการโลหิตแห่งชาติ สภากาชาดไทยและโรงพยาบาลประจำจังหวัดต่างๆ โดยมีผู้บริหารและพนักงานธนาคารร่วมบริจาคโลหิต เพื่อช่วยเหลือผู้ที่มีความจำเป็นต้องรับโลหิตในการรักษาโรค รวมถึงช่วยเหลือผู้ป่วยที่ขาดแคลนโลหิตในโรงพยาบาลทั่วประเทศ อันเป็นประโยชน์ต่อสังคมโดยส่วนรวม โดยเมื่อวันที่ 17 กรกฎาคม 2567 ธอส. ได้จัดพิธีส่งมอบโลหิต จำนวน 579,900 ซีซี พร้อมมอบเงินสนับสนุนการจัดทำเสื้อ วันผู้บริจาคโลหิตโลก ประจำปี 2567 เป็นเงินจำนวน 100,000 บาท ให้แก่ศูนย์บริการโลหิตแห่งชาติ สภากาชาดไทย โดยมีศาสตราจารย์กิตติคุณ นายแพทย์ชัยเวช นุชประยูร ผู้ช่วยเลขาธิการสภากาชาดไทย และนางจันทร์ประภา วิชิตชลชัย รองผู้อำนวยการสำนักงานจัดหารายได้ สภากาชาดไทย เป็นผู้รับมอบ ณ ห้องวิมานเมฆ ธนาคารอาคารสงเคราะห์ สำนักงานใหญ่ และ ธอส.ได้มอบโล่ประกาศเกียรติคุณให้ผู้บริหารและพนักงานธนาคารที่บริจาคโลหิตจำนวนครั้งสูงสุดของธนาคาร จำนวน 11 ราย เพื่อส่งเสริมให้ผู้บริหารและพนักงานธนาคาร มีส่วนร่วมในการช่วยเหลือผู้อื่น รวมถึงส่งเสริมคุณธรรมและจริยธรรมการมีจิตสาธารณะมอบโลหิตให้สภากาชาดไทยใช้เป็นโลหิตสำรองสำหรับผู้ป่วยโรงพยาบาลทั่วประเทศ ซึ่งสอดคล้องกับนโยบายด้านการแสดงความรับผิดชอบต่อสังคมและสิ่งแวดล้อมหรือ CSR ของธนาคาร ธนาคารให้ความสำคัญและดำเนินการมาอย่างต่อเนื่องควบคู่กับการดำเนินงานตามภารกิจหลักในการสนับสนุนสินเชื่อที่อยู่อาศัยแก่ประชาชน ตามพันธกิจ “ทำให้คนไทยมีบ้าน” มาตลอดระยะเวลากว่า 70 ปี

ที่มา : https://www.thaigov.go.th/news/contents/details/85949