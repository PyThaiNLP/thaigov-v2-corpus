รัฐบาลไทย-ข่าวทำเนียบรัฐบาล-เจ้าประคุณสมเด็จพระมหาวีรวงศ์ และปลัด มท. เป็นประธานพิธีเจริญชัยมงคลคาถาในการฉลองสมณศักดิ์“พระราชสิริวัชรรังสี (หลวงพ่อชำนาญ)” ที่ปรึกษาเจ้าคณะจังหวัดปทุมธานี เจ้าอาวาสวัดชินวราราม


วันพุธที่ 17 กรกฎาคม 2567
17/07/2567
พิมพ์
เจ้าประคุณสมเด็จพระมหาวีรวงศ์ และปลัด มท. เป็นประธานพิธีเจริญชัยมงคลคาถาในการฉลองสมณศักดิ์“พระราชสิริวัชรรังสี (หลวงพ่อชำนาญ)” ที่ปรึกษาเจ้าคณะจังหวัดปทุมธานี เจ้าอาวาสวัดชินวราราม
เจ้าประคุณสมเด็จพระมหาวีรวงศ์ และปลัดกระทรวงมหาดไทย เป็นประธานพิธีเจริญชัยมงคลคาถาในการฉลองสมณศักดิ์ “พระราชสิริวัชรรังสี (หลวงพ่อชำนาญ)” ที่ปรึกษาเจ้าคณะจังหวัดปทุมธานี เจ้าอาวาสวัดชินวราราม วรวิหาร จังหวัดปทุมธานี
เมื่อวันที่ 16 ก.ค. 67 เวลา 18.00 น. ที่พระตำหนักชินวรสิริวัฒน์ วัดชินวราราม วรวิหาร ตำบลบางขะแยง อำเภอเมืองปทุมธานี จังหวัดปทุมธานี เจ้าประคุณสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม แม่กองธรรมสนามหลวง ผู้ช่วยเจ้าอาวาสวัดราชบพิธสถิตมหาสีมาราม ราชวรวิหาร เป็นประธานฝ่ายสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธีเจริญชัยมงคลคาถาในการที่ พระมงคลวโรปการ (ชำนาญ อุตฺตมปญฺโญ) ที่ปรึกษาเจ้าคณะจังหวัดปทุมธานี เจ้าอาวาสวัดชินวราราม วรวิหาร ได้รับพระราชทานเลื่อนสมณศักดิ์ เป็นพระราชาคณะชั้นราช ในราชทินนามที่ พระราชสิริวัชรรังสี ปรีชาธรรมประสิทธิ์ มหาคณิสสร บวรสังฆาราม คามวาสี โดยได้รับเมตตาจากพระสงฆ์สมณศักดิ์ อาทิ พระธรรมรัตนาภรณ์ ที่ปรึกษาเจ้าคณะภาค 1 เจ้าอาวาสวัดเขียนเขต พระราชสุทธิธรรมอาจารย์ เจ้าคณะจังหวัดปทุมธานี เจ้าอาวาสวัดประยูรธรรมาราม พระราชวรเมธาจารย์ เจ้าคณะจังหวัดปทุมธานี (ธ) เจ้าอาวาสวัดโบสถ์ อำเภอสามโคก พระราชกิตติเมธี รองเจ้าคณะจังหวัดปทุมธานี ผู้ช่วยเจ้าอาวาสวัดเขียนเขต พระราชมหาเจติยาภิบาล (ต่อศักดิ์ สุนฺทรวาที) ผู้ช่วยเจ้าอาวาสวัดอรุณราชวราราม รักษาการเจ้าอาวาสวัดโบสถ์ (หลวงปู่เทียน) พระวัชรญาณมุนี วิ. เจ้าอาวาสวัดเทพสรธรรมาราม และพระสังฆาธิการ ประกอบพิธี โดยมี นายสุภกิณห์ แวงชิน ผู้ว่าราชการจังหวัดนครนายก นายอินทพร จั่นเอี่ยม ผู้อำนวยการสำนักงานพระพุทธศาสนาแห่งชาติ นายคมสัน ญาณวัฒนา รองผู้ว่าราชการจังหวัดปทุมธานี นายบุญเชิด กิตติธรางกูร รองผู้อำนวยการสำนักงานพระพุทธศาสนาแห่งชาติ นางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม นางฐิติรัตน์ แวงชิน ประธานแม่บ้านมหาดไทยจังหวัดนครนายก นายศุภชัย นพขำ ผู้ช่วยเลขานุการรัฐมนตรีว่าการกระทรวงมหาดไทย หัวหน้าส่วนราชการ ข้าราชการ และพุทธศาสนิกชน ร่วมในพิธีเป็นจำนวนมาก
โดยในเวลา 17.30 น. เมื่อพระราชสิริวัชรรังสี เดินทางถึงบริเวณวัดชินวราราม วรวิหาร วงโยธวาทิตบรรเลงเพลงนำขบวนแห่ฉลองสมณศักดิ์พระราชสิริวัชรรังสี นายสุทธิพงษ์ จุลเจริญ ปลัดกระทรวงมหาดไทย เป็นผู้เชิญพัดยศ นายศุภชัย นพขำ ผู้ช่วยเลขานุการรัฐมนตรีว่าการกระทรวงมหาดไทยพร้อมด้วยนายปัญญา นพขำ นายกเทศมนตรีตำบลบ้านกลาง เชิญสัญญาบัตร นายสายัณ นพขำ ที่ปรึกษานายกเทศมนตรีตำบลบ้านกลาง เชิญผ้าไตร โดยมีคณะสงฆ์ และคณะศิษยานุศิษย์ ร่วมขบวนแห่งฉลอง มีการละเล่นกระตั้วแทงเสือ การเชิดมังกร การเชิดสิงโต ซึ่งในระหว่างเส้นทางเข้าสู่วัดชินวราราม วรวิหาร มีศิษยานุศิษย์เดินทางร่วมแสดงมุทิตาจิตเป็นจำนวนมาก จากนั้น พระราชสิริวัชรรังสี เดินเข้าสู่พระอุโบสถ จุดธูปเทียนบูชาพระพุทธชินวร พระพุทธปฏิมาประธานในพระอุโบสถวัดชินวราราม วรวิหาร การนี้ พระสงฆ์วัดชินวราราม วรวิหาร ถวายมุทิตาสักการะภายในพระอุโบสถ
และในเวลา 18.00 น. เจ้าประคุณสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม แม่กองธรรมสนามหลวง ผู้ช่วยเจ้าอาวาสวัดราชบพิธสถิตมหาสีมาราม ราชวรวิหาร เดินทางถึงพระตำหนักชินวรสิริวัฒน์ โดยมี พระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร นายสุทธิพงษ์ จุลเจริญ ปลัดกระทรวงมหาดไทย นายสุภกิณห์ แวงชิน ผู้ว่าราชการจังหวัดนครนายก นายคมสัน ญาณวัฒนา รองผู้ว่าราชการจังหวัดปทุมธานี ถวายการต้อนรับ จากนั้น เจ้าประคุณสมเด็จพระมหาวีรวงศ์ จุดธูปเทียนบูชาพระรัตนตรัย ศาสนพิธีกรอาราธนาศีล พระธรรมรัตนาภรณ์ ที่ปรึกษาเจ้าคณะภาค 1 เจ้าอาวาสวัดเขียนเขต พระอารามหลวง ให้ศีล จบแล้ว พระราชสิริวัชรรังสี ที่ปรึกษาเจ้าคณะจังหวัดปทุมธานี เจ้าอาวาสวัดชินวราราม วรวิหาร นายสุทธิพงษ์ จุลเจริญ ปลัดกระทรวงมหาดไทย นายอินทพร จั่นเอี่ยม ผู้อำนวยการสำนักงานพระพุทธศาสนาแห่งชาติ นายสุภกิณห์ แวงชิน ผู้ว่าราชการจังหวัดนครนายกพร้อมด้วยนางฐิติรัตน์ แวงชิน ประธานแม่บ้านมหาดไทยจังหวัดนครนายก ถวายสักการะตามลำดับ เสร็จแล้ว นายสุทธิพงษ์ จุลเจริญ ปลัดกระทรวงมหาดไทย อ่านพระบรมราชโองการสัญญาบัตรพัดยศ พระราชทานเลื่อนสมณศักดิ์ พระมงคลวโรปการ (ชำนาญ อุตฺตมปญฺโญ) ที่ปรึกษาเจ้าคณะจังหวัดปทุมธานี เจ้าอาวาสวัดชินวราราม วรวิหาร เป็นพระราชาคณะชั้นราช ในราชทินนามที่ พระราชสิริวัชรรังสี ปรีชาธรรมประสิทธิ์ มหาคณิสสร บวรสังฆาราม คามวาสี มีฐานานุศักดิ์ตั้งฐานานุกรมได้ 4 รูป คือ พระครูปลัด 1 พระครูสังฆรักษ์ 1 พระครูสมุห์ 1 พระครูใบฎีกา 1 ขณะนั้น พระสงฆ์สมณศักดิ์ 10 รูปเจริญชัยมงคลคาถา จบแล้ว นายสุทธิพงษ์ จุลเจริญ ปลัดกระทรวงมหาดไทย อ่านตราตั้งฐานานุกรมในพระราชสิริวัชรรังสี ได้แก่ พระครูปลัด พนานันท์ ฐิตเมโธ วัดชินวราราม วรวิหาร ปทุมธานี พระครูสังฆรักษ์ ณฐาภพ สุธีโร วัดกระทุ่ม กรุงเทพมหานคร พระครูสมุห์ สมรัก ภทฺทปญฺโญ วัดน้ำวน จังหวัดปทุมธานี และพระครูใบฎีกา สมจิตร สมจิตฺโต วัดสังลาน จังหวัดปทุมธานี จบแล้ว พระฐานานุกรมทั้ง 4 รูป เข้าถวายสักการะเจ้าประคุณสมเด็จพระมหาวีรวงศ์ และรับพัดยศ พร้อมตราตั้งฐานานุกรม พระสงฆ์สมณศักดิ์เจริญชัยมงคลคาถา จบแล้ว นายสุทธิพงษ์ จุลเจริญ ปลัดกระทรวงมหาดไทย พร้อมด้วยพุทธศาสนิกชน เข้าถวายเครื่องจตุปัจจัยไทยธรรม กรวดน้ำ รับพร เจ้าประคุณสมเด็จพระมหาวีรวงศ์ กล่าวสัมโมทนียกถา จบแล้ว พระราชสิริวัชรรังสี จุดเครื่องทองน้อยหน้าพระรูปพระเจ้าวรวงศ์เธอ กรมหลวงชินวรสิริวัฒน์ สมเด็จพระสังฆราชเจ้า เพื่อประกอบพิธีทักษิณานุปทานถวาย แล้วทอดผ้าไตรที่ภูษาโยง ถวายจตุปัจจัยไทยธรรม กรวดน้ำ รับพร เป็นอันเสร็จพิธี
เจ้าประคุณสมเด็จพระมหาวีรวงศ์ กล่าวสัมโมทนียกถา ความโดยสังเขปว่า วัดชินวราราม วรวิหาร ที่แต่เดิมมีชื่อว่า วัดมะขามใต้ สร้างขึ้นเมื่อประมาณ พ.ศ. 2358 ในสมัยกรุงรัตนโกสินทร์ ต่อมาพระเจ้าวรวงศ์เธอ กรมหลวงชินวรสิริวัฒน์ สมเด็จพระสังฆราชเจ้า สมเด็จพระสังฆราชพระองค์ที่ 11 แห่งกรุงรัตนโกสินทร์ เจ้าอาวาสวัดราชบพิธสถิตมหาสีมาราม องค์ที่ 2 ทรงปฏิสังขรณ์ใหม่ในสมัยพระบาทสมเด็จพระปกเกล้าเจ้าอยู่หัว อันเป็นรมณียสถานคู่กับจังหวัดปทุมธานีมาช้านาน เป็นพระอารามแห่งการส่งเสริมการสอนพระภิกษุสงฆ์ตลอดจนญาติโยมศิษยานุศิษย์เป็นจำนวนมาก
“เมื่อครั้งเจ้าอาวาสวัดชินวราราม วรวิหาร ว่างลง เจ้าพระคุณสมเด็จพระสังฆราช จึงได้มีดำริในการพิจารณาคัดเลือกพระสงฆ์ผู้มีปฏิปทาและมีความรู้ความสามารถในด้านการบริหารจัดการงานคณะสงฆ์ อาตมภาพได้รับทราบว่า พระครูปทุมวรกิจ (หลวงพ่อชำนาญ) เจ้าอาวาสวัดบางกุฎีทอง เป็นพระสังฆาธิการที่มีคุณสมบัติเหมาะสม และเมื่อสอบถามได้ทราบว่า ท่านมีความมุ่งมั่นอาสาในการสานต่อการพัฒนาวัดชินวราราม วรวิหาร แห่งนี้ ต่อมาในปี พ.ศ. 2558 จึงได้มีพระบัญชาตั้งให้ พระครูปทุมวรกิจ เป็นเจ้าอาวาสวัดชินวราราม วรวิหาร ตราบจนถึงปัจจุบัน ซึ่งจากผลงานและปฏิปทาของท่าน จึงได้รับพระราชทานเลื่อนสมณศักดิ์ตามลำดับ คือ พระมงคลวโรปการ และพระราชสิริวัชรรังสี ในการมุทิตาครั้งนี้” สมเด็จพระมหาวีรวงศ์ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวว่า ท่านเจ้าคุณพระราชสิริวัชรรังสี หรือ “หลวงพ่อชำนาญ อุตฺตมปญฺโญ” เจ้าอาวาสวัดชินวราราม วรวิหาร มีนามเดิมว่า ชำนาญ พันธ์หว้า เกิดวันอาทิตย์ที่ 30 มกราคม 2515 ที่ตำบลบางกะดี อำเภอเมืองปทุมธานี จังหวัดปทุมธานี บรรพชา เมื่อวันเสาร์ที่ 19 กรกฎาคม 2529 ณ วัดบางหลวง ตำบลบางหลวง อำเภอเมืองปทุมธานี จังหวัดปทุมธานี และเข้าอุปสมบท เมื่อวันอาทิตย์ที่ 19 เมษายน 2538 ณ วัดบางกุฎีทอง ตำบลบางกะดี อำเภอเมืองปทุมธานี จังหวัดปทุมธานี โดยมีพระสุเมธาภรณ์ วัดบางหลวง เป็นพระอุปัชฌาย์ พระครูปทุมธรรมานุสิฐ วัดบางกุฎีทอง เป็นพระกรรมวาจาจารย์ พระครูปทุมสุตคุณ วัดสังลาน เป็นพระอนุสาวนาจารย์
“ท่านเจ้าคุณพระราชสิริวัชรรังสี เป็นพระเกจิอาจารย์ชื่อดังแห่งจังหวัดปทุมธานีและเป็นพระมหาเถระผู้มีชื่อเสียงในยุคปัจจุบัน เป็นพระผู้ปฏิบัติดี ปฏิบัติชอบ มีศีลจารวัตรอันงดงามและมีเมตตาแก่ศิษยานุศิษย์ โดยท่านได้รับถ่ายทอดวิชาจากหลวงปู่สุรินทร์ เรวโต ผู้เป็นลูกศิษย์สายท่านเจ้าคุณพระรามัญมุนี วัดบางหลวง อดีตเจ้าอาวาสวัดบางกุฎีทอง ซึ่งท่านเจ้าคุณพระราชสิริวัชรรังสีเป็นพระเชื้อสายรามัญผู้ที่สืบทอดวิทยาคมสายเจ้าคุณพระรามัญมุนี ตั้งแต่สมัยเป็นสามเณร เรียนวิชากับครูพระและครูฆราวาสมากมาย และศึกษาคัมภีร์ตำราโบราณตามที่ครูบาอาจารย์ของท่านได้มอบไว้ เรียนรู้อักขระขอมและภาษามอญ พร้อมทั้งศึกษาพระเวทย์และคาถาอาคมต่างๆ จนมีความชำนาญ กระทั่งดำรงตำแหน่งเจ้าอาวาสวัดบางกุฎีทอง ทำการปฏิสังขรณ์วัดบางกุฎีทองทั้งอาราม ก่อสร้างถาวรวัตถุจำนวนมาก จนมีความสง่างาม ตั้งแต่ปี 2539 จนถึงปัจจุบัน อีกทั้งยังส่งเสริมการศึกษาพระภิกษุ สามเณร และศิษย์วัด มอบทุนการศึกษาแก่นักเรียน นักศึกษา มาโดยตลอด จนกระทั่งในวันที่ 25 ธันวาคม 2558 ได้รับพระบัญชาสมเด็จพระสังฆราช ให้มาดำรงตำแหน่ง เจ้าอาวาสวัดชินวราราม ซึ่งเป็นวัดเก่าแก่ และเป็นพระอารามหลวงแห่งแรกของจังหวัดปทุมธานี ตราบถึงปัจจุบัน” นายสุทธิพงษ์ กล่าวเพิ่มเติม
นายสุทธิพงษ์ กล่าวในช่วงท้ายว่า ท่านเจ้าคุณชำนาญ ได้เจริญงอกงามไพบูลย์ในบวรพระพุทธศาสนา โดยในด้านสมณศักดิ์ ปี พ.ศ. 2543 เป็น พระสมุห์ ฐานานุกรม ในพระครูโสภณพิทักษ์ ปี พ.ศ. 2549 เป็นพระครูสัญญาบัตร เจ้าคณะตำบล ชั้นโท ในราชทินนาม พระครูปทุมวรกิจ ปี พ.ศ. 2557 เป็น พระครูสัญญาบัตร เทียบผู้ช่วยเจ้าอาวาสพระอารามหลวง ชั้นพิเศษ ในราชทินนามเดิม ปี พ.ศ. 2558 เป็น พระครูสัญญาบัตร เจ้าอาวาสพระอารามหลวง ชั้นเอก ในราชทินนามเดิม วันที่ 12 สิงหาคม พ.ศ. 2559 เป็น พระราชาคณะชั้นสามัญ ที่ พระมงคลวโรปการ และวันที่ 28 มิถุนายน พ.ศ. 2567 เป็น พระราชาคณะชั้นราช ในราชทินนามที่ พระราชสิริวัชรรังสี ปรีชาธรรมประสิทธิ์ มหาคณิสสร บวรสังฆาราม คามวาสี

ที่มา : https://www.thaigov.go.th/news/contents/details/85942