รัฐบาลไทย-ข่าวทำเนียบรัฐบาล-​นายกฯ ระบุ รอผลชันสูตร 6 ศพเวียดนาม ยันไม่กระทบท่องเที่ยว คาดเป็นเรื่องส่วนตัว ไม่เกี่ยวปล้นทรัพย์หรือความมั่นคง


วันพุธที่ 17 กรกฎาคม 2567
17/07/2567
พิมพ์
​นายกฯ ระบุ รอผลชันสูตร 6 ศพเวียดนาม ยันไม่กระทบท่องเที่ยว คาดเป็นเรื่องส่วนตัว ไม่เกี่ยวปล้นทรัพย์หรือความมั่นคง
​นายกฯ ระบุ รอผลชันสูตร 6 ศพเวียดนาม ยันไม่กระทบท่องเที่ยว คาดเป็นเรื่องส่วนตัว ไม่เกี่ยวปล้นทรัพย์หรือความมั่นคง
วันนี้ (17 กรกฎาคม 2567) เวลา 09.00 น. ณ อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรี เปิดเผยถึงการพบ 6 ศพชาวต่างชาติ ที่โรงแรมย่านราชประสงค์ ว่า รอหลักฐานทางวิทยาศาสตร์ จากพิสูจน์หลักฐาน และจากนิติเวช โรงพยาบาลจุฬาลงกรณ์ ที่ทำการผ่าชันสูตรศพอยู่ จากการสันนิษฐานเบื้องต้นเป็นเรื่องภายในกันเองไม่ได้เกี่ยวกับการปล้นทรัพย์หรือความมั่นคง พร้อมระบุว่า เรื่องนี้ไม่เกี่ยวกับการท่องเที่ยว
นายกรัฐมนตรี กล่าวต่อไปว่า เมื่อคืนนี้ได้คุยกับเอกอัครราชทูตเวียดนามแล้ว พอท่านทราบก็เดินทางมาลงพื้นที่ด้วย เพื่อพูดคุยกันและเป็นเหตุผลหลักที่ตนเองเดินทางไป  เพื่อให้ความมั่นใจว่าเราให้ความเป็นธรรมกับทุกอย่าง อย่างน้อยหากเกิดข้อมูลเบื้องต้นเป็นอย่างไรจะได้แจ้งให้เขาทราบ เพื่อเขาจะรายงานใหักับญาติพี่น้องทราบ จะได้หมดความกังวล จะได้เคลียร์ไปทีละอย่าง
ผู้สื่อข่าวถามว่า นักท่องเที่ยวกลุ่มนี้เดินทางเข้าไทยเป็นประจำหรือไม่ นายกรัฐมนตรี กล่าวว่า ขอให้ตำรวจเป็นคนบอกดีกว่า เพราะเวียดนามกับไทยเป็นประเทศใกล้เคียงกัน เหมือนเราไปสิงคโปร์ ฮ่องกง รอให้ตำรวจแถลงข่าวโดยรวมดีกว่า อย่าจับจุดเล็ก ๆ มาต่อกันจะเกิดความสับสน
ผู้สื่อข่าวถามต่อว่า เจ้าหน้าที่เอฟบีไอลงพื้นที่จุดเกิดเหตุเมื่อช่วงเช้าเขาห่วงเรื่องใดบ้าง นายกรัฐมนตรี กล่าวว่า เป็นธรรมดาเพราะมีคนสัญชาติอเมริกัน 2 คน แต่เป็นคนเวียดนาม
ส่วนวันนี้มีการประชุมของรัฐมนตรีพลังงานรัสเซียที่โรงแรมดังกล่าวจะมีการเปลี่ยนแปลงหรือไม่ นายกรัฐมนตรี กล่าวว่า ไม่น่าจะเปลี่ยน เพราะไม่เกี่ยวข้องกันกับเรื่องการก่อการร้ายหรือเรื่องความหละหลวมของการรักษาความปลอดภัย ตนเองคิดว่าทุกอย่างเป็นไปตามปกติ

ที่มา : https://www.thaigov.go.th/news/contents/details/85928