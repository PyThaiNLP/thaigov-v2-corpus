รัฐบาลไทย-ข่าวทำเนียบรัฐบาล-ธอส. เปิดฟังก์ชัน “โรงเรียนการเงิน” ผ่านระบบดิจิทัล บน Application :  GHB ALL GEN


วันพุธที่ 17 กรกฎาคม 2567
17/07/2567
พิมพ์
ธอส. เปิดฟังก์ชัน “โรงเรียนการเงิน” ผ่านระบบดิจิทัล บน Application :  GHB ALL GEN
ธอส. และสำนักงานสลากกินแบ่งรัฐบาล ร่วมกันเปิดการให้บริการฟังก์ชัน “โรงเรียนการเงิน” ผ่านระบบดิจิทัล บน Application : GHB ALL GEN เพื่อเพิ่มความสะดวกให้กับประชาชนทั่วไปที่ต้องการขอสินเชื่อแต่ไม่สามารถแสดงเอกสารหรือแหล่งที่มาของรายได้มาเปิดบัญชีเงินฝาก
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) พร้อมด้วย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล ร่วมกันเปิดการให้บริการฟังก์ชัน “โรงเรียนการเงิน” ผ่านระบบดิจิทัล บน Application : GHB ALL GEN เพื่อเพิ่มความสะดวกให้กับประชาชนทั่วไปที่ต้องการขอสินเชื่อแต่ไม่สามารถแสดงเอกสารหรือแหล่งที่มาของรายได้มาเปิดบัญชีเงินฝากออมทรัพย์ของ ธอส. เพื่อออมเงินอย่างสม่ำเสมอผ่าน Application : GHB ALL GEN เป็นระยะเวลาไม่น้อยกว่า 12 เดือน (ทุกบัญชีรวมกัน) เพื่อนำหลักฐานการออมเงินดังกล่าวมาใช้สำหรับยื่นขอสินเชื่อกับ ธอส. ในอนาคต และ ธอส. ได้จัดเตรียมสินเชื่อใน “โครงการ ธอส. โรงเรียนการเงิน” แก่ผู้ที่ต้องการกู้เพื่อซื้อ ปลูกสร้าง ต่อเติม ขยาย ซ่อมแซม ซื้อที่ดินเปล่าที่เป็นทรัพย์  NPA ของธนาคารพร้อมปลูกสร้างอาคาร หรือซื้ออุปกรณ์หรือสิ่งอำนวยความสะดวกเกี่ยวกับที่อยู่อาศัย วงเงินกู้รายละไม่เกิน 3 ล้านบาท จะได้รับอัตราดอกเบี้ยปีแรกเพียง 3.045% ต่อปี พร้อมกันนี้ ธอส. ยังได้จัดบูธ ธอส. โรงเรียนการเงินเพื่อให้ความรู้ความเข้าใจเกี่ยวกับการออมกับตัวแทนจำหน่ายสลากกินแบ่งรัฐบาล ณ สำนักงานสลากกินแบ่งรัฐบาล สนามบินน้ำ จังหวัดนนทบุรี สำหรับผู้ที่สนใจสามารถใช้บริการโรงเรียนการเงิน ได้ง่าย ๆ เพียงดาวน์โหลด Application : GHB ALL GEN ได้ทั้งระบบ iOS, Android และ Huawei เพื่อเปิดการใช้งานเข้าสู่ระบบเมนูอื่น ๆ และเลือก “โรงเรียนการเงิน” บันทึกรายการทางการเงิน เช่น รายรับ-รายจ่าย ภาระหนี้ เพื่อประมาณการความสามารถในการขอสินเชื่อ โดยสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/85955