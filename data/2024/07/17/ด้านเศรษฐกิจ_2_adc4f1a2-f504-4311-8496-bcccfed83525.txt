รัฐบาลไทย-ข่าวทำเนียบรัฐบาล-เกษตรฯ เร่งทบทวนปรับอัตราช่วยเหลือผู้ประสบภัยพิบัติด้านการเกษตรใหม่ให้เพิ่มสูงขึ้น 


วันพุธที่ 17 กรกฎาคม 2567
เกษตรฯ เร่งทบทวนปรับอัตราช่วยเหลือผู้ประสบภัยพิบัติด้านการเกษตรใหม่ให้เพิ่มสูงขึ้น
เกษตรฯ เร่งทบทวนปรับอัตราช่วยเหลือผู้ประสบภัยพิบัติด้านการเกษตรใหม่ให้เพิ่มสูงขึ้น ก่อนเตรียมเสนอกรมบัญชีกลางเร็วนี้
(เมื่อวันที่ 15 ก.ค.67) นายนวนิตย์ พลเคน รองปลัดกระทรวงเกษตรและสหกรณ์ เป็นประธานการประชุมคณะทำงานพิจารณาหลักเกณฑ์การช่วยเหลือเกษตรกรผู้ประสบภัยพิบัติด้านการเกษตร ครั้งที่ 1/2567 เพื่อปรับปรุงแก้ไขระเบียบ ข้อกำหนด หรือหลักเกณฑ์ต่าง ๆ ในการช่วยเหลือผู้ประสบภัยพิบัติด้านการเกษตรให้เกิดความเหมาะสมและสอดคล้องกับสถานการณ์ปัจจุบัน โดยมีหน่วยงานที่เกี่ยวข้องเข้าร่วม ได้แก่ กรมชลประทาน กรมการข้าว กรมประมง กรมปศุสัตว์ กรมวิชาการเกษตร กรมพัฒนาที่ดิน กรมส่งเสริมการเกษตร กรมหม่อนไหม สำนักงานเศรษฐกิจการเกษตร และการยางแห่งประเทศไทย ณ ห้องประชุมกระทรวงเกษตรและสหกรณ์ (134)
โดยที่ประชุมเห็นชอบในหลักการการปรับอัตราการช่วยเหลือเกษตรกรผู้ประสบภัยพิบัติให้เพิ่มสูงขึ้น เพื่อให้ครอบคลุมและสอดคล้องกับภาวะต้นทุนการผลิตที่เพิ่มสูงขึ้นในปัจจุบัน โดยได้ร่วมกันพิจารณารายละเอียดการปรับอัตราการช่วยเหลือด้านการเกษตร ประกอบด้วย ด้านพืช ด้านประมง ด้านปศุสัตว์ และด้านเกษตรอื่น (กรณีการปรับเกลี่ยพื้นที่เกษตร และกรณีการช่วยเหลือพื้นที่นาเกลือทะเล) พร้อมมอบหมายให้หน่วยงานที่เกี่ยวข้องเร่งทบทวนรายละเอียดการคิดอัตราการช่วยเหลือด้านต่างๆ เพื่อนำไปเป็นข้อมูลประกอบการพิจาณานำเสนอกรมบัญชีกลางภายในสัปดาห์หน้า พร้อมกันนี้ ให้ปรับปรุงรายละเอียด ข้อมูลประกอบการพิจารณาความเสียหายด้านพืช ข้อมูลประกอบการพิจารณาความเสียหายและกระบวนการให้ความช่วยเหลือเกษตรกร (หนอนไหม และแมลงเศรษฐกิจ) เพื่อให้เจ้าหน้าที่และผู้ที่เกี่ยวข้องนำข้อมูลไปใช้เป็นคู่มือเพื่อประกอบการพิจารณาความเสียหาย ให้ครอบคลุมทุกภัยและทุกชนิดพืชต่อไป
นอกจากนี้ ที่ประชุมได้รับทราบประเด็นการปรับปรุง แก้ไข และเพิ่มเติมหลักเกณฑ์วิธีปฏิบัติปลีกย่อยเกี่ยวกับการให้ความช่วยเหลือด้านการเกษตรผู้ประสบภัยพิบัติกรณีฉุกเฉิน ที่สำคัญ ดังนี้
1. การเพิ่มชนิดสัตว์ ได้แก่ หนอนไหม และแมลงเศรษฐกิจ (ผึ้งโพรง ชันโรง ครั่ง ผึ้งพันธุ์ และจิ้งหรีด)
2. การเพิ่มการช่วยเหลือด้านพืช “กรณีพืชที่ปลูกได้รับผลกระทบจากภัยพิบัติ ทำให้เสียหายและกระทบต่อผลผลิตที่เกษตรกรพึงได้ ให้ช่วยเหลือตามหลักเกณฑ์ที่กระทรวงเกษตรและสหกรณ์กำหนด”

ที่มา : https://www.thaigov.go.th/news/contents/details/85934