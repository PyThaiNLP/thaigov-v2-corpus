รัฐบาลไทย-ข่าวทำเนียบรัฐบาล-จังหวัดมหาสารคาม เร่งช่วยเหลือผู้ประสบภัย จากกรณีอ่างเก็บน้ำห้วยเชียงคำบริเวณช่วงต่อขยายพังเสียหายครบทุกรายแล้ว ไม่พบการสูญหายแต่อย่างใด ด้านผู้ว่าฯ เผยเหตุเกิดจากฝนตกหนักต่อเนื่อง


วันพุธที่ 17 กรกฎาคม 2567
17/07/2567
พิมพ์
จังหวัดมหาสารคาม เร่งช่วยเหลือผู้ประสบภัย จากกรณีอ่างเก็บน้ำห้วยเชียงคำบริเวณช่วงต่อขยายพังเสียหายครบทุกรายแล้ว ไม่พบการสูญหายแต่อย่างใด ด้านผู้ว่าฯ เผยเหตุเกิดจากฝนตกหนักต่อเนื่อง
จังหวัดมหาสารคาม เร่งช่วยเหลือผู้ประสบภัย จากกรณีอ่างเก็บน้ำห้วยเชียงคำบริเวณช่วงต่อขยายพังเสียหายครบทุกรายแล้ว ไม่พบการสูญหายแต่อย่างใด ผู้ว่าฯ เผยเหตุเกิดจากฝนตกหนักต่อเนื่อง ให้ทางหลวงชนบทเร่งติดตั้งสะพานชั่วคราว และนำคณะเหล่ากาชาดให้ความช่วยเหลือ
จังหวัดมหาสารคาม เร่งช่วยเหลือผู้ประสบภัย จากกรณีอ่างเก็บน้ำห้วยเชียงคำบริเวณช่วงต่อขยายพังเสียหายครบทุกรายแล้ว ไม่พบการสูญหายแต่อย่างใด ด้านผู้ว่าฯ เผยเหตุเกิดจากฝนตกหนักต่อเนื่อง พร้อมให้ทางหลวงชนบทเร่งติดตั้งสะพานชั่วคราว และนำคณะเหล่ากาชาดให้ความช่วยเหลือและติดตามความเสียหายอย่างใกล้ชิดในวันนี้
วันนี้ (17 ก.ค. 67) นายวิบูรณ์ แววบัณฑิต ผู้ว่าราชการจังหวัดมหาสารคาม เปิดเผยว่า เมื่อเวลา 17.00 น. วานนี้ (16 ก.ค. 67) เกิดเหตุอาคารระบายน้ำล้นอ่างเก็บน้ำห้วยเชียงคำ ต.โนนราษี อ.บรบือ จ.มหาสารคาม ถูกกัดเซาะ ทำให้ทำนบดินระบายน้ำลงช่องอาคารระบายน้ำล้นขาดเป็นทางยาวระยะทางประมาณ 50 เมตร ส่งผลให้มวลน้ำทะลักเข้าท่วมพื้นที่การเกษตรและที่อยู่อาศัยของประชาชนเป็นบริเวณกว้าง และไหลลงสู่พื้นที่ 5 ตำบล ในพื้นที่อำเภอบรบือ จังหวัดมหาสารคาม ได้แก่ ตำบลโนนราษี กำพี้ ดอนงัว บัวมาศ และหนองม่วง ในการนี้ ตนจึงได้สั่งการให้หน่วยงานที่เกี่ยวข้อง ดำเนินการตามแผนเผชิญเหตุฯ พร้อมระดมสรรพกำลัง เร่งนำเครื่องจักรเข้าซ่อมอุดรอยขาด เพื่อป้องกันมวลน้ำไม่ให้ไหลเข้าท่วมบ้านเรือนประชาชน พร้อมแจ้งเตือนประชาชนผ่านทุกช่องทาง อพยพประชาชนไปยังศูนย์พักพิงชั่วคราวที่จัดเตรียมไว้ และรายงานให้จังหวัดทราบทุกระยะ จนกว่าสถานการณ์จะยุติ
นายวิบูรณ์ แววบัณฑิต ผู้ว่าราชการจังหวัดมหาสารคาม กล่าวว่า จากเหตุการณ์ทำนบดินข้างอาคารระบายน้ำล้นของอ่างเก็บน้ำห้วยเชียงคำ ต.โนนราษี อ.บรบือ จ.มหาสารคาม ของโครงการชลประทานมหาสารคามถูกน้ำกัดเซาะทำนบดินได้รับความเสียหาย เนื่องจากมีปริมาณฝนตกหนักในพื้นที่ โดยสามารถวัดปริมาณน้ำฝนได้ 145.50 มม. ทำให้มีปริมาณน้ำในอ่างเพิ่มมากขึ้น จำนวน 3.063 ล้าน ลบ.ม. คิดเป็น 60.46% ซึ่งอ่างเก็บน้ำห้วยเชียงคำ มีความจุ 5.07 ล้าน ลูกบาศก์เมตร ซึ่งปัจจุบันปริมาณน้ำในอ่าง ประมาณ 5.79 ล้าน ลบ.ม. คิดเป็น 114.29% ของระดับปริมาณน้ำที่สามารถกักเก็บได้ ทำให้ บริเวณคันกั้นน้ำที่เป็นการขยายเขื่อนบ่อดินช่วงประตูระบายน้ำล้น ซึ่งเมื่อน้ำล้นทำให้ปริมาณน้ำไหลไปตามทางน้ำเดิม เกินสปริงเวย์ออกมา
"จังหวัดมหาสารคาม ได้จัดตั้งศูนย์บัญชาการเหตุการณ์อำเภอบรบือ ณ ที่ทำการปกครองอำเภอบรบือ และ ณ จุดเกิดเหตุ เพื่ออำนวยการและบูรณาการในการจัดการสาธารณภัยให้เป็นไปด้วยความรวดเร็ว ทันเหตุการณ์ และจัดทำประกาศแจ้งเตือน และสร้างการรับรู้ให้กับประชาชนผ่านทุกช่องทาง พร้อมทั้งขนย้ายสิ่งของขึ้นไว้ที่สูง ซึ่งตนได้นำทีมหัวหน้าส่วนราชการ หัวหน้าสำนักงานป้องกันและบรรเทาสาธารณภัยจังหวัด นายอำเภอ กำนันผู้ใหญ่บ้าน ผู้นำองค์กรปกครองส่วนท้องถิ่น และหน่วยงานกู้ภัยในพื้นที่เข้าสำรวจความเสียหายตลอดทั้งคืนที่ผ่านมา โดยความเสียหายเบื้องต้น พื้นที่ที่ได้รับความเสียหายรวม 5 ตำบล 61 หมู่บ้าน ได้แก่ ตำบลโนนราษี ตำบลกำพี้ ตำบลดอนงัว ตำบลบัวมาศ และตำบลหนองม่วง มีบ้านเรือนราษฎรได้รับผลกระทบประมาณ 9 หลังคาเรือน ถนนไม่สามารถสัญจรไปมาได้หลายจุด ในส่วนของการอพยพ ได้ทำการอพยพราษฎรผู้ประสบภัย จำนวน 30 ราย สัตว์เลี้ยงไปไว้ที่ปลอดภัย ปัจจุบันระดับน้ำลดลง ราษฎรผู้ประสบภัยได้แยกย้ายกลับบ้านแล้ว" นายวิบูรณ์ ฯ กล่าว
นายวิบูรณ์ แววบัณฑิต ผู้ว่าราชการจังหวัดมหาสารคาม เพิ่มเติมว่า สำหรับสถานการณ์ปัจจุบัน ระดับน้ำอยู่ต่ำกว่าระดับกัดเซาะ ซึ่งเป็นระดับที่สามารถเข้าดำเนินการปิดทำนบดินที่ขาดได้ โดยโครงการชลประทานมหาสารคาม ร่วมกับสำนักงานชลประทานที่ 6 ได้วางแผนปิดกั้นทำนบดิน โดยจะดำเนินการตอกผนังกันน้ำลงกล่องบรรจุหิน เพื่อให้เกิดความแข็งแรง ปิดทางน้ำและเปิดระบายทางน้ำแห่งใหม่เพื่อรองรับปริมาณฝนที่อาจตกลงมาเพิ่ม โดยจะเริ่มดำเนินการในวันนี้ โดยคาดว่าพื้นที่ที่ถูกน้ำท่วมจะคลี่คลายเข้าสู่ภาวะปกติ ภายใน 5 วัน ซึ่งโครงการชลประทานมหาสารคาม อยู่ระหว่างการควบคุมและเฝ้าระวังสถานการณ์ตลอด 24 ชั่วโมง และรายงานความคืบหน้าให้ทราบทุกระยะ
"สำหรับการช่วยเหลือนั้นขณะนี้ ตนได้สั่งการไปยังส่วนราชการที่เกี่ยวข้อง ในระดับอำเภอ ทั้งเกษตรอำเภอ โครงการชลประทาน และองค์กรปกครองส่วนท้องถิ่น ให้เร่งสำรวจความเสียหาย ก่อนจะประกาศเขตพื้นที่ประสบภัย เพื่อให้ความเยียวยาช่วยเหลือต่อไป และในช่วงบ่ายวันนี้ทางกาชาดจะลงพื้นที่พร้อมด้วยทางหลวงชนบท ไปมอบสิ่งของเพื่อช่วยเหลือเยียวยาในขั้นต้น ก่อนจะสำรวจคอสะพานที่เสียหาย เพื่อจะสร้างทางชั่วคราวให้ผู้ใช้รถใช้ถนนสามารถสัญจรได้ ทั้งนี้ ขอให้หากพี่น้องประชาชนติดตามข่าวสารของทางราชการอย่างใกล้ชิด หากท่านใดยังไม่ได้รับความช่วยเหลือสามารถแจ้งได้ที่ กำนัน ผู้ใหญ่บ้าน หรือ เจ้าหน้าที่ของส่วนราชการในพื้นที่อำเภอบรบือ หรือ โทรสายด่วน 1567 หรือ 1784 ตลอด 24 ชั่วโมง" นายวิบูรณ์ กล่าวในช่วงท้าย

ที่มา : https://www.thaigov.go.th/news/contents/details/85943