รัฐบาลไทย-ข่าวทำเนียบรัฐบาล-จังหวัดชัยภูมิ เดินหน้าปราบปราบยาเสพติดสั่งการฝ่ายความมั่นคง อ.บำเหน็จณรงค์ วางแผนล่อซื้อเข้าจับกุมผู้ค้ายาเสพติด 1 ราย พร้อมของกลางยาบ้า 1,800 เม็ด ผู้ว่าฯ กำชับทุกฝ่ายดำเนินการ


วันพุธที่ 17 กรกฎาคม 2567
17/07/2567
พิมพ์
จังหวัดชัยภูมิ เดินหน้าปราบปราบยาเสพติดสั่งการฝ่ายความมั่นคง อ.บำเหน็จณรงค์ วางแผนล่อซื้อเข้าจับกุมผู้ค้ายาเสพติด 1 ราย พร้อมของกลางยาบ้า 1,800 เม็ด ผู้ว่าฯ กำชับทุกฝ่ายดำเนินการ
จังหวัดชัยภูมิ เดินหน้าปราบปราบยาเสพติดสั่งการฝ่ายความมั่นคงอำเภอบำเหน็จณรงค์ วางแผนล่อซื้อเข้าจับกุมผู้ค้ายาเสพติด 1 ราย พร้อมของกลางยาบ้า 1,800 เม็ด ด้านผู้ว่าฯ กำชับทุกฝ่ายดำเนินการอย่างต่อเนื่อง เร่งตัดวงจรยาเสพติดให้หมดสิ้นไปจากสังคมไทย
วันนี้ (17 ก.ค. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า จังหวัดชัยภูมิ ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้สั่งการให้ นายประพันธ์ สู่หนองบัว นายอำเภอบำเหน็จณรงค์ บูรณาการกำลังกับ นายพนพงศ์ คชพล ปลัดอำเภอฝ่ายความมั่นคง และสมาชิกกองอาสารักษาดินแดน ร่วมกันขับเคลื่อนนโยบายรัฐบาล การจัดระเบียบสังคมและปราบปรามยาเสพติดและผู้มีอิทธิพลในพื้นที่อำเภอบำเหน็จณรงค์ จังหวัดชัยภูมิ บุกจับกุมวางแผนล่อซื้อผู้ค้ายาเสพติด 1 ราย พร้อมของกลางยาบ้า 1,800 เม็ด ทั้งนี้ ได้นำผู้ต้องหาพร้อมของกลางทั้งหมดส่งเจ้าหน้าที่ สภ.บำเหน็จณรงค์เพื่อดำเนินคดีตามกฎหมายเป็นที่เรียบร้อยแล้ว
นายอนันต์ นาคนิยม ผู้ว่าราชการจังหวัดชัยภูมิ กล่าวว่า การปฏิบัติการในครั้งนี้ อำเภอบำเหน็จณรงค์ ได้สนธิกำลังร่วมกับฝ่ายความมั่นคง ซึ่งนำโดย นายพนพงศ์ คชพล ปลัดอำเภอฝ่ายความมั่นคง และสมาชิกกองอาสารักษาดินแดน ในการร่วมกันปราบปรามและกำจัดยาเสพติดให้หมดสิ้นไปจากอำเภอบำเหน็จณรงค์ จังหวัดชัยภูมิ ซึ่งการปฏิบัติการในครั้งนี้ได้เริ่มจากการเข้าตรวจสอบกรณีมีผู้ร้องเรียนผู้ป่วยจิตเวชจากยาเสพติด ก่อความวุ่นวายให้แก่ประชาชน ซึ่งจากการตรวจสอบพบว่าผู้ป่วยไม่รับประทานยาตามที่แพทย์สั่ง นอกจากนี้พบว่าผู้ป่วยยังมีการเสพยาบ้าอยู่ ทำให้เจ้าหน้าที่ได้วางแผนขยายผลเข้าจับกุมผู้ที่ค้ายาเสพติดกับผู้ป่วยดังกล่าว ก่อนที่จะลงพื้นที่หมู่ 21 ตำบลบ้านเพชร อำเภอบำเหน็จณรงค์ บุกจับกุมผู้ต้องหา 1 ราย คือ นายนิวัฒน์ฯ อายุ 30 ปี พร้อมของกลางยาบ้า จำนวน 1,800 เม็ด ทั้งนี้ เจ้าหน้าที่กับนายนิวัฒน์ฯ คือ จำหน่ายยาเสพติดให้โทษประเภทที่ 1 โดยมีไว้เพื่อจำหน่าย อันเป็นการกระทำเพื่อการค้า ก่อนที่จะนำตัวนายนิวัฒน์ฯ พร้อมของกลางทั้งหมดส่งเจ้าหน้าที่ สภ.บำเหน็จณรงค์เพื่อดำเนินคดีตามกฎหมายต่อไป
นายอนันต์ นาคนิยม ผู้ว่าราชการจังหวัดชัยภูมิ กล่าวในช่วงท้ายว่า จังหวัดชัยภูมิได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้ให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85944