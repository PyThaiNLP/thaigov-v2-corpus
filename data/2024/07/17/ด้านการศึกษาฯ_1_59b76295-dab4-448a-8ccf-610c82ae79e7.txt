รัฐบาลไทย-ข่าวทำเนียบรัฐบาล-กยศ.ชี้แจงกรณีผู้กู้ถูกหักเงิน ทั้งที่จ่ายไปช่วงเช้า พบว่าเป็นการยินยอมให้หักบัญชีอัตโนมัติรายปี และมีการหักเงินก่อนผู้กู้โอนเงินได้แก้ไขโดยคืนเงินส่วนเกินเรียบร้อยแล้ว


วันพุธที่ 17 กรกฎาคม 2567
17/07/2567
พิมพ์
กยศ.ชี้แจงกรณีผู้กู้ถูกหักเงิน ทั้งที่จ่ายไปช่วงเช้า พบว่าเป็นการยินยอมให้หักบัญชีอัตโนมัติรายปี และมีการหักเงินก่อนผู้กู้โอนเงินได้แก้ไขโดยคืนเงินส่วนเกินเรียบร้อยแล้ว
กยศ.ชี้แจงกรณีสื่อมวลชนแพร่โพสต์คลิป TikTok รายหนึ่งที่เป็นผู้กู้ยืมถูก กยศ. หักเงินหมดบัญชี ทั้งที่เมื่อเช้าเพิ่งจ่ายไป กองทุนฯพบว่าเป็นการยินยอมให้หักบัญชีอัตโนมัติรายปีในวันที่ 5 ก.ค. และหักชำระในช่วงเช้าก่อนผู้กู้ยืมจ่ายเงินคืนด้วยตนเองอีกครั้ง
กองทุนเงินให้กู้ยืมเพื่อการศึกษา (กยศ.) ชี้แจงกรณีที่สื่อมวลชนได้เผยแพร่โพสต์คลิปของสมาชิก TikTok รายหนึ่งที่เป็นผู้กู้ยืมว่าถูก กยศ. หักเงินหมดบัญชี ทั้งที่เมื่อเช้าเพิ่งจ่ายไป กองทุนฯพบว่าเป็นการยินยอมให้หักบัญชีอัตโนมัติรายปีในวันที่ 5 กรกฎาคม และมีการหักชำระในช่วงเช้าก่อนที่ผู้กู้ยืมจะจ่ายเงินคืนด้วยตนเองอีกครั้ง ทำให้มีการชำระเงินเกินจากยอดที่ต้องชำระ โดยขณะนี้กองทุนฯได้โอนเงินคืนเข้าบัญชีผู้กู้ยืมแล้ว
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า “จากกรณีที่สมาชิก TikTok รายหนึ่งที่เป็นผู้กู้ยืมโพสต์คลิปสงสัยกรณีถูก กยศ. หักเงินในบัญชี ทั้งที่เมื่อเช้าเพิ่งจ่ายไป โดยมีภาพรายการหักเงินของ กยศ. ในแอปพลิเคชัน กยศ.Connect เมื่อวันที่ 5 กรกฎาคม 2567 นั้น กองทุนฯขอชี้แจงว่าการหักเงินจากบัญชีออมทรัพย์ของผู้กู้ยืมในกรณีดังกล่าวเป็นการหักบัญชีอัตโนมัติ (Auto debit) ซึ่งเป็นการให้ความยินยอมไว้ล่วงหน้าและกองทุนฯจะหักเงินในวันที่ 5 กรกฎาคมของทุกปี ซึ่งระบบของกองทุนฯได้หักเงินในบัญชีเงินฝากออมทรัพย์ของผู้กู้ยืมเงินรายดังกล่าวก่อนแล้วในช่วงเวลา 08.52 น. ต่อมาผู้กู้ยืมได้จ่ายเงินด้วยตนเองผ่านแอปพลิเคชันของธนาคารอื่นในเวลา 09.55 น. ทำให้ผู้กู้ยืมมีการชำระเงินเกินจากยอดที่ต้องชำระในงวดดังกล่าว อย่างไรก็ตาม เพื่อบรรเทาความเสียหายของผู้กู้ยืม กองทุนฯจึงได้ดำเนินการคืนเงินในส่วนที่ชำระเกินเป็นที่เรียบร้อยแล้ว
ทั้งนี้ กองทุนฯขอขอบคุณผู้กู้ยืมรุ่นพี่ทุกท่านที่ชำระเงินคืนทั้งแบบรายเดือนและรายปี ซึ่งเงินดังกล่าวจะนำไปส่งต่อโอกาสทางการศึกษาให้นักเรียน นักศึกษารุ่นน้องต่อไป” ผู้จัดการกองทุนฯกล่าวในที่สุด

ที่มา : https://www.thaigov.go.th/news/contents/details/85939