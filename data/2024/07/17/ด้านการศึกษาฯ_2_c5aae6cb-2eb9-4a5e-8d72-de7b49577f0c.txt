รัฐบาลไทย-ข่าวทำเนียบรัฐบาล-ครูพี่เอ เปิด สพฐ. สัญจร รวมพลังแก้ไขปัญหาหนี้สินครูฯ ย้ำ “ศธ. ห่วงใย เร่งแก้ไขให้ดีขึ้น พร้อมให้ความรู้การเงินอย่างยั่งยืน“


วันพุธที่ 17 กรกฎาคม 2567
17/07/2567
พิมพ์
ครูพี่เอ เปิด สพฐ. สัญจร รวมพลังแก้ไขปัญหาหนี้สินครูฯ ย้ำ “ศธ. ห่วงใย เร่งแก้ไขให้ดีขึ้น พร้อมให้ความรู้การเงินอย่างยั่งยืน“
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) เป็นประธานเปิดการประชุม "สพฐ. สัญจร ขอบคุณสหกรณ์ พร้อมให้กำลังใจสถานีแก้หนี้ รวมพลังแก้ไขปัญหาหนี้สินครูและบุคลากร สพฐ. กระทรวงศึกษาธิการ" ณ โรงเรียนอยุธยาวิทยาลัย
โดยมี นายกิตติรัตน์ ณ ระนอง ประธานที่ปรึกษานายกรัฐมนตรี เป็นเกียรติในพิธี พร้อมทั้ง นางเกศทิพย์ ศุภวานิช รองเลขาธิการ กพฐ. ผู้บริหาร ศธ. รวมถึงผู้บริหารการศึกษา ผู้บริหารสถานศึกษา และบุคลากรทางการศึกษา เข้าร่วม
รมช.ศธ. กล่าวว่า ในวันนี้ ท่านรัฐมนตรีว่าการกระทรวงศึกษาธิการ (พลตำรวจเอก เพิ่มพูน ชิดชอบ) มีนโยบายและมีความมุ่งมั่นตั้งใจ ที่จะลดภาระครูและบุคลากรทางการศึกษา โดยมีเป้าหมายเพื่อให้ครูฯ มีขวัญกำลังใจในการพัฒนาคุณภาพนักเรียนให้เห็นผลสำเร็จได้อย่างแท้จริง ใช้ทรัพยากรเพื่อการพัฒนาคุณภาพการศึกษาได้อย่างมีประสิทธิภาพ รวมทั้งเพิ่มสภาพคล่องให้ครูฯ สามารถดำรงชีวิตได้อย่างมีความสุข และในอนาคต ครูสามารถวางแผนการพัฒนาตนเองได้ดียิ่งขึ้น
โดยปัจจุบันสหกรณ์ออมทรัพย์ครู เป็นเจ้าหนี้รายใหญ่ของครูฯ ข้าราชการ ข้าราชการบำนาญ และลูกจ้าง กว่า 9 แสนคน รวมถึงครอบครัวอีกหลายล้านคน สหกรณ์จึงเป็นเหมือนที่พึ่ง ทั้งการฝากออม การกู้เพื่อการลงทุน และเพื่อใช้จ่ายในชีวิตประจำวันของครูฯ และครอบครัว ทั้งยังเป็นกลไกสำคัญอย่างยิ่ง ในกระบวนการแก้ปัญหาหนี้สินครูฯ ของ ศธ. โดยเฉพาะความร่วมมือในการลดอัตราดอกเบี้ยเงินกู้ จากการเจรจาร่วมกัน เมื่อวันที่ 31 พฤษภาคม 2567 ที่ผ่านมา ส่งผลให้ครูฯ ได้รับประโยชน์มากกว่า 6 แสนคน
"ผมขอขอบคุณผู้อำนวยการสำนักงานเขตพื้นที่การศึกษาทุกท่าน ที่ช่วยกันขับเคลื่อนนโยบาย "เรียนดี มีความสุข" ลดภาระครูและบุคลากรทางการศึกษา ลดภาระนักเรียนและผู้ปกครอง สู่การศึกษาเพื่อความเป็นเลิศและความมั่นคงของชีวิต ซึ่งต้องดำเนินการอย่างต่อเนื่อง และเป็นรูปธรรม
สำหรับการแก้ไขปัญหาหนี้สินครูฯ เราได้ร่วมกันแก้ไขปัญหาที่ และป้องกันไม่ให้เกิดขึ้นใหม่ โดยมีเป้าหมายสำคัญ คือ การปฏิบัติตามระเบียบกระทรวงศึกษาธิการ ว่าด้วยการหักเงินเดือนฯ พ.ศ.2551 กฎหมายที่เกี่ยวข้อง รวมทั้งมติคณะรัฐมนตรี เพื่อให้ครูฯ มีเงินเดือนเหลือสุทธิ ไม่น้อยกว่าร้อยละ 30 รวมถึงการปรับปรุงกฎหมายเกี่ยวกับการล้มละลายฯ เพื่อไม่ให้คนที่อาจผิดพลาดในการบริหารการเงินถึงขั้นต้องออกจากราชการ
ท้ายสุด เราห่วงใยและจะแก้ไขสิ่งต่าง ๆ ให้ดีขึ้น เพื่อให้ครูฯ ได้ใช้ชีวิตอยู่อย่างมีศักดิ์ศรี มีความสุข พอประมาณ มีเหตุผล มีภูมิคุ้มกันในตัวที่ดี มีความรู้ และมีคุณธรรม ดำเนินชีวิตตามหลักปรัชญาของเศรษฐกิจพอเพียง สามารถปฏิบัติหน้าที่ราชการได้อย่างมีประสิทธิภาพ สามารถสร้างเสริมสมรรถนะนักเรียนของเราทุกคนให้มีทักษะ ความรู้ และสมรรถนะด้านการเงิน และใช้ชีวิตอยู่ในสังคมได้อย่างมีความสุข พร้อมขอขอบคุณทุกภาคส่วน ขอเป็นกำลังใจในการดำเนินงานเพื่อครู บุคลากร และนักเรียนต่อไป" รมช.ศธ.กล่าว

ที่มา : https://www.thaigov.go.th/news/contents/details/85947