รัฐบาลไทย-ข่าวทำเนียบรัฐบาล-นายกฯ หารือผู้ก่อตั้งบริษัท AI Fund ถึงความร่วมมือในการใช้ AI ขับเคลื่อนการเติบโตของไทยในภาคเศรษฐกิจ การท่องเที่ยว การศึกษา และสาธารณสุข


วันพุธที่ 17 กรกฎาคม 2567
นายกฯ หารือผู้ก่อตั้งบริษัท AI Fund ถึงความร่วมมือในการใช้ AI ขับเคลื่อนการเติบโตของไทยในภาคเศรษฐกิจ การท่องเที่ยว การศึกษา และสาธารณสุข
นายกฯ หารือผู้ก่อตั้งบริษัท AI Fund ถึงความร่วมมือในการใช้ AI ขับเคลื่อนการเติบโตของไทยในภาคเศรษฐกิจ การท่องเที่ยว การศึกษา และสาธารณสุข
วันนี้ (17 กรกฎาคม 2567) เวลา 15.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรี พบหารือกับ คณะผู้บริหารธนาคารกสิกรไทย กลุ่มบริษัท กสิกร บิซิเนส-เทคโนโลยี กรุ๊ป (KBTG) และนายแอนดรูว์ อึ้ง (Mr. Andrew Ng) คณะกรรมการบริหารบริษัท Amazon.com, Inc. และผู้ก่อตั้งบริษัท AI Fund ในโอกาสเดินทางมาไทย เพื่อเข้าร่วมงาน “KBTG Techtopia 2024” ซึ่งเป็นเวทีแลกเปลี่ยนมุมมองเกี่ยวกับ AI จากผู้เชี่ยวชาญชั้นนำจากไทยและทั่วโลก ภายหลังเสร็จสิ้นการหารือ นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรียินดีที่ได้หารือกับนาย Andrew Ng ซึ่งเป็นโอกาสสำคัญในการหารือถึงความร่วมมือในการใช้เทคโนโลยี AI โดยรัฐบาลให้ความสำคัญกับการใช้เทคโนโลยี AI ในการขับเคลื่อนการเติบโตของไทยทั้งทางเศรษฐกิจ การท่องเที่ยว การศึกษา และสาธารณสุข พร้อมหวังว่าการเข้าร่วมงาน “KBTG Techtopia 2024” ในวันพรุ่งนี้ นาย Andrew Ng จะร่วมแลกเปลี่ยนประสบการณ์ด้าน AI เพื่อสร้างการรับรู้ให้คนไทยและผู้ที่สนใจเข้าร่วมงานได้เข้าใจถึงศักยภาพและปัญหาของ AI มากยิ่งขึ้น
ด้านนาย Andrew Ng กล่าวขอบคุณการต้อนรับจากรัฐบาล พร้อมยินดีที่ได้มีโอกาสหารือถึงความร่วมมือด้าน AI กับไทย โดยบริษัท AI Fund เป็นบริษัทที่ให้ความช่วยเหลือบริษัทสตาร์ตอัปในด้าน AI รวมถึงแบ่งปันความเชี่ยวชาญ เทคโนโลยี และกลยุทธ์ เพื่อช่วยพัฒนาธุรกิจให้กลายเป็นธุรกิจชั้นนำ สอดคล้องกับนโยบายของรัฐบาลที่มุ่งขับเคลื่อนการใช้ AI ในการพัฒนาประเทศในทุกภาคส่วน โดยบริษัทฯ ยินดีเข้ามามีส่วนร่วม และแบ่งปันประสบการณ์ให้หน่วยงานทั้งภาครัฐและเอกชนของไทยได้
ทั้งสองฝ่ายยังหารือถึงวิสัยทัศน์ Ignite Thailand เป้าหมายที่จะพัฒนาประเทศให้เป็นศูนย์กลางเศรษฐกิจดิจิทัล และมุ่งเน้นการพัฒนาโครงสร้างพื้นฐานดิจิทัล ซึ่งนายกรัฐมนตรีได้เชิญชวนบริษัทฯ เข้ามาช่วยเหลือประเทศไทยในการเสริมสร้างระบบนิเวศดิจิทัลในประเทศไทย รวมถึงนำ AI มาร่วมพัฒนาภาคท่องเที่ยว การศึกษา และสาธารณสุขของไทยด้วย รวมถึงยินดีแสวงหาความร่วมมือกับบริษัทฯ ในการแลกเปลี่ยนความเชี่ยวชาญด้านการฝึกอบรม AI กับไทย เพื่อเพิ่มศักยภาพแรงงาน และพัฒนาคุณภาพการศึกษาไทย ซึ่งนาย Andrew Ng ยินดีหารือเพิ่มเติมกับหน่วยงานของไทย พร้อมยินดีเข้ามามีส่วนร่วมและแบ่งปันความเชี่ยวชาญด้าน AI เพื่อพัฒนาและเพิ่มประสิทธิภาพการทำงานโดยใช้ AI ในภาคส่วนต่าง ๆ ที่รัฐบาลให้ความสนใจ

ที่มา : https://www.thaigov.go.th/news/contents/details/85956