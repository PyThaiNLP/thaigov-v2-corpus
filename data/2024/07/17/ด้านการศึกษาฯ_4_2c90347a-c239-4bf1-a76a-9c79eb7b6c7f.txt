รัฐบาลไทย-ข่าวทำเนียบรัฐบาล-ผลการประชุมประสานภารกิจ 27/2567


วันพุธที่ 17 กรกฎาคม 2567
17/07/2567
พิมพ์
ผลการประชุมประสานภารกิจ 27/2567
พลตำรวจเอก เพิ่มพูน ชิดชอบ รัฐมนตรีว่ากระทรวงศึกษาธิการ (รมว.ศธ.) เปิดเผยภายหลังการประชุมประสานภารกิจกระทรวงศึกษาธิการ ครั้งที่ 27/2567 เมื่อวันพุธที่ 17 กรกฎาคม 2567 ณ ห้องประชุมราชวัลลภ และออนไลน์ผ่านระบบ Zoom meeting
รมว.ศธ. กล่าวว่า ที่ประชุมได้แสดงความชื่นชมนักเรียนจากโรงเรียนมหิดลวิทยานุสรณ์ ทีม “M-WITTY” ที่เป็นแชมป์ในการแข่งขันรอบชิงชนะเลิศจากรายการ “Genwit อัจฉริยะพันธุ์ใหม่” Presented by Bangchak Group คว้าถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมทุนการศึกษา 1,000,000 บาท
รมว.ศธ.กล่าวฝากให้ตัวแทนนักเรียนและคณะครู ช่วยกันส่งเสริมและปลูกฝังการทำงานเป็นทีม เพื่อช่วยกันเรียนช่วยกันสอนในกลุ่มของเด็กเก่งกับเด็กทั่วไป เป็นการสร้างสังคมแห่งการเรียนรู้ในโรงเรียน ให้นักเรียนได้เรียนไปด้วยกัน
ในส่วนของการประชุมประสานภารกิจครั้งนี้ ได้กำชับถึงข้อสั่งการของนายกรัฐมนตรี ให้ทุกหน่วยงานเร่งทำกฎหมายลำดับรองให้ครบถ้วน พร้อมติดตามการขับเคลื่อนเพื่อยกระดับคุณภาพการศึกษา PISA ซึ่งล่าสุด สพฐ. ได้จัดทำหลักสูตร Workshop ระยะสั้น Gamification PISA : ปรับข้อสอบ PISA สู่โลกดิจิทัลด้วยเกม และการขยายผลสร้างการรับรู้ PISA ผู้บริหารสถานศึกษาใหม่ 4 ภูมิภาค การพัฒนาข้าราชการครูและบุคลากรทางการศึกษาพัฒนาภาคเหนือ ก่อนแต่งตั้งให้ดำรงตำแหน่งรองผู้อำนวยการสถานศึกษาและผู้อำนวยการสถานศึกษา จำนวน 4,423 คน ในรูปแบบออนไลน์ ทั้งนี้ ได้มอบให้ สพฐ. และ สสวท. ร่วมหาแนวทางประมวลผลของสถานศึกษาทุกสังกัดให้อยู่รวมกันในระบบเดียว พร้อมเน้นย้ำให้เร่งดำเนินการเรื่องของระบบไฟฟ้าและระบบอินเทอร์เน็ต เพื่อให้การยกระดับการสอบ PISA ที่สอบด้วยคอมพิวเตอร์ได้อย่างราบรื่น
ส่วนของการติดตามการเบิกจ่ายงบประมาณและแผนการดําเนินงานงบลงทุนฯ มีผลเป็นที่น่าพึงพอใจ รวมทั้งการวางแนวทางลดค่าใช้จ่ายงบสาธารณูปโภคของกระทรวงศึกษาธิการ ทางคณะทำงานได้เริ่มดำเนินการแล้ว ทั้งนี้ได้กำชับทุกหน่วยงานเกี่ยวกับการป้องกันภัยพิบัติในช่วงฤดูฝนหรือมรสุม ให้มีการซ้อมแผนรับมือน้ำหลาก น้ำท่วม ตลอดจนแผนอพยพคนอย่างต่อเนื่อง เพื่อช่วยเหลือสถานศึกษา นักเรียน ครู และผู้ปกครองได้อย่างทันถ่วงที
ทั้งนี้ ศธ. โดยสำนักงานลูกเสือแห่งชาติ เตรียมจัดกิจกรรมลูกเสือเฉลิมพระเกียรติ "ลูกเสือช่วยเหลือผู้อื่นทุกเมื่อ ทำดี ทำได้ ทำทันที" เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของลูกเสือ เนตรนารี สมาชิกยุวกาชาด และพนักงานส่งเสริมความประพฤตินักเรียนและนักศึกษา (พสน.) ประกอบด้วย กิจกรรมทั้งส่วนกลาง และส่วนภูมิภาค เช่น บริจาคโลหิต (หอประชุมคุรุสภา) ทำความสะอาดป้ายรถเมล์และบริเวณโดยรอบ ศธ. ทำความสะอาดลานวัด (วัดเทวราชกุญชร วัดโสมนัสราชวรวิหาร วัดมกุฏกษัตริยารามราชวรวิหาร) ทั้งนี้ในส่วนภูมิภาค สามารถร่วมกิจกรรมเฉลิมพระเกียรติในสถานที่จังหวัดกำหนด หรือกิจกรรม "ลูกเสือช่วยเหลือผู้อื่น ทุกเมื่อ ทำดี ทำได้ ทำทันที" ตามที่เห็นสมควร
#เรียนดีมีความสุข #การศึกษา #ศธ #สร

ที่มา : https://www.thaigov.go.th/news/contents/details/85951