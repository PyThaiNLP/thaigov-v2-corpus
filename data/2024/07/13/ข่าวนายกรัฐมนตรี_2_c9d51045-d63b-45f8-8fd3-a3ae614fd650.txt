รัฐบาลไทย-ข่าวทำเนียบรัฐบาล-นายกฯ เยี่ยมชมข่วงเรียนรู้เยาวชน วิสาหกิจชุมชน รร. เทิงวิทยาคม จ.เชียงราย ย้ำยาเสพติดเป็นปัญหาใหญ่ที่รัฐบาลให้ความสำคัญ ขอทุกภาคส่วนร่วมมือป้องกันให้ความรู้ถึงพิษภัย-โทษยาเสพติด 


วันเสาร์ที่ 13 กรกฎาคม 2567
13/07/2567
พิมพ์
นายกฯ เยี่ยมชมข่วงเรียนรู้เยาวชน วิสาหกิจชุมชน รร. เทิงวิทยาคม จ.เชียงราย ย้ำยาเสพติดเป็นปัญหาใหญ่ที่รัฐบาลให้ความสำคัญ ขอทุกภาคส่วนร่วมมือป้องกันให้ความรู้ถึงพิษภัย-โทษยาเสพติด
นายกฯ เยี่ยมชมข่วงเรียนรู้เยาวชน วิสาหกิจชุมชน รร. เทิงวิทยาคม จ.เชียงราย ย้ำยาเสพติดเป็นปัญหาใหญ่ที่รัฐบาลให้ความสำคัญ ขอทุกภาคส่วนร่วมมือป้องกันให้ความรู้ถึงพิษภัย-โทษยาเสพติด ให้ลูกหลานห่างไกลยาเสพติด เติบโตเป็นพลเมืองที่ดี
วันนี้ (13 กรกฎาคม 2567) เวลา 12.15 น. ณ โรงเรียนเทิงวิทยาคม อำเภอเทิง จังหวัดเชียงราย นายเศรษฐา ทวีสิน นายกรัฐมนตรี พร้อมคณะ เยี่ยมชมข่วงเรียนรู้เยาวชน วิสาหกิจชุมชน โดยมีกลุ่มคณะเครือข่ายฯ นักเรียน โรงเรียนเทิงวิทยาคม โรงเรียนปล้องวิทยาคม วิทยาลัยเทคนิคเทิง คณะครู บุคลากรทางการศึกษา กลุ่มประชาชนเขต 5 หัวหน้าส่วนราชการ ผู้นำท้องถิ่น กลุ่มวิสาหกิจชุมชน รวมประมาณ 1,200 คน ให้การต้อนรับและร่วมงาน
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า เมื่อนายกฯ เดินทางถึงโรงเรียนเทิงวิทยาคม ได้ทักทายคณะผู้บริหาร คณะครูอาจารย์ และนักเรียนที่มาให้การต้อนรับอย่างอบอุ่น พร้อมร่วมบันทึกภาพกับคณะครู และนักเรียนโรงเรียนเทิงวิทยาคมเพื่อเป็นที่ระลึกในโอกาสนี้ด้วย
พร้อมกันนี้ นายกฯ ได้รับมอบภาพจากนักเรียน ซึ่งเป็นภาพ “โอกาสจากดวงจันทร์” ศิลปะการพ่น/สะบัดสีอะคริลิค ที่เปรียบนายกฯ เป็นดวงจันทร์ คอยมอบโอกาสและการสนับสนุนต่าง ๆ ให้กับนักเรียนที่เป็นต้นไม้รายล้อมรอบ ๆ และมีครูอาจารย์เป็นกาแล็กซีของดวงจันทร์
จากนั้นนายกฯ ได้เยี่ยมชมนิทรรศการโครงงานคุณธรรมระดับชั้นมัธยมศึกษาตอนปลาย “เทิงวิทย์ร่วมใจต้านภัยยาเสพติดตามหลัก PPCCP” โครงงานวิจัยชุมชน โดยชมรมเยาวชนคนรักน้ำอิง ชมการสาธิตการวิเคราะห์ค่า NPK ในดิน การตรวจค่ากรด/เบสในน้ำ ชมความสำเร็จของนักเรียนทุนภาษาจีน ชมการประดิษฐ์หุ่นยนต์ สิ่งประดิษฐ์ด้านนวัตกรรมและเทคโนโลยีเพื่อสุขภาพ และระบบเซ็นเซอร์การแจ้งเตือนการเกิดอุบัติเหตุของรถจักรยานยนต์ของวิทยาลัยเทคนิคเทิง พบปะกลุ่มยุวชน YSDN ชมผลิตภัณฑ์เกษตรอินทรีย์ วิสาหกิจชุมชนต่าง ๆ เช่น หมูดำเหมือนซาน การเลี้ยงหมูการแปรรูป การจักสานด้วยหวาย เกษตรอินทรีย์สมุนไพรไทย ผลิตภัณฑ์จากผึ้ง และนวัตกรรมห่วงโซ่คุณค่าวิสาหกิจเชิงพื้นที่วรรณะเกษตรอินทรีย์ โดยนายกฯ ได้ร่วมเซลฟี่และพูดคุยกับคณะครูนักเรียน และเกษตรกร อย่างเป็นกันเอง
ต่อจากนั้น นายกฯ สักการะหลวงพ่อดำ พระพุทธรูปประจำโรงเรียนเทิงวิทยาคม เพื่อความเป็นสิริมงคล ก่อนร่วมเสวนากับเยาวชน หัวข้อ “เด็กคิด เด็กทำ ผู้ใหญ่หนุน เสริมเพื่อการป้องกันยาเสพติดอย่างยั่งยืน” โดยนายกฯ กล่าวดีใจที่ได้มาที่โรงเรียนเทิงวิทยาคม อำเภอเทิง จังหวัดเชียงราย ในวันนี้ ซึ่งระหว่างเดินเข้ามาได้เยี่ยมชมนิทรรศการต่าง ๆ ของเด็กนักเรียนที่มีการนำแสดงการดำเนินการตั้งแต่ต้นน้ำถึงปลายน้ำ
พร้อมกันนี้ นายกฯ ได้ย้ำถึงปัญหายาเสพติดว่าเป็นปัญหาที่ใหญ่มากของสังคมไทยนอกจากปัญหาเรื่องปากท้องของประชาชน ซึ่งจากการลงพื้นที่ของนายกฯ ตั้งแต่ก่อนการเลือกตั้ง และเมื่อได้มาเป็นนายกรัฐมนตรีก็ได้ลงพื้นที่อย่างต่อเนื่อง พบว่าทุกคนล้วนพูดถึงปัญหายาเสพติดกัน ซึ่งจังหวัดเชียงรายอยู่ใกล้กับชายแดนเมียนมา และมีการลักลอบนำเข้ายาบ้าค่อนข้างมาก ซึ่งเมื่อวานนี้นายกฯ ได้ไปตรวจติดตามกรณีที่มีการจับยาบ้าได้หลายล้านเม็ด ซึ่งปัจจุบันเรามีการจับยาบ้าได้หลายร้อยเปอร์เซ็นต์จากปีที่ผ่านมา โดยเรื่องที่น่าตกใจคือราคายาบ้ายังถูกอยู่ แสดงว่ายังมีปริมาณยาบ้าทะลักเข้ามาในประเทศไทยจำนวนมาก รวมทั้งยังมีเรื่องน่าเศร้าอีกหลายเรื่อง เช่น กรณีที่เกิดเหตุที่อำเภอเชียงดาว จังหวัดเชียงใหม่ ที่มีการปะทะต่อสู้กันเกิดขึ้นระหว่างเจ้าหน้าที่ตำรวจกับผู้ค้ายารายใหญ่ ที่ทำให้มีเจ้าหน้าที่เสียชีวิตไป 1 คน และบาดเจ็บอีก 1 คน โดยปัจจุบันผู้ร้ายยังหลบหนีเข้าไปอยู่ในป่า ซึ่งเรื่องนี้นายกฯ ให้ความสำคัญและตระหนักถึงเรื่องชีวิต และความปลอดภัยของเจ้าหน้าที่ผู้ปฏิบัติงานอย่างมาก รวมทั้งการให้ความสำคัญของการที่ต้องมีอุปกรณ์ เครื่องมือต่าง ๆ ให้เพียงพอ ซึ่งปัจจุบันยังไม่เพียงพอ ดังนั้นรัฐบาลต้องรับผิดชอบและเยียวยา รวมทั้งจัดหาอุปกรณ์สำหรับเจ้าหน้าที่ เพื่อให้เจ้าหน้าที่ได้มีความพร้อมในการป้องกันตัวเองในการปฏิบัติหน้าที่ และจับยาบ้าด้วย
พร้อมกันนี้ นายกฯ ได้ชื่นชมโรงเรียนเทิงวิทยาคม ที่มีโปรแกรมที่ดีในเรื่องของการป้องกัน และการให้องค์ความรู้เกี่ยวกับผลร้ายของยาเสพติด รวมทั้งนายกฯ ได้ย้ำเรื่องของปัญหาบุหรี่ไฟฟ้าก็เป็นเรื่องสำคัญ โดยเฉพาะการที่เด็กและเยาวชนมองว่าการสูบบุหรี่ไฟฟ้าเป็นความเท่ เรื่องเก๋ หรือความทันสมัยนั้น เป็นความเข้าใจผิดที่ร้ายแรง ตรงนี้เจ้าหน้าที่ต้องมีการกวดขันและตรวจจับ รวมทั้งให้ความรู้แก่เด็กและเยาวชนทุกคนว่าเป็นเรื่องที่ไม่ถูกต้อง รวมไปถึงเรื่องของเหล้าด้วย ที่ผู้ใหญ่ให้เด็กอายุประมาณ 5-6 ขวบไปซื้อเหล้า เป็นเรื่องที่ยอมรับไม่ได้ เพราะเป็นการปลูกฝังนิสัยที่ไม่ถูกต้อง และเป็นพฤติกรรมที่ทำให้เด็กเยาวชนเข้าใจว่าสิ่งนี้เป็นเรื่องที่ถูกต้อง จึงขอฝากให้ผู้ใหญ่ได้คิดให้ลึกและตระหนักถึงเรื่องนี้ ก่อนที่จะให้เด็กไปทำอะไรในสิ่งที่ผิดกฎหมายหรือไม่ถูกต้อง
นายกฯ กล่าวถึงการเยี่ยมชมบูทที่มีการนำเสนอเรื่องการป้องกันยาเสพติด และการให้ความรู้ต่าง ๆ การสนับสนุนให้มีกิจกรรมเล่นกีฬา มีเวทีเสวนาต่าง ๆ โดยย้ำว่าเรื่องที่เกิดขึ้นเหล่านี้มีสองส่วน เรื่องแรกคือการให้ความรู้ที่บอกถึงโทษของยาเสพติดว่าไม่ดีอย่างไร และเป็นหน้าที่ของรัฐบาลที่ต้องปกป้องไม่ให้มีการนำยาเสพติดเข้ามา อย่างไรก็ตาม รัฐบาลฝ่ายเดียวคงไม่สามารถทำได้แต่ต้องอาศัยทุกภาคส่วนช่วยกัน ทั้งสถาบันครอบครัว สถาบันการศึกษาที่เข้มแข็งที่จะต้องมีการพูดคุยในเรื่องนี้ว่ายาเสพติดไม่ดีอย่างไร ทั้งนี้เชื่อว่าเด็กและเยาวชนในที่นี้ มีผู้ใหญ่ พ่อแม่ผู้ปกครองและครอบครัวดูแลอยู่ ซึ่งในฐานะที่นายกฯ เป็นคุณพ่อเช่นกัน สิ่งที่อยากเห็นลูกหลานคือ ลูกหลานเจริญเติบโตเป็นพลเมืองที่ดี มีคุณค่าต่อสังคมไทย ประสบความสำเร็จในชีวิต หน้าที่การงาน ซึ่งเด็กและเยาวชนที่นี้และทุกคนถือเป็นอนาคตของชาติ ซึ่งสิ่งที่ทำลายคือยาเสพติด ดังนั้นยาเสพติดจึงเป็นเรื่องที่ใหญ่มาก จึงขอฝากให้ทุกคนทั้งสถาบันครอบครัว โรงเรียน รวมทั้งกระทรวงศึกษาธิการ ต้องสนับสนุนในเรื่องนี้ โดยเฉพาะเรื่องการเล่นกีฬา ซึ่งกระทรวงศึกษาธิการจะต้องมีการจัดสรรงบประมาณที่เหมาะสมในการดำเนินการเรื่องนี้ เพราะกีฬาบางชนิดจะพัฒนาทักษะได้ต้องมีตารางการฝึกซ้อมที่เหมาะสม สอดคล้องกับขีดความสามารถ รวมทั้งต้องมีอุปกรณ์และสถานที่ที่มีความพร้อม ซึ่งรัฐบาลนี้ให้ความสำคัญกับเรื่องนี้
“ปัญหายาเสพติดเป็นเรื่องใหญ่ที่สุด ขอฝากสถาบันการศึกษา กระทรวงศึกษาธิการ เหนือสิ่งอื่นใดคือสถาบันครอบครัว มีส่วนสำคัญที่จะมีส่วนสอดส่องดูแล ขณะเดียวกันเด็กนักเรียนและเยาวชนก็ต้องมีการพูดคุยกัน เมื่อพบเห็นเพื่อนคนไหนมีลักษณะที่แปลกก็ต้องชี้เบาะแส เพื่อแก้ไขที่ต้นเหตุว่าทำไมถึงไปยุ่งกับยาเสพติด ตรงนี้ขอฝากไว้ในฐานะคุณพ่อที่อยากเห็นอนาคตของชาติและเยาวชนทั้งหลายที่มีศักยภาพในการที่จะช่วยกันเป็นกำลังสำคัญพัฒนาประเทศต่อไป และขออวยพรให้ทุกคนโชคดีในชีวิตต่อไป” นายกฯ กล่าว
อนึ่ง ภายหลังการรับประทานอาหารกลางวัน นายกฯ ได้รับปากกับนักเรียนว่า จะจัดหางบประมาณเพื่อดำเนินการโครงการก่อสร้างโดมอเนกประสงค์ให้กับโรงเรียนเทิงวิทยาคม เพื่อสนับสนุนและส่งเสริมการออกกำลังกายและการเล่นกีฬาให้กับเยาวชนในพื้นที่ ใช้เวลาว่างให้เกิดประโยชน์ และห่างไกลยาเสพติด

ที่มา : https://www.thaigov.go.th/news/contents/details/85802