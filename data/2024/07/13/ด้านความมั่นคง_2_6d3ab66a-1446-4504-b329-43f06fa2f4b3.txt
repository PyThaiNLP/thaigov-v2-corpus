รัฐบาลไทย-ข่าวทำเนียบรัฐบาล-กระทรวงมหาดไทยเปิดบ้านต้อนรับนักเรียน โรงเรียนวัดราชบพิธ (มัธยม) และโรงเรียนราชินี ชมภาพยนตร์เฉลิมพระเกียรติ รอบพิเศษ “ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว 


วันเสาร์ที่ 13 กรกฎาคม 2567
13/07/2567
พิมพ์
กระทรวงมหาดไทยเปิดบ้านต้อนรับนักเรียน โรงเรียนวัดราชบพิธ (มัธยม) และโรงเรียนราชินี ชมภาพยนตร์เฉลิมพระเกียรติ รอบพิเศษ “ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว
กระทรวงมหาดไทยเปิดบ้านต้อนรับนักเรียน โรงเรียนวัดราชบพิธ (มัธยม) และโรงเรียนราชินี ชมภาพยนตร์เฉลิมพระเกียรติ รอบพิเศษ “ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ” และนิทรรศการเฉลิมพระเกียรติพระบาทสมเด็จพระเจ้าอยู่หัว
กระทรวงมหาดไทยเปิดบ้านต้อนรับนักเรียน โรงเรียนวัดราชบพิธ (มัธยม) และโรงเรียนราชินี ชมภาพยนตร์เฉลิมพระเกียรติ รอบพิเศษ “ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ” และนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 12 ก.ค. 67 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตนได้มอบหมายให้นายเชษฐา โมสิกรัตน์ รองปลัดกระทรวงมหาดไทย ด้านบริหาร พร้อมด้วย หัวหน้าส่วนราชการในสังกัดกระทรวงมหาดไทย ให้การต้อนรับคณะครูและนักเรียนจากโรงเรียนวัดราชบพิธ (มัธยม) และโรงเรียนราชินี มาร่วมรับชมภาพยนตร์เฉลิมพระเกียรติเกี่ยวกับพระราชประวัติ และพระราชกรณียกิจพระบาทสมเด็จพระเจ้าอยู่หัว รอบพิเศษ “ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ” ในรอบพิเศษ เวลา 11.00 น. โดยมีนายกฤษณัฐ คล้ายขำ รองผู้อำนวยการโรงเรียนวัดราชบพิธ และนางสาวเพ็ญประกาย ทิพย์ทองใบ หัวหน้ากิจกรรมพัฒนาผู้เรียน ผู้แทน ผู้อำนวยการโรงเรียนราชินี นำกลุ่มนักเรียน รวม 60 คน ร่วมกิจกรรม พร้อมเยี่ยมชมนิทรรศการเฉลิมพระเกียรติฯ
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยได้เชิญชวนพี่น้องประชาชนคนไทยทุกพื้นที่ ร่วมรับชมภาพยนตร์เฉลิมพระเกียรติ พระบาทสมเด็จพระเจ้าอยู่หัว เกี่ยวกับพระราชประวัติ และพระราชกรณียกิจรวมไปถึงประวัติศาสตร์ชาติไทย เพื่อเผยแพร่พระราชกรณียกิจและพระเกียรติคุณของพระบาทสมเด็จพระเจ้าอยู่หัว ภายใต้การจัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งได้มีการเริ่มเดิน วิ่ง ปั่น พร้อมกันทั่วประเทศในวันที่ 1 มิ.ย. 67 ที่ผ่านมา เพื่อให้หน่วยงานภาครัฐ ภาคเอกชน และประชาชนในทุกจังหวัดทั่วประเทศ ได้มีส่วนร่วมในการแสดงความจงรักภักดี และสำนึกในพระมหากรุณาธิคุณ ร่วมเป็นพลังแผ่นดินในการเสริมสร้างความรู้รักสามัคคี ความปรองดองสมานฉันท์เป็นอันหนึ่งอันเดียวกัน รวมทั้ง ส่งเสริมและสนับสนุนการออกกำลังกายเพื่อสุขภาพ
"ภาพยนตร์เฉลิมพระเกียรติ พระบาทสมเด็จพระเจ้าอยู่หัว ตอน “ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ” มีเนื้อหาเกี่ยวกับพระราชประวัติ และพระราชกรณียกิจของพระบาทสมเด็จพระเจ้าอยู่หัว ความยาว 23.45 นาที เป็นสารคดีที่กระทรวงมหาดไทยได้รับความอนุเคราะห์จากศูนย์อำนวยการใหญ่จิตอาสาพระราชทาน (ศอญ.จอส.พระราชทาน) และโรงเรียนจิตอาสาพระราชทาน ในการนำสารคดีเฉลิมพระเกียรติฯ เพื่อเผยแพร่แก่ประชาชน พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษาที่พระบาทสมเด็จพระเจ้าอยู่หัว ทรงเจริญพระชนมพรรษา 6 รอบ วันที่ 28 กรกฎาคม 2567 ให้ทุกคนได้รับรู้รับทราบถึงพระมหากรุณาธิคุณของพระบาทสมเด็จพระเจ้าอยู่หัว ผู้ทรงพระคุณอันประเสริฐ พระผู้ทรงปิดทองหลังพระ ด้วยความเสียสละ ทุ่มเท ตรากตรำพระวรกาย เจริญรอยตามเบื้องพระยุคลบาท พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง" นายสุทธิพงษ์ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่อไปอีกว่า สำหรับการฉายภาพยนตร์ เฉลิมพระเกียรติพระบาทสมเด็จพระเจ้าอยู่หัว ที่กระทรวงมหาดไทยจัดขึ้นในครั้งนี้ มีการเปิดฉายทั้งสิ้น 8 รอบ แบ่งออกเป็นรอบปกติ 6 รอบ และรอบพิเศษ 2 รอบ มีผู้เข้าร่วมรับชม จำนวนทั้งสิ้น 630 คน ดังนี้ วันที่ 10 ก.ค. 2567 รอบที่ 1 (รอบปฐมทัศน์) เวลา 10.00 น. มีผู้รับชมเป็นผู้บริหาร หัวหน้าส่วนราชการและหัวหน้าหน่วยงานรัฐวิสาหกิจในสังกัดกระทรวงมหาดไทย รวม 130 คน โดยมี นายสุทธิพงษ์ จุลเจริญ ปลัดกระทรวงมหาดไทย และ ดร. วันดี กุญชรยาคง จุลเจริญ นายกสมาคมแม่บ้านมหาดไทย เป็นประธาน รอบที่ 2 เวลา 14.00 น. มีผู้รับชม รวม 72 คน วันที่ 11 ก.ค. 2567 รอบที่ 3 เวลา 10.00 น. มีผู้รับชม รวม 72 คน รอบที่ 4 เวลา 14.00 น. มีผู้รับชม รวม 72 คน รอบพิเศษ 1 เวลา 16.00 น. มีผู้รับชมเป็นผู้เข้าร่วมอบรมโครงการพัฒนานักบริหารเชิงพื้นที่แบบบูรณาการ หลักสูตรเตรียมความพร้อมเข้าสู่ตำแหน่งผู้ว่าราชการจังหวัด : นักปกครองระดับสูง 2 รวม 60 คน วันที่ 12 ก.ค. 67 รอบที่ 5 เวลา 10.00 น. มีผู้รับชม รวม 72 คน รอบพิเศษ 2 เวลา 11.00 น. คณะครูและนักเรียนจากโรงเรียนราชินี และโรงเรียนวัดราชบพิธ รวม 80 คน และรอบที่ 6 เวลา 14.00 น. มีผู้รับชม รวม 72 คน
"ภายหลังจากการรับชมภาพยนตร์เฉลิมพระเกียรติแล้ว คณะครู และนักเรียนได้ร่วมรับชมนิทรรศการเฉลิมพระเกียรติฯ ที่จัดขึ้นบริเวณสวนมหาดไทย โดยมีเนื้อหา 18 ชุด ประกอบด้วย 1) พระราชดำรัส “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” 2) ภาพพระบรมฉายาลักษณ์ พระบาทสมเด็จพระเจ้าอยู่หัว 3) ภาพพระราชกรณียกิจ ในการเสด็จพระราชดำเนินไปในการพระราชทานพระพุทธนวราชบพิตรให้แก่ผู้ว่าราชการจังหวัด 4) ภาพพระมหากรุณาธิคุณ ในฐานะทรงเป็นองค์อัครศาสนูปถัมภก 5) ภาพการเสด็จพระราชดำเนินไปทรงเปิดอาคารศาลากลางจังหวัดนราธิวาสหลังใหม่ อำเภอเมืองนราธิวาส จังหวัดนราธิวาส 6) ภาพการเสด็จพระราชดำเนินไปทรงวางศิลาฤกษ์ และปฏิบัติพระราชกรณียกิจในพื้นที่จังหวัดนนทบุรี และจังหวัดพระนครศรีอยุธยา 7) ภาพการเสด็จพระราชดำเนินไปติดตามความก้าวหน้าการดำเนินงานโครงการอันเนื่องมาจากพระราชดำริ ในพื้นที่จังหวัดปัตตานี และ 8) ผลอันเนื่องมาจากพระราชดำริ จากโครงการพัฒนาพื้นที่บ้านกูแบสีราอันเนื่องมาจากพระราชดำริ 9) ภาพพระบาทสมเด็จพระเจ้าอยู่หัว ผู้ทรงมุ่งมั่นในการสืบสาน รักษา และต่อยอด พระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ตอนที่ 10) ภาพแสดงการน้อมสำนึกในพระมหากรุณาธิคุณด้วยการมุ่งมั่นสนองแนวพระราชดำริในการลงพื้นที่ติดตามสถานการณ์น้ำ 11) ภาพพระมหากรุณาธิคุณในด้านการศึกษา 12) ภาพการสนองแนวพระราชดำริ ในการติดตามการพัฒนาและแก้ไขปัญหาคลองแม่ข่าตามพระบรมราโชบายพระบาทสมเด็จพระเจ้าอยู่หัว 13) ภาพพระบาทสมเด็จพระเจ้าอยู่หัวและสมเด็จพระนางเจ้า ฯ พระบรมราชินี เสด็จพระราชดำเนินไปทรงเปิดโครงการพัฒนาบึงสีไฟเฉลิมพระเกียรติ 14) ภาพการน้อมนำพระราชดำริสู่การพัฒนาพื้นที่คลองแม่ข่า ที่กลายเป็นแลนด์มาร์คสำคัญของจังหวัดเชียงใหม่ 15) พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินเป็นการส่วนพระองค์ไปยังศูนย์ฝึกโรงเรียนจิตอาสา 904 บางเขน 16) ภาพพระบาทสมเด็จพระเจ้าอยู่หัว ทรงดำรงฐานะเป็นองค์อัครศาสนูปถัมภก 17) ภาพการเสด็จพระราชดำเนินไปทรงประกอบพิธีบวงสรวงพื้นที่ โคก หนอง นา ณ บริเวณพระตำหนักเรือนต้น พระที่นั่งวิมานเมฆ พระราชวังดุสิต เมื่อวันที่ 5 เมษายน 2564 และ 18) ภาพการน้อมนำพระราชดำริ โคก หนอง นา อารยเกษตรสู่การปฏิบัติจนถึงปัจจุบัน
"พวกเราทุกคนโชคดี ที่ได้เกิดเป็นคนไทยใต้ร่มพระบารมีของพระบาทสมเด็จพระเจ้าอยู่หัว ทำให้พวกเราทุกคนได้มีชีวิตความเป็นอยู่ที่ดี มีชีวิตที่มั่นคง ประชาชนทุกคนมีความสุข ซึ่งตลอดระยะเวลาที่ผ่านมา พระองค์ท่านทรงปฏิบัติบำเพ็ญพระราชกรณียกิจนานัปการ เพื่อบำบัดทุกข์ บำรุงสุข ให้กับปวงชนชาวไทย และยังประโยชน์ ซึ่งพวกเราทุกคนจะมุ่งมั่นน้อมนำแนวพระราชดำริช่วยกันสนองปณิธานของพระบาทสมเด็จพระเจ้าอยู่ ทำให้ "ประเทศชาติมั่นคง ประชาชนมีความสุข" สืบไป" นายสุทธิพงษ์ กล่าวในช่วงท้าย

ที่มา : https://www.thaigov.go.th/news/contents/details/85788