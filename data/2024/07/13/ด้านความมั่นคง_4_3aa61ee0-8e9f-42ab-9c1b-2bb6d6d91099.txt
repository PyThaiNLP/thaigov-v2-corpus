รัฐบาลไทย-ข่าวทำเนียบรัฐบาล-นายกสมาคมแม่บ้านมหาดไทย ร่วมพิธีเจริญพระพุทธมนต์ เนื่องในโอกาสวันคล้ายวันประติ พระเจ้าวรวงศ์เธอ ฯ กรมหมื่นสุทธนารีนาถ องค์นายกกิตติมศักดิ์ตลอดชีพ มูลนิธิอาสาเพื่อนพึ่ง (ภาฯ) ยามยาก


วันเสาร์ที่ 13 กรกฎาคม 2567
13/07/2567
พิมพ์
นายกสมาคมแม่บ้านมหาดไทย ร่วมพิธีเจริญพระพุทธมนต์ เนื่องในโอกาสวันคล้ายวันประติ พระเจ้าวรวงศ์เธอ ฯ กรมหมื่นสุทธนารีนาถ องค์นายกกิตติมศักดิ์ตลอดชีพ มูลนิธิอาสาเพื่อนพึ่ง (ภาฯ) ยามยาก
นายกสมาคมแม่บ้าน มท. ร่วมพิธีเจริญพระพุทธมนต์ เนื่องในโอกาสวันคล้ายวันประสูติ พระเจ้าวรวงศ์เธอ ฯ กรมหมื่นสุทธนารีนาถ องค์นายกกิตติมศักดิ์ตลอดชีพ มูลนิธิอาสาเพื่อนพึ่ง (ภาฯ) ยามยาก สภากาชาดไทย พร้อมนำคณะอุปนายกสมาคมฯ ถวายแจกันดอกไม้และลงนามถวายพระพร
นายกสมาคมแม่บ้านมหาดไทย ร่วมพิธีเจริญพระพุทธมนต์ เนื่องในโอกาสวันคล้ายวันประสูติ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ องค์นายกกิตติมศักดิ์ตลอดชีพ มูลนิธิอาสาเพื่อนพึ่ง (ภาฯ) ยามยาก สภากาชาดไทย พร้อมนำคณะอุปนายกสมาคมแม่บ้านมหาดไทย ถวายแจกันดอกไม้และลงนามถวายพระพรชัยมงคล เนื่องในโอกาสวันคล้ายวันประสูติ 13 กรกฎาคม 2567 ด้วยความจงรักภักดี
วันนี้ (13 ก.ค. 67) เวลา 09.30 น. ที่ห้องโสมกิติยาภา สำนักงานมูลนิธิอาสาเพื่อนพึ่ง (ภาฯ) ยามยาก สภากาชาดไทย อาคารมหินทรเดชานุวัตน์ ถนนเพชรบุรี แขวงทุ่งพญาไท เขตราชเทวี กรุงเทพฯ ดร.วันดี กุญชรยาคง จุลเจริญ นายกสมาคมแม่บ้านมหาดไทย ในฐานะกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย พร้อมด้วยนางนฤมล ล้อมทอง กรรมการมูลนิธิฯ ร่วมพิธีเจริญพระพุทธมนต์ เนื่องในโอกาสวันคล้ายวันประสูติ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ องค์นายกกิตติมศักดิ์ตลอดชีพ มูลนิธิอาสาเพื่อนพึ่ง (ภาฯ) ยามยาก สภากาชาดไทย 13 กรกฎาคม 2567 โดยมี ศาสตราจารย์พิเศษ ดร.สุรเกียรติ์ เสถียรไทย รองประธานกรรมการที่ปรึกษาและประธานกรรมการบริหารมูลนิธิฯ เป็นประธานในพิธี ซึ่งการประกอบพิธีฯ ในวันนี้ ได้รับเมตตา เจ้าประคุณสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม เป็นประธานฝ่ายสงฆ์ นำพระสงฆ์สมณศักดิ์ ประกอบด้วย พระพรหมวชิรากร เจ้าอาวาสวัดราชผาติการาม วรวิหาร พระธรรมวชิราจารย์ เจ้าอาวาสวัดสุวรรณาราม ราชวรวิหาร พระธรรมวชิรสุธี เจ้าอาวาสวัดอาวุธวิกสิตาราม พระธรรมวชิรคุณาธาร เจ้าอาวาสวัดศรีสุดาราม วรมหาวิหาร พระเทพวชิรสุนทร ผู้ช่วยเจ้าอาวาสวัดพระราม 9 กาญจนาภิเษก พระราชภาวนาพัชรญาณ เจ้าอาวาสวัดเขาวง พระราชบัณฑิต ผู้ช่วยเจ้าอาวาสวัดธาตุทอง พระราชวชิราภินันท์ ผู้ช่วยเจ้าอาวาสวัดบวรนิเวศ ราชวรวิหาร พระมหาอนุลักษ์ ชุตินนฺโท ผู้ช่วยเจ้าอาวาสวัดราชประดิษฐสถิตมหาสีมาราม ร่วมกันเจริญพระพุทธมนต์ถวายเป็นพระกุศลแด่พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ และมีคณะกรรมการมูลนิธิฯ อาทิ พลอากาศเอก สมคิด สุขบาง ศาสตราจารย์กิตติคุณ ดร.อัจฉรา จันทร์ฉาย นายฉัตรชัย พรหมเลิศ นายเอ็นนู ซื่อสุวรรณ นางผาณิต พูนศิริวงศ์ ดร.สาโรจน์ พรประภา นางสาวนงลักษณ์ พงศ์พิสุทธิ์ ดร.สรจักร เกษมสุวรรณ นายวีระศักดิ์ โควสุรัตน์ นางสายสม วงศาสุลักษณ์ นายฐิติวัฒน์ ว่องวรรณกุล พร้อมด้วยเจ้าหน้าที่มูลนิธิฯ ร่วมพิธี
โดยเมื่อเวลา 08.30 น. ดร.วันดี กุญชรยาคง จุลเจริญ นายกสมาคมแม่บ้านมหาดไทย นำคณะอุปนายกสมาคมแม่บ้านมหาดไทย และคณะกรรมการบริหารสมาคมแม่บ้านมหาดไทย ทูลเกล้าทูลกระหม่อมถวายแจกันดอกไม้ และลงนามถวายพระพรชัยมงคล เนื่องในโอกาสวันคล้ายวันประสูติ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ 13 กรกฎาคม 2567 ด้วยความจงรักภักดีและสำนึกในพระกรุณาคุณ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ทรงปฏิบัติบำเพ็ญพระกรณียกิจในฐานะพระราชวงศ์ สนองเบื้องพระยุคลบาท พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยทรงพระกรุณาโปรดเกล้า ฯ ให้ปฏิบัติพระกรณียกิจแทนพระองค์ในหลายวาระ นอกจากนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงพระกรุณาโปรดเกล้าฯ ให้ปฏิบัติพระกรณียกิจแทนพระองค์ไปประทานปริญญาบัตรแก่ผู้สำเร็จการศึกษาจากวิทยาลัยสังกัดกระทรวงสาธารณสุขเป็นประจำทุกปี
"ภาพที่พวกเราคนไทยต่างจดจำไม่รู้ลืม และยังคงน้อมสำนึกในพระกรุณาคุณตราบถึงปัจจุบัน คือการปฏิบัติพระกรณียกิจของพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ในทุกถิ่นที่ดินแดนห่างไกล ทั้งด้านการศาสนา การสาธารณสุข การศึกษา สังคม ศิลปวัฒนธรรม และโดยเฉพาะอย่างยิ่ง ในยามที่บ้านเมืองต้องเผชิญกับสถานการณ์ภัยพิบัติต่าง ๆ ตลอดจนถึงในด้านการสาธารณสุข ซึ่งพระองค์ทรงประกอบพระกรณียกิจอันเป็นคุณประโยชน์แก่ประชาชนคนไทยนานัปการ ทั้งนี้ เมื่อเกิดเหตุอุทกภัย หรือภัยพิบัติต่าง ๆ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถก็จะเสด็จไปทรงเยี่ยมผู้ประสบภัยทุกครั้ง และโปรดให้จัดตั้ง “โรงทาน” เพื่อช่วยเหลือผู้ประสบภัยในทันที พร้อมจัดตั้ง “โรงบุญ” เพื่อฟื้นฟูสภาพจิตใจผู้ประสบภัย และจัดตั้ง “คลังน้ำดื่มแบบปันส่วนโดยสมัครใจ” ในพื้นที่มีน้ำท่วมขัง พร้อมทั้งประทานพระดำริในการซ่อมสร้างบ้านให้กับผู้ประสบภัย และเสด็จไปทรงประกอบอาหารเพื่อประทานแก่ผู้ประสบภัยด้วยพระองค์เองในทุกโอกาส นอกจากนี้ ด้วยทรงห่วงใยปัญหาสุขภาพของประชาชน จึงทรงอุทิศเวลาในการทรงงานที่เกี่ยวกับการส่งเสริมสุขภาพ การป้องกันโรค และการฟื้นฟูสภาพผู้ป่วย โดยทรงริเริ่มและสนับสนุนการดำเนินงานด้านโภชนาการและอาหาร ทรงตระหนักถึงปัญหาการขาดสารไอโอดีน ซึ่งมีผลกระทบโดยตรงต่อพัฒนาการของร่างกายและสติปัญญา อีกทั้งได้ประทานตำรับอาหารส่วนพระองค์เพื่อจัดพิมพ์ขึ้นเป็นตำรับอาหารเพื่อนพึ่ง (ภาฯ) ยามยาก โดยโปรดให้ผู้มีความสามารถด้านการปรุงอาหารหลายคนช่วยกันคิดสูตรอาหาร ด้วยการใช้พืชผักสวนครัวและเนื้อสัตว์ที่ได้จากวิถีชีวิตตามหลักปรัชญาของเศรษฐกิจพอเพียง นอกจากนี้ พระองค์ยังทรงให้ความสำคัญกับผู้ติดเชื้อเอดส์ ทั้งการรักษาพยาบาล ยา และความเป็นอยู่ของผู้ติดเชื้อ โดยพระองค์จะเสด็จไปทรงร่วมงาน “เทียนส่องใจ” เนื่องในวันเอดส์โลก 1 ธันวาคมของทุกปี เพื่อประทานพระกำลังใจแก่ผู้ติดเชื้อเอดส์ อีกทั้งยังทรงรับโครงการต่าง ๆ ของศูนย์วิจัยโรคเอดส์ สภากาชาดไทย ไว้ในพระอุปถัมภ์หลายโครงการ" ดร.วันดี กล่าวเพิ่มเติม
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวเน้นย้ำว่า พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ทรงประทานพระดำริให้จัดตั้ง "มูลนิธิอาสาเพื่อนพึ่ง (ภาฯ) ยามยาก สภากาชาดไทย" เป็นองค์กรการกุศลไม่แสวงหาผลกำไร และทรงเป็นนายกกิตติมศักดิ์ตลอดชีพ โดยมี สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงเป็นประธานกรรมการ มีวัตถุประสงค์ของการจัดตั้งที่สำคัญ คือ การสนับสนุนและเชื่อมโยงให้ภาครัฐ เอกชน และชุมชน ร่วมกันเกื้อหนุนช่วยเหลือซึ่งกันและกันในยามทุกข์ยากจากอุทกภัยและภัยพิบัติที่รุนแรง โดยมุ่งเน้นการช่วยเหลือและฟื้นฟูอย่างครบวงจรและยั่งยืน นอกจากนี้ ทรงดำรงตำแหน่งประธานกรรมการอำนวยการ มูลนิธิร่วมจิตต์น้อมเกล้า ฯ เพื่อเยาวชนในพระบรมราชินูปถัมภ์ และเสด็จมาเป็นองค์ประธานในการประชุมคณะกรรมการมูลนิธิร่วมจิตต์น้อมเกล้า ฯ เพื่อเยาวชนในพระบรมราชินูปถัมภ์ในทุกปี ซึ่งสมาคมแม่บ้านมหาดไทย และกระทรวงมหาดไทย ได้ร่วมสนองพระดำริในการช่วยเหลือส่งเสริมให้เด็กยากไร้ในพื้นที่ทุรกันดาร ได้มีโอกาสที่ดีของชีวิต ในการรับทุนการศึกษาเรียนหนังสือมามากกว่า 30,000 คน พร้อมทั้งร่วมกับประธานแม่บ้านมหาดไทยจังหวัด และผู้ว่าราชการจังหวัดทุกจังหวัด ลงพื้นที่ติดตามถามไถ่คุณภาพชีวิตของเด็กและครอบครัวอย่างต่อเนื่อง ควบคู่การถ่ายทอดองค์ความรู้ตามหลักปรัชญาของเศรษฐกิจพอเพียง เพื่อให้ครัวเรือนของเด็กผู้รับทุนการศึกษาได้มีความมั่นคงด้านอาหาร ลดรายจ่าย ใช้ชีวิตอยู่ร่วมกันด้วยความสุขที่ยั่งยืน
"สมาคมแม่บ้านมหาดไทย น้อมสำนึกในพระกรุณาคุณ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ด้วยความจงรักภักดี และเนื่องในโอกาสวันคล้ายวันประสูติ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ 13 กรกฎาคม 2567 ขอเชิญชวนพี่น้องประชาชนคนไทยทั่วทั้งประเทศ ได้ร่วมกันหลอมรวมจิตอธิษฐาน พร้อมทั้งร่วมกันทำความดี เพื่อเป็นปฏิบัติบูชา ถวายเป็นพระกุศลถวายพระพรชัยมงคลแด่ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ให้ทรงมีพระสุขภาพอนามัยสมบูรณ์แข็งแรง พระชันษายิ่งยืนนาน สถิตเป็นมิ่งขวัญร่มเกล้าปวงชนชาวไทยตลอดกาลนาน" ดร.วันดี กล่าวในช่วงท้าย

ที่มา : https://www.thaigov.go.th/news/contents/details/85798