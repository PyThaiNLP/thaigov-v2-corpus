รัฐบาลไทย-ข่าวทำเนียบรัฐบาล-นายกฯ รับฟังประเด็นปัญหาการบริหารจัดการน้ำในพื้นที่ เพื่อป้องกันปัญหาน้ำท่วมน้ำแล้ง น้ำเพื่อการอุปโภคบริโภค โครงการอนุรักษ์ฟื้นฟูแหล่งน้ำหนองฮ่าง จ.เชียงราย 


วันเสาร์ที่ 13 กรกฎาคม 2567
13/07/2567
พิมพ์
นายกฯ รับฟังประเด็นปัญหาการบริหารจัดการน้ำในพื้นที่ เพื่อป้องกันปัญหาน้ำท่วมน้ำแล้ง น้ำเพื่อการอุปโภคบริโภค โครงการอนุรักษ์ฟื้นฟูแหล่งน้ำหนองฮ่าง จ.เชียงราย
นายกฯ รับฟังประเด็นปัญหาการบริหารจัดการน้ำในพื้นที่ เพื่อป้องกันปัญหาน้ำท่วมน้ำแล้ง น้ำเพื่อการอุปโภคบริโภค โครงการอนุรักษ์ฟื้นฟูแหล่งน้ำหนองฮ่าง จ.เชียงราย ยืนยันรัฐบาลให้ความสำคัญเรื่องน้ำทุกมิติ พร้อมสนับสนุนงบฯ พัฒนาแหล่งน้ำในพื้นที่
วันนี้ (13 กรกฎาคม 2567) เวลา 10.10 น. ณ โครงการอนุรักษ์ฟื้นฟูแหล่งน้ำหนองฮ่าง อำเภอพาน จังหวัดเชียงราย นายเศรษฐา ทวีสิน นายกรัฐมนตรี พูดคุยประเด็นปัญหาการบริหารจัดการน้ำในพื้นที่เพื่อป้องกันปัญหาน้ำท่วมน้ำแล้ง น้ำเพื่อการอุปโภคบริโภค และพบปะประชาชน โดยมีนางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และคณะร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า เมื่อนายกรัฐมนตรีเดินทางถึงองค์การบริหารส่วนตำบลทานตะวัน ได้รับชมการแสดงกลองสะบัดชัย พร้อมทั้งลงลายเซ็นบนรูปวาด รับดอกไม้ และผูกผ้าขาวม้าจากประชาชนที่มารอให้การต้อนรับ จากนั้นนายกฯ ได้เดินทักทายประชาชนที่มารอต้อนรับ ก่อนนายกฯ ได้ร่วมพูดคุยประเด็นปัญหาการบริหารจัดการน้ำในพื้นที่เพื่อป้องกันปัญหาน้ำท่วมน้ำแล้ง น้ำเพื่อการอุปโภคบริโภค โดยนายกฯ รับฟังปัญหาจากผู้แทนประชาชนตำบลทานตะวัน กล่าวถึง ปัญหาน้ำท่วมซ้ำซาก ปัญหาน้ำแล้ง ทำให้เกษตรกรในพื้นที่ไม่สามารถทำนาปี/นาปรังได้ เกิดปัญหาซ้ำซาก รวมทั้งปัญหาน้ำตื้นเขิน ใช้เป็นเส้นทางสัญจรไม่ได้ ซึ่งประชาชนได้ขอบคุณที่รัฐบาลให้ความสำคัญจัดสรรงบประมาณในการพัฒนาและแก้ไขปัญหาให้กับประชาชนในพื้นที่ในปีงบประมาณ 2567 ที่ผ่านมา พร้อมขอรับการสนับสนุนงบประมาณในปีต่อ ๆ ไป เพื่อให้สามารถแก้ไขปัญหาได้อย่างบูรณาการ ครบวงจร และต่อเนื่อง
โอกาสนี้ นายกฯ กล่าวดีใจที่ได้มาในพื้นที่เป็นครั้งแรกด้วยบรรยากาศที่สบาย  ๆ ซึ่งในวันนี้มีผู้บริหารหน่วยงานต่าง ๆ เข้าร่วมรับฟังปัญหาด้วย เช่น กรมชลประทาน สำนักงานทรัพยากรน้ำแห่งชาติ และฝ่ายที่ดูแลเรื่องงบประมาณ และหน่วยงานอื่น ๆ ที่เกี่ยวข้อง โดยย้ำว่าน้ำเป็นปัจจัยที่สำคัญทั้งการใช้เพื่ออุปโภคบริโภค น้ำใช้สำหรับการเกษตร รวมทั้งแหล่งน้ำสามารถเป็นสถานที่ท่องเที่ยวต่าง ๆ ได้ ซึ่งเรื่องของน้ำเป็นเรื่องที่รัฐบาลให้ความสำคัญที่สุด และมุ่งมั่นที่จะดูแลให้ดีในทุกพื้นที่ ทั้งนี้ จากการได้รับฟังปัญหาน้ำท่วมน้ำแล้ง ปัญหาน้ำตื้นเขินในวันนี้ รัฐบาลได้มีคณะทำงานมาดูแลพื้นที่ล่วงหน้าเพราะฉะนั้นการพัฒนาปรับปรุงน้ำเพื่อการเกษตร ปัญหาน้ำเพื่อการอุปโภคบริโภค เพื่อให้พื้นที่นี้ได้รับการพัฒนาอย่างต่อเนื่องและเป็นแหล่งท่องเที่ยวนั้น เป็นเรื่องรัฐบาลให้ความสำคัญ
นายกฯ กล่าวถึงเรื่องงบประมาณที่ผู้แทนประชาชนต้องการให้รัฐบาลสนับสนุนว่าจากการได้รับฟังปัญหาในเรื่องนี้ รัฐบาลตระหนักและได้ร่วมพูดคุยกับหน่วยงานที่เกี่ยวข้อง รวมทั้ง สส.ในพื้นที่ รัฐบาลมีความเข้าใจว่างบประมาณ 10,000,000 บาท อาจไม่เพียงพอ และต้องได้รับงบประมาณอย่างต่อเนื่อง ซึ่งขณะนี้มีการทำ 3 โครงการ ได้แก่ 1) โครงการอนุรักษ์ฟื้นฟูแหล่งน้ำหนองฮ่าง 2) โครงการปรับปรุงเพิ่มประสิทธิภาพแหล่งน้ำหนองกุ่ม 3) โครงการซ่อมแซมฝายน้ำล้นบ้านกล้วยใหม่ ส่วนการจัดสรรงบประมาณเพิ่มเติมเพื่อให้เพียงพอในการแก้ไขปัญหาในพื้นที่นั้น รัฐบาลพร้อมสนับสนุนงบประมาณ 111 ล้านบาทสำหรับการดำเนินโครงการดังกล่าว โดยได้มีการพูดคุยกันอย่างต่อเนื่องกับหน่วยงานที่เกี่ยวข้อง ยืนยันรัฐบาลไม่ได้นิ่งนอนใจและจะพยายามทำให้ดีต่อไป
จากนั้น นายกฯ เดินชมนิทรรศการจากหมู่บ้านและหน่วยงานต่าง ๆ อาทิ บูทสินค้า OTOP บูทการแก้ไขปัญหาหนี้นอกระบบ บูทสาธิตการตีเหล็ก เป็นต้น อีกทั้ง นายกฯ ได้มอบพันธุ์ปลาน้ำจืด ปลาตะเพียน ปลานิล ให้กับตัวแทนประชาชน พร้อมกับรับฟังบรรยายสรุป โครงการพัฒนาแหล่งน้ำในพื้นที่อำเภอพาน จังหวัดเชียงราย รวมทั้งแผนการพัฒนาแหล่งน้ำในพื้นที่และโครงการอนุรักษ์ฟื้นฟูแหล่งน้ำหนองฮ่าง ระยะ 1 โครงการซ่อมแซมฝายน้ำล้นบ้านกล้วยไม้ และโครงการปรับปรุงเพิ่มประสิทธิภาพแหล่งน้ำหนองกุ่มพร้อมระบบกระจายน้ำด้วยพลังงานแสงอาทิตย์ ทั้งนี้ ก่อนเดินทางเดินไปยังโรงเรียนเทิงวิทยาคม อำเภอเทิง จังหวัดเชียงราย นายกฯ ได้ร่วมปลูกต้นรวงผึ้งซึ่งเป็นพรรณไม้ไทยประจำรัชกาลที่ 10 ด้วย

ที่มา : https://www.thaigov.go.th/news/contents/details/85797