รัฐบาลไทย-ข่าวทำเนียบรัฐบาล-ดีอี ร่วมประชุม กมธ.กฎหมายการค้าระหว่างประเทศ UN หวังเป็นแนวทางพัฒนากฎหมายดิจิทัลไทย


วันเสาร์ที่ 13 กรกฎาคม 2567
ดีอี ร่วมประชุม กมธ.กฎหมายการค้าระหว่างประเทศ UN หวังเป็นแนวทางพัฒนากฎหมายดิจิทัลไทย
ดีอี ร่วมประชุม กมธ.กฎหมายการค้าระหว่างประเทศ UN หวังเป็นแนวทางพัฒนากฎหมายดิจิทัลไทย
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมการประชุมคณะกรรมาธิการกฎหมายการค้าระหว่างประเทศแห่งสหประชาชาติ (UNCITRAL ; United Nations Commission on International Trade Law) สมัยที่ 57 ในระหว่างวันที่ 8-12 กรกฎาคม 2567 ณ สำนักงานใหญ่สหประชาชาติ (UN Headquarter) ณ นครนิวยอร์ก ประเทศสหรัฐอเมริกา
ศาสตราจารย์พิเศษวิศิษฏ์ กล่าวว่า การประชุมดังกล่าว ประกอบไปด้วยกรรมาธิการจาก 60 ประเทศสมาชิก มีวาระที่สำคัญ คือ การพิจารณาร่างบทบัญญัติว่าด้วยสัญญาโดยระบบอัตโนมัติ (Draft provision on automated contracting) ซึ่ง UNCITRAL Commission ได้มีมติรับพิจารณาร่างบทบัญญัติดังกล่าว โดยเห็นชอบให้จัดทำในรูปแบบ “กฎหมายแม่แบบ” หรือ Model Law คือ  “UNCITRAL Model Law on automated contracting”
ทั้งนี้ กฎหมายแม่แบบ ดังกล่าว จะเป็นกลไกทางกฎหมายที่สำคัญให้ประเทศต่างๆ ได้นำไปปรับใช้เป็นแนวทางการพัฒนากฎหมายภายในประเทศของตน ให้มีความสอดคล้องกับบริบททางวัฒนธรรมและสังคม ขึ้นอยู่กับความจำเป็นของแต่ละประเทศ เพื่อรองรับการนำเทคโนโลยีปัญญาประดิษฐ์ (AI) หรือ ระบบ Automated System มาใช้ในการจัดทำสัญญา รวมถึงการปฏิบัติตามสัญญา ซึ่งผูกพันได้ตามกฎหมาย เพื่อรองรับการใช้งานที่มีจำนวนมากขึ้น
ขณะเดียวกันกระทรวงดีอี ได้เน้นให้ความสำคัญกับหลักการของ กฎหมายแม่แบบ ซึ่งมีความยืดหยุ่นต่อการนำไปปรับใช้กับบริบทกฎหมายภายในของแต่ละประเทศ ที่อาจมีความแตกต่างกัน
“ในลำดับถัดไป กระทรวงดีอี พร้อมที่จะมีการพิจารณา และเสนอการปรับปรุงกฎหมาย หรือข้อกำหนดที่เกี่ยวข้องทางด้านดิจิทัล และเทคโนโลยี เพื่อให้ทันสมัยและครอบคลุม รองรับการทำสัญญา (formation) หรือการปฏิบัติตามสัญญา (Performance) ด้วยระบบอัตโนมัติ ต่อไป” ปลัดกระทรวง ดีอี กล่าว
-------------------------------

ที่มา : https://www.thaigov.go.th/news/contents/details/85794