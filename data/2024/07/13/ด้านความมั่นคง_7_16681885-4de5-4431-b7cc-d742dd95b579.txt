รัฐบาลไทย-ข่าวทำเนียบรัฐบาล-ปลัด มท. เป็นประธานพิธีเชิญคนโทน้ำพระพุทธมนต์ศักดิ์สิทธิ์ของกรุงเทพมหานคร จากหอศาสตราคมในพระบรมมหาราชวัง มาเก็บรักษาที่กระทรวงมหาดไทย เพื่อเตรียมเชิญไปประกอบพิธีเสกน้ำพระพุทธมนต์ฯ


วันเสาร์ที่ 13 กรกฎาคม 2567
13/07/2567
พิมพ์
ปลัด มท. เป็นประธานพิธีเชิญคนโทน้ำพระพุทธมนต์ศักดิ์สิทธิ์ของกรุงเทพมหานคร จากหอศาสตราคมในพระบรมมหาราชวัง มาเก็บรักษาที่กระทรวงมหาดไทย เพื่อเตรียมเชิญไปประกอบพิธีเสกน้ำพระพุทธมนต์ฯ
ปลัด มท. เป็นประธานพิธีเชิญคนโทน้ำพระพุทธมนต์ศักดิ์สิทธิ์ของกรุงเทพมหานคร จากหอศาสตราคมในพระบรมมหาราชวัง มาเก็บรักษาที่กระทรวงมหาดไทย เพื่อเตรียมเชิญไปประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ
ปลัด มท. เป็นประธานพิธีเชิญคนโทน้ำพระพุทธมนต์ศักดิ์สิทธิ์ของกรุงเทพมหานคร จากหอศาสตราคมในพระบรมมหาราชวัง มาเก็บรักษาที่กระทรวงมหาดไทย เพื่อเตรียมเชิญไปประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (13 ก.ค. 67) เวลา 14.20 น. ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีเชิญคนโทน้ำพระพุทธมนต์ศักดิ์สิทธิ์ของกรุงเทพมหานคร จากหอศาสตราคมในพระบรมมหาราชวัง มาเก็บรักษาที่กระทรวงมหาดไทย เพื่อเตรียมเชิญไปประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดย นายชัชชาติ สิทธิพันธุ์ ผู้ว่าราชการกรุงเทพมหานคร เป็นผู้เชิญคนโทน้ำพระพุทธมนต์ศักดิ์สิทธิ์ของกรุงเทพมหานคร นำริ้วขบวนเดินทางจากหอศาสตราคมในพระบรมมหาราชวัง มายังกระทรวงมหาดไทย
โดยเมื่อขบวนเชิญคนโทน้ำพระพุทธมนต์ศักดิ์สิทธิ์ของกรุงเทพมหานครเดินทางถึงกระทรวงมหาดไทย นายชัชชาติ สิทธิพันธุ์ ผู้ว่าราชการกรุงเทพมหานคร เชิญคนโทน้ำศักดิ์สิทธิ์ของกรุงเทพมหานคร ไปยังห้องดำรงธรรม ศาลาว่าการกระทรวงมหาดไทย โดยมี นายสุทธิพงษ์ จุลเจริญ ปลัดกระทรวงมหาดไทย ประธานในพิธี นำผู้ร่วมพิธีถวายความเคารพแล้วถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว จากนั้นผู้ว่าราชการกรุงเทพมหานครเชิญคนโทน้ำพระพุทธมนต์ศักดิ์สิทธิ์วางประจำจุดที่กำหนด เป็นอันเสร็จพิธี โดยมี นายสุรจิตต์ พงษ์สิงห์วิทยา ประธานสภากรุงเทพมหานคร นางวันทนีย์ วัฒนะ ปลัดกรุงเทพมหานคร นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายโชตินรินทร์ เกิดสม รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายเชษฐา โมสิกรัตน์ รองปลัดกระทรวงมหาดไทยด้านบริหาร นายณัฐวัสส์ วิริยานภาภรณ์ หัวหน้าผู้ตรวจราชการกระทรวงมหาดไทย นายสมศักดิ์ เจริญไพฑูรย์ ผู้ตรวจราชการกระทรวงมหาดไทย นายวีระพันธ์ ดีอ่อน ผู้ตรวจราชการกระทรวงมหาดไทย ร่วมพิธี ซึ่งบรรยากาศของพิธีเชิญคนคนโทน้ำศักดิ์สิทธิ์ของกรุงเทพมหานครในวันนี้เป็นไปด้วยความเรียบร้อย สง่างาม และสมพระเกียรติ
นายสุทธิพงษ์ จุลเจริญ ปลัดกระทรวงมหาดไทย กล่าวว่า เนื่องในโอกาสที่พระบาทสมเด็จพระเจ้าอยู่หัวทรงเจริญพระชนมพรรษา 6 รอบ 72 พรรษา ในวันที่ 28 กรกฎาคม 2567 รัฐบาลได้ดำเนินการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมอบหมายกระทรวงมหาดไทยเป็นหน่วยงานที่รับผิดชอบจัดทำน้ำพระพุทธมนต์ศักดิ์สิทธิ์ที่มาจากแหล่งน้ำศักดิ์สิทธิ์จาก 76 จังหวัดทั่วประเทศ และกรุงเทพมหานคร รวมจำนวน 108 แหล่ง โดยกรุงเทพมหานครมีแหล่งน้ำศักดิ์สิทธิ์ จำนวน 1 แห่ง อยู่ที่หอศาสตราคมในพระบรมมหาราชวัง ซึ่งน้ำพระพุทธมนต์ศักดิ์สิทธิ์จากหอศาสตราคมจะมีความแตกต่างจากน้ำพระพุทธมนต์ศักดิ์สิทธิ์ของภูมิภาค เนื่องจากผ่านพิธีเสกทำน้ำพระพุทธมนต์สำหรับสรงพระพักตร์ และประพรมรอบพระมหามณเฑียร ในทุกวันพระ หรือวันขึ้น 8 ค่ำ วันขึ้น 15 ค่ำ วันแรม 8 ค่ำ และวันแรม 15 ค่ำ เป็นประจำ รวมทั้งนำมาใช้ในพระราชพิธีสำคัญต่าง ๆ ตามโบราณราชประเพณีอยู่เสมอ
“สำหรับริ้วขบวนเชิญน้ำศักดิ์สิทธิ์ของกรุงเทพมหานคร ประกอบด้วยวงดุริยางค์ ริ้วขบวนธงชาติและธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และริ้วขบวนผู้บริหารกรุงเทพมหานคร ซึ่งนำโดยคณะผู้บริหารกรุงเทพมหานคร สมาชิกสภากรุงเทพมหานคร และข้าราชการกรุงเทพมหานครชั้นผู้ใหญ่ ได้เริ่มเคลื่อนจากถนนหน้าพระลาน ผ่านถนนสนามไชย ถนนกัลยาณไมตรี ถนนอัษฎางค์ และเข้าสู่กระทรวงมหาดไทย" นายสุทธิพงษ์ กล่าวในช่วงต้น
นายสุทธิพงษ์ กล่าวเพิ่มเติมว่า ในวันพรุ่งนี้ (วันอาทิตย์ที่ 14 กรกฎาคม 2567) จะมีพิธีเชิญคนโทน้ำพระพุทธมนต์ศักดิ์สิทธิ์ของ 76 จังหวัด โดยมีผู้ว่าราชการจังหวัด เป็นผู้เชิญคนโทน้ำพระพุทธมนต์ศักดิ์สิทธิ์ของแต่ละจังหวัด มาเก็บรักษาที่กระทรวงมหาดไทย และจะมีพิธีเชิญคนโทน้ำจากกระทรวงมหาดไทย ไปยังวัดพระเชตุพนวิมลมังคลาราม ราชวรมหาวิหาร ในวันพฤหัสบดีที่ 25 กรกฎาคม 2567 เวลา 07.00 น. เพื่อประกอบพิธีเสกน้ำพระพุทธมนต์ศักดิ์สิทธิ์ ตามฤกษ์เวลา 16.30 น. ในวันเดียวกัน จากนั้น จะเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ราชวรมหาวิหารไปยังพระที่นั่งอมรินทรวินิจฉัย ในพระบรมมหาราชวัง ในวันอาทิตย์ที่ 28 กรกฎาคม 2567 เวลา 06.00 น. เพื่อนําขึ้นทูลเกล้าฯ ถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อไป

ที่มา : https://www.thaigov.go.th/news/contents/details/85804