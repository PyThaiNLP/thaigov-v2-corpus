รัฐบาลไทย-ข่าวทำเนียบรัฐบาล-“รมว.สมศักดิ์” ผลักดันอภัยภูเบศรวิจัยพัฒนาผลิตภัณฑ์สมุนไพรส่งออกตลาดโลก สร้างมูลค่าทางเศรษฐกิจเข้าประเทศ


วันเสาร์ที่ 13 กรกฎาคม 2567
“รมว.สมศักดิ์” ผลักดันอภัยภูเบศรวิจัยพัฒนาผลิตภัณฑ์สมุนไพรส่งออกตลาดโลก สร้างมูลค่าทางเศรษฐกิจเข้าประเทศ
รัฐมนตรีว่าการกระทรวงสาธารณสุข เปิดอาคารนวัตกรรม เปรม ชินวันทนานนท์ มูลนิธิโรงพยาบาลเจ้าพระยาอภัยภูเบศร ขับเคลื่อนงานวิจัย นวัตกรรมสมุนไพร รับนโยบาย IGNITE THAILAND ของรัฐบาล
สร้างมูลค่าทางเศรษฐกิจของประเทศ ล่าสุดวิจัยต่อยอดผลิตภัณฑ์มะระขี้นก ผลักดันส่งออกสู่ตลาดโลกและศึกษาวิจัยตำรับสมุนไพรเพิ่มทางเลือกให้กับผู้ป่วยในการรักษา
วันนี้ (13 กรกฎาคม 2567) นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธีเปิดอาคารนวัตกรรม เปรม ชินวันทนานนท์ มูลนิธิโรงพยาบาลเจ้าพระยาอภัยภูเบศร โดยมี นพ.โอภาส การย์กวินพงศ์ ปลัดกระทรวงสาธารณสุข นพ.ทวีศิลป์ วิษณุโยธิน อธิบดีกรมการแพทย์แผนไทยและการแพทย์ทางเลือก พญ.ชนิดา สยุมภูรุจินันท์ ผู้อำนวยการโรงพยาบาลและประธานมูลนิธิโรงพยาบาลเจ้าพระยาอภัยภูเบศร ผู้บริหารและบุคลากรเขตสุขภาพที่ 6 ร่วมงาน พร้อมกันนี้ ได้มอบชุดยาไทย อุ่นใจเมื่อมีไว้ที่บ้าน ตามแนวคิด “เจ็บป่วยคราใด ใช้ยาไทยก่อนไปหาหมอ” ประกอบด้วย ยาฟ้าทะลายโจร แก้ไข้ สเปรย์พ่นคอฟ้าทะลายโจร ยาขมิ้นชัน บรรเทาอาการท้องอืด ยามะขามป้อม แก้ไอ ช่วยชุ่มคอ รางจืดแก้แพ้ และ ยาพญายอ แก้แมลงสัตว์กัดต่อย เพื่อเป็นการส่งเสริมการใช้ยาสมุนไพรให้กับประชาชนด้วย
นายสมศักดิ์ กล่าวว่า ปัจจุบัน ตลาดผลิตภัณฑ์สมุนไพรของไทยมีมูลค่าสูงเป็นอันดับ 1 ในภูมิภาคอาเซียน และเป็นอันดับที่ 4 ของเอเชีย ซึ่งรัฐบาลจึงผลักดันการยกระดับสมุนไพรไทย การแพทย์แผนไทย ให้มีศักยภาพในการสร้างมูลค่าทางเศรษฐกิจ โดยมีการวิจัยและนวัตกรรมเป็นจุดเน้นเชิงยุทธศาสตร์ การเปิดอาคารนวัตกรรม เปรม ชินวันทนานนท์ ของโรงพยาบาลเจ้าพระยาอภัยภูเบศร ในวันนี้ เป็นอีกหนึ่งกลไกที่จะช่วยเสริมศักยภาพด้านการพัฒนา วิจัยและนวัตกรรมสมุนไพรของไทย เพื่อผลักดันไปสู่การใช้ประโยชน์เชิงพาณิชย์มากขึ้น และยังเป็นที่ฝึกอบรมนักศึกษาร่วมกับมหาวิทยาลัยเครือข่าย ช่วยพัฒนากำลังคนเข้าสู่อุตสาหกรรมสมุนไพร สอดรับกับนโยบาย IGNITE THAILAND ของรัฐบาล ที่ส่งเสริมให้ประเทศไทยเป็นศูนย์กลางศูนย์กลางด้านการแพทย์และสุขภาพ (Wellness & Medical Hub)
นายสมศักดิ์ กล่าวต่อว่า โรงพยาบาลและมูลนิธิโรงพยาบาลเจ้าพระยาอภัยภูเบศร มีนักวิจัย เกษตรกรผู้ปลูกสมุนไพรเครือข่ายอภัยภูเบศร มากกว่า 700 ราย ที่มีส่วนในการช่วยยกระดับสมุนไพรไทยให้มีมาตรฐาน โดยมีมูลนิธิโรงพยาบาลเจ้าพระยาอภัยภูเบศร ในพระอุปถัมภ์สมเด็จพระเจ้าภคินีเธอ เจ้าฟ้าเพชรรัตนราชสุดาสิริโสภาพัณณวดี ขับเคลื่อนด้านงานวิจัย ขณะนี้อยู่ระหว่างดำเนินการศึกษาวิจัยตำรับสมุนไพรต่างๆ อาทิ ตำรับสมุนไพรกลีบบัวแดง ในผู้ป่วยที่มีภาวะความจำบกพร่อง เพชรสังฆาตกับภาวะกระดูกพรุน เป็นต้น ซึ่งเมื่อการวิจัยสำเร็จจะช่วยเพิ่มทางเลือกให้กับผู้ป่วยในการรักษาได้ นอกจากนี้ ยังมีการวิจัยต่อยอดผลิตภัณฑ์มะระขี้นกในการนำมาใช้เป็นอาหารและยา รวมถึงผลิตภัณฑ์สมุนไพรอื่นๆ อีกหลายชนิดที่มีศักยภาพในการส่งออกสู่ตลาดโลกได้
ด้าน พญ.ชนิดา กล่าวว่า ในการวิจัยและพัฒนานวัตกรรมสมุนไพร ได้นำองค์ความรู้ภูมิปัญญาหมอพื้นบ้านและชุมชน มาทวนสอบความถูกต้องตามหลักวิชาการและเก็บเป็นฐานข้อมูล เพื่อพัฒนาผลิตภัณฑ์และนำมาใช้ในโรงพยาบาล ภายใต้การดูแลของแพทย์ แพทย์แผนไทย และเภสัชกร อย่างเป็นระบบ จนมั่นใจในประสิทธิผลและความปลอดภัย ก่อนส่งต่อให้มูลนิธิโรงพยาบาลเจ้าพระยาอภัยภูเบศรฯ นำไปศึกษาวิจัยต่ออย่างเต็มรูปแบบทั้งการศึกษาขนาดของยาที่เหมาะสม ความคงสภาพ การวิจัยในสัตว์ทดลองและในคนตามมาตรฐานการวิจัยโดยร่วมกับมหาวิทยาลัยเครือข่าย เช่น มหาวิทยาลัยมหิดล  มหาวิทยาลัยขอนแก่น และมหาวิทยาลัยสงขลานครินทร์ จนกระทั่งสามารถส่งผลิตภัณฑ์ออกสู่ตลาดได้
********************************************13 กรกฎาคม 2567

ที่มา : https://www.thaigov.go.th/news/contents/details/85801