รัฐบาลไทย-ข่าวทำเนียบรัฐบาล-นอภ.แม่ใจ เผยความคืบหน้าปรับปรุงถนนหมู่บ้านบ้านผาแดง-ป่าเมี่ยง–ปางปูเลาะ หวังกระตุ้นการท่องเที่ยวเชิงนิเวศ พร้อมช่วยชุมชนขนส่งสินค้าเกษตร เพื่อขยายโอกาสสร้างรายได้และยกระดับคุณภาพ


วันเสาร์ที่ 13 กรกฎาคม 2567
13/07/2567
พิมพ์
นอภ.แม่ใจ เผยความคืบหน้าปรับปรุงถนนหมู่บ้านบ้านผาแดง-ป่าเมี่ยง–ปางปูเลาะ หวังกระตุ้นการท่องเที่ยวเชิงนิเวศ พร้อมช่วยชุมชนขนส่งสินค้าเกษตร เพื่อขยายโอกาสสร้างรายได้และยกระดับคุณภาพ
นายอำเภอแม่ใจ เผยความคืบหน้าปรับปรุงถนนหมู่บ้านบ้านผาแดง - ป่าเมี่ยง – ปางปูเลาะ หวังกระตุ้นการท่องเที่ยวเชิงนิเวศ พร้อมช่วยชุมชนขนส่งสินค้าเกษตร เพื่อขยายโอกาสสร้างรายได้และยกระดับคุณภาพชีวิตของพี่น้องชาวแม่ใจ จังหวัดพะเยา
วันนี้ (13 ก.ค. 67) นายพีรัช จันธิมา นายอำเภอแม่ใจ เปิดเผยว่า ขณะนี้ อำเภอแม่ใจได้ดำเนินการปรับปรุงซ่อมแซมถนน (คอนกรีตเสริมเหล็ก แบบรางรถไฟ) ที่หมู่บ้านผาแดง ตำบลศรีถ้อย อำเภอแม่ใจ จังหวัดพะเยา เป็นระยะทางแล้ว 600 เมตร ซึ่งคงเหลือระยะทางอีก 2,400 เมตร จะเรียบร้อย โดยถนนเส้นทางดังกล่าวนี้ เกิดจากการมีส่วนร่วมของคนในชุมชน และภาคีเครือข่ายทั้ง 7 ภาคีเครือข่ายและผู้นำหมู่บ้าน/ชุมชน ได้ร่วมกันคิด ร่วมกันวางแผน ร่วมกันทำ ลงทุนลงแรง เพื่อใช้ประโยชน์ร่วมกัน ในการแก้ไขปัญหาการสัญจรของประชาชน และนักท่องเที่ยว รวมถึงการขนส่งสินค้าการเกษตรในพื้นที่
นายพีรัช จันธิมา นายอำเภอแม่ใจ กล่าวว่า การเดินทางสัญจรไปมาระหว่างตัวอำเภอแม่ใจกับพื้นที่บ้านผาแดงมีความยากลำบากเป็นอย่างมาก ซึ่งปกติการขับรถในช่วงฤดูฝนผู้ขับขี่ต้องเพิ่มความระมัดระวังเป็นพิเศษ เพราะในช่วงฝนตกใหม่ ๆ น้ำฝนจะผสมกับขี้ฝุ่นกลายเป็นดินโคลนบาง ๆ ฉาบผิวถนน ทำให้ถนนลื่นกว่าปกติ โดยเฉพาะถนนลูกรังและทางดินเมื่อเกิดฝนตกหนักจะกลายสภาพเป็นแอ่งน้ำ หรือ บ่อโคลนที่เพิ่มความเสี่ยงต่อการเกิดอุบัติเหตุได้ง่าย ซึ่งเส้นทางบริเวณดังกล่าวที่มีการปรับปรุงมีความลาดชัน และเป็นถนนดินโคลนผสมดินลูกรัง ทำให้มีความเสี่ยงต่อการเกิดอุบัติเหตุของคนในหมู่บ้านที่มีความจำเป็นต้องใช้เส้นทางดังกล่าวในการสัญจรไปกลับระหว่างหมู่บ้าน - โรงเรียน โรงพยาบาลที่อำเภอ
นายพีรัช จันธิมา นายอำเภอแม่ใจ กล่าวต่อว่า จากปัญหาดังกล่าวทำให้คนในชุมชน และเจ้าหน้าที่ของหน่วยงานภาครัฐได้มาร่วมหารือแนวทางการแก้ไปปัญหาที่เกิดขึ้น ทำให้ทราบรายละเอียดอื่น ๆ ที่มีความเกี่ยวข้องกับกฎหมาย และกฎระเบียบของกรมป่าไม้ และกรมอุทยานแห่งชาติ สัตว์ป่า และพันธุ์พืช จึงได้มีการระดมทุนเพื่อก่อสร้างถนนเส้นดังกล่าวขึ้น โดยได้รับการสนับสนุนจากนายสุทธิพงษ์ จุลเจริญ ปลัดกระทรวงมหาดไทย รศ.วรวรรณ โรจนไพบูลย์ (อ.หน่า) และ ผศ.พิเชฐ โสวิทยสกุล (อ.โก้) ให้การสนับสนุนปูนซีเมนต์ 1,000 กระสอบ และเทศบาลตำบลศรีถ้อย ร่วมกับผู้มีจิตศรัทธาทุกท่านก็มีส่วนช่วยกันให้การสนับสนุนการด้านอื่น ๆ จนทำให้หมู่บ้านผาแดงสามารถปรับปรุงถนนสายการเกษตร (คอนกรีตเสริมเหล็ก แบบรางรถไฟ) ระยะทาง 315 เมตร เพื่อแก้ไขปัญหาและสนองความต้องการของชาวบ้าน ด้านการขนส่งผลิตผลทางการเกษตร จนสำเร็จได้ด้วยดี
“นอกจากนี้ ภาพรวมของการดำเนินงานได้มีการวางแผนหารือพื้นที่ที่เหมาะสมในการดำเนินโครงการฯ ในพื้นที่อำเภอแม่ใจ ยังมีความจำเป็นที่จะต้องสร้างฝายชะลอน้ำในพื้นที่ต้นน้ำ เพื่อเป็นฝายสำหรับดักเก็บตะกอนก่อนที่จะไหลลงสู่แม่น้ำสายหลักและเป็นการเพิ่มความชุ่มชื้นให้กับทรัพยากรธรรมชาติ และในพื้นที่ บ้านผาแดง - ป่าเมี่ยง – ปางปูเลาะ ยังมีการเดินทางเข้าพื้นที่ได้ยากลำบาก ถนนบางสายยังเป็นดินลูกรัง จึงเห็นถึงความจำเป็นที่จะนำปูนซีเมนต์บางส่วนไปช่วยเหลือและแก้ไขปัญหาความเดือดร้อนให้กับพี่น้องประชาชนในพื้นที่ ทั้งนี้ได้จัดสรรปูนซีเมนต์เป็น 2 กิจกรรม ได้แก่ 1. การสร้างฝายชะลอน้ำในพื้นที่ต้นน้ำ จำนวน 72 ฝาย รวมปูนซีเมนต์ จำนวน 700 กระสอบ 2. พัฒนาถนนในพื้นที่ บ้านผาแดง - ป่าเมี่ยง – ปางปูเลาะ ระยะทางรวมประมาณ 3,500 เมตร รวมปูนซีเมนต์ จำนวน 300 กระสอบ ซึ่งในวันพฤหัสบดีที่ 30 พฤษภาคม 2567 ได้มีการส่งมอบปูนซีเมนต์จากโครงการฯ ให้กับกำนัน ผู้ใหญ่บ้านและภาคีเครือข่าย เพื่อนำไปจัดสร้างฝายชะลอน้ำ และปรับปรุงซ่อมแซมถนนในพื้นที่ บ้านผาแดง - ป่าเมี่ยง – ปางปูเลาะ และเพื่อถวายเป็นพระราชกุศล เนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว ทรงเจริญพระชนมพรรษา 6 รอบ 28 กรกฎาคม 2567” นายพีรัช จันธิมา กล่าว
นายพีรัช จันธิมา นายอำเภอแม่ใจ กล่าวทิ้งท้ายว่า ทั้งนี้ ถนนสายการเกษตรหมู่บ้านผาแดง มีระยะทางรวมประมาณ 3,000 เมตร ปัจจุบันได้รับการปรับปรุงซ่อมแซมไปแล้ว 600 เมตร คงเหลืออีก 2,400 เมตร ซึ่งอยู่ในแผนพัฒนาหมู่บ้าน ที่จะต้องดำเนินการอย่างต่อเนื่องต่อไป นายอำเภอแม่ใจ ได้ให้ความสำคัญและติดตามผลการดำเนินการโครงการฯ อย่างต่อเนื่อง โดยใช้หลักบูรณาการอย่างยั่งยืน ด้วยการ "สืบสาน รักษา และต่อยอด" และพระราชปณิธาน "แก้ไขในสิ่งผิด" จากแนวทางการพัฒนาภาพแหล่งน้ำและถนนที่ทรุดโทรมในอดีต จนกลายเป็นแหล่งน้ำแห่งชีวิต และถนนแห่งรอยยิ้ม ซึ่งการดำเนินการโครงการฯ ได้รับความร่วมมือจาก 7 ภาคีเครือข่าย และผู้นำหมู่บ้าน/ชุมชน ประชาชนชาวอำเภอแม่ใจเป็นอย่างดี ในการร่วมกันคิด ร่วมกันทำ ร่วมใช้ประโยชน์ร่วมกันอย่างยั่งยืน เพื่อการอนุรักษ์ ฟื้นฟู และพัฒนาดิน น้ำ ป่าไม้ และทรัพยากรธรรมชาติให้มีความอุดมสมบูรณ์ สามารถรักษาความชุ่มชื้น รวมถึงมีการดักตะกอนจากต้นน้ำก่อนลงสู่แหล่งน้ำสายหลักทำให้แหล่งน้ำสายหลักมีความสวยงามและมีประสิทธิภาพในการกักเก็บน้ำ ทำให้คุณภาพชีวิตที่ดีของประชาชนในพื้นที่ในการเดินทางที่สะดวกสบายยิ่งขึ้น สอดคล้องกับกิจกรรมของอำเภอแม่ใจ "6 รักษ์ 6 รอบ 72 พรรษา" เพื่อให้อำเภอแม่ใจได้ขับเคลื่อนอำเภอแม่ใจไปสู่เป้าหมาย "รักแม่ใจ สร้างแม่ใจ ไปด้วยกัน อย่างยั่งยืน" ตามเป้าหมายต่อไป
#WorldSoilDay #วันดินโลก #sustainablesoilsandwaterforbetterlife #FAO #MOI #กระทรวงมหาดไทย #บำบัดทุกข์บำรุงสุข #หมู่บ้านยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/85799