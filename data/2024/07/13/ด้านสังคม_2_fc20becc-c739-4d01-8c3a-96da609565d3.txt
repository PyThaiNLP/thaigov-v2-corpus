รัฐบาลไทย-ข่าวทำเนียบรัฐบาล-ดีอี เตือน เฟคนิวส์ “กรมบัญชีกลาง แจ้งเลื่อนจ่ายเงินบำนาญ” หวั่นสร้างความเข้าใจผิดให้สังคม 


วันเสาร์ที่ 13 กรกฎาคม 2567
ดีอี เตือน เฟคนิวส์ “กรมบัญชีกลาง แจ้งเลื่อนจ่ายเงินบำนาญ” หวั่นสร้างความเข้าใจผิดให้สังคม
ดีอี เตือน เฟคนิวส์ “กรมบัญชีกลาง แจ้งเลื่อนจ่ายเงินบำนาญ” หวั่นสร้างความเข้าใจผิดให้สังคม
กระทรวงดิจิทัลเพื่อเศรษฐกิจและสังคม (ดีอี) พบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “กรมบัญชีกลาง แจ้งเลื่อนจ่ายเงินข้าราชการบำนาญเป็นวันที่ 19 ก.ค. 67” รองลงมาคือเรื่อง “ใช้เจลแอลกอฮอล์ล้างมือบ่อย เสี่ยงเป็นโรคสะเก็ดเงิน” โดยขอให้ประชาชนอย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นเป็นการสร้างความเข้าใจผิด สร้างกระแสให้เกิดความวิตกกังวล ความเชื่อ และความเข้าใจคลาดเคลื่อนให้กับประชาชนในสังคม
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 5 - 11 กรกฎาคม 2567 พบข้อความที่เข้ามาทั้งหมด 904,649 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 259  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 226  ข้อความ ตามมาด้วยการแจ้งเบาะแสผ่าน Line Official จำนวน 33 ข้อความ รวมเรื่องที่ต้องดำเนินการตรวจสอบทั้งหมด 218 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 84 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 96 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 58 เรื่อง
กลุ่มที่ 3 : ภัยพิบัติ จำนวน 7 เรื่อง
กลุ่มที่ 4 : เศรษฐกิจ จำนวน 11 เรื่อง
กลุ่มที่ 5 : กลุ่มอาชญากรรมออนไลน์ จำนวน 46 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ ซึ่งเป็นข่าวที่เกี่ยวข้องกับหน่วยงานรัฐ การติดต่อทำธุรกรรมกับหน่วยงานรัฐ รองลงมาเป็นข่าวที่เป็นความรู้เกี่ยวกับสุขภาพ และการใช้ชีวิตประจำวัน และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง กรมบัญชีกลาง แจ้งเลื่อนจ่ายเงินข้าราชการบำนาญเป็นวันที่ 19 ก.ค. 67
อันดับที่ 2 : เรื่อง ใช้เจลแอลกอฮอล์ล้างมือบ่อย เสี่ยงเป็นโรคสะเก็ดเงิน
อันดับที่ 3 : เรื่อง ลงทะเบียนรับเงินดิจิทัลวอลเล็ต จำนวน 10,000 บาท ผ่านลิงก์
อันดับที่ 4 : เรื่อง กระทรวงการคลังปรับปรุงเงื่อนไขในการขอสินเชื่อฉุกเฉินขนาดเล็ก
อันดับที่ 5 : เรื่อง ทำใบขับขี่ออนไลน์ผ่านเพจ รับออกบัตรใบขับขี่ ออนไลน์ DLT โดยตรง
อันดับที่ 6 : เรื่อง เจ้าหน้าที่ กฟภ. ไลน์แจ้งเปลี่ยนมิเตอร์ดิจิทัล ให้เตรียมเอกสารส่วนตัว
อันดับที่ 7 : เรื่อง สนามบินสุวรรณภูมิ รับเจ้าหน้าที่ตรวจค้นผู้โดยสาร สมัครผ่านไลน์ @690ggqez
อันดับที่ 8 : เรื่อง กรุงไทยปล่อยสินเชื่อ SME ไซส์เล็ก วงเงินสูงสุด 3 ล้านบาท
อันดับที่ 9 : เรื่อง นายกฯ เตรียมพรีเซนเตอร์เสื้อผ้าขาวม้า ดึงดูด Soft Power ผ่านเพจ ข่าวด่วนวันนี้
อันดับที่ 10 : เรื่อง รับสมัครงาน Ecommerce ออนไลน์ รายได้ขึ้นอยู่กับชั่วโมงการทำงาน
“จาก 10 อันดับ พบข่าวในที่มีผลกระทบต่อสังคม โดยเฉพาะกลุ่มผู้สูงอายุ และความปลอดภัยของประชาชนทั่วไป รวมถึงโครงการดิจิทัล วอลเล็ต ของรัฐบาล ซึ่งอยู่ในหมวดหมู่ด้านนโยบายรัฐบาล ที่มีผลกระทบต่อภาพรวม สร้างความแตกตื่น และมีผลกระทบต่อความมั่นคง รวมทั้งด้านสังคม อาชีพ ความเป็นอยู่มากถึง 10 อันดับ โดยส่วนใหญ่มีรูปแบบแอบอ้างหน่วยงานรัฐ หรือติดต่อประสานงานหน่วยงานรัฐ ทำให้ประชาชนส่วนมากมีความวิตกกังวล หลงเชื่อ และสร้างความเข้าใจที่คลาดเคลื่อน จึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร ซึ่งอาจก่อให้ความเสียหายที่เป็นผลกระทบต่อประชาชนส่วนใหญ่ในสังคม” นายเวทางค์ กล่าว
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน หรือความเชื่อแบบผิดๆ ส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.) |  Line ID: @antifakenewscenter | เว็บไซต์ www.antifakenewscenter.com
--------------------------------------

ที่มา : https://www.thaigov.go.th/news/contents/details/85792