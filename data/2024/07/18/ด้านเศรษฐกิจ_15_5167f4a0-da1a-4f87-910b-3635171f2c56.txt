รัฐบาลไทย-ข่าวทำเนียบรัฐบาล-กระทรวงเกษตรฯ เชิญเที่ยวชมงาน “สีสรรพรรณไม้ เทิดไท้บรมราชินีนาถ” ครั้งที่ 16 จัดระหว่างวันที่ 9 - 14 สิงหาคม 2567 ภายใต้แนวคิด “สืบสาน รักษา ต่อยอด ” ณ สวนสมเด็จพระนางเจ้าสิริกิติ์


วันพฤหัสบดีที่ 18 กรกฎาคม 2567
กระทรวงเกษตรฯ เชิญเที่ยวชมงาน “สีสรรพรรณไม้ เทิดไท้บรมราชินีนาถ” ครั้งที่ 16 จัดระหว่างวันที่ 9 - 14 สิงหาคม 2567 ภายใต้แนวคิด “สืบสาน รักษา ต่อยอด ” ณ สวนสมเด็จพระนางเจ้าสิริกิติ์
กระทรวงเกษตรฯ เชิญเที่ยวชมงาน “สีสรรพรรณไม้ เทิดไท้บรมราชินีนาถ” ครั้งที่ 16 จัดระหว่างวันที่ 9 - 14 สิงหาคม 2567 ภายใต้แนวคิด “สืบสาน รักษา ต่อยอด ” ณ สวนสมเด็จพระนางเจ้าสิริกิติ์ฯ เขตจตุจักร กรุงเทพฯ
นายนวนิตย์ พลเคน รองปลัดกระทรวงเกษตรและสหกรณ์ เปิดเผยภายหลังเป็นผู้แทนกระทรวงเกษตรและสหกรณ์ร่วมแถลงข่าวการจัดงาน “สีสรรพรรณไม้ เทิดไท้บรมราชินีนาถ” ครั้งที่ 16 ซึ่งจะจัดขึ้นระหว่างวันที่ 9 - 14 สิงหาคม 2567 โดยมีนายจรัลธาดา กรรณสูตร องคมนตรี ประธานกรรมการมูลนิธิสวนสมเด็จพระนางเจ้าสิริกิติ์ฯ นายวีระชัย ณ นคร กรรมการมูลนิธิฯ ผู้แทนกระทรวงทรัพยากรธรรมชาติและสิ่งแวดล้อม ผู้แทนกระทรวงมหาดไทย ผู้แทนมหาวิทยาลัยเกษตรศาสตร์ ผู้แทนสำนักงานคณะกรรมการการศึกษาขั้นพื้นฐาน ผู้แทนกรุงเทพมหานคร ผู้แทนสมาคมไม้ประดับแห่งประเทศไทย และภาคเอกชน เข้าร่วม ณ สวนสมเด็จพระนางเจ้าสิริกิติ์ฯ เขตจตุจักร กรุงเทพฯ ว่า กระทรวงเกษตรและสหกรณ์ ได้ร่วมจัดงาน “สีสรรพรรณไม้ เทิดไท้บรมราชินีนาถ” ประจำปี 2567 มีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และในโอกาสเฉลิมพระชนมพรรษาสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง 12 สิงหาคม 2567 ผ่านการจัดนิทรรศการเผยแพร่โครงการพระราชดำริตามพระราชปณิธาน“สืบสาน รักษา และต่อยอด” ให้ประชาชนรับทราบและซาบซึ้งในพระมหากรุณาธิคุณอันใหญ่หลวงของพระบาทสมเด็จพระเจ้าอยู่หัว ซึ่งในวันที 10 สิงหาคม 2567 ทางหน่วยงาน ได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จเป็นองค์ประธานเปิดงานสีสันพรรณไม้ฯ รวมถึงมีการจัดกิจกรรมไถ่ชีวิตโค-กระบือ จำนวน 4 ตัว เพื่อนำไปเป็นพ่อแม่พันธุ์และนำลูกที่ได้ไปส่งเสริมอาชีพให้แก่เกษตรกรที่ยากจนต่อไป
สำหรับกระทรวงเกษตรและสหกรณ์ พร้อมด้วยหน่วยงานในสังกัด 17 หน่วยงาน ร่วมกับมูลนิธิสวนสมเด็จพระนางเจ้าสิริกิติ์ฯ         จัดกิจกรรมภายในงาน “สีสรรพรรณไม้ เทิดไท้บรมราชินีนาถ” ประจำปี 2567 โดยน้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดช บรมนาถบพิตร สมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวง และพระบาทสมเด็จพระเจ้าอยู่หัว มาจัดนิทรรศที่มีชีวิต อาทิ 1) กล้วยไม้นารี สีสันพรรณไม้ตระการตา สืบสาน รักษา เพื่อปวงประชาในแผ่นดิน จัดโดยกรมวิชาการเกษตร 2) สรรพพรรณธัญญา หลากหลายคุณค่า พันธุ์ข้าวไทย จัดโดยกรมการข้าว 3) ภูฟ้า พระเมตตาจากฟ้าเพื่อปวงประชา สร้างคนอยู่ร่วมป่า สร้างป่ายังชีพ จัดโดยกรมชลประทาน 4) ปลาไทยในกาพย์เห่เรือเห่ชมปลา จัดโดยกรมตรวจบัญชีสหกรณ์ และ 5) สืบสาน รักษา ต่อยอด “ไก่นามพระราชทาน” จัดโดยกรมปศุสัตว์ เป็นต้น แต่ละนิทรรศการจัดภายใต้แนวคิด “สืบสาน รักษา ต่อยอด ผ่านสีสันพรรณไม้ตระการตา เพื่อปวงประชาอุดมสมบูรณ์” นอกจากนี้ ยังมีการจัดกิจกรรมสาธิตและฝึกอาชีพที่น่าสนใจ ได้แก่ การแปรรูปเนื้อปลาไทยผ่านเมนูช่อม่วงปลากราย การแปรรูปเนื้อไก่ฟ้าเป็นเมนูแฮมเบอร์เกอร์และชิกเก้นบอล รวมไปถึงสาธิตการสาวไหม อีกทั้ง มีการจำหน่ายสินค้าเกษตรและผลิตภัณฑ์แปรรูปเพื่อสนับสนุนเกษตรกรบนพื้นที่สูง อาทิ กาแฟ อโวคาโด เสาวรส และจัดจำหน่ายไข่ไก่ราคาประหยัดภายในงานอีกด้วย
กระทรวงเกษตรฯ จึงขอเชิญชวนพี่น้องประชาชนในเขตกรุงเทพฯ และจังหวัดใกล้เคียงมาร่วมชมนิทรรศการ ซื้อสินค้าเกษตรคุณภาพ และรับของที่ระลึกบริเวณพื้นที่จัดแสดงผลงานของกระทรวงเกษตรและสหกรณ์ ได้ภายในงาน “สีสรรพรรณไม้ เทิดไท้บรมราชินีนาถ” ครั้งที่ 16 ระหว่างวันที่ 9-14 สิงหาคม 2567 ณ สวนสมเด็จพระนางเจ้าสิริกิติ์ฯ เขตจตุจักร กรุงเทพฯ นอกจากนี้ ในวันที่ 12 สิงหาคม 2567 เวลา 17.00 น. ขอเชิญประชาชนร่วมกันจุดเทียนถวายพระพรชัยมงคล เนื่องในโอกาสมหามงคลเฉลิมพระชนมพรรษา สมเด็จ   พระบรมราชชนนี พันปีหลวง ณ บริเวณจัดงานเวที มหาวิทยาลัยเกษตรศาสตร์ วิทยาเขตเบางเขน

ที่มา : https://www.thaigov.go.th/news/contents/details/86016