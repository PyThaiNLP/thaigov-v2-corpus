รัฐบาลไทย-ข่าวทำเนียบรัฐบาล-พิธีปลงผมให้แก่ผู้เข้ารับการอุปสมบทหมู่เฉลิมพระเกีบรติถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา ๖ รอบ ๗๒ พรรษา (๒๘ กรกฎาคม ๒๕๖๗)


วันพฤหัสบดีที่ 18 กรกฎาคม 2567
พิธีปลงผมให้แก่ผู้เข้ารับการอุปสมบทหมู่เฉลิมพระเกีบรติถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา ๖ รอบ ๗๒ พรรษา (๒๘ กรกฎาคม ๒๕๖๗)
วันพุธที่ ๑๗ กรกฎาคม ๒๕๖๗ เวลา ๑๕.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม เป็นประธานในพิธีปลงผมให้แก่ผู้เข้ารับการอุปสมบทหมู่เฉลิมพระเกีบรติถวายเป็นพระราชกุศลแด่พระบาทสมเด็จพระเจ้าอยู่หัว
เนื่องในโอกาสมหามงคลเฉลิมพระชนมพรรษา ๖ รอบ ๗๒ พรรษา (๒๘ กรกฎาคม ๒๕๖๗) ณ บริเวณด้านหน้าพระอุโบสถ วัดปากน้ำ ภาษีเจริญ โดยมี พระพรหมโมลี กรรมการมหาเถรสมาคม ผู้รักษาการแทนเจ้าคณะใหญ่หนเหนือ เจ้าคณะภาค ๕ เจ้าอาวาสวัดปากน้ำเป็นประธานฝ่ายสงฆ์ พร้อมด้วยนายทหารชั้นผู้ใหญ่ในสังกัดกระทรวงกลาโหม ตลอดจนประชาชนผู้มีจิตศรัทธาร่วมในพิธี
ทั้งนี้ กิจกรรมอุปสมบทหมู่เฉลิมพระเกียรติถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๗๒ พรรษา ๒๘ กรกฎาคม ๒๕๖๗ จัดขึ้นระหว่างวันที่ ๑๕ - ๓๐ กรกฎาคม ๒๕๖๗ มีผู้เข้าร่วมกิจกรรม จำนวน ๗๓ นาย โดยเป็นข้าราชการ ลูกจ้าง และพนักงานราชการ ในสังกัดกระทรวงกลาโหม นอกจากนี้ในการเข้าร่วมกิจกรรมผู้เข้ารับการอุปสมบทไม่เสียค่าใช้จ่ายและไม่ถือเป็นวันลา
สำหรับพระภิกษุสงฆ์ที่บรรพชาอุปสมบทในโครงการบรรพชาอุปสมบทเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ จะได้ปฏิบัติจิตตภาวนา ศึกษาพระธรรมวินัย และปฏิบัติธรรมตามหลักคำสอนของพระพุทธศาสนา อันจะสามารถนำมาปรับใช้เป็นหลักในการประพฤติปฏิบัติตนในชีวิตประจำวันต่อไป

ที่มา : https://www.thaigov.go.th/news/contents/details/85977