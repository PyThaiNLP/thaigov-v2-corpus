รัฐบาลไทย-ข่าวทำเนียบรัฐบาล-ครม.ไฟเขียว ขยายเวลากองทุนปรับโครงสร้างการผลิตภาคการเกษตร (FTA) อีก 20 ปี


วันพฤหัสบดีที่ 18 กรกฎาคม 2567
ครม.ไฟเขียว ขยายเวลากองทุนปรับโครงสร้างการผลิตภาคการเกษตร (FTA) อีก 20 ปี
......
ครม.ไฟเขียว ขยายเวลากองทุนปรับโครงสร้างการผลิตภาคการเกษตร (FTA) อีก 20 ปี
.
ที่ประชุม ครม. (16 ก.ค. 67) เห็นชอบขยายระยะเวลาการดำเนินงานของกองทุนปรับโครงสร้างการผลิตภาคเกษตรเพื่อเพิ่มขีดความสามารถการแข่งขันของประเทศ ออกไปอีก 20 ปี (ตั้งแต่ 20 ก.ค. 67 - 19 ก.ค. 87) ตามที่กระทรวงเกษตรและสหกรณ์ (กษ.) เสนอ เนื่องจากระยะการดำเนินการเดิม ตั้งแต่ปี 2548 – 2567 จะสิ้นสุดระยะเวลาดำเนินงานในวันที่ 19 ก.ค. 67
.
โดย กองทุนฯ ดังกล่าวเป็นแหล่งเงินทุนดอกเบี้ยต่ำและกลไกของรัฐเพียงแห่งเดียวที่ให้ความช่วยเหลือแก่เกษตรกรที่ได้รับผลกระทบจากการเปิดการค้าเสรี ให้สามารถมีเงินทุนหมุนเวียนเพื่อนำไปเพิ่มขีดความสามารถในการผลิตสินค้าเกษตร หากไม่ดำเนินการต่อไปจะส่งผลให้ภาครัฐไม่มีกลไกในการช่วยเหลือเกษตรกรที่ได้รับผลกระทบ รวมถึงโครงการช่วยเหลือแก่เกษตรกรต่าง ๆ ที่เคยได้รับการสนับสนุนจะไม่มีเงินสนับสนุนต่อเนื่อง ซึ่งที่ผ่านมากองทุนฯ ได้รับการจัดสรรงบประมาณตลอดการดำเนินงาน 20 ปี รวมเป็นเงิน 998 ล้านบาท เพื่อสนับสนุนโครงการต่างๆ จำนวน 34 โครงการ 11 ชนิดสินค้า มีเกษตรกรได้รับความช่วยเหลือไม่น้อยกว่า 130,706 ครัวเรือน
.
ทั้งนี้ กองทุน FTA ของ กษ. มุ่งให้ความช่วยเหลือแก่เกษตรกรและกลุ่มเกษตรกรที่ทำการผลิตวัตถุดิบขั้นต้น ซึ่งจะต่างกับ กองทุนช่วยเหลือเพื่อการปรับตัวของภาคการผลิตและภาคบริการที่ได้รับผลกระทบจากการเปิดเสรีทางการค้าของกระทรวงพาณิชย์ ที่มุ่งให้ความช่วยเหลือแก่ผู้ผลิตและผู้ประกอบการ SMEs แต่เพื่อป้องกันความซ้ำซ้อนระหว่าง 2 กองทุน อาจมีการกำหนดเงื่อนไข เช่น การแลกเปลี่ยนข้อมูลโครงการที่เคยให้ความช่วยเหลือระหว่างกัน หรือ ผู้ขอรับความช่วยเหลือจะสามารถได้รับความช่วยเหลือจากกองทุนใดกองทุนหนึ่งเท่านั้น เป็นต้น
.
อ่านเพิ่มเติม คลิก >> https://www.thaigov.go.th/news/contents/details/85893
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/85970