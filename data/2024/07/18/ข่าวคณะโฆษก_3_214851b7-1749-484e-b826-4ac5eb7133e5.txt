รัฐบาลไทย-ข่าวทำเนียบรัฐบาล-โฆษกรัฐบาลติวเข้มโฆษกกระทรวงชูประเด็นการทำงานร่วมกันเพื่อประสิทธิภาพการสื่อสารที่เป็นประโยชน์ถึงประชาชน อย่างรวดเร็ว และกว้างขวาง


วันพฤหัสบดีที่ 18 กรกฎาคม 2567
18/07/2567
พิมพ์
โฆษกรัฐบาลติวเข้มโฆษกกระทรวงชูประเด็นการทำงานร่วมกันเพื่อประสิทธิภาพการสื่อสารที่เป็นประโยชน์ถึงประชาชน อย่างรวดเร็ว และกว้างขวาง
โฆษกรัฐบาลติวเข้มโฆษกกระทรวงชูประเด็นการทำงานร่วมกันเพื่อประสิทธิภาพการสื่อสารที่เป็นประโยชน์ถึงประชาชน อย่างรวดเร็ว และกว้างขวาง
วันนี้ (18 กรกฎาคม 2567) เวลา 10.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายชัย วัชรงค์ โฆษกประจำสำนักนายกรัฐมนตรี ได้เป็นประธานการประชุมคณะกรรมการโฆษกกระทรวง ครั้งที่ 1/2567 โดยได้เปิดเผยสาระสำคัญของการประชุม ดังนี้
โฆษกประจำสำนักนายกรัฐมนตรีระบุว่า การประชุมร่วมกันในวันนี้ถือเป็นการร่วมหารือเพื่อปรับการทำงานร่วมกันให้เป็นประโยชน์กับการสื่อสารจากรัฐบาลสู่ประชาชนมากขึ้น เพื่อให้พี่น้องประชาชนรับข้อมูลข่าวสารที่เป็นประโยชน์ รวดเร็ว อย่างกว้างขวาง ให้เกิดการสื่อสาร และประสานงานระหว่างกระทรวงต่างๆ อย่างใกล้ชิด โดยนายเศรษฐา ทวีสิน นายกรัฐมนตรี ติดตามข้อมูลข่าวสารอยู่ตลอดเวลา พร้อมอยากเห็นข่าวที่ คม-ชัด-ลึก ประชาชนสามารถเข้าใจได้อย่างชัดเจนและรวดเร็ว สัมผัสได้ว่าเกิดประโยชน์อย่างแท้จริง เชื่อมโยงกับเป้าหมายหลักของรัฐบาล
โดยในที่ประชุมได้พิจารณาร่วมกันที่จะ 1. เน้นการสื่อสารเพื่อให้ประชาชนรับรู้ประโยชน์ที่ได้รับจากการทำงานของรัฐบาลอย่างเป็นรูปธรรม 2. เน้นบุคคลที่จะเป็นตัวกลางการติดต่อ Active Person เพื่อประสิทธิภาพการสื่อสารระหว่างกัน และ 3. รูปแบบ และช่องทางการติดต่อกันระหว่างหน่วยงานเพื่อประสานการทำงานร่วมกันอย่างมีประสิทธิภาพ ทั้งนี้ เพื่อให้รัฐบาลชี้แจงต่อประเด็นที่เกิดขึ้นในสังคมได้อย่างรวดเร็ว และสื่อสารข้อมูลที่ถูกต้องได้อย่างเป็นวงกว้าง
ทั้งนี้ โดยที่แต่ละกระทรวงมีเป้าหมาย โครงการ และประเด็นที่ต้องการจะสื่อสารให้ประชาชนรับทราบ แตกต่างกัน แต่ในบางประเด็นและโครงการมีความเกี่ยวเนื่องกัน จึงอาจบูรณาการการสื่อสารเพื่อให้ได้รับผลตอบรับที่ดีมากขึ้น กว้างขวางมากขึ้น

ที่มา : https://www.thaigov.go.th/news/contents/details/85983