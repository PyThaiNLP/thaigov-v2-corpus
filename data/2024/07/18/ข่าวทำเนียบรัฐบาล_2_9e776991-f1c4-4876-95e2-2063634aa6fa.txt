รัฐบาลไทย-ข่าวทำเนียบรัฐบาล-"ดร.ธิติวัฐ" เลขารองนายกฯ “ภูมิธรรม” ลงพื้นที่แก้ไขปัญหาที่ดิน บจธ ย้ำ ยกระดับชีวิตประชาชน 


วันพฤหัสบดีที่ 18 กรกฎาคม 2567
18/07/2567
พิมพ์
"ดร.ธิติวัฐ" เลขารองนายกฯ “ภูมิธรรม” ลงพื้นที่แก้ไขปัญหาที่ดิน บจธ ย้ำ ยกระดับชีวิตประชาชน
เลขารองนายกฯ นายภูมิธรรม เวชยชัย ลงพื้นที่เชียงใหม่ พบชีวิตชาวบ้านใน “โครงการหาข้อยุติในการบริหารจัดการในพื้นที่นำร่องภาคเหนือ 4 ชุมชน” ของธนาคารที่ดิน มีรายได้งามจากชะอมไร้หนาม หนุนปลูกพืชเศรษฐกิจใหม่ เพิ่มช่องทางหารายได้ ขณะที่เกษตรกรยิ้มได้ลำไย
วันที่ 17 กรกฎาคม 2567  ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง (รองนายกรัฐมนตรีนายภูมิธรรม เวชยชัย) ในฐานะประธานคณะทำงานแก้ไขปัญหาที่ดินทั้งระบบที่เกี่ยวข้องกับสถาบันบริหารจัดการธนาคารที่ดิน (องค์การมหาชน)  ลงพื้นที่ จ.เชียงใหม่ เพื่อตรวจเยี่ยมพื้นที่และพบปะเกษตรกร สหกรณ์ปฏิรูปที่ดินเพื่อการเกษตรที่ยั่งยืน อ.สันทราย จำกัด  จ.เชียงใหม่ “โครงการหาข้อยุติในการบริหารจัดการในพื้นที่นำร่องภาคเหนือ 4 ชุมชน” ของธนาคารที่ดิน
ดร.ธิติวัฐ และคณะทำงานฯ ได้ร่วมแลกเปลี่ยนความคิดเห็น รับฟังปัญหาของพี่น้องเกษตรกร และพบว่า ในพื้นที่มีการปลูกชะอมไร้หนาม สร้างรายได้ให้แก่เกษตรกรเป็นกอบเป็นกำ หนุนปลูกพืชเศรษฐกิจใหม่ เพิ่มช่องทางหารายได้ และในปีนี้ลำไย มีราคาดีทำให้เกษตรกรยิ้มได้
ดร.ธิติวัฐ เปิดเผยว่า รัฐบาลให้ความสำคัญกับปัญหาที่ทำกินของพี่น้องเกษตรกรมาโดยตลอด และ ยินดีที่ได้เห็นความก้าวหน้าในการดำเนินงานตามภารกิจของธนาคารที่ดิน ที่เข้ามาช่วยเหลือเกษตรกร สหกรณ์ปฏิรูปที่ดินเพื่อการเกษตรที่ยั่งยืน อ.สันทราย จำกัด ผู้ได้รับความเดือดร้อนเรื่องที่ดินทำกิน
การที่ได้มาเห็นพื้นที่จริง ทำให้ทราบปัญหา และจะได้ร่วมวางแนวทางการแก้ไขปัญหาเรื่องไฟฟ้า และระบบน้ำ เชื่อว่าหากสามารถแก้ไขได้สำเร็จ จะเป็นอีกหนึ่งโมเดลที่จะสามารถแก้ไขปัญหาเรื่องที่ดินในอีกหลายพื้นที่ได้ เพราะว่าโครงสร้างพื้นฐาน เรื่องอุปโภคบริโภคของพี่น้องประชาชนนั้นเป็นสิ่งที่สำคัญ ซึ่งปัญหาเหล่านี้จึงมีความจำเป็นเร่งด่วน จึงจะได้เชิญหน่วยงานที่เกี่ยวข้องมาร่วมหาทางออกร่วมกันได้อย่างไร เพื่อให้พี่น้องชาวบ้านจะได้มีความเป็นอยู่ที่ดีขึ้น
ด้านนายกุลพัชร ภูมิใจอวด ผู้อำนวยการสถาบันบริหารจัดการธนาคารที่ดิน เปิดเผยว่า ขอบคุณรัฐบาลที่ได้จัดสรรงบประมาณ ปี 2567 ให้สถาบันบริหารจัดการธนาคารที่ดิน ดำเนินโครงการตามภารกิจ เพื่อแก้ไขปัญหาที่ดินทำกินให้กับพี่น้องเกษตรกร และคณะทำงานแก้ไขปัญหาที่ดินทั้งระบบที่เกี่ยวข้องกับสถาบันบริหารจัดการธนาคารที่ดิน ได้กำหนดแนวทางให้เร่งรัดการแก้ไขปัญหาของพี่น้องเกษตรกร ให้แล้วเสร็จโดยเร็ว
****************

ที่มา : https://www.thaigov.go.th/news/contents/details/85973