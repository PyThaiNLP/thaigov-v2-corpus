รัฐบาลไทย-ข่าวทำเนียบรัฐบาล-รมว.ธรรมนัส มุ่งส่งเสริมให้เกษตรกรผลิตลำไยอย่างมีคุณภาพ รองรับปริมาณความต้องการของตลาด


วันพุธที่ 17 กรกฎาคม 2567
รมว.ธรรมนัส มุ่งส่งเสริมให้เกษตรกรผลิตลำไยอย่างมีคุณภาพ รองรับปริมาณความต้องการของตลาด
รมว.ธรรมนัส มุ่งส่งเสริมให้เกษตรกรผลิตลำไยอย่างมีคุณภาพ รองรับปริมาณความต้องการของตลาด ทั้งในประเทศและต่างประเทศ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ติดตามสถานการณ์การส่งออกลำไยไปประเทศจีน อินเดีย และอินโดนีเซีย พร้อมพบปะเกษตรกรผู้ปลูกลำไย และตรวจเยี่ยมจุดรับซื้อลำไย ณ โรงงานลำไย บริษัท ตองแปดผักผลไม้ จำกัด ต.สบเตี๊ยะ อ.จอมทอง จ.เชียงใหม่
รัฐมนตรีว่าการกระทรวงเกษตรและสหกรณ์ กล่าวว่า จากการแปรปรวนของสภาพอากาศ ทำให้ปริมาณผลผลิตลำไยออกล่าช้าและผลผลิตน้อย ทำให้ลำไยมีราคาสูง แต่ตลาดก็ยังมีความต้องการผลผลิตลำไยที่มีคุณภาพสูงอีกเป็นจำนวนมาก ภาครัฐและภาคเอกชน จึงร่วมมือกันในการช่วยเหลือพี่น้องเกษตรกร 8 จังหวัดภาคเหนือ โดยเฉพาะเชียงใหม่และลำพูน ที่มีลำไยเป็นผลไม้เศรษฐกิจ โดยการมุ่งขับเคลื่อนตามนโยบาย "ตลาดนำ นวัตกรรมเสริม เพื่อเพิ่มรายได้" โดยมุ่งเน้นในการเปิดตลาดใหม่ ๆ ทั้งในประเทศและต่างประเทศ
อย่างไรก็ตาม ขอให้พี่น้องเกษตรกรทำการเกษตรให้มีคุณภาพและได้มาตรฐาน เพื่อให้สามารถส่งออกไปประเทศปลายทางหรือประเทศผู้รับซื้อได้ ซึ่งกระทรวงเกษตรฯ พร้อมจะสนับสนุนการพัฒนาคุณภาพการผลิตให้แก่เกษตรกร ทั้งในเรื่องปัจจัยการผลิต องค์ความรู้ และนวัตกรรม โดยมุ่งส่งเสริมให้เกษตรกรรวมกลุ่มเป็นเกษตรแปลงใหญ่ เพื่อให้หน่วยงานสามารถขับเคลื่อนและบูรณาการให้ความช่วยเหลืออย่างเป็นรูปธรรม เพื่อสร้างความเข้มแข็งให้เกษตรกรอย่างยั่งยืนต่อไป

ที่มา : https://www.thaigov.go.th/news/contents/details/85961