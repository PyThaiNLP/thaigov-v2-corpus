รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม และหัวหน้าพรรคประชาชาติ ร่วมงานวันชาติสาธารณรัฐอาหรับอียิปต์


วันพฤหัสบดีที่ 18 กรกฎาคม 2567
18/07/2567
พิมพ์
รัฐมนตรีว่าการกระทรวงยุติธรรม และหัวหน้าพรรคประชาชาติ ร่วมงานวันชาติสาธารณรัฐอาหรับอียิปต์
รัฐมนตรีว่าการกระทรวงยุติธรรม และหัวหน้าพรรคประชาชาติ ร่วมงานวันชาติสาธารณรัฐอาหรับอียิปต์
ในวันพุธที่ ๑๗ กรกฎาคม ๒๕๖๗ ณ โรงแรมอนันตรา สยาม กรุงเทพฯ ถนนราชดำริ เขตปทุมวัน กรุงเทพฯ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ร่วมงานวันชาติของสาธารณรัฐอาหรับอียิปต์ โดยมี นางฮาละฮ์ ยูซุฟ อะห์หมัด เราะญับ (Mrs. Hala Youssef Ahmed Ragab) เอกอัครราชทูตสาธารณรัฐอาหรับอียิปต์ประจำประเทศไทย ให้การต้อนรับ
ทั้งนี้ ในปี ๒๕๖๗ จะเป็นการครบรอบ ๗๐ ปีของความสัมพันธ์ทางการทูตระหว่างสองประเทศ ซึ่งจะส่งผลให้ความสัมพันธ์กระชับแน่นแฟ้นและมีพลวัตที่ก้าวหน้ามากขึ้น โดยประเทศไทยและสาธารณรัฐอาหรับอียิปต์มีความร่วมมือกันในหลายด้าน ทั้งด้านการศึกษา ศาสนา ภาษา และวัฒนธรรม โดยเฉพาะความร่วมมือด้านการศึกษา ในระดับอุดมศึกษาได้มีความร่วมมือด้านวิชาการและการส่งอาจารย์จากอียิปต์มาสอนในมหาวิทยาลัยไทย รวมทั้งจัดส่งครูมาสอนในโรงเรียนสอนศาสนาอิสลามมาตั้งแต่ ปี ๒๕๔๙ ถึงปัจจุบัน และมีนักศึกษาไทยมุสลิมที่เข้าศึกษาในมหาวิทยาลัยต่าง ๆ ของอียิปต์กว่า ๓,๐๐๐ คน ซึ่งมีกว่า ๖๐๐ คน ได้รับทุนจากไทย โดยทางอียิปต์ยังได้มอบทุนแก่นักศึกษาไทยเป็นกรณีพิเศษอีก ๑๖๐ ทุน แบ่งเป็นสาขาศาสนาและอิสลามศึกษา ๘๐ ทุน สาขาวิทยาศาสตร์ แพทยศาสตร์ ๘๐ ทุน ผ่านสำนักงานคณะกรรมการกลางอิสลามแห่งประเทศไทย
นอกจากนี้ ไทยและอียิปต์อยู่ระหว่างการทำบันทึกความเข้าใจ สำหรับการพัฒนาศูนย์ภาษาอาหรับ เพื่อเตรียมความพร้อมด้านภาษาอาหรับแก่นักศึกษาไทยที่ไปศึกษาต่อที่ประเทศอียิปต์ โดยไทยเห็นความสำคัญของการสื่อสารภาษาอาหรับ เพราะไทยเป็นหนึ่งในจุดหมายของการท่องเที่ยวเชิงการแพทย์ของกลุ่มนักท่องเที่ยวจากตะวันออกกลาง ด้านอียิปต์พร้อมร่วมมือกับไทยในการเปิดศูนย์พัฒนาภาษาอาหรับ ซึ่งเชื่อว่าโครงการที่มีประโยชน์สำหรับนักศึกษาไทย
ด้านความร่วมมือระหว่างประเทศ อียิปต์ได้แสดงความชื่นชมบทบาทของประเทศไทยในเวทีระหว่างประเทศ พร้อมแลกเปลี่ยนความคิดเห็นเกี่ยวกับปัญหาขัดแย้งในตะวันออกกลาง ซึ่งทั้งสองฝ่ายต่างเห็นพ้องถึงการแสวงหาแนวทางแก้ไขปัญหาร่วมกัน เพื่อความมั่นคงและสันติภาพที่ยั่งยืน
รัฐบาลไทยวางตัวเป็นกลาง และสนับสนุนแนวทางสองรัฐ (Two-State solution) และเรียกร้องให้ทุกฝ่ายใช้ความพยายามในการแสวงหาแนวทางแก้ไขปัญหาอย่างยั่งยืนและสันติ พร้อมขอบคุณอียิปต์ที่ช่วยเป็นตัวกลางการเจรจาเพื่อให้ปล่อยตัวประกันชาวไทย และขอรับความสนับสนุนจากฝ่ายอียิปต์ต่อไปในการเจรจา เพื่อช่วยเหลือตัวประกันชาวไทยที่เหลืออยู่
นอกจากนี้ รัฐบาลไทยยังได้พิจารณามอบเงินบริจาคเป็นจำนวน ๑๐๐,๐๐๐ ดอลลาร์สหรัฐ ให้แก่สภาเสี้ยววงเดือนแดงของอียิปต์ (Egyptian Red Crescent) เพื่อสนับสนุนการดำเนินการให้ความช่วยเหลือด้านมนุษยธรรมแก่ประชาชนปาเลสไตน์ โดยจะส่งมอบเงินผ่านสถานเอกอัครราชทูต ณ กรุงไคโรต่อไป โดยอียิปต์เห็นพ้องในการแก้ไขปัญหาต่าง ๆ และพร้อมร่วมมือกับรัฐบาลไทยเพื่อนำไปสู่การแก้ไขปัญหาอย่างสันติและยั่งยืน

ที่มา : https://www.thaigov.go.th/news/contents/details/85966