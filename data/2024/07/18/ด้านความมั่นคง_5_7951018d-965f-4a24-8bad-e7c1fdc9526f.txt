รัฐบาลไทย-ข่าวทำเนียบรัฐบาล-ผู้ว่าฯ แม่ฮ่องสอน นำข้าราชการและพี่น้องประชาชน ลงพื้นที่ขับเคลื่อนโครงการ “โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ


วันพฤหัสบดีที่ 18 กรกฎาคม 2567
18/07/2567
พิมพ์
ผู้ว่าฯ แม่ฮ่องสอน นำข้าราชการและพี่น้องประชาชน ลงพื้นที่ขับเคลื่อนโครงการ “โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ
ผู้ว่าฯ แม่ฮ่องสอน นำข้าราชการและพี่น้องประชาชนลงพื้นที่ขับเคลื่อนโครงการ“โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” ร่วมแรงร่วมใจสร้างแหล่งเรียนรู้ทางการเกษตร
ผู้ว่าฯ แม่ฮ่องสอน นำข้าราชการและพี่น้องประชาชน ลงพื้นที่ขับเคลื่อนโครงการ “โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” ร่วมแรงร่วมใจสร้างแหล่งเรียนรู้ทางการเกษตร เพื่อพัฒนาไปสู่ความยั่งยืน
เมื่อวันที่ 17 ก.ค. 67 นายชูชีพ พงษ์ไชย ผู้ว่าราชการจังหวัดแม่ฮ่องสอน เปิดเผยว่า ตนได้เป็นประธานพิธีเปิดโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีหัวหน้าส่วนราชการ ภาคีเครือข่ายการพัฒนาชุมชน หน่วยงานที่เกี่ยวข้อง และประชาชน รวม 273 คน ร่วมในโครงการ ณ ศูนย์เรียนรู้เศรษฐกิจพอเพียง แปลงนางอาภาศิริ คำสม บ้านนาปลาจาด หมู่ที่ 4 ตำบลห้วยผา อำเภอเมืองฯ จังหวัดแม่ฮ่องสอน
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวว่า สำหรับโครงการ “โคก หนอง นา อารยเกษตร เฉลิมพระเกียรติฯ” จังหวัดแม่ฮ่องสอน โดยสำนักงานพัฒนาชุมชนจังหวัดแม่ฮ่องสอน ได้กำหนดจัดกิจกรรมนี้ขึ้นโดยมีวัตถุประสงค์เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อขยายผลการพัฒนาคุณภาพชีวิตของประชาชนด้วยการบูรณาการขับเคลื่อนการน้อมนำหลักปรัชญาของเศรษฐกิจพอเพียงและหลักทฤษฎีใหม่ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบาทสมเด็จพระเจ้าอยู่หัว ในการส่งเสริมให้ประชาชนนำหลักปรัชญาเศรษฐกิจพอเพียงมาใช้ในชีวิตประจำวัน จนเป็นวิถี สอดคล้องกับสภาพพื้นที่และภูมิสังคม และเพื่อเผยแพร่ผลสำเร็จการพัฒนาคุณภาพชีวิตด้วยโคก หนอง นา อารยเกษตร
“ทั้งนี้ ภายในกิจกรรม ประกอบด้วย พิธีเปิดป้ายโครงการประดับตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว การปลูกต้นรวงผึ้ง ต้นไม้ประจำพระองค์พระบาทสมเด็จพระวชิรเกล้าเจ้าอยู่หัว การมอบพันธุ์กล้าไม้แก่ประชาชน จำนวน 73 ต้น กิจกรรม "เอามื้อสามัคคี ทำความดีถวายเป็นพระราชกุศล" เพื่อสร้างความมั่นคงทางอาหาร ซึ่งตนได้นำหัวหน้าส่วนราชการ ลงแปลงนา เพื่อร่วมกันดำนาในการปลูกข้าวอินทรีย์ และเป็นตัวอย่างให้กับเกษตรกรรายอื่นได้นำไปปรับใช้ ขณะเดียวกันยังได้เยี่ยมชมกิจกรรม "ทางนี้มีผล ผู้คนรักกัน" ปลูกผักสวนครัวและไม้ผลจำนวน 1,073 ต้น รวมระยะทาง 373 เมตร โดยมีชาวบ้านในชุมชนจากหลายหมู่บ้านได้ร่วมกัน ปลูกผักสวนครัวและไม้ผล นอกจากนี้ ยังมีการจัดกิจกรรมวันดินโลก และเดินชมแปลงสวนเกษตรผสมผสานที่กำลังให้ผลผลิต ซึ่งมีผลไม้นานาชนิดที่นำมาปลูกในพื้นที่จังหวัดแม่ฮ่องสอน ทั้งเงาะสายพันธุ์ต่าง ๆ โดยมีเกษตรกรบางรายประสบความสำเร็จในการปลูกทุเรียนสายพันธุ์หมอนทอง และ ชะนี ซึ่งกำลังได้รับความนิยมในขณะนี้ จนทำให้มีผู้สนใจจองทุเรียนกันเป็นจำนวนมาก สำหรับแปลงสาธิตดังกล่าวจะเป็นอีกหนึ่งจุดเรียนรู้ให้กับเกษตรกรและประชาชนผู้ที่สนใจเข้ามาศึกษาดูงานต่อไป” นายชูชีพฯ กล่าวเพิ่มเติม
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวทิ้งท้ายว่า การพัฒนาอารยเกษตร เป็นการพัฒนาที่มุ่งหน้าไปสู่ความยั่งยืน อันจะช่วยทำให้เราได้เห็นว่าภาคีเครือข่ายทุกท่านสามารถสื่อสารอย่างชัดเจนว่า สิ่งที่เป็นความมั่นคงของประชาชนทุกเรื่อง ทั้งเรื่องการทำมาหากิน การใช้ชีวิต ล้วนแต่มีพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงเป็นผู้นำด้วยการที่พระองค์ท่านพระราชทานแนวพระราชดำริให้พวกเราน้อมนำมาทำโดยไม่ต้องอายที่ได้ทำ ได้ทำโดยที่เราไม่ต้องคาดหวังสิ่งตอบแทนใด ๆ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้น ขอให้ทุกท่านร่วมด้วยช่วยกันกับภาคีเครือข่ายทุกภาคส่วน ทั้งผู้นำท้องที่ ผู้บริหารองค์กรปกครองส่วนท้องถิ่น พี่น้องประชาชน ภาคธุรกิจ ภาคประชาสังคม ผู้นำศาสนา พากันลงพื้นที่ไปหาพี่น้องชาวบ้านเพื่อไปร่วมแลกเปลี่ยนเรียนรู้ความรู้ทางด้าน “อารยเกษตร” ร่วมกันแสดงออกถึงความจงรักภักดี สร้างสรรค์ให้ประเทศชาติมั่นคง ประชาชนมีความสุข โดยเฉพาะอย่างยิ่ง เนื่องในปีมหามงคลที่พระบาทสมเด็จพระเจ้าอยู่หัว ทรงเจริญพระชนมพรรษาครบ 6 รอบ 28 กรกฎาคม 2567 พวกเราทุกคนในฐานะข้าราชการที่ดีและพสกนิกรผู้จงรักภักดีของพระบาทสมเด็จพระเจ้าอยู่หัว จึงจะต้องช่วยกันเพิ่มเติมพื้นที่แห่งความยั่งยืนนี้ให้ครบทุกอำเภอ เพื่อเป็นพื้นที่แห่งความสุขที่ยั่งยืนตลอดไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/85979