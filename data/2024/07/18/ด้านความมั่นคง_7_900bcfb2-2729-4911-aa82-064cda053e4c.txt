รัฐบาลไทย-ข่าวทำเนียบรัฐบาล-ผู้ว่าฯ ราชบุรีลงพื้นที่ตรวจติดตามการพัฒนาคลองลัดพลี ภายใต้โครงการ 10 คลองสวย น้ำใส คนไทยมีสุข เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ


วันพฤหัสบดีที่ 18 กรกฎาคม 2567
18/07/2567
พิมพ์
ผู้ว่าฯ ราชบุรีลงพื้นที่ตรวจติดตามการพัฒนาคลองลัดพลี ภายใต้โครงการ 10 คลองสวย น้ำใส คนไทยมีสุข เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ
ผู้ว่าฯ ราชบุรีลงพื้นที่ตรวจติดตามการพัฒนาคลองลัดพลี ภายใต้โครงการ 10 คลองสวย น้ำใส คนไทยมีสุข เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (18 ก.ค. 67) นายเกียรติศักดิ์ ตรงศิริ ผู้ว่าราชการจังหวัดราชบุรี เปิดเผยว่า กระทรวงมหาดไทยได้รับมอบหมายจากรัฐบาล ให้ดำเนินโครงการ 10 คลองสวย น้ำใส คนไทยมีสุข เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ซึ่งจังหวัดราชบุรี เป็นหนึ่งใน 10 จังหวัดที่ได้รับการคัดเลือกให้ดำเนินการพัฒนาคลองลัดพลี โดยได้มีการนำภาคีเครือข่าย และจิตอาสาที่เกี่ยวข้องร่วมลงพื้นที่ตรวจติดตามการพัฒนาคลองลัดพลี
"จังหวัดราชบุรี ได้นำจิตอาสาที่ประกอบด้วย หัวหน้าส่วนราชการ นายอำเภอ ส่วนราชการที่เกี่ยวข้อง ผู้นำท้องถิ่น พี่น้องประชาชน และเกษตรกรผู้ที่ใช้น้ำในบริเวณพื้นที่เข้าร่วมช่วยกันสานต่อพระราโชบายในการพัฒนาแม่น้ำลำคลอง เดินหน้ากำจัดผักตบชวา วัชพืช กำจัดมูลฝอย สิ่งกีดขวางทางน้ำ และนำเครื่องจักรหนักเข้าขุดลอกวัชพืชคลองลัดพลี รวมถึงได้จัดกิจกรรมปรับปรุงภูมิทัศน์บริเวณคลองลัดพลี โดยการจัดทำป้ายโครงการฯ ปรับปรุงเส้นทางริมคลองลัดพลี ปรับปรุงอาคาร บ้านเรือน สิ่งปลูกสร้าง สายสื่อสารบริเวณชุมชนริมคลองลัดพลี ติดตั้งกังหันน้ำ เพื่อบำบัดน้ำเสีย ปลูกต้นไม้เฉลิมพระเกียรติฯ ตลอดจนปลูกจิตสำนึก และกระตุ้นให้ประชาชนริมคลองลัดพลีมีส่วนร่วมในการอนุรักษ์แหล่งน้ำให้มากยิ่งขึ้น" นายเกียรติศักดิ์ กล่าว
นายเกียรติศักดิ์ กล่าวต่อว่า การลงพื้นที่ติดตามการพัฒนาคลองสวยน้ำใส ในพื้นที่คลองลัดพลี เป็นการติดตามผลการดำเนินงานของจังหวัดราชบุรีที่ได้จัดกิจกรรมรวมพลังจิตอาสาพัฒนาคลองลัดพลี ภายใต้โครงการ 10 คลองสวย น้ำใส คนไทยมีสุข เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งได้ดำเนินการร่วมกับอำเภอดำเนินสะดวก หน่วยงานระดับจังหวัดและองค์กรปกครองส่วนท้องถิ่นในพื้นที่จัดขึ้น เพื่อร่วมกันน้อมสำนึกในพระมหากรุณาธิคุณ น้อมนำพระราชปณิธานของพระบาทสมเด็จพระเจ้าอยู่หัว อันเป็นการขยายความพระปฐมบรมราชโองการ ความว่า "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" มาปรับใช้เพื่อพัฒนาแม่น้ำลำคลองของจังหวัดด้วยการ "แก้ไขในสิ่งผิด" คือ การแก้ไขปัญหาความเสื่อมโทรมของคลองลัดพลี โดยได้นำแนวทางพระราชทานของพระองค์ท่านในการพลิกฟื้นความสมบูรณ์ของคูคลอง เพื่อสร้างความสุขให้แก่พี่น้องประชาชน อันเป็นการสืบสานและขยายผลต่อยอดพระบรมราโชบายในการพัฒนาแม่น้ำลำคลอง และแหล่งน้ำต่าง ๆ ที่เสื่อมโทรม ตลอดจนเพื่อเป็นการพัฒนาคุณภาพชีวิตของประชาชนในด้านต่าง ๆ ให้ดียิ่งขึ้น
นายเกียรติศักดิ์ กล่าวเพิ่มเติมว่า คลองลัดพลี เดิมชื่อคลองขุดลัดราชบุรี มีความยาวคลองประมาณ 16 กิโลเมตร มีพื้นที่คลองผ่าน 2 อำเภอ 7 ตำบล เริ่มตั้งแต่ ตำบลดำเนินสะดวกตำบลท่านัด ตำบลสี่หมื่น ตำบลแพงพวย ตำบลบางป่า ตำบลพงสวาย สิ้นสุดที่ตำบลโคกหม้อ โดยพื้นที่บริเวณต้นคลองอยู่บริเวณตลาดน้ำปากคลองลัดพลี ตำบลดำเนินสะดวก เป็นตลาดน้ำแห่งแรกในประเทศไทย เมื่อประมาณ พ.ศ. 2510 การท่องเที่ยวแห่งประเทศไทย ได้นำวิถีชีวิตชาวคลองอันงดงามเก่าแก่กว่า 140 ปี เผยแพร่สู่สายตานักท่องเที่ยวทั่วโลก และพื้นที่ปลายคลอง เชื่อมต่อกับแม่น้ำแม่กลอง คลองลัดพลีจึงเป็นคลองที่มีความเป็นมาคู่กับวิถีชีวิตของพี่น้องประชาชนชาวจังหวัดราชบุรีอย่างยาวนาน ซึ่งการพัฒนาคลองนี้มีเป้าหมายเพื่อทำให้น้ำในลำคลองมีคุณภาพน้ำ ส่งเสริมความสัมพันธ์ของผู้อยู่อาศัยริมน้ำทำให้มีคุณภาพชีวิตที่ดีขึ้น ทั้งนี้ คลองลัดพลีแห่งนี้ ได้เป็น 1 ใน 10 คลองเป้าหมายที่ได้รับการคัดเลือกตามโครงการ 10 คลองสวย น้ำใส คนไทยมีสุข เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในนามรัฐบาล สำหรับการลงพื้นที่ตรวจติดตามการพัฒนาคลองลัดพลีในครั้งนี้เพื่อติดตามผลการดำเนินงานโครงการดังกล่าว รวมถึงเยี่ยมเยียนพี่น้องประชาชนที่ใช้ประโยชน์จากลำคลองแห่งนี้ในการใช้น้ำทางการเกษตร
"การจัดกิจกรรมในครั้งนี้จึงเป็นโอกาสดีที่ทุกท่านได้เข้ามาช่วยกันติดตาม ดูแลการพัฒนาแหล่งน้ำคลองลัดพลี ซึ่งเปรียบเสมือนสายเลือดแห่งชาวราชบุรี ตนจึงขอเน้นย้ำให้ผู้นำท้องถิ่น ผู้นำท้องที่ พี่น้องประชาชนที่ได้รับประโยชน์จากแหล่งน้ำได้ร่วมแรงร่วมใจช่วยกันดูและรักษาคลอง ด้วยการกำจัดวัชพืชผักตบชวา ลดการปล่อยน้ำเสียลงแม่น้ำลำคลองอันจะทำให้ลำน้ำเกิดความสกปรกไม่สะอาด เก็บขยะมูลฝอยที่อาจจะเข้าไปอุดตันกีดขวางทางเดินของน้ำ รักษาความสะอาด และปรับปรุงภูมิทัศน์ ให้ตลอดลำคลองมีความสวยงามอย่างต่อเนื่อง เพื่อให้คลองลัดพลีนี้เป็นสัญลักษณ์แห่งความร่วมมือร่วมใจของทุกภาคีเครือข่าย เป็นคลองแห่งความภาคภูมิใจของชาวจังหวัดราชบุรีตลอดไป" นายเกียรติศักดิ์ กล่าวในช่วงท้าย

ที่มา : https://www.thaigov.go.th/news/contents/details/85989