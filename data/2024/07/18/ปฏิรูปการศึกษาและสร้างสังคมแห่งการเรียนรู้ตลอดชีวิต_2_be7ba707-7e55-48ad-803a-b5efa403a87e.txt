รัฐบาลไทย-ข่าวทำเนียบรัฐบาล-“ศุภมาส” หารือ “แอนดรูว์  อึ้ง” ผู้ทรงอิทธิพลด้าน AI ระดับโลก ผนึกความร่วมมือนำ AI มาประยุกต์ใช้ในระบบอุดมศึกษาไทย


วันพฤหัสบดีที่ 18 กรกฎาคม 2567
“ศุภมาส” หารือ “แอนดรูว์  อึ้ง” ผู้ทรงอิทธิพลด้าน AI ระดับโลก ผนึกความร่วมมือนำ AI มาประยุกต์ใช้ในระบบอุดมศึกษาไทย
......
“ศุภมาส” หารือ “แอนดรูว์ อึ้ง” ผู้ทรงอิทธิพลด้าน AI ระดับโลก ผนึกความร่วมมือนำ AI มาประยุกต์ใช้ในระบบอุดมศึกษาไทย
เมื่อวันที่ 18 ก.ค.67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ให้การต้อนรับ นายแอนดรูว์ อึ้ง (Mr.Andrew Ng) กรรมการบริหารบริษัท Amazon ผู้ก่อตั้งบริษัท AI Fund และผู้ทรงอิทธิพลด้าน AI ที่มีชื่อเสียงระดับโลก และคณะผู้บริหารธนาคารกสิกรไทย กลุ่มบริษัท กสิกร บิซิเนส-เทคโนโลยี กรุ๊ป (KBTG) พร้อมหารือเรื่องการนำเทคโนโลยี AI มาใช้ในระบบอุดมศึกษา เพื่อขับเคลื่อนการเติบโตของระบบการศึกษาของประเทศไทยให้เกิดการเปลี่ยนแปลง ณ ห้องประชุม 3A อาคารพระจอมเกล้า สป.อว.
หลังการหารือ น.ส.ศุภมาส กล่าวว่า การหารือครั้งนี้ เป็นการหารือทิศทางการดำเนินงานร่วมกันของ 2 ฝ่าย ในการนำ AI มาใช้ในระบบอุดมศึกษาของไทย โดยกระทรวง อว. มีแนวทางในการส่งเสริม สนับสนุน นักเรียน นิสิต นักศึกษา ในการสร้างคอร์สเรียนออนไลน์ในด้านการพัฒนา AI หรือเทคโนโลยีปัญญาประดิษฐ์ ซึ่งผู้เรียนจะรู้พื้นฐาน AI อย่างจริงจังและละเอียด ซึ่งจะทำให้ผู้เรียนกลายเป็นผู้เชี่ยวชาญด้าน AI ได้ไม่ยากหลังจากเรียนจบหลักสูตร ภายใต้แนวคิดที่ว่า "use AI as a Netflix" การใช้ AI ให้เหมือนกับการดู Netflix ซึ่งสามารถเลือกโปรแกรมได้หลากหลายตามความต้องการและความชอบของตนเอง เป็นการปรับทัศนคติของเด็กรุ่นใหม่ว่าไม่ว่ายากสักแค่ไหนก็สามารถเรียนรู้ได้อย่างดีและรวดเร็ว
“โดยตนได้มอบหมายให้สำนักงานพัฒนาวิทยาศาสตร์และเทคโนโลยีแห่งชาติ (สวทช.) รับไม้ต่อในการเป็นผู้ดำเนินการหลักในการสร้างความร่วมมือกับทางนายแอนดรูว์ อึ้ง และกลุ่มบริษัท กสิกร บิซิเนส-เทคโนโลยี กรุ๊ป (KBTG) ในการแบ่งปันความรู้ เทคโนโลยีและกลยุทธ์เพื่อช่วยพัฒนาอุดมศึกษาไทยให้เติบโตและประสบความสำเร็จ สอดคล้องกับนโยบายของรัฐบาลไทยที่มุ่งส่งเสริมการใช้ AI ในทุกภาคส่วน” น.ส.ศุภมาส กล่าว
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/86014