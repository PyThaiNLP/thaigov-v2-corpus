รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมฝนหลวงและการบินเกษตร จัดโครงการโปรยเมล็ดพันธุ์พืชทางอากาศ


วันพฤหัสบดีที่ 18 กรกฎาคม 2567
กระทรวงเกษตรฯ โดยกรมฝนหลวงและการบินเกษตร จัดโครงการโปรยเมล็ดพันธุ์พืชทางอากาศ
กระทรวงเกษตรฯ โดยกรมฝนหลวงและการบินเกษตร จัดโครงการโปรยเมล็ดพันธุ์พืชทางอากาศ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดโครงการโปรยเมล็ดพันธุ์พืชทางอากาศ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ภายใต้แนวคิด เขื่อนของพ่อ ฝนของพ่อ ป่าของแม่ สืบสาน รักษา ต่อยอด เพื่อพสกนิกรของพระราชา โดยมีนายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ ข้าราชการ จิตอาสาพระราชทาน นักเรียน นักศึกษา และประชาชน เข้าร่วม ณ ศูนย์กีฬาเฉลิมพระเกียรติ มหาวิทยาลัยแม่โจ้
สำหรับการจัดกิจกรรมดังกล่าว มีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อกระจายเมล็ดพันธุ์และเพิ่มความหนาแน่นของพื้นที่ป่าไม้ในเขตรักษาพันธุ์สัตว์ป่าและอุทยานแห่งชาติ มีระยะเวลาดำเนินการ ตั้งแต่เดือนกรกฎาคม - กันยายน 2567 ซึ่งประกอบด้วย 2 กิจกรรม คือ 1) กิจกรรมการเตรียมเมล็ดพันธุ์และปั้มหุ้มดิน จำนวน 13 ชนิด ได้แก่ กระพี้จั่น แดง ตะแบกนา ทิ้งถอน ประดู่ป่า มะขามป้อม มะค่าแต้ มะค่าโมง โมกมัน สมอพิเภก พะยูง สัก และอะราง รวม 1,651 กิโลกรัม จำนวน 7,240,800 เมล็ดพันธุ์ และ 2) กิจกรรมโปรยเมล็ดพันธุ์พืชทางอากาศ โดยได้ประสานกับกรมอุทยานแห่งชาติ สัตว์ป่า และพันธุ์พืช เพื่อโปรยในพื้นที่อุทยานและดขตรักษาพันธุ์สัตว์ป่า จำนวน 7 แห่ง พื้นที่ 165,645 ไร่ ได้แก่ อุทยานแห่งชาติศรีลานนา จังหวัดเชียงใหม่ อุทยานแห่งชาติทุ่งแสลงหลวง จังหวัดเพชรบูรณ์ อุทยานแห่งชาติศรีนครินทร์ จังหวัดกาญจนบุรี อุทยานแห่งชาติแก่งกระจาน จังหวัดเพชรบุรี อุทยานแห่งชาติภูเก้า-ภูพานคำ จังหวัดหนองบัวลำพู อุทยานแห่งชาติไทรทอง จังหวัดชัยภูมิ และอุทยานแห่งชาติตาพระยา จังหวัดสระแก้ว
"การปฏิบัติการโปรยเมล็ดพันธุ์ของกรมฝนหลวงฯ ในครั้งนี้ จัดขึ้นเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่ง คาดหวังว่าจะสามารถช่วยฟื้นคืนผืนป่าให้กลับมาอุดมสมบูรณ์ตามที่ตั้งใจไว้" ร้อยเอก ธรรมนัส กล่าว

ที่มา : https://www.thaigov.go.th/news/contents/details/85987