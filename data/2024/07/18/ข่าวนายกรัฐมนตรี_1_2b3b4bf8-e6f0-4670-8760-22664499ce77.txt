รัฐบาลไทย-ข่าวทำเนียบรัฐบาล-นายกฯ มอบอุปกรณ์เพื่อใช้ในการป้องกัน และตอบโต้กลุ่มผู้ค้ายาเสพติด แก่ ผบ.ตร. และผบ.ทบ. ชี้ความปลอดภัยของเจ้าหน้าที่สำคัญที่สุด พร้อมเป็นกำลังใจให้เจ้าหน้าที่


วันพฤหัสบดีที่ 18 กรกฎาคม 2567
18/07/2567
พิมพ์
นายกฯ มอบอุปกรณ์เพื่อใช้ในการป้องกัน และตอบโต้กลุ่มผู้ค้ายาเสพติด แก่ ผบ.ตร. และผบ.ทบ. ชี้ความปลอดภัยของเจ้าหน้าที่สำคัญที่สุด พร้อมเป็นกำลังใจให้เจ้าหน้าที่
นายกฯ มอบอุปกรณ์เพื่อใช้ในการป้องกัน และตอบโต้กลุ่มผู้ค้ายาเสพติด แก่ ผบ.ตร. และผบ.ทบ. ชี้ความปลอดภัยของเจ้าหน้าที่สำคัญที่สุด พร้อมเป็นกำลังใจให้เจ้าหน้าที่ปฏิบัติการปราบปรามยาเสพติด
วันนี้ (18 กรกฎาคม 2567) เวลา 09.40 น. ณ บริเวณทางเชื่อมตึกไทยคู่ฟ้าและตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรี มอบอุปกรณ์เพื่อใช้ในการป้องกันและปราบปรามยาเสพติดให้แก่หน่วยปฏิบัติการ โดยมี พล.ต.อ.ต่อศักดิ์ สุขวิมล ผู้บัญชาการตำรวจแห่งชาติ พล.อ.เจริญชัย หินเธาว์ ผู้บัญชาการทหารบก พล.ต.ท.ภาณุรัตน์ หลักบุญ เลขาธิการ ป.ป.ส. พล.ท.ประสาน แสงศิริรักษ์ แม่ทัพภาคที่ 3 พล.ต.ประพัฒน์ พบสุวรรณ ผู้บัญชาการกองกำลังผาเมือง และคณะร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรีเผยว่า นายกรัฐมนตรีเดินรับชมอุปกรณ์เพื่อใช้ในการป้องกันและปราบปรามยาเสพติด อาทิ กล้อง Night Vision โดรนตรวจการณ์ ระบบต่อต้านอากาศยานไร้คนขับ ANTI-DRONE และรถโฟร์วีล เป็นต้น โดยนายกฯ ได้สอบถามถึงวิธีการใช้งานอุปกรณ์และความพร้อมของเจ้าหน้าที่ รวมทั้งได้รับชมการสาธิตการใช้งานโดรนตรวจการณ์ พร้อมสอบถามถึงการลักลอบหรือขนส่งยาเสพติดในปัจจุบันมีการใช้โดรนหรือเรือบังคับวิทยุในการขนส่งหรือไม่ ทั้งนี้ นายกฯ แนะให้เตรียมความพร้อมในเรื่องนี้ด้วย เนื่องจากในต่างประเทศเริ่มมีการลักลอบหรือขนส่งยาเสพติดด้วยโดรนแล้ว จากนั้น นายกฯ มอบอุปกรณ์เพื่อใช้ในการป้องกันและปราบปรามยาเสพติดให้กับผู้บังคับบัญชาหน่วยปฏิบัติการ
ต่อจากนั้น นายกฯ กล่าวมอบนโยบายว่า ยาเสพติดเป็นเรื่องวาระแห่งชาติสืบเนื่องมาจากที่รัฐบาลร่วมกับกองทัพ สำนักงานตำรวจแห่งชาติ สำนักงานคณะกรรมการป้องกันและปราบปรามยาเสพติด และกระทรวงสาธารณสุข ร่วมกันกวาดล้างยาเสพติดตั้งแต่ต้นน้ำยันปลายน้ำให้หมดไป โดยเรามีมาตรการออกไปแล้ว 2 จังหวัด คือ จังหวัดน่านและจังหวัดร้อยเอ็ด ที่จะเป็นจังหวัดสีขาวทั้งหมด ทั้งนี้ ทุกคนทราบดีอยู่แล้วว่าปัญหายาเสพติดเป็นปัญหาที่ใหญ่มาก กัดกร่อนสังคมไทยมานาน ถึงเวลาที่เราต้องกำจัดให้หมดไป จากการที่รัฐบาลและหน่วยงานที่เกี่ยวข้องลงพื้นที่พบว่ามีหลายขั้นตอนที่เราต้องแก้ไขปัญหา โดยเราจะต้องตัด Supply Chain ของยาเสพติดซึ่งส่วนมากมาจากประเทศเพื่อนบ้าน เพราะฉะนั้นอุปกรณ์ที่ทันสมัยมีความสำคัญต่อการแก้ไขปัญหายาเสพติด โดยจะเห็นได้จากอาทิตย์ที่ผ่านมาเราสูญเสียเจ้าหน้าที่ตำรวจ ส่วนหนึ่งเกิดจากมีอุปกรณ์ไม่เพียงพอ เพราะไม่มีกล้อง Night Vision เจ้าหน้าที่ใช้ไฟฉายในการส่องเพื่อเข้าไปหาผู้ต้องสงสัย ทำให้ผู้ต้องสงสัยเห็นแสงไฟจึงสามารถยิงสวนมาทำให้เจ้าหน้าที่ได้รับบาดเจ็บหรือเสียชีวิตได้ จึงได้กำชับหน่วยงานที่เกี่ยวข้องทั้งหมดว่าเรื่องของอุปกรณ์เป็นเรื่องสำคัญ วันนี้ทุกคนก็เห็นแล้วว่าเราพยายามป้องกันและปราบปรามให้ดีที่สุด นอกจากนั้น ภาคเหนือเป็นภูมิภาคที่มีพื้นที่ราบสูงเยอะ การใช้รถโฟร์วีลจะเป็นการตอบโจทย์ในการเดินทาง และหากเรามีโดรนก็จะสามารถสำรวจพื้นที่ได้สะดวกยิ่งขึ้น แต่ฝ่ายผู้กระทำความผิดก็มีโดรนเช่นกัน เราจึงจำเป็นต้องมีระบบต่อต้านอากาศยานไร้คนขับ ANTI-DRONE สิ่งต่าง ๆ ที่กล่าวแสดงให้เห็นว่าเทคโนโลยีเป็นสิ่งสำคัญ พร้อมกับมีการสั่งการให้เลขาธิการ ป.ป.ส. ไปศึกษาวิธีการป้องกันยาเสพติดในต่างประเทศ เช่น ยาเสพติดของประเทศเม็กซิโกจะลักลอบเข้ามาในสหรัฐอเมริกา มีการใช้โดรนเป็นตัวขนส่ง ซึ่งเราต้องมีการพัฒนาและประชุมเพื่อหาข้อมูลในการป้องกัน
นายกฯ กล่าวอีกว่า เฮโรอีนก็เป็นสิ่งที่เราต้องความสำคัญในการป้องกันและปราบปราม ประเทศไทยเป็นทางผ่านเพื่อส่งออกไปยังสหรัฐอเมริกาและออสเตรเลีย โดยบ่ายวันนี้จะมีการพูดคุยกับทางทูตออสเตรเลียเพื่อหาแนวทางร่วมมือแก้ไขปัญหาเฮโรอีน อีกทั้ง นายกฯ มีการหารือกับทางทูตสหรัฐอเมริกาแล้ว ซึ่งจะมีการพูดคุยกันในอาทิตย์หน้าเกี่ยวกับการตัดตอนเรื่องยาเสพติดทั้งหมดให้หมดไป ทั้งนี้ เราจะต้องทำงานแบบบูรณาการทุกภาคส่วนตั้งแต่ต้นน้ำยันปลายน้ำซึ่งวันนี้นับเป็นจุดเริ่มต้นที่ดี โดยเราจะมีการนำโมเดลการทำงานของกองทัพภาคที่ 3 ที่ทำงานแบบบูรณาการร่วมกับฝ่ายปกครองไปใช้ในภาคอื่น ๆ ด้วย ทั้งนี้ นายกฯ จะเดินทางไปสำนักงานป้องกันและปราบปรามการฟอกเงิน เพื่อพูดคุยเรื่องของการยึดทรัพย์ที่ต้องมีการกระชับมากยิ่งขึ้นรวดเร็วมากยิ่งขึ้น เพราะตราบใดที่เรายึดทรัพย์ไม่ได้ เขาก็ยังมีเงินทุนในการที่จะไปจ้างผลิตต่อได้ นอกจากนั้น เรื่องขวัญและกำลังใจของเจ้าหน้าที่ ความพร้อมของอาวุธยุทโธปกรณ์เพื่อดูแลเรื่องความปลอดภัยในการปฏิบัติงานของเจ้าหน้าที่ก็เป็นเรื่องที่สำคัญ รัฐบาลในฐานะฝ่ายบริหารจะต้องดูแลผลตอบแทนของเจ้าหน้าที่เพื่อเป็นขวัญและกำลังใจ ทุกคนจะต้องได้รับตามระยะเวลาที่กำหนด ไม่ใช่ว่าเกษียณไปแล้วก็ยังไม่ได้รับผลตอบแทน ทั้งนี้ นายกฯ ยืนยันว่ายังมีภารกิจอีกมากนี้เป็นเพียงส่วนหนึ่งที่เราได้เริ่มต้นเท่านั้น ขอขอบคุณทุกภาคส่วน นายกฯ พร้อมเป็นกำลังใจให้กับเจ้าหน้าที่ทุกคนและเหนือสิ่งอื่นใดความปลอดภัยของเจ้าหน้าที่เป็นเรื่องที่สำคัญที่สุด

ที่มา : https://www.thaigov.go.th/news/contents/details/85982