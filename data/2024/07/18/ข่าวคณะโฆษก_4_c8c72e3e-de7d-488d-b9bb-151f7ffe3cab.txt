รัฐบาลไทย-ข่าวทำเนียบรัฐบาล-นายกฯ ขอบคุณทุกหน่วยงานที่เกี่ยวข้อง ร่วมกันนำเสนอชุดแข่งขันกีฬาโอลิมปิก 2024 ทีมชาติไทย นำลายมรดกโลกบ้านเชียงจากอุดรธานี ผสานกับการใช้นวัตกรรมรีไซเคิลจากขวดพลาสติก 


วันพฤหัสบดีที่ 18 กรกฎาคม 2567
นายกฯ ขอบคุณทุกหน่วยงานที่เกี่ยวข้อง ร่วมกันนำเสนอชุดแข่งขันกีฬาโอลิมปิก 2024 ทีมชาติไทย นำลายมรดกโลกบ้านเชียงจากอุดรธานี ผสานกับการใช้นวัตกรรมรีไซเคิลจากขวดพลาสติก
ช่วยลดปัญหาโลกร้อนนำเสนอองค์ความรู้และวัฒนธรรมชุมชนสู่สายตาชาวโลก
พร้อมเชิญชวนคนไทย ร่วมส่งกำลังใจให้ทัพนักกีฬาที่จะนำทั้งความสามารถทางกีฬาและความงดงามทางวัฒนธรรมไทยสู่เวทีโอลิมปิก
วันนี้ (18 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เผยถึง ชุดแข่งขันและชุดเดินทางของนักกีฬาทีมชาติไทยในการแข่งขันกีฬาโอลิมปิกเกมส์ ครั้งที่ 33 ณ กรุงปารีส ประเทศฝรั่งเศส ซึ่งผู้รับผิดชอบในการออกแบบ และผลิตชุดให้กับนักกีฬาไทย ได้แก่ Grand Sport เเละ ศูนย์การออกแบบสร้างสรรค์ผ้าและสิ่งทอ มหาวิทยาลัยราชภัฎอุดรธานี (Fabric and Textile Creative Design Center : FTCDC) เเสดงถึงเอกลักษณ์และภูมิปัญญาท้องถิ่นของไทย ภายใต้แรงบันดาลใจ “Be Our Spirit” สปิริตของคนไทยหลอมรวมเป็นหนึ่ง
โดยใช้ลวดลายไทยประยุกต์จาก “มรดกโลกบ้านเชียง” มรดกทางวัฒนธรรมและภูมิปัญญาที่องค์การยูเนสโก (UNESCO) ได้จดทะเบียนให้เป็นมรดกโลกทางประวัติศาสตร์เมื่อปี 2535 ผสานกับการใช้นวัตกรรมเสื้อโปโลรีไซเคิลจากขวดพลาสติก ซึ่งช่วยลดปัญหาโลกร้อนอย่างยั่งยืน เพื่อให้นักกีฬาได้สวมใส่ผลงานการออกแบบที่มีความสวยงาม โดดเด่น คล่องตัว พร้อมนำเสนอองค์ความรู้และวัฒนธรรมชุมชนไปสู่สายตาชาวโลกผ่านการแข่งขันกีฬาระดับนานาชาติด้วยภาพลักษณ์ของ soft power สะท้อนถึงความเป็นไทยและมรดกไทย
โฆษกประจำสำนักนายกรัฐมนตรี ระบุว่า ชุดนักกีฬาทีมชาติไทยในโอลิมปิกเกมส์ครั้งนี้ ทีมออกแบบได้ร่วมกันวิจัยค้นคว้า พร้อมขอข้อมูลและคำแนะนำ จากพิพิธภัณฑ์บ้านเชียง กรมศิลปากร และไปพูดคุยกับชาวบ้านชุมชนบ้านเชียงที่ยังสืบสานการทอผ้า การย้อมคราม และทำเครื่องปั้นลายบ้านเชียงอยู่ ซึ่งได้นำความรู้ต่าง ๆ มาประยุกต์ใช้ในการออกแบบชุดแข่งขันและชุดเดินทางสำหรับนักกีฬาไทย โดยถ่ายทอดผ่านลายพิมพ์ไทยประยุกต์ ไล่เฉดสีสลับสีน้ำเงิน สีแดง และสีขาว ขณะเดียวกันยังให้ความสำคัญกับนวัตกรรม และการอนุรักษ์สิ่งแวดล้อม สอดคล้องกับนโยบายของโอลิมปิก 2024 ที่เน้นการสร้างความเป็นกลางทางคาร์บอน (carbon-neutral) เเละการใช้พลังงานสีเขียว โดยผ้าที่นำมาใช้ตัดเย็บ เป็นเนื้อผ้าที่ผลิตจากเส้นใยรีไซเคิลจากขวดพลาสติก ช่วยลดปริมาณขยะ และทรัพยากรระหว่างการผลิต ซึ่งเป็นเนื้อผ้า Micro Spandex และ Poly Spandex ที่มีความยืดหยุ่น น้ำหนักเบา และเนื้อผ้า Polymild สวมใส่สบาย ดูแลรักษาง่าย พร้อมกับนวัตกรรม Anti-Bacterial ในเนื้อผ้า เพื่อสุขอนามัยที่ดีของนักกีฬาด้วย
“นายกรัฐมนตรี ชื่นชมผลงานของทีมออกเเบบเเละหน่วยงานที่เกี่ยวข้องถ่ายทอดวัฒนธรรมชุมชน อีก Soft power ของไทย ไปสู่สายตาชาวโลก ทั้งยังเป็นโอกาสในการนำเสนอแหล่งโบราณคดีสำคัญ ในเขตเทศบาลตำบลบ้านเชียง อำเภอหนองหาน จังหวัดอุดรธานี ให้เป็นที่รู้จักในระดับโลก ผสมผสานกับ Concept ลดปัญหาโลกร้อน พร้อมกันนี้ ขอเชิญชวนคนไทยทุกคน ร่วมส่งกำลังใจให้ทัพนักกีฬาที่จะนำทั้งความสามารถทางกีฬาและความงดงามทางวัฒนธรรมไทยสู่เวทีโอลิมปิกครั้งที่ 33 ณ กรุงปารีส ประเทศฝรั่งเศส ระหว่างวันที่ 26 กรกฎาคม - 11 สิงหาคม 2567 นี้” นายชัย กล่าว

ที่มา : https://www.thaigov.go.th/news/contents/details/85984