รัฐบาลไทย-ข่าวทำเนียบรัฐบาล-บขส. ร่วมมือกับ ททท. จัดรถนำเที่ยวฟรี 10 วัน เปิดกรุ มรดกธรรมล้ำค่าแห่งยุครัตนโกสินทร์เส้นทางเที่ยวชมโบราณวัตถุล้ำค่าที่หาดูได้ยากกับกิจกรรม “เป็นบุญตา ครั้งหนึ่งในชีวิต”


วันพฤหัสบดีที่ 18 กรกฎาคม 2567
บขส. ร่วมมือกับ ททท. จัดรถนำเที่ยวฟรี 10 วัน เปิดกรุ มรดกธรรมล้ำค่าแห่งยุครัตนโกสินทร์เส้นทางเที่ยวชมโบราณวัตถุล้ำค่าที่หาดูได้ยากกับกิจกรรม “เป็นบุญตา ครั้งหนึ่งในชีวิต”
....
เมื่อวันที่ 17 กรกฎาคม 2567 นางสาวเพ็ญพิสุทธิ์ จินตโสภณ เลขานุการรัฐมนตรีว่าการกระทรวงการท่องเที่ยวและกีฬา นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม ร่วมเป็นประธานในงานแถลงข่าวกิจกรรม “เป็นบุญตา ครั้งหนึ่งในชีวิต” ณ พิพิธภัณฑ์และห้องสมุด เจ้าอาวาสวัดบวรนิเวศวิหาร ราชวรวิหาร ซึ่งกระทรวงคมนาคม โดยบริษัท ขนส่ง จำกัด (บขส.) ร่วมกับกระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) และหน่วยงานพันธมิตร ร่วมจัดทำเส้นทางท่องเที่ยวสายศรัทธา “เป็นบุญตา ครั้งหนึ่งในชีวิต” เพื่อเป็นส่วนหนึ่งของการเฉลิมฉลองในเดือนมหามงคลของ   ปวงชนชาวไทยในเดือนกรกฎาคม 2567 และเพื่อกระตุ้นให้เกิดการเดินทางท่องเที่ยว เรียนรู้ประวัติศาสตร์ ศาสนา ความเชื่อ และศิลปวัฒนธรรมในพื้นที่กรุงเทพมหานคร รวมถึงส่งเสริมให้เกิดการใช้จ่ายในการเดินทางท่องเที่ยวเพิ่มมากยิ่งขึ้น
นางสาวเพ็ญพิสุทธิ์ จินตโสภณ กล่าวว่า เพื่อเป็นการสนองนโยบายของรัฐบาลในการเร่งขับเคลื่อนอุตสาหกรรมท่องเที่ยวภายในประเทศให้บรรลุวัตถุประสงค์ ตามนโนบาย Ignite Thailand’s Tourism ของรัฐบาล จึงพิจารณาเห็นว่ากรุงเทพมหานครเมืองหลวงของไทย มีเสน่ห์ มีแหล่งท่องเที่ยว มรดกเชิงวัฒนธรรม   ที่สวยงามมากมาย และได้รับการยกย่องให้เป็นเมืองที่ดีที่สุดอันดับหนึ่งในภูมิภาคเอเชียและแปซิฟิก จากนิตยสารท่องเที่ยวและไลฟ์สไตล์ระดับแนวหน้าของเอเชีย จาก Travel & Leisure (Southeast Asia, Hongkong and Macau) และก่อนหน้านี้อีกหลายรางวัล ในโอกาสที่เดือนกรกฎาคมเป็นเดือนมหามงคลของปวงชนชาวไทย จึงกำหนดจัดกิจกรรมที่เป็นมงคล ร่วมกับพระอารามหลวงสำคัญในกรุงเทพมหานคร 3 แห่ง นำวัตถุโบราณล้ำค่าของแต่ละวัดมาจัดแสดง เปิดโอกาสให้นักท่องเที่ยวเข้าชมและเยี่ยมเยือนวัดวาอาราม ชมสิ่งที่น่าสนใจ รวมถึง Unseen ซึ่งมีมากมายในแต่ละวัด อีกทั้งเป็นโอกาสได้ซึมซับธรรมะและประวัติศาสตร์ไปพร้อมกันกับกิจกรรม “เป็นบุญตา ครั้งหนึ่งในชีวิต” ระหว่างวันที่ 20 - 29 กรกฎาคม 2567 รวม 10 วัน โดยได้จัดเส้นทางเที่ยวชมโบราณวัตถุล้ำค่า    ที่หาดูได้ยากของ 3 วัด ได้แก่
1. พระกริ่งปวเรศ แห่งวัดบวรนิเวศราชวรวิหาร สุดยอดพระเครื่องของเมืองไทย ที่สร้างขึ้นตั้งแต่ในสมัยพระบาทสมเด็จพระนั่งเกล้าเจ้าอยู่หัว รัชกาลที่ 3 ซึ่งน่าจะสร้างเพียงไม่เกิน 30 องค์ เท่านั้น อายุราว 170 ปี หาชมได้ยากยิ่ง มีเพียงองค์เดียว และได้รับการเก็บรักษาไว้เป็นอย่างดี
2. พระสุนทรีวาณี แห่งวัดสุทัศน์เทพวราราม ชมการถ่ายทอดพระธรรมอันล้ำค่า สู่ภาพเขียนแทรกคติธรรมอันล้ำลึกและงดงาม ภาพเดียวในเมืองไทย วาดขึ้นในปลายรัชสมัยของพระบาทสมเด็จพระจอมเกล้าเจ้าอยู่หัว รัชกาลที่ 4
3. พระแสงดาบราวเทียน แห่งวัดมหาธาตุยุวราชรังสฤษฎิ์ ชมราวเทียนแห่งศรัทธา จากพระแสงศาสตรา สู่ร่มเงาแห่งพระพุทธศาสนา อายุราว 200 ปี
สำหรับนักท่องเที่ยว หรือผู้ที่สนใจสามารถร่วมเดินทางตามเส้นทางโดยไม่มีค่าใช้จ่าย พร้อมลุ้นรับของรางวัลเสื้อ “ศรัทธามหานคร” จาก ททท. จำนวนจำกัด 3,000 ตัวเท่านั้น ยื่นรับก่อนมีสิทธิ์ก่อนตามเงื่อนไขที่กำหนด
นายมาโนช สายชูโต รองกรรมการผู้จัดการใหญ่ ฝ่ายธุรกิจเดินรถ บขส. กล่าวว่า ตามที่รัฐบาลได้กำหนดนโยบายส่งเสริมการท่องเที่ยว โดยใช้ศักยภาพทางด้านระบบขนส่งสาธารณะของประเทศ เป็นเครื่องมือกระตุ้นให้เกิดการเดินทางท่องเที่ยวตลอดทั้งปี บขส. ได้เล็งเห็นถึงความสำคัญในการดำเนินการร่วมกับพันธมิตรหน่วยงานที่เกี่ยวข้องในการพัฒนาโครงสร้างพื้นฐาน เพื่อให้นักท่องเที่ยวสามารถเข้าถึงแหล่งท่องเที่ยวหลักได้อย่างสะดวกสบาย จึงได้ร่วมมือกับ ททท. จัดกิจกรรมดังกล่าวขึ้น โดย บขส. ได้จัดรถบัส VIP 4 คัน รับ - ส่ง นักท่องเที่ยวที่เข้าร่วมกิจกรรมทั้งหมด 4 จุด ระหว่างวันที่ 20 - 29 กรกฎาคม 2567 ตั้งแต่เวลา 09.00 - 19.30 น. ยกเว้นวันที่ 25 และ 28 กรกฎาคม 2567 จะให้บริการเวลา 10.00 - 19.30 น. โดยรถจะออกทุก 30 นาที เริ่มต้นจากสถานีรถไฟฟ้า MRT สามยอด - วัดสุทัศนเทพวรารามราชวรมหาวิหาร - วัดบวรนิเวศราชวรวิหาร - วัดมหาธาตุยุวราชรังสฤษฏ์ราชวรมหาวิหาร และกลับสู่สถานีรถไฟฟ้า MRT สามยอด โดยไม่เสียค่าใช้จ่ายตลอดการจัดงาน นอกจากนี้ บขส. ได้ออกบูธจัดกิจกรรมแจกของที่ระลึก ร่วมกับบูธ ททท. ณ วัดสุทัศนเทพวรารามราชวรมหาวิหาร ในช่วงที่ดำเนินกิจกรรมอีกด้วย

ที่มา : https://www.thaigov.go.th/news/contents/details/85962