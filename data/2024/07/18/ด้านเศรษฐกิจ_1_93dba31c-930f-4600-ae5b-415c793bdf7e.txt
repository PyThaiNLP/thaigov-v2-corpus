รัฐบาลไทย-ข่าวทำเนียบรัฐบาล-รองปลัด กษ. เป็นประธานพิธีปิดโครงการฝึกอบรมหลักสูตร นักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 7


วันพุธที่ 17 กรกฎาคม 2567
รองปลัด กษ. เป็นประธานพิธีปิดโครงการฝึกอบรมหลักสูตร นักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 7
รองปลัด กษ. เป็นประธานพิธีปิดโครงการฝึกอบรมหลักสูตร นักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 7
นายนวนิตย์ พลเคน รองปลัดกระทรวงเกษตรและสหกรณ์ เปิดเผยภายหลังเป็นประธานพิธีปิดโครงการฝึกอบรมหลักสูตร นักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 7 จัดขึ้นระหว่างวันที่ 29 พฤษภาคม – 17 กรกฎาคม 2567 ณ ห้องประชุมศาสตร์พระราชา สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) จังหวัดปทุมธานี ว่า โครงการฝึกอบรมหลักสูตร นักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 7 มีวัตถุประสงค์เพื่อเตรียมความพร้อมในการเข้าสู่ตำแหน่งประเภทบริหารต้น (ตำแหน่งรองอธิบดี) ในการปฏิบัติงานเพื่อประชาชน และประเทศชาติตามความคาดหวังของหลักสูตร เพื่อให้ผู้อบรมมีทัศนคติที่ดี แนวคิด มุมมอง การสื่อสาร บุคลิกภาพ สมรรถนะและความสามารถ รองรับภารกิจหน้าที่ความรับผิดชอบและคุณภาพที่สูงขึ้น ตลอดจนถึงวิธีการแก้ปัญหาที่เหมาะสมกับการบริหารองค์กรภาครัฐ ในบริบทที่ท้าทาย มีความพร้อมด้านภาวะผู้นำ (Leadership) หรือความสามารถทางการบริหาร (Management) เป็นแบบอย่างที่ดีพร้อมพัฒนาองค์กร และพัฒนาประเทศต่อไปในอนาคต
โดยผู้เข้าอบรมหลักสูตรมีจำนวน 54 คน ประกอบด้วย ข้าราชการกระทรวงเกษตรและสหกรณ์
และนอกสังกัดกระทรวงเกษตรและสหกรณ์ เป็นการฝึกอบรมรูปแบบปกติ (Onsite) ระยะเวลาทั้งสิ้น 33 วัน โดยกิจกรรมของหลักสูตรประกอบด้วย 1) การปฐมนิเทศ 2) การฝึกอบรมภาควิชาการ 3) การวิเคราะห์ชุมชน (Social Lab) เป็นกิจกรรมการวิจัยเชิงปฏิบัติการแบบมีส่วนร่วมกับชุมชน 4) การศึกษาดูงานในประเทศ เพื่อเสริมสร้างประสบการณ์นักบริหารเชิงประจักษ์ เป็นการศึกษา วิเคราะห์ และเปรียบเทียบ การบริหารจัดการองค์กรทั้งภาคเอกชน และภาครัฐที่ดีเลิศ (Best Practices) และ 5) กิจกรรมปัจฉิมนิเทศ นอกจากนี้ภายในงานมีการนำเสนอนิทรรศการที่สอดคล้องกับโครงการที่ได้รับมอบหมาย พร้อมมอบรางวัลการนำเสนอผลงานยอดเยี่ยม 1 รางวัล และรางวัลผลงานรายบุคคลดีเด่น 5 รางวัล อีกด้วย

ที่มา : https://www.thaigov.go.th/news/contents/details/85960