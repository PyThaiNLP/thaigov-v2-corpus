รัฐบาลไทย-ข่าวทำเนียบรัฐบาล-คกก.แอลกอฮอล์ฯ “เชิญ ชวน คนไทย ลด ละ เลิกเหล้าช่วงเข้าพรรษา” เนื่องในวันงดดื่มสุราแห่งชาติ 2567


วันพฤหัสบดีที่ 18 กรกฎาคม 2567
คกก.แอลกอฮอล์ฯ “เชิญ ชวน คนไทย ลด ละ เลิกเหล้าช่วงเข้าพรรษา” เนื่องในวันงดดื่มสุราแห่งชาติ 2567
คณะกรรมการนโยบายเครื่องดื่มแอลกอฮอล์แห่งชาติ กระทรวงสาธารณสุข ร่วมกับภาคีเครือข่าย“เชิญ ชวนคนไทย ลด ละ เลิกเหล้าเข้าพรรษา” เนื่องในวันงดดื่มสุราแห่งชาติ ปี 2567
พร้อมเชิญชวนเยาวชนและผู้หญิงร่วมรณรงค์ “หยุดเหล้า หยุดอันตรายต่อผู้อื่น (Stop Alcohol Stop Harm to Other)” สร้างความตระหนักในกลุ่มเยาวชนคนรุ่นใหม่ถึงอันตรายของการดื่มเครื่องดื่มแอลกอฮอล์ และกระตุ้นให้เกิดการลด ละ เลิกการดื่ม
วันนี้ (18 กรกฎาคม 2567) ณ บริเวณลานหน้าห้อง MCC Hall ชั้น 4 เดอะมอลล์ ไลฟ์สโตร์ งามวงศ์วาน จังหวัดนนทบุรี นายแพทย์สุรโชค ต่างวิวัฒน์ รองปลัดกระทรวงสาธารณสุข เป็นประธานการจัดกิจกรรมวันงดดื่มสุราแห่งชาติ ประจำปี พ.ศ. 2567 พร้อมมอบรางวัลเชิดชูเกียรติแก่บุคคลและองค์กรที่มีผลงานโดดเด่นด้านการป้องกันควบคุมเครื่องดื่มแอลกอฮอล์ และศิลปินนักแสดงที่เป็นแบบอย่างสนับสนุนการดำเนินงานควบคุมการบริโภคเครื่องดื่มแอลกอฮอล์ โดยมี นายแพทย์อดิสรณ์ วรรธนะศักดิ์ รองอธิบดีกรมควบคุมโรค และคณะผู้บริหาร ร่วมงาน
นายแพทย์สุรโชค กล่าวแสดงความห่วงใยต่อประชาชนว่า เครื่องดื่มแอลกอฮอล์ก่อให้เกิดผลกระทบในเชิงลบมากกว่าเชิงบวก และปัญหาไม่ได้เกิดขึ้นเฉพาะกับตัวผู้ดื่มเท่านั้น แต่ยังส่งผลไปถึงบุคคลที่อยู่รอบข้างเกิดปัญหาความรุนแรงในครอบครัว ในสังคม และยังส่งผลกระทบไปถึงประเทศชาติ โดยปัจจุบันการเจริญเติบโตของตลาดเครื่องดื่มแอลกอฮอล์กำลังทำให้ผู้ที่ไม่ดื่มกลายเป็นนักดื่มหน้าใหม่เพิ่มขึ้นเรื่อย ๆ และทำให้คนมองว่าเครื่องดื่มแอลกอฮอล์ที่มีอยู่เป็นส่วนหนึ่งของชีวิตปกติ ซึ่งมีผลต่อการดื่มแอลกอฮอล์ของประชาชนในอนาคต
นายแพทย์สุรโชค กล่าวต่อไปว่า คณะรัฐมนตรีได้มีมติให้วันเข้าพรรษาของทุกปี เป็น “วันงดดื่มสุราแห่งชาติ” เพื่อให้ประชาชนได้ถือโอกาสในวันสำคัญทางศาสนาเป็นจุดเริ่มต้นในการดูแลสุขภาพ ด้วยการลด ละ เลิกการดื่มสุรา ซึ่งกระทรวงสาธารณสุขได้ร่วมกับภาคีเครือข่ายจัดกิจกรรมรณรงค์เนื่องในวันงดดื่มสุราแห่งชาติ ประจำปี 2567เพื่อส่งเสริมให้ประชาชนทุกเพศ ทุกวัย ได้ตระหนักถึงปัญหาและผลกระทบที่เกิดขึ้นจากการดื่มเครื่องดื่มแอลกอฮอล์ และลด ละ เลิกการดื่มเครื่องดื่มแอลกอฮอล์ เป็นการสร้างสุขภาพส่วนบุคคลและสร้างสังคมที่ปลอดภัย
ด้าน นายแพทย์อดิสรณ์ กล่าวว่า กิจกรรมในปีนี้ จัดขึ้นภายใต้แนวคิด “หยุดเหล้า หยุดอันตรายต่อผู้อื่น (Stop Alcohol Stop Harm to Other)” มุ่งเน้นรณรงค์ในกลุ่มเด็ก เยาวชน และผู้หญิง ให้ตระหนักถึงอันตรายของการดื่มเครื่องดื่มแอลกอฮอล์ และกระตุ้นให้เกิดการลด ละ เลิกการดื่ม ซึ่งในโอกาสนี้ สมเด็จพระสังฆราชสกลมหาสังฆปริณายก ทรงพระเมตตาประทานพระคติธรรมเนื่องในวันงดดื่มสุราแห่งชาติ ประจำปี 2567 และผู้นำศาสนาคริสต์ ศาสนาอิสลาม ศาสนาพราหมณ์-ฮินดู และศาสนาซิกข์ ล้วนมีโอวาทที่มุ่งเน้นให้เห็นถึงผลกระทบด้านลบจากการดื่มสุรา ภายในงานประกอบด้วย การประกวดเต้น Cover Dance “Step Stop Alcohol” จากเยาวชนรุ่นอายุ 12 - 18 ปี การเสวนาประเด็น “หยุดเหล้า หยุดอันตรายต่อผู้อื่น” การมอบโล่บุคคลและองค์กรที่มีผลงานดีเด่นด้านการป้องกันควบคุมการบริโภคเครื่องดื่มแอลกอฮอล์ และศิลปินนักแสดงที่เป็นแบบอย่าง รวม 30 รางวัล การแสดงนิทรรศการผลงานของบุคคลและองค์กรฯ และหน่วยงานภาคีเครือข่ายที่เกี่ยวข้อง นอกจากนี้ ยังมีกิจกรรม “เชิญ ชวน เชียร์ ลด ละ เลิกเหล้า เข้าสู่ระบบบำบัดรักษา” ให้ประชาชนลงนามผ่าน http:/noalcohol.ddc.moph.go.th/ เพื่อร่วมงดเหล้าในช่วงเข้าพรรษา 3 เดือน และนำไปสู่การเลิกเหล้าตลอดชีวิต
******************************* 18 กรกฎาคม 2567

ที่มา : https://www.thaigov.go.th/news/contents/details/86009