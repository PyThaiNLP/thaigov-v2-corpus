รัฐบาลไทย-ข่าวทำเนียบรัฐบาล-บขส. ชวน “เที่ยวทั่วไทย มู Amazing” สัมผัสการเดินทาง 3 เส้นทางแบบวันเดย์ทริป เสริมสิริมงคล หนุนท่องเที่ยวช่วงโลว์ซีซั่น เดือนกรกฎาคม - กันยายน 2567


วันพฤหัสบดีที่ 18 กรกฎาคม 2567
บขส. ชวน “เที่ยวทั่วไทย มู Amazing” สัมผัสการเดินทาง 3 เส้นทางแบบวันเดย์ทริป เสริมสิริมงคล หนุนท่องเที่ยวช่วงโลว์ซีซั่น เดือนกรกฎาคม - กันยายน 2567
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้จัดโครงการ “บขส. เที่ยวทั่วไทย มู Amazing” เพื่อสร้างรายได้ให้องค์กร และส่งเสริมการท่องเที่ยวช่วงโลว์ซีซั่น เดือนกรกฎาคม - กันยายน 2567 ตามนโยบายของรัฐบาล และนายสุรพงษ์ ปิยะโชติ รัฐมนตรีช่วยว่าการกระทรวงคมนาคม
โครงการฯ จัดขึ้นระหว่างเดือนกรกฎาคม - กันยายน 2567 ระยะเวลา 3 เดือน 3 กิจกรรม รูปแบบการเดินทางแบบวันเดย์ทริป เช้าไปเย็นกลับ โดยจะนำรถโดยสารไม่ประจำทาง (รถ 30) มาให้บริการ ดังนี้
1. กิจกรรมไหว้พระเกจิดัง เสริมความปัง มูไปกับ บขส. @อยุธยาสิงห์บุรี เส้นทางกรุงเทพฯ - พระนครศรีอยุธยา - สิงห์บุรี เดินทางวันเสาร์ที่ 27 กรกฎาคม และวันเสาร์ที่ 10 สิงหาคม 2567 อัตราค่าโดยสาร (ไป - กลับ) ราคา 499 บาทต่อคน โดยรถจะออกจากสถานีขนส่งผู้โดยสารกรุงเทพ (จตุจักร) หรือหมอชิต 2 เวลา 07.30 น. และเดินทางกลับกรุงเทพฯ เวลา 16.00 น. กิจกรรมนี้มีสถานที่ท่องเที่ยวน่าสนใจ เช่น สักการะหลวงพ่อรวย วัดตะโก จังหวัดพระนครศรีอยุธยา และสักการะหลวงพ่อจรัญ วัดอัมพวัน จังหวัดสิงห์บุรี
2. กิจกรรม บขส. พามูองค์ปู่นิลกาฬ แม่ย่ากัญญาวดี เมืองประวัติศาสตร์ @กาญจนบุรี เส้นทางกรุงเทพฯ - กาญจนบุรี เดินทางวันเสาร์ที่ 31 สิงหาคม 2567 อัตราค่าโดยสาร (ไป - กลับ) ราคา 599 บาทต่อคน โดยรถจะออกจากสถานีขนส่งหมอชิต 2 เวลา 07.30 น. และเดินทางกลับกรุงเทพฯ เวลา 16.00 น. กิจกรรมนี้มีสถานที่ท่องเที่ยวน่าสนใจ เช่น วัดเขาสูงแจ่มฟ้า วัดถ้ำเสือ และวัดถ้ำคีรีธรรม
3. กิจกรรม บขส. พาชมเมืองโบราณศรีเทพ มรดกโลกแห่งที่ 7 @เพชรบูรณ์ เส้นทางกรุงเทพฯ -อุทยานประวัติศาสตร์ศรีเทพ เดินทางวันเสาร์ที่ 21 กันยายน 2567 อัตราค่าโดยสาร (ไป - กลับ) ราคา 599 บาทต่อคน โดยรถจะออกจากสถานีขนส่งหมอชิต 2 เวลา 07.00 น. และเดินทางกลับกรุงเทพฯ เวลา 14.30 น. กิจกรรมนี้มีสถานที่ท่องเที่ยวน่าสนใจ เช่น เขาคลังนอก และอุทยานประวัติศาสตร์ศรีเทพ
ทั้งนี้ เงื่อนไขการเดินทางเป็นไปตามที่ บขส. กำหนด สามารถสำรองที่นั่งหรือสอบถามรายละเอียดได้ที่งานการตลาดและลูกค้าสัมพันธ์ ในวันเวลาราชการ โทร. 0 2537 8737, 09 4330 1835           และ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/85972