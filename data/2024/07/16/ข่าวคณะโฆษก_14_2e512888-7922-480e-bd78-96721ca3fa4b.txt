รัฐบาลไทย-ข่าวทำเนียบรัฐบาล-ครม. มีมติเห็นชอบร่างเอกสารผลลัพธ์การประชุมทวิภาคีระดับรัฐมนตรีด้านการท่องเที่ยว ไทย-กัมพูชา ครั้งที่ 3 เดินหน้าแนวคิด  "สองราชอาณาจักร หนึ่งจุดหมายปลายทาง"


วันอังคารที่ 16 กรกฎาคม 2567
16/07/2567
พิมพ์
ครม. มีมติเห็นชอบร่างเอกสารผลลัพธ์การประชุมทวิภาคีระดับรัฐมนตรีด้านการท่องเที่ยว ไทย-กัมพูชา ครั้งที่ 3 เดินหน้าแนวคิด  "สองราชอาณาจักร หนึ่งจุดหมายปลายทาง"
ครม. มีมติเห็นชอบร่างเอกสารผลลัพธ์การประชุมทวิภาคีระดับรัฐมนตรีด้านการท่องเที่ยว ไทย-กัมพูชา ครั้งที่ 3 เดินหน้าแนวคิด "สองราชอาณาจักร หนึ่งจุดหมายปลายทาง"
(วันนี้ 16 กรกฎาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า ที่ประชุมคณะรัฐมนตรี (16 กรกฎาคม 2567) มีมติเห็นชอบร่างเอกสารผลลัพธ์การประชุมทวิภาคีระดับรัฐมนตรีด้านการท่องเที่ยว ไทย-กัมพูชา ครั้งที่ 3 จำนวน 2 ฉบับ ตามที่กระทรวงการท่องเที่ยวและกีฬา (กก.) เสนอ
รองโฆษกประจำสำนักนายกรัฐมนตรี กล่าวว่า ประเทศไทย โดยกระทรวงการท่องเที่ยวและกีฬา (กก.) จะเป็นเจ้าภาพจัดการประชุมทวิภาคีระดับรัฐมนตรีด้านการท่องเที่ยว ไทย-กัมพูชา ครั้งที่ 3 ในวันที่ 18 กรกฎาคม 2567 ณ กรุงเทพมหานคร กก. จัดทำและเสนอร่างเอกสารผลลัพธ์การประชุมทวิภาคีระดับรัฐมนตรีด้านการท่องเที่ยว ไทย-กัมพูชา ครั้งที่ 3 ประกอบด้วย
1. แผนปฏิบัติการร่วมว่าด้วยความร่วมมือด้านการท่องเที่ยว ปี พ.ศ. 2566-2568 ระหว่างรัฐบาลแห่งราชอาณาจักรไทย และรัฐบาลแห่งราชอาณาจักรกัมพูชา เป็นแผนยุทธศาสตร์ระยะสั้น ซึ่งกำหนดกลยุทธ์และการดำเนินการที่จำเป็นเพื่อให้บรรลุวัตถุประสงค์การเสริมสร้างความร่วมมือด้านการท่องเที่ยวระหว่างสองประเทศ ผ่านการสนับสนุนให้เกิดการไหลเวียนของนักท่องเที่ยวระหว่างกัน โดยจะมีการร่วมมือกันใน 5 ด้านดังนี้ (1) ความร่วมมือและการประสานงานข้ามพรมแดนเพื่อความสะดวกในการเดินทางและการผ่านแดน (2) การส่งเสริมการท่องเที่ยวและการตลาดร่วมกันภายใต้แนวคิด "สองราชอาณาจักร หนึ่งจุดหมายปลายทาง" (3) การพัฒนาบุคลากรด้านการท่องเที่ยว (4) การพัฒนาคุณภาพการท่องเที่ยว และ (5) การลงทุนด้านการท่องเที่ยว
2. ร่างถ้อยแถลงร่วมการประชุมทวิภาคีระดับรัฐมนตรีด้านการท่องเที่ยวไทย-กัมพูชา ครั้งที่ 3 มีเนื้อหาที่มุ่งเน้นความคืบหน้าการดำเนินการของแผนปฏิบัติการร่วมว่าด้วยความร่วมมือด้านการท่องเที่ยว ได้แก่
(1) การส่งเสริมการอำนวยความสะดวกการเดินทางและการเชื่อมโยงข้ามพรมแดน ผ่านการพัฒนาและปรับปรุงสิ่งอำนวยความสะดวกด้านการท่องเที่ยว รวมถึงการเชื่อมโยงทางอากาศ ทางทะเล และทางบก
(2) การจัดทำโครงการและกลยุทธ์การตลาดภายใต้หัวข้อหลัก “สองราชอาณาจักร หนึ่งจุดหมายปลายทาง” การอบรมเกี่ยวกับแพ็คเกจทั่วโลกร่วมกัน การเดินทางเพื่อศึกษาดูงาน และงานแสดงสินค้าทางการท่องเที่ยว
(3) การพัฒนาบุคลากรด้านการท่องเที่ยว ผ่านการส่งเสริมความร่วมมือในการจัดโครงการฝึกอบรมและพัฒนาทักษะใหม่ (reskill) และยกระดับทักษะเดิม (upskill) ของบุคลากรด้านการท่องเที่ยว รวมถึงสนับสนุนการเคลื่อนย้ายแรงงานด้านการท่องเที่ยว โดยเฉพาะอย่างยิ่งการดำเนินการภายใต้ข้อตกลงร่วมว่าด้วยการยอมรับคุณสมบัติบุคลากรด้านการท่องเที่ยวอาเซียน
(4) การพัฒนาคุณภาพการท่องเที่ยวผ่านการกำหนดมาตรฐานการบริการด้านการท่องเที่ยวเพื่อให้แน่ใจว่านักท่องเที่ยวที่เดินทางมาท่องเที่ยวในสองประเทศมีความปลอดภัย รวมถึงการแลกเปลี่ยนความรู้และแนวทางปฏิบัติที่ดีที่สุดเกี่ยวกับการพัฒนามาตรฐานการท่องเที่ยว
(5) การลงทุนด้านการท่องเที่ยว ผ่านการขยายเครือข่ายธุรกิจระหว่างผู้ประกอบการและนักลงทุนด้านการท่องเที่ยว โดยมีเป้าหมายที่จะส่งเสริมการพัฒนาอย่างยั่งยืนและเพิ่มประโยชน์ทางเศรษฐกิจทั่วทั้งภูมิภาค ส่งผลให้เกิดความยืดหยุ่นของภาคการท่องเที่ยว และการส่งเสริมความร่วมมือและนวัตกรรม อันนำมาสู่การเป็นจุดหมายปลายทางที่น่าสนใจสำหรับนักท่องเที่ยวของสองประเทศ
โดยเนื้อหาของเอกสารผลลัพธ์การประชุมภูมิภาคระดับรัฐมนตรีด้านการท่องเที่ยวไทย-กัมพูชาครั้งที่ 3 เป็นการระบุเจตนารมณ์ของไทยและกัมพูชาในการส่งเสริมความร่วมมือระดับทวิภาคีในด้านการท่องเที่ยว โดยหน่วยงานที่เกี่ยวข้องร่วมการพิจารณาแล้วว่ามีความเหมาะสม สอดคล้องกับนโยบายและผลประโยชน์ของประเทศ และสามารถปฏิบัติได้ภายใต้กฎหมาย ระเบียบและข้อบังคับที่มีอยู่ในปัจจุบัน

ที่มา : https://www.thaigov.go.th/news/contents/details/85905