รัฐบาลไทย-ข่าวทำเนียบรัฐบาล-พ่อเมืองอุบลฯ สั่งฝ่ายความมั่นคงอำเภอเดชอุดมเดินหน้าปราบปรามแก๊งทวงหนี้นอกระบบ พร้อมขยายผลเรียกเจ้าหนี้ และลูกหนี้คู่กรณีเข้าสู่กระบวนการไกล่เกลี่ยเพื่อหาข้อยุติ


วันอังคารที่ 16 กรกฎาคม 2567
16/07/2567
พิมพ์
พ่อเมืองอุบลฯ สั่งฝ่ายความมั่นคงอำเภอเดชอุดมเดินหน้าปราบปรามแก๊งทวงหนี้นอกระบบ พร้อมขยายผลเรียกเจ้าหนี้ และลูกหนี้คู่กรณีเข้าสู่กระบวนการไกล่เกลี่ยเพื่อหาข้อยุติ
พ่อเมืองอุบลฯ สั่งฝ่ายความมั่นคงอำเภอเดชอุดมเดินหน้าปราบปรามแก๊งทวงหนี้นอกระบบ พร้อมขยายผลเรียกเจ้าหนี้ และลูกหนี้คู่กรณีเข้าสู่กระบวนการไกล่เกลี่ยเพื่อหาข้อยุติ
เมื่อวันที่ 15 ก.ค. 67 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล รวมถึงสิ่งผิดกฎหมายทุกชนิด ควบคู่กับการช่วยเหลือลูกหนี้ให้หลุดพ้นจากวงจรการเป็นหนี้นอกระบบ ซึ่งได้รับความเดือดร้อนจากอัตราดอกเบี้ยสูงเกินกว่ากฎหมายกำหนด รวมถึงการทวงถามหนี้ที่ไม่เป็นธรรม ซึ่งล่าสุดตนได้สั่งการให้ นายสะอาด วงศ์รักษ์ นายอำเภอเดชอุดม และนายราเยส ราย ปลัดหัวหน้ากลุ่มงานความมั่นคงอำเภอเดชอุดม บูรณาการกำลังกับสมาชิกกองอาสารักษาดินแดนอำเภอเดชอุดมที่ 5 ร่วมกันลงพื้นที่ตรวจสอบข้อเท็จจริง จากกรณีที่มีการร้องเรียนว่ามีเจ้าหนี้ปล่อยเงินกู้ ข่มขู่ ทำร้ายร่างกาย ลูกหนี้ ในเขตพื้นที่ ตำบลเมืองเดช อำเภอเดชอุดม จังหวัดอุบลราชธานี
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การปฏิบัติการในครั้งนี้สืบเนื่องมาจากอำเภอเดชอุดม ได้รับแจ้งจากศูนย์ดำรงธรรมอำเภอเดชอุดมว่ามีเจ้าหนี้ปล่อยเงินกู้ ข่มขู่ และทำร้ายร่างกายลูกหนี้ในพื้นที่บริเวณดังกล่าว ตนจึงได้สั่งการนายสะอาด วงศ์รักษ์ นายอำเภอเดชอุดม สนธิกำลังกับฝ่ายความมั่นคงอำเภอเดชอุดม นำโดยนายราเยส ราย ปลัดหัวหน้ากลุ่มงานความมั่นคงอำเภอเดชอุดม และกองอาสารักษาดินแดนอำเภอเดชอุดมที่ 5 ลงพื้นที่ตรวจสอบข้อเท็จจริง ซึ่งผลปรากฏว่า พบรถกระบะสีเทาต้องสงสัย เจ้าหน้าที่จึงแสดงตนเข้าทำการขอตรวจค้น พบว่าเป็นบุคคลเป้าหมายตามที่ได้รับแจ้งจากศูนย์ดำรงธรรมอำเภอเดชอุดม ภายหลังจากการตรวจสอบเบื้องต้นเป็นการกู้ยืมเงินคิดดอกเบี้ยตามกำหนด รายเดียว และยังไม่มีการทำร้ายร่างกาย มีเพียงลักษณะคำพูดขู่ในแชทสนทนา ทั้งนี้ เจ้าหน้าที่จึงเชิญเจ้าหนี้ และลูกหนี้มาที่ว่าการอำเภอเดชอุดม เพื่อดำเนินการไกล่เกลี่ยและประนีประนอมให้เข้าหลักเกณฑ์ตามกฎหมายกำหนดและเป็นที่พึงพอใจทั้งสองฝ่าย โดยเจ้าหนี้ยอมลดเงินต้นและจำนวนเงินผ่อนรายวัน ก่อนที่จะทำบันทึกข้อตกลงไว้เป็นหลักฐาน ณ ที่ว่าการอำเภอเดชอุดม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานีได้มุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล เพื่อกวาดล้างสิ่งผิดกฎหมายทุกรูปแบบ อันจะทำให้สังคมมีความสงบเรียบร้อย เกิดสวัสดิภาพต่อพี่น้องประชาชน มีความปลอดภัยในชีวิตและทรัพย์สิน สามารถใช้ชีวิตได้อย่างเป็นปกติสุข ทั้งนี้ ขอความร่วมมือพี่น้องประชาชนหากมีเบาะแสการกระทำความผิดเกี่ยวกับผู้มีอิทธิพล กลุ่มแก๊งทวงหนี้นอกระบบ และการกระทำความผิดทุกประเภท หรือ มีเหตุสร้างความเดือดร้อนรำคาญ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด หรือ ศูนย์ดำรงธรรมอำเภอ หรือ ที่สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85877