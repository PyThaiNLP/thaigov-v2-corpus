รัฐบาลไทย-ข่าวทำเนียบรัฐบาล-รมว.กห.ให้การต้อนรับคณะอาจารย์และนักศึกษาหลักสูตรการป้องกันราชอาณาจักร สำหรับผู้บริหารแห่งอนาคต (วปอ.บอ.) รุ่นที่ ๑ พร้อมทั้งบรรยายพิเศษ เรื่อง นโยบายการพัฒนากองทัพ


วันอังคารที่ 16 กรกฎาคม 2567
รมว.กห.ให้การต้อนรับคณะอาจารย์และนักศึกษาหลักสูตรการป้องกันราชอาณาจักร สำหรับผู้บริหารแห่งอนาคต (วปอ.บอ.) รุ่นที่ ๑ พร้อมทั้งบรรยายพิเศษ เรื่อง นโยบายการพัฒนากองทัพ
เมื่อวันจันทร์ที่ ๑๕ กรกฎาคม ๒๕๖๗ ที่ผ่านมา นายสุทิน  คลังแสง รัฐมนตรีว่าการกระทรวงกลาโหม ได้ให้การต้อนรับคณะอาจารย์และนักศึกษาหลักสูตรการป้องกันราชอาณาจักรสำหรับผู้บริหารแห่งอนาคต (วปอ.บอ.) รุ่นที่ ๑ ณ ห้องพินิตประชานาถ ในศาลาว่าการกลาโหม
เพื่อให้คณะอาจารย์และนักศึกษาได้รับทราบถึงภารกิจการจัดกระทรวงกลาโหม และนโยบายการพัฒนากองทัพที่สำคัญ ซึ่งจะเป็นประโยชน์ต่อการประสานงานระหว่างหน่วยงานและการปฏิบัติภารกิจในภาพรวมของกระทรวงกลาโหมต่อไป
สำหรับการบรรยายพิเศษของรัฐมนตรีว่าการกระทรวงกลาโหมในหัวข้อ “นโยบายการพัฒนากองทัพ” มีสาระสำคัญ อาทิ การดำเนินการตามนโยบายรัฐบาล โดยการปรับปรุงโครงสร้างการจัดกองทัพ อัตรากำลังพล และยุทโธปกรณ์ให้มีขนาดกะทัดรัด คล่องแคล่ว อ่อนตัว ทันสมัย และสมบูรณ์ในตัวเอง และมีขีดความสามารถและศักยภาพที่ทัดเทียมกับต่างประเทศ
การจัดทำแผนการปรับปรุงโครงสร้างกระทรวงกลาโหม ในระยะเร่งด่วน (ปีงบประมาณ พ.ศ.๒๕๖๗ - ๒๕๖๘) จะมีการปรับปรุงโครงสร้างการจัดกระทรวงกลาโหม แบ่งออกเป็น ๓ ลักษณะ ได้แก่ การปิดอัตรา การควบรวมหน่วย และการยุบหน่วย เพื่อพัฒนาให้กองทัพมีขนาดเหมาะสมทันสมัย สามารถเผชิญกับภัยคุกคามที่ส่งผลกระทบต่อความมั่นคงในอนาคต
การปรับปรุงโครงสร้างหน่วยรองรับการบรรจุข้าราชการพลเรือนกลาโหม โดยจะบรรจุในหน่วยงานประเภทธุรการ หน่วยงานที่ไม่ใช่หน่วยกำลังรบ หรือในตำแหน่งที่ไม่จำเป็นต้องให้ทหารปฏิบัติงาน
การพัฒนาระบบการจัดหายุทโธปกรณ์แบบรวมศูนย์ โดยให้คำนึงถึงประสิทธิภาพในการปฏิบัติการร่วม เป็นสำคัญ มีความสอดคล้องกับภัยคุกคาม และเป็นไปตามความต้องการอย่างแท้จริงบนพื้นฐานการบริหารงบประมาณแบบรวมการในระยะยาว
นอกจากนี้ ยังได้กำหนดนโยบายในการเสริมสร้างความพร้อมด้านยุทโธปกรณ์ของกองทัพ โดยการจัดหาด้วยวิธีการแลกเปลี่ยนกับสินค้าเกษตร (Barter Trade) ซึ่งจะเป็นการแก้ปัญหาสินค้าเกษตรล้นตลาดและช่วยในการขับเคลื่อนเศรษฐกิจของประเทศอีกด้วย
การสร้างความร่วมมือด้านความมั่นคง และการดำเนินการด้านการทูตฝ่ายทหารของกระทรวงกลาโหม ซึ่งเป็นหนึ่งในเครื่องมือสำคัญของการดำเนินความร่วมมือระหว่างประเทศ ควบคู่ไปกับการดำเนินการทางการทูต เศรษฐกิจ และด้านสังคม วัฒนธรรม โดยมีเป้าหมายสำคัญเพื่อส่งเสริมความสัมพันธ์และความไว้เนื้อเชื่อใจระหว่างกันบนพื้นฐานของการดำเนินความร่วมมืออย่างสมดุลและผลประโยชน์แห่งชาติ
กระทรวงกลาโหมจะยังคงพัฒนาศักยภาพ และขีดความสามารถอย่างต่อเนื่องเพื่อให้มีความพร้อมในการพิทักษ์รักษาสถาบันหลักของชาติ ปกป้องเอกราชอธิปไตยและผลประโยชน์ของชาติ และสามารถเผชิญกับภัยคุกคามทุกรูปแบบทั้งในปัจจุบันและอนาคตเพื่อความสงบสุขของประเทศชาติและพี่น้องประชาชน

ที่มา : https://www.thaigov.go.th/news/contents/details/85875