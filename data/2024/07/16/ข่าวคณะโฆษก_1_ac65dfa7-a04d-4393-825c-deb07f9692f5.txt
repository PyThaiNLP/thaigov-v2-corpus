รัฐบาลไทย-ข่าวทำเนียบรัฐบาล-รัฐบาลเชิญชวนคนไทย วางแผนเที่ยวไทยช่วงวันหยุดยาวสัปดาห์หน้า หลัง ททท. ออกแคมเปญ “สุขทันที ที่เที่ยวไทย” เที่ยวไทยได้ตลอด 365 วัน 


วันอังคารที่ 16 กรกฎาคม 2567
16/07/2567
พิมพ์
รัฐบาลเชิญชวนคนไทย วางแผนเที่ยวไทยช่วงวันหยุดยาวสัปดาห์หน้า หลัง ททท. ออกแคมเปญ “สุขทันที ที่เที่ยวไทย” เที่ยวไทยได้ตลอด 365 วัน
รัฐบาลเชิญชวนคนไทย วางแผนเที่ยวไทยช่วงวันหยุดยาวสัปดาห์หน้า หลัง ททท. ออกแคมเปญ “สุขทันที ที่เที่ยวไทย” เที่ยวไทยได้ตลอด 365 วัน พร้อมย้ำ ขอให้ประชาชนรับข้อมูลข่าวสารอย่างระมัดระวังจากแหล่งที่เชื่อถือได้
วันนี้ (16 กรกฎาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า นายเศรษฐา ทวีสิน นายกรัฐมนตรี พร้อมเดินหน้าผลักดันการท่องเที่ยวไทยสู่บทใหม่ เตรียมพร้อมก้าวสู่ปี 2568 Thailand Grand Tourism Year ที่ตอบโจทย์นักท่องเที่ยวในทุกรูปแบบตลอดระยะเวลาการเดินทางท่องเที่ยวในไทย สู่เป้าหมายการเป็นจุดหมายปลายทางการท่องเที่ยวระดับโลก พลิกฟื้นเศรษฐกิจไทยอย่างเข้มแข็งและยั่งยืน โดยเฉพาะการส่งเสริมการเดินทางท่องเที่ยวในช่วงวันหยุดยาวเดือนกรกฎาคม 2567
รองโฆษกประจำสำนักนายกรัฐมนตรี กล่าวว่า รัฐบาลขอเชิญชวนสายเที่ยวเตรียมปักหมุดวางแผนเที่ยวช่วงวันหยุดยาว 3 วันส่งท้ายเดือนกรกฎาคม 2567 ให้ดี ไม่ว่าจะเป็นการเที่ยวใน 10 จังหวัดฮิตที่ใกล้เคียงกรุงเทพฯ เช่น ระยอง สระบุรี ราชบุรี อยุธยาเพชรบุรี นครนายก ฉะเชิงเทรา นครปฐม สมุทรสงคราม แหละชลบุรี  หรือจะเป็นการเที่ยวในจังหวัดอื่นๆ ที่ใช้เวลาเดินทางเพิ่มขึ้น ก็ตาม ขอให้รีบตัดสินใจ เพราะตอนนี้ยอดการจองโรงแรมต่างๆ มีความคึกคัก ภายหลังจากการท่องเที่ยวแห่งประเทศไทย (ททท.) ภายใต้การดูแลของ นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา ได้เปิดตัวแคมเปญ “สุขทันที ที่เที่ยวไทย” เพื่อกระตุ้นให้เกิดการเดินทางท่องเที่ยวในประเทศ ครอบคลุมทั้งเมืองหลักและเมืองน่าเที่ยว โดยนำเสนอกิจกรรมมากมายหลายรูปแบบ กับแหล่งท่องเที่ยวที่แตกต่างหลากหลายในแต่ละภูมิภาค ตลอด 365 วัน โดยในช่วงครึ่งปีหลัง 2567 ททท. พร้อมจัดงานใหญ่ให้ได้สัมผัสประสบการณ์การท่องเที่ยวไทย อาทิ โครงการ “ศรัทธา” จังหวัดขอนแก่น วันที่ 19-21 กรกฎาคม 2567 ที่ตอบโจทย์นักท่องเที่ยวสายมูกิจกรรม VIJIT 5 ภาค ใน 5 พื้นที่อัตลักษณ์สะท้อนความงดงามของวิถีชีวิต ภูมิปัญญา และประเพณีท้องถิ่น หรือกิจกรรม Amazing Music Festival เทศกาลดนตรี วันที่ 30 สิงหาคม -1 กันยายน 2567 จังหวัดชลบุรี ในรูปแบบ ART FESTIVAL เพื่อกลุ่มนักท่องเที่ยวคุณภาพที่สนใจดนตรีและศิลปะ
อย่างไรก็ดี ก่อนหน้ามีบางกลุ่มในสื่อโซเชียลมีเดียระบุว่า แหล่งท่องเที่ยวในไทย เช่น ชะอำ ร้างหรือมีคนเที่ยวน้อย ซึ่งเป็นข้อมูลเท็จและสร้างความวิตกกังวลให้สังคม ทั้งนี้ ขอย้ำให้ประชาชนรับข้อมูลข่าวสารอย่างระมัดระวัง และจากแหล่งที่เชื่อถือได้ โดยนายกสมาคมโรงแรมไทยภาคตะวันตก (เพชรบุรี-ประจวบคีรีขันธ์) ได้ออกมายืนยันแล้วว่า ชะอำไม่ได้ร้างนักท่องเที่ยว และ ททท. ได้เช็คมาให้แล้วว่า ช่วงวันหยุดยาวในสัปดาห์ที่จะถึงนี้ (20-22 กรกฎาคม 2567) มีอัตราการจองเข้าพักล่วงหน้าเพิ่มขึ้นถึงประมาณ 70-75% ในขณะที่สถานที่ท่องเที่ยวยอดนิยมในพื้นที่ชะอำ เช่น หาดชะอำ วัดถ้ำแจง ฯลฯ ยังคงมีนักท่องเที่ยวเดินทางมาท่องเที่ยวตามปกติ
“นายเศรษฐา ทวีสิน นายกรัฐมนตรี วางยุทธศาสตร์ขับเคลื่อนการท่องเที่ยว ใช้มนต์เส่นห์ความเป็นไทย และจุดแข็งดึงดูดการท่องเที่ยวไทย ยกระดับและพัฒนาอุตสาหกรรมท่องเที่ยวไทย สู่การเป็นจุดหมายปลายทางการท่องเที่ยวระดับโลก และให้เป็นกำลังสำคัญในการขับเคลื่อนเศรษฐกิจของประเทศ ตามที่นายกฯ ระบุว่า การกระตุ้นการท่องเที่ยว คือ การกระตุ้นรายได้ที่เร็วที่สุด ทั้งนี้ ขอวอนให้กลุ่มดังกล่าวมีความเข้าใจว่า การท่องเที่ยวในจังหวัดข้างเคียงกรุงเทพ ฯ ส่วนใหญ่นั้น กระแสนักท่องเที่ยวจะอ้างอิงกับวันหยุดยาว ไม่ได้เป็นจังหวัดที่มีการท่องเที่ยวตลอดทั้งปีอยู่แล้ว นอกจากนี้ คนไทยด้วยกัน ควรช่วยกันเชิญชวน ช่วยกันกระตุ้นการท่องเที่ยวของไทย จะเป็นการใช้สื่อโซเชียลมีเดียอย่างสร้างสรรค์มากกว่า” นางรัดเกล้า กล่าว

ที่มา : https://www.thaigov.go.th/news/contents/details/85870