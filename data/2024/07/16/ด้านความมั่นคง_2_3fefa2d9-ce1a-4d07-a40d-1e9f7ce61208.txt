รัฐบาลไทย-ข่าวทำเนียบรัฐบาล-ผู้ว่าฯ อยุธยา สั่งการฝ่ายความมั่นคง สนธิกำลังตำรวจ ลงพื้นที่ปฏิบัติภารกิจ“ยุทธการพิทักษ์อยุธยา” เข้าปิดล้อมตรวจค้นจับกุมผู้ค้ายาบ้า เน้นย้ำทุกฝ่ายบูรณาการข้อมูลร่วมกัน เพื่อขยายผล


วันอังคารที่ 16 กรกฎาคม 2567
16/07/2567
พิมพ์
ผู้ว่าฯ อยุธยา สั่งการฝ่ายความมั่นคง สนธิกำลังตำรวจ ลงพื้นที่ปฏิบัติภารกิจ“ยุทธการพิทักษ์อยุธยา” เข้าปิดล้อมตรวจค้นจับกุมผู้ค้ายาบ้า เน้นย้ำทุกฝ่ายบูรณาการข้อมูลร่วมกัน เพื่อขยายผล
ผู้ว่าฯ อยุธยา สั่งการฝ่ายความมั่นคง สนธิกำลังตำรวจ ลงพื้นที่ปฏิบัติภารกิจ “ยุทธการพิทักษ์อยุธยา” เข้าปิดล้อมตรวจค้นจับกุมผู้ค้ายาบ้า เน้นย้ำทุกฝ่ายบูรณาการข้อมูลร่วมกัน เพื่อขยายผลนำตัวผู้กระทำความผิดมาดำเนินคดีตามกฎหมาย
เมื่อวันที่ 15 ก.ค. 67 นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา เปิดเผยว่า จังหวัดพระนครศรีอยุธยา ได้ดำเนินการตามนโยบายของกระทรวงมหาดไทยในการจัดระเบียบสังคม การปราบปรามผู้มีอิทธิพล และการป้องกันและแก้ไขปัญหายาเสพติด พร้อมขับเคลื่อนมาตรการกวดขันยาเสพติดและสิ่งผิดกฎหมายทุกชนิด โดยล่าสุดตนในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดพระนครศรีอยุธยาได้สั่งการให้ นายสมยศ เกษสุวรรณ นายอำเภอบางไทร นำกำลังกับชุดปฏิบัติการพิเศษอำเภอบางไทร โดยมีนายปรีชา ฤทธิ์หงษ์ ปลัดอำเภอหัวหน้าฝ่ายความมั่นคง พร้อมด้วยสมาชิกกองอาสารักษาดินแดนอำเภอบางไทรที่ 6 บูรณาการร่วมกับเจ้าหน้าที่ตำรวจ สภ.บางไทร ลงพื้นที่ปฏิบัติการ “ยุทธการพิทักษ์อยุธยา” เข้าปิดล้อมตรวจค้นพื้นที่เป้าหมายยาเสพติดในพื้นที่อำเภอบางไทร พบของกลางยาบ้า จำนวน 51 เม็ด ซึ่งเจ้าหน้าที่ชุดจับกุมได้ทำการบันทึกยึดของกลาง และส่งให้พนักงานสอบสวน สภ.บางไทร เรียบร้อยแล้ว
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวว่า การปฏิบัติภารกิจ “ยุทธการพิทักษ์อยุธยา” ในครั้งนี้ ฝ่ายความมั่นคงได้สนธิกำลังกับสมาชิกกองอาสารักษาดินแดนอำเภอบางไทรที่ 6 และเจ้าหน้าที่ตำรวจ สภ.บางไทร เข้าปิดล้อมตรวจค้นพื้นที่เป้าหมายยาเสพติด โดยเข้าตรวจค้นบ้านพักในพื้นที่ตำบลบางพลี อำเภอบางไทร พบเจ้าของบ้านซึ่งมารดาของบุคคลเป้าหมาย และตรวจยึดของกลางคือ แมทแอมเฟตามีน (ยาบ้า) จำนวน 51 เม็ด ซุกซ่อนอยู่ในห้องนอนของบุตรชายที่เป็นผู้ต้องสงสัยอย่างไรก็ตาม เจ้าหน้าที่ฝ่ายความมั่นคงได้ทำการบันทึกยึดของกลางและส่งให้พนักงานสอบสวน สภ.บางไทร ซึ่งเจ้าหน้าที่ได้กำชับมารดาผู้ครอบครองยาเสพติดให้มาให้ปากคำกับเจ้าหน้าที่ตำรวจ หากไม่เดินทางมาให้ปากคำตามหมายเรียก เจ้าหน้าที่จะดำเนินการออกหมายจับ และนำตัวไปฝากขังที่ศาลต่อไป
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวในช่วงท้ายว่า จังหวัดพระนครศรีอยุธยาได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันและแก้ไขปัญหายาเสพติด รวมถึงสิ่งผิดกฎหมายทุกชนิด และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด หรือ ศูนย์ดำรงธรรมอำเภอ หรือ ที่สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85876