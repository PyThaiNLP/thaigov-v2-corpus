รัฐบาลไทย-ข่าวทำเนียบรัฐบาล-กรมการจัดหางาน  ตัดวงจรมิจฉาชีพหลอกคนหางานต่างประเทศ จับมือ บ.จัดหางานต่างประเทศถูกกฎหมาย ประสานกระทรวงดิจิทัลปิดเพจลวง


วันอังคารที่ 16 กรกฎาคม 2567
16/07/2567
พิมพ์
กรมการจัดหางาน  ตัดวงจรมิจฉาชีพหลอกคนหางานต่างประเทศ จับมือ บ.จัดหางานต่างประเทศถูกกฎหมาย ประสานกระทรวงดิจิทัลปิดเพจลวง
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน วางแนวทางรับมือมิจฉาชีพหลอกคนไทยทำงานต่างประเทศ โดยมีหนังสือขอความร่วมมือบริษัทจัดหางานต่างประเทศที่จดทะเบียนกับกรมการจัดหางานถูกต้องตามกฎหมาย จำนวน 151 แห่งทั่วประเทศ
ร่วมมือแจ้งเบาะแสกรณีถูกแอบอ้างใช้ชื่อบริษัท เพื่อกรมการจัดหางานประสานกระทรวงดิจิทัลเพื่อเศรษฐกิจและสังคม (DE) ดำเนินการปิดเพจเฟซบุ๊กตามอำนาจหน้าที่ต่อไป ที่ผ่านมากรมการจัดหางานให้ความสำคัญกับการป้องกันการหลอกลวงคนหางานต่างประเทศอย่างมาก โดยชุดตรวจสอบ เฝ้าระวัง จะตอบโต้ผ่านแพลตฟอร์มออนไลน์ ช่องทางต่าง ๆ ทันทีที่พบเห็นผู้มีพฤติการณ์หลอกลวง โดยนำภาพและข้อความแจ้งเตือนใต้โพสต์ ควบคู่กับการประชาสัมพันธ์วิธีการไปทำงานต่างประเทศอย่างถูกต้องตามกฎหมาย ช่องทางการตรวจสอบรายชื่อบริษัทจัดหางานที่ได้รับอนุญาตถูกต้องตามกฎหมาย และเผยแพร่ข่าวให้ประชาชนทราบถึงพฤติการณ์ของผู้ที่หลอกลวงลวงคนหางานอย่างสม่ำเสมอ เพื่อให้ประชาชนรู้เท่าทันกลโกงของมิจฉาชีพ แต่ก็ยังมีคนหางานตกเป็นเหยื่อจำนวนมาก โดยปีงบประมาณ พ.ศ. 2567 มีการดำเนินคดีโฆษณาจัดหางานโดยไม่ได้รับอนุญาตแล้วจำนวน 24 คดี ประสานกระทรวงดิจิทัลปิดเพจเฟซบุ๊ก จำนวน 30 URL โพสต์ตอบโต้ ชี้แจง พร้อมประชาสัมพันธ์ จำนวน 4,532 ครั้ง ประชาชนเข้าถึงโพสต์ได้รับทราบข้อมูลข่าวสาร จำนวน 745,134 ครั้ง นอกจากนี้ยังมีหนังสือถึงสำนักงานจัดหางานจังหวัดทั่วประเทศ และสำนักงานจัดหางานกรุงเทพมหานครพื้นที่ 1-10 เพื่อเฝ้าระวังป้องกันการหลอกลวงคนหางานในพื้นที่ พร้อมประสานสื่อมวลชน อาทิ สื่อวิทยุ โทรทัศน์ และสื่อสิ่งพิมพ์ เพื่อกระจายข่าวสารไปยังคนหางาน
นายสมชาย กล่าวต่อไปว่า มิจฉาชีพนิยมใช้ช่องทางออนไลน์โดยเฉพาะเพจเฟซบุ๊ก เนื่องจากพิสูจน์ตัวตนได้ยาก ผู้หลอกลวงส่วนใหญ่ตั้งฐานการหลอกลวงในต่างประเทศลักษณะคล้ายแก๊งคอลเซ็นเตอร์ สแกมเมอร์ และใช้บัญชีม้าเป็นผู้รับโอนเงินนอกจากนี้ยังอาศัยการลงโฆษณาบนเฟซบุ๊กทำให้คนหางานต่างประเทศซึ่งเป็นกลุ่มเป้าหมายของมิจฉาชีพเห็นโพสต์จนหลงเชื่อและได้รับความเสียหายเป็นวงกว้าง
“ผมขอย้ำเตือนอีกครั้ง ก่อนตัดสินใจโอนเงินให้สายนายหน้าหรือผู้แทนบริษัทรายใด ขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน ที่เว็บไซต์ กองทะเบียนจัดหางานกลางและคุ้มครองคนหางาน doe.go.th/ipd เสียก่อนและควรศึกษาข้อมูลเกี่ยวกับประเทศที่จะเดินทางไปทำงาน เพื่อป้องกันการหลอกลวง” อธิบดีกรมการจัดหางาน กล่าว
ทั้งนี้ หากคนหางานได้รับความเดือดร้อนจากการถูกมิจฉาชีพหลอกลวงไปทำงานต่างประเทศ สามารถขอรับคำปรึกษาและขอความช่วยเหลือได้ที่ กองทะเบียนจัดหางานกลางและคุ้มครองคนหางาน โทร. 0 2248 4792 และ โทร. 0 2245 6763 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสอบถามเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/85890