รัฐบาลไทย-ข่าวทำเนียบรัฐบาล-​ครม. มีมติเห็นชอบโครงการประกันภัยข้าวนาปี ปีการผลิต 2567


วันอังคารที่ 16 กรกฎาคม 2567
16/07/2567
พิมพ์
​ครม. มีมติเห็นชอบโครงการประกันภัยข้าวนาปี ปีการผลิต 2567
ครม. มีมติเห็นชอบโครงการประกันภัยข้าวนาปี ปีการผลิต 2567
วันที่ 16 กรกฎาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (16 กรกฎาคม 2567) มีมติเห็นชอบโครงการประกันภัยข้าวนาปี ปีการผลิต 2567 ตามที่กระทรวงเกษตรและสหกรณ์ (กษ.) เสนอ ดังนี้
1. ให้ความเห็นชอบการดำเนินโครงการประกันภัยข้าวนาปี (โครงการฯ) ปีการผลิต 2567 ตามมติคณะกรรมการนโยบายและบริหารข้าวแห่งชาติ (นบข.) ในคราวประชุม ครั้งที่ 2/2567 เมื่อวันที่ 13 มิถุนายน 2567 ซึ่งมีพื้นที่เป้าหมายรวมการรับประกันภัยพื้นฐาน (Tier 1) และการรับประกันภัยเพิ่มเติมโดยสมัครใจ (Tier 2) จำนวน 21 ล้านไร่ วงเงินงบประมาณโครงการฯ รวม 2,302.16 ล้านบาท ประกอบด้วย
(1) วงเงินที่รัฐบาลอุดหนุนจำนวน 1,612.16 ล้านบาท ประกอบด้วย (1) วงเงินงบประมาณที่รัฐบาลอุดหนุนค่าเบี้ยประกันภัย Tier1 จำนวน 1,569.32 ล้านบาท และ (2) วงเงินที่ธนาคารเพื่อการเกษตรและสหกรณ์การเกษตร (ธ.ก.ส.) ทดรองจ่ายเงินอุดหนุนค่าเบี้ยประกันภัยแทนรัฐบาล และเงินชดเชยจากรัฐบาลตามจำนวนที่จ่ายจริงรวมกับต้นทุนเงิน โดยคิดอัตราชดเชยด้วยอัตราต้นทุนทางการเงินจากรัฐบาลในอัตราต้นทุนทางการเงินของ ธ.ก.ส. ประจำไตรมาส บวก 1 (ปัจจุบันเท่ากับร้อยละ 2.73) จำนวน 42.84 ล้านบาท
(2) วงเงินที่ ธ.ก.ส. อุดหนุนค่าเบี้ยประกันภัยให้แก่ลูกค้าสินเชื่อ ธ.ก.ส. จำนวน 690 ล้านบาท
โดยโครงการฯ ปีการผลิต 2567 สรุปได้ดังนี้
ผู้รับผลประโยชน์
(1) กรณีเกษตรกรเป็นลูกค้าสินเชื่อ ธ.ก.ส. ให้ เกษตรกรผู้เอาประกันภัย เป็นผู้ได้รับผลประโยชน์ค่าสินไหมทดแทนเต็มจำนวน
(2) กรณีเกษตรกรลูกค้าสินเชื่อ ธ.ก.ส. ซื้อเพิ่มเอง และเกษตรกรทั่วไป (ภาคสมัครใจ) – เกษตรกรผู้เอาประกันภัย
อัตราเบี้ยประกันภัย (ไม่รวมอากรแสตมป์และภาษีมูลค่าเพิ่ม)
tier 1 (1) ลูกค้าสินเชื่อ ธ.ก.ส. 115 บาทต่อไร่ (2) เกษตรกรทั่วไป
-พื้นที่ความเสี่ยงต่ำ (พื้นที่นำร่อง) 70 บาทต่อไร่ พื้นที่ความเสี่ยงปานกลาง 199 บาทต่อไร่ พื้นที่ความเสี่ยงสูง 218 บาทต่อไร่
tier 2 -พื้นที่ความเสี่ยงต่ำ 27 บาทต่อไร่ พื้นที่ความเสี่ยงปานกลาง 60 บาทต่อไร่ พื้นที่ความเสี่ยงสูง 110 บาทต่อไร่
ความคุ้มครอง (1) ภัยธรรมชาติ 7 ภัย tier 1 1,190 บาทต่อไร่ และ tier 2 240 บาทต่อไร่ (2) ศัตรูพืชหรือโรคระบาด tier 1 595 บาทต่อไร่ และ tier 2 120 บาทต่อไร่
อัตราการอุดหนุนเบี้ยประกันภัย (เฉพาะ tier 1) รวมอากรแสตมป์และภาษีมูลค่าเพิ่ม (1) ลูกค้าสินเชื่อ ธ.ก.ส. 124.12 บาทต่อไร่ รัฐบาลอุดหนุน 78.12 บาทต่อไร่ ธ.ก.ส. อุดหนุน 46 บาทต่อไร่ (จำกัดไม่เกิน 30 ไร่ต่อราย สำหรับเกษตรกรที่ขึ้นทะเบียนปีการผลิต 2566- 2567 และ (2) เกษตรกรทั่วไป
-พื้นที่ความเสี่ยงต่ำ (พื้นที่นำร่อง) 75.47 บาทต่อไร่ รัฐบาลอุดหนุน 70.97 บาทต่อไร่ เกษตรกรจ่าย 5 บาทต่อไร่
-พื้นที่ความเสี่ยงปานกลาง 214 บาทต่อไร่ รัฐบาลอุดหนุน 84 บาทต่อไร่ เกษตรกรจ่าย 130 บาทต่อไร่
-พื้นที่ความเสี่ยงสูง 234.33 บาทต่อไร่ รัฐบาลอุดหนุน 85.33 บาทต่อไร่ เกษตรกรจ่าย 149 บาทต่อไร่
ธ.ก.ส. เริ่มจำหน่ายกรมธรรม์ประกันภัยทั่วประเทศ (63 จังหวัด) ตั้งแต่วันที่ครม. มีมติถึง 31 กรกฎาคม 2567 ยกเว้นภาคใต้ (14 จังหวัด) สิ้นสุด 31 ธันวาคม 2567 ทั้งนี้กระทรวงเกษตรและสหกรณ์ได้จัดทำรายละเอียดข้อมูลประกอบการขออนุมัติต่อขอมตามมาตรา 27 และมาตรา 28 แห่งพรบวินัยการเงินการคลังพ.ศ. 2561 เรียบร้อยแล้ว

ที่มา : https://www.thaigov.go.th/news/contents/details/85894