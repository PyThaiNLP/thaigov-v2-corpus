รัฐบาลไทย-ข่าวทำเนียบรัฐบาล-ดีอี เตือน ระวัง “โจรออนไลน์” หลอกลงทะเบียน “ดิจิทัลวอลเล็ต” ขอรอรัฐบาล แถลงอย่างเป็นทางการ


วันอังคารที่ 16 กรกฎาคม 2567
ดีอี เตือน ระวัง “โจรออนไลน์” หลอกลงทะเบียน “ดิจิทัลวอลเล็ต” ขอรอรัฐบาล แถลงอย่างเป็นทางการ
ดีอี เตือน ระวัง “โจรออนไลน์” หลอกลงทะเบียน “ดิจิทัลวอลเล็ต” ขอรอรัฐบาล แถลงอย่างเป็นทางการ
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากที่มีการเผยแพร่ในสังคมออนไลน์ กรณีที่รัฐบาลเปิดให้ลงทะเบียน “ดิจิทัลวอลเล็ต” พร้อมส่งลิงก์ในแพลตฟอร์ม ให้กดลงทะเบียนรับสิทธิ์ หรือติดตั้งแอปพลิเคชัน ขอเตือนว่าไม่เป็นความจริง โดยในกรณีดังกล่าวขอเตือนให้ประชาชน อย่าหลงเชื่อ เพราะเป็นการหลอกลวงก่ออาชญากรรมออนไลน์ของมิจฉาชีพ ซึ่งการลงทะเบียนดิจิทัลวอลเล็ต รัฐบาลจะมีการแถลงอย่างเป็นทางการเท่านั้น
ทั้งนี้ปัจจุบันการดำเนินการ โครงการดิจิทัลวอลเล็ต อยู่ระหว่างการเตรียมการรายละเอียด ในส่วนของการเปิดรับลงทะเบียนร้านค้า การลงทะเบียนของประชาชน ระบบการโอนเงิน ประเภทของสินค้าที่เข้าร่วมโครงการซึ่งอยู่ในระหว่างการพิจารณาของรัฐบาล
อย่างไรก็ตาม ในวันที่ 24 กรกฎาคม 2567 นี้ นายเศรษฐา ทวีสิน นายกรัฐมนตรี จะแถลงข่าวโครงการดิจิทัลวอลเล็ตอย่างเป็นทางการ โดยเบื้องต้น จะมีการกล่าวถึงรายละเอียดวิธีปฏิบัติของประชาชน ในเรื่องการยืนยันตัวตน การลงทะเบียนของประชาชน แอปพลิเคชันที่ใช้ ขั้นตอนการลงทะเบียน และรายละเอียดของประเภทสินค้าที่สามารถใช้เงินดิจิทัลจับจ่ายใช้สอยได้
“ขอยืนยันว่าขณะนี้ รัฐบาลยังไม่เปิดให้ประชาชนลงทะเบียนในโครงการ ดิจิทัลวอลเล็ต แต่อย่างใด โดยขอเตือนให้ประชาชนระมัดระวัง อย่าเชื่อ อย่าแชร์ ส่งลิงก์ลงทะเบียนขอรับสิทธิ์ ดิจิทัลวอลเล็ต ในแพลตฟอร์มต่างๆ หรืออย่าหลงเชื่อหากมีการส่งข้อความ SMS ให้ดาวน์โหลดแอปพลิเคชันลงทะเบียนขอรับสิทธิ์ ซึ่งแพลตฟอร์มต่างๆเหล่านี้เป็นช่องทางการหลอกลวงของมิจฉาชีพออนไลน์ ซึ่งหากประชาชนกดลิงก์ หรือดาวน์โหลดแอปพลิเคชัน พร้อมกรอกข้อมูลส่วนบุคคลแล้ว อาจทำให้ข้อมูลส่วนบุคคลรั่วไหล หรืออาจถูกโอนเงินออกจากบัญชีธนาคารได้” รมว.ประเสริฐกล่าว
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.) |  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/85880