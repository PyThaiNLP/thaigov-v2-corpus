รัฐบาลไทย-ข่าวทำเนียบรัฐบาล-ดีอี ร่วมปาฐกถาพิเศษ การประชุม PRF-24 ในหัวข้อ “Smart Governance, digital transformation, and innovation”


วันอังคารที่ 16 กรกฎาคม 2567
ดีอี ร่วมปาฐกถาพิเศษ การประชุม PRF-24 ในหัวข้อ “Smart Governance, digital transformation, and innovation”
ดีอี ร่วมปาฐกถาพิเศษ การประชุม PRF-24 ในหัวข้อ “Smart Governance, digital transformation, and innovation”
วันนี้ (16 กรกฎาคม 2567) นายณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมกล่าวปาฐกถาพิเศษ (Keynote Address) ในช่วง High-Level Dialogue : Smart Governance: Navigating Digital Transformation and Innovation ในนามรัฐมนตรีว่าการกระทรวงดิจิทัลเพื่อเศรษฐกิจและสังคม ในการประชุม The 24th APT Policy and Regulatory Forum (PRF-24) ในหัวข้อ “Smart Governance, digital transformation, and innovation” ในส่วนของประเทศไทย ซึ่งได้เร่งรัดการเชื่อมโยงดิจิทัลเพื่อพัฒนาโครงสร้างพื้นฐานทางดิจิทัล ผ่านการเพิ่มขีดความจุของเครือข่ายบริเวณชายแดนไทย เพื่อเชื่อมต่อกับประเทศเพื่อนบ้าน ขยายความจุของเครือข่ายเคเบิลใต้น้ำระหว่างประเทศร่วมกับผู้ให้บริการโทรคมนาคมระดับโลก เพื่อรองรับความต้องการของผู้ให้บริการเนื้อหาและบริการคลาวด์ สร้างระบบสายเคเบิล ASIA Direct เชื่อมต่อประเทศไทย จีน สิงคโปร์ ฟิลิปปินส์ ญี่ปุ่น และเวียดนาม โครงการนี้มีกำหนดแล้วเสร็จในปี 2567 จะช่วยเพิ่มขีดความจุและความเสถียรให้กับเครือข่ายระหว่างประเทศ โดยมีผู้ที่เกี่ยวข้องเข้าร่วม ณ โรงแรมแชงกรีลา เชียงใหม่
กระทรวงฯ ส่งเสริมการใช้เทคโนโลยีดิจิทัลอย่างปลอดภัย โดยการเปิดศูนย์ปฏิบัติการป้องกันและปราบปรามอาชญากรรมออนไลน์ (AOC) พร้อมสายด่วนตลอด 24 ชั่วโมง (1441) เพื่อช่วยเหลือผู้เสียหายจากการถูกหลอกลวง โดยระงับบัญชีธนาคารที่ฉ้อโกงและใช้เทคโนโลยีขั้นสูงในการต่อสู้กับการหลอกลวง และจัดตั้งศูนย์ PDPC Eagle Eye เพื่อติดตามและกำกับดูแลการปฏิบัติตามแนวทางการคุ้มครองข้อมูลส่วนบุคคลของหน่วยงานต่าง ๆ และการจัดการภัยจากการหลอกลวงออนไลน์ ซึ่งประเทศไทยสนับสนุนอย่างแข็งขันให้มีการเสริมสร้างความร่วมมือในระดับภูมิภาคและระดับโลก ซึ่งจำเป็นต้องอาศัยความร่วมมือกันในด้านการบังคับใช้กฎหมาย กฎระเบียบ และการรณรงค์ประชาสัมพันธ์ ภายในภูมิภาคอาเซียน กระทรวงฯ ได้จัดตั้งและเป็นประธานกลุ่มทำงานอาเซียนว่าด้วยการต่อต้านการหลอกลวงออนไลน์ ซึ่งได้รับการอนุมัติอย่างเป็นทางการและมุ่งเน้นการแก้ไขปัญหานี้ที่กำลังทวีความรุนแรงด้วยการทำงานร่วมกัน เราสามารถสร้างสรรค์สภาพแวดล้อมดิจิทัลที่ปลอดภัยและมั่นคงยิ่งขึ้นสำหรับทุกคน
พร้อมกันนี้ กระทรวงฯ มุ่งเน้นให้ประชาชนชาวไทยทุกคนสามารถเข้าถึงอินเตอร์เน็ตความเร็วสูงได้ผ่านโครงการอินเตอร์เน็ตบรอดแบนด์ชุมชน จัดสรรอินเตอร์เน็ตสาธารณะให้แก่ศูนย์ดิจิทัลชุมชน เพื่อการพัฒนาอาชีพและการสร้างธุรกิจ ติดตั้งอุปกรณ์ให้เช่า อินเตอร์เน็ตความเร็วสูง และเจ้าหน้าที่สนับสนุนในศูนย์ชุมชน 500 แห่ง เพื่อส่งเสริมการนำเทคโนโลยีมาใช้ กระทรวงฯ ยังอยู่ระหว่างการนำระบบ Cell Broadcast มาใช้เพื่อความปลอดภัยสาธารณะ ช่วยให้หน่วยงานต่าง ๆ สามารถส่งการแจ้งเตือนแบบเจาะจง พร้อมระบุระดับความเร่งด่วนไปยังโทรศัพท์มือถือโดยตรงในยามฉุกเฉิน เช่น ภัยธรรมชาติ หรือภัยคุกคามจากบุคคล นโยบาย Cloud First เพื่อยกระดับบริการภาครัฐผ่านการนำเทคโนโลยีดิจิทัลมาใช้ ซึ่งจะช่วยเพิ่มประสิทธิภาพและความปลอดภัยของข้อมูล และวาระการพัฒนาปัญญาประดิษฐ์ (AI) ซึ่งครอบคลุมการเปิดตัว แพลตฟอร์มบริการปัญญาประดิษฐ์แห่งชาติ การเร่งนำปัญญาประดิษฐ์มาใช้ ในภาครัฐและเอกชน
--------------------------------------------------------------------

ที่มา : https://www.thaigov.go.th/news/contents/details/85896