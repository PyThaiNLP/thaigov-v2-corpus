รัฐบาลไทย-ข่าวทำเนียบรัฐบาล-นายกฯ ยินดีเชียงใหม่ และกรุงเทพฯ ติดอันดับ 5 และ 7 เมืองยอดนิยมที่สุดในโลก ขณะที่เกาะสมุย และเกาะภูเก็ต ติดอันดับ 9 และ 16 เกาะที่น่าท่องเที่ยวที่สุดในโลก 


วันอังคารที่ 16 กรกฎาคม 2567
16/07/2567
พิมพ์
นายกฯ ยินดีเชียงใหม่ และกรุงเทพฯ ติดอันดับ 5 และ 7 เมืองยอดนิยมที่สุดในโลก ขณะที่เกาะสมุย และเกาะภูเก็ต ติดอันดับ 9 และ 16 เกาะที่น่าท่องเที่ยวที่สุดในโลก
จากการจัดอันดับ World’s Best Awards 2024 โดยผู้อ่านนิตยสาร Travel + Leisure สะท้อนความนิยมของไทยอย่างต่อเนื่อง และการดำเนินนโยบายที่มีประสิทธิภาพของรัฐบาล เพื่อผลักดันไทยเป็น Tourism Hub
วันนี้ (16 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ดำเนินนโยบายเพื่อสนับสนุนภาคการท่องเที่ยวของไทยให้เติบโตอย่างต่อเนื่อง ล่าสุดดำเนินมาตรการยกเว้นการตรวจลงตราเพิ่มเป็น 60 วัน สำหรับ 93 ประเทศ/ดินแดน เพื่อผลักดันไทยเป็นศูนย์กลางด้านการท่องเที่ยว (Tourism hub) พร้อมยินดีกับผลการสำรวจ World’s Best Awards 2024 ของ Travel + Leisure นิตยสารชั้นนำด้านการเดินทางและท่องเที่ยว จัดอันดับเชียงใหม่และกรุงเทพฯ ของไทยเป็นเมืองยอดนิยมอันดับที่ 5 และ 7 ของโลก ด้านเกาะสมุยและเกาะภูเก็ต เป็นเกาะที่น่าท่องเที่ยวอันดับที่ 9 และ 16 ของโลก (ที่มา: https://www.travelandleisure.com/worlds-best-awards-2024-8666520) ย้ำความสำเร็จในการดำเนินนโยบายที่สอดคล้องของรัฐบาล และการเป็นจุดหมายปลายทางยอดนิยมของนักท่องเที่ยวทั่วโลก
โฆษกประจำสำนักนายกรัฐมนตรี กล่าวว่า นิตยสาร Travel + Leisure จัดอันดับเมืองยอดนิยม โดยพิจารณาจากปัจจัยด้านสถานที่ท่องเที่ยว/แลนด์มาร์ก วัฒนธรรม อาหาร อัธยาศัยของผู้คน ชอปปิง และความคุ้มค่า โดยเชียงใหม่ของไทย ได้ 90.64 คะแนน อยู่อันดับที่ 5 ของโลก และอันดับที่ 4 ของภูมิภาคเอเชีย ขณะที่กรุงเทพฯ ได้ 90.27 คะแนน อยู่อันดับที่ 7 ของโลก และอันดับที่ 5 ของภูมิภาคเอเชีย โดยผู้อ่านนิตยสารมองว่า เชียงใหม่เป็นเมืองที่มีภูมิทัศน์สวยงาม มีวัฒนธรรมและอาหารเลิศรสในราคาไม่แพง ส่วนกรุงเทพฯ เมืองหลวงของไทย เป็นเมืองที่น่าตื่นตาตื่นใจไม่หลับใหล เต็มไปด้วยวัดวาอาราม ร้านอาหาร สถานบันเทิง เดินทางสะดวกด้วยสนามบินสุวรรณภูมิ
นอกจากนี้ นิตยสาร Travel + Leisure ยังจัดอันดับเกาะที่น่าท่องเที่ยวที่สุดในโลก โดยพิจารณาจากปัจจัยด้านความน่าดึงดูดของแหล่งท่องเที่ยว กิจกรรม อาหาร อัธยาศัยของผู้คน และความคุ้มค่า โดยเกาะสมุย จังหวัดสุราษฎร์ธานี ได้ 91.03 คะแนน อยู่อันดับที่ 9 ของโลก และอันดับที่ 4 ของภูมิภาคเอเชีย ขณะที่เกาะภูเก็ต ได้ 90.20 คะแนน อยู่อันดับที่ 16 ของโลก และอันดับที่ 6 ของภูมิภาคเอเชีย โดยผู้อ่านนิตยสารมองว่า เกาะสมุยของไทยมีชายหาดที่สวยงาม อาหารอร่อย มีกิจกรรมหลากหลาย เหมาะกับการพักผ่อน ขณะที่เกาะภูเก็ต ซึ่งรู้จักในชื่อ “ไข่มุกแห่งอันดามัน” เหมาะสำหรับนักท่องเที่ยวทุกประเภท และเป็นประตูเชื่อมกับเกาะอื่น ๆ
ทั้งนี้ นิตยสาร Travel + Leisure เป็นนิตยสารชั้นนำด้านการเดินทางและท่องเที่ยว มีการสำรวจเพื่อจัดอันดับ World’s Best Awards มาอย่างต่อเนื่องเป็นครั้งที่ 29 โดยจัดอันดับผ่านการโหวตและแบ่งปันประสบการณ์การท่องเที่ยวของผู้อ่านนิตยสาร โดยในครั้งนี้มีผู้อ่านเข้าร่วมการสำรวจมากกว่า 186,000 คน และมีการโหวตมากกว่า 700,000 ครั้ง ครอบคลุมสถานที่ต่าง ๆ กว่า 8,700 แห่ง โดยมีการจัดอันดับในหลายประเภท ได้แก่ โรงแรมและสปา เมือง ซาฟารีและทัวร์ การเดินทาง การท่องเที่ยวเรือสำราญ และเกาะและอุทยานแห่งชาติ
“นายกรัฐมนตรียินดีที่ประเทศไทยยังอยู่ในความสนใจของนักท่องเที่ยวอย่างต่อเนื่อง ซึ่งศักยภาพ และสีสัน ความหลากหลายของอุตสาหกรรมไทยยังคงมีเสน่ห์ เป็นเอกลักษณ์ที่ตอบโจทย์กระแสความนิยมในการท่องเที่ยว ซึ่งนายกรัฐมนตรีเชื่อว่า ด้วยนโยบายด้านการท่องเที่ยวของไทยที่พิจารณาให้สอดรับกับความต้องการของนักท่องเที่ยวอย่างสม่ำเสมอในทุกช่วง Season ตลอดจนกิจกรรมด้านการท่องเที่ยวที่รัฐบาลผลักดันให้มาจัดเป็นสีสันในประเทศไทยให้คึกคักจะสนับสนุนให้ไทยเป็นจุดหมายปลายทางที่ดึงดูดใจแก่นักท่องเที่ยว ซึ่งถือเป็นการดำเนินนโยบายที่ประสบความสำเร็จของรัฐบาล” นายชัย กล่าว

ที่มา : https://www.thaigov.go.th/news/contents/details/85911