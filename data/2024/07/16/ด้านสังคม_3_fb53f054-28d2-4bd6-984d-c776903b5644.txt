รัฐบาลไทย-ข่าวทำเนียบรัฐบาล-“วราวุธ” เผย พม. จัด "คาราวานจิตอาสาพระราชทาน กระทรวง พม." เตรียมปล่อยขบวนคาราวานจิตอาสา ลงพื้น เยี่ยมกลุ่มเปราะบาง ในกทม.


วันอังคารที่ 16 กรกฎาคม 2567
“วราวุธ” เผย พม. จัด "คาราวานจิตอาสาพระราชทาน กระทรวง พม." เตรียมปล่อยขบวนคาราวานจิตอาสา ลงพื้น เยี่ยมกลุ่มเปราะบาง ในกทม.
“วราวุธ” เผย พม. จัด "คาราวานจิตอาสาพระราชทาน กระทรวง พม." เตรียมปล่อยขบวนคาราวานจิตอาสา ลงพื้น เยี่ยมกลุ่มเปราะบาง ในกทม.
วันที่ 16 กรกฎาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ในวันที่ 19 กรกฎาคม 2567 กระทรวงการพัฒนาสังคมและความมั่นคงของมนุษย์ (พม.) เตรียมจัดกิจกรรม "คาราวานจิตอาสาพระราชทาน กระทรวง พม." ภายใต้โครงการ "พม.ร้อยดวงใจ จิตอาสาเพื่อประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567" ซึ่งตนเป็นประธานเปิดงาน พร้อมนำกล่าวคำปฏิญาณ "เราทำความดีด้วยหัวใจ"
ทั้งนี้ จะมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมทั้งคณะผู้บริหาร ข้าราชการ และเจ้าหน้าที่กระทรวง พม. สังกัดหน่วยงานส่วนกลางและส่วนภูมิภาค 76 จังหวัดทั่วประเทศ รวมทั้งจิตอาสาพระราชทาน อาสาสมัครพัฒนาสังคมและความมั่นคงของมนุษย์ (อพม.) และภาคีเครือข่ายด้านสังคม ทั้งภาครัฐ ภาคเอกชน และภาคประชาสังคม ประชาชนทั่วไป ร่วมในการทำกิจกรรมดังกล่าว โดยจะจัดขึ้นที่บริเวณด้านหน้าอาคารกรมพัฒนาสังคมและสวัสดิการ กระทรวง พม. และพื้นที่ปฏิบัติการในเขตกรุงเทพมหานคร รวมทั้งถ่ายทอดสดการจัดกิจกรรมร่วมกับหน่วยงานส่วนภูมิภาค
นายวราวุธ กล่าวต่อไปว่า โดยภายในงานจะมีการปล่อยขบวนรถตู้คาราวานจิตอาสาพระราชทาน ออกปฏิบัติหน้าที่ ไปลงพื้นชุมชนในเขตกรุงเทพมหานคร เพื่อเยี่ยมบ้านประชาชนกลุ่มเปราะบาง อาทิ เด็ก ผู้สูงอายุ คนพิการ และผู้ด้อยโอกาส เพื่อให้ความช่วยเหลือและคุ้มครองสวัสดิภาพ และจะมีการร่วมปลูกต้นไม้เฉลิมพระเกียรติฯ และมอบพันธุ์กล้าไม้ให้แก่หน่วยงานสังกัดกระทรวง พม. เพื่อนำไปปลูกเป็นไม้มงคลของหน่วยงาน
นายวราวุธ กล่าวต่ออีกว่า ด้วยสำนึกในพระมหากรุณาธิคุณที่พระบาทสมเด็จพระเจ้าอยู่หัว ทรงพระกรุณาพระราชทาน “โครงการจิตอาสา 904 วปร.” ตามแนวพระราชดำริ “เราทำความดี ด้วยหัวใจ” เพื่อมุ่งหวังให้พสกนิกรทุกหมู่เหล่าปรองดองสามัคคี ร่วมมือร่วมใจ ประกอบกิจกรรมสาธารณะ เพื่อประโยชน์สุขของชุมชนส่วนรวม โดยไม่หวังสิ่งตอบแทน ให้มีความรัก ความผูกพันต่อสถาบันหลักของชาติ อันได้แก่ สถาบันชาติ สถาบันศาสนา และสถาบันพระมหากษัตริย์ ซึ่งกระทรวง พม. ได้เล็งเห็นถึงความสำคัญของโครงการจิตอาสาพระราชทานตามแนวพระราชดำริของพระบาทสมเด็จพระเจ้าอยู่หัว เป็นการส่งเสริมและสร้างบุคลากรสังกัดกระทรวง พม. ทั้งหน่วยงานส่วนกลางและส่วนภูมิภาค 76 จังหวัดทั่วประเทศ ให้เป็นจิตอาสาพระราชทาน รวมทั้งเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จึงได้กำหนดจัดกิจกรรม "คาราวานจิตอาสาพระราชทาน กระทรวง พม." นี้ขึ้น เพื่อมุ่งเน้นให้บุคลากรสังกัดกระทรวง พม. เกิดความตระหนักรู้ถึงบทบาทหน้าที่ของการเป็นจิตอาสาเพื่อประชาชน รวมทั้ง เป็นการย้ำเตือนถึงเจตนารมณ์ของกระทรวง พม. ในการปฏิบัติงานด้านการพัฒนาสังคม และส่งเสริมคุณภาพชีวิตที่ดีให้แก่ประชาชนทุกกลุ่มเป้าหมาย สนอง
ต่อพระราชปณิธานของพระบาทสมเด็จพระเจ้าอยู่หัวฯ สืบไป
นายวราวุธ กล่าวเพิ่มเติมว่า ทั้งนี้ กระทรวง พม. จะมีการจัดกิจกรรมในลักษณะนี้เป็นระยะๆ ซึ่งเราจะมีเจ้าหน้าที่ อพม. ในทุกตำบล ทุกหมู่บ้าน ในการลงพื้นที่ตรวจเยี่ยมและพูดคุยกับพี่น้องประชาชน อย่างไรก็ตาม เนื่องในโอกาสมหามงคลนี้ กระทรวง พม. ได้เพิ่มความเข้มข้นในการทำงาน โดยการจัดคาราวานและออกไปเยี่ยมพี่น้องประชาชนให้ละเอียดถี่ถ้วนมากขึ้น ในการนี้ทางกระทรวง พม. ได้ขอให้ทุกหน่วยที่อยู่ทั้ง 76 จังหวัดทั่วประเทศนั้น ได้ลงพื้นที่เพื่อตรวจเยี่ยมพี่น้องประชาชนอย่างทั่วถึง เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในปีมหามงคลเฉลิมพระชนมพรรษา 6 รอบ 28 กรกฎาคม 2567 และขอเน้นย้ำว่ากระทรวง พม. ไม่ได้ทำเพียงแค่เดือนกรกฎาคมนี้เท่านั้น แต่เราจะทำไปจนถึงสิ้นปี 2567
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คาราวานจิตอาสาพระราชทานกระทรวงพม

ที่มา : https://www.thaigov.go.th/news/contents/details/85881