รัฐบาลไทย-ข่าวทำเนียบรัฐบาล-จังหวัดสุรินทร์ จัดกิจกรรมจิตอาสาพัฒนา ปรับปรุงภูมิทัศน์โดยรอบ “เกาะเสด็จประพาส” ภายในมหาวิทยาลัยเทคโนโลยีราชมงคลอีสาน วิทยาเขตสุรินทร์ เดินหน้าบูรณะให้เป็นแหล่งท่องเที่ยวฯ


วันอังคารที่ 16 กรกฎาคม 2567
16/07/2567
พิมพ์
จังหวัดสุรินทร์ จัดกิจกรรมจิตอาสาพัฒนา ปรับปรุงภูมิทัศน์โดยรอบ “เกาะเสด็จประพาส” ภายในมหาวิทยาลัยเทคโนโลยีราชมงคลอีสาน วิทยาเขตสุรินทร์ เดินหน้าบูรณะให้เป็นแหล่งท่องเที่ยวฯ
จังหวัดสุรินทร์ จัดกิจกรรมจิตอาสาพัฒนาปรับปรุงภูมิทัศน์โดยรอบ “เกาะเสด็จประพาส” ภายในมหาวิทยาลัยเทคโนโลยีราชมงคลอีสาน วิทยาเขตสุรินทร์ เดินหน้าบูรณะให้เป็นแหล่งท่องเที่ยวทางประวัติศาสตร์สำคัญของจังหวัด เพื่อเฉลิมพระเกียรติพระบาทสมเด็จพระเจ้าอยู่หัว
จังหวัดสุรินทร์ จัดกิจกรรมจิตอาสาพัฒนา ปรับปรุงภูมิทัศน์โดยรอบ “เกาะเสด็จประพาส” ภายในมหาวิทยาลัยเทคโนโลยีราชมงคลอีสาน วิทยาเขตสุรินทร์ เดินหน้าบูรณะให้เป็นแหล่งท่องเที่ยวทางประวัติศาสตร์สำคัญของจังหวัดสุรินทร์ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 15 ก.ค. 67 นายพิจิตร บุญทัน ผู้ว่าราชการจังหวัดสุรินทร์ เปิดเผยว่า เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และเนื่องในโอกาสวันพระบาทสมเด็จพระนารายณ์มหาราช ซึ่งตรงกับวันที่ 11 กรกฎาคมของทุกปี จังหวัดสุรินทร์ ได้จัดกิจกรรมจิตอาสาพัฒนา “เราทำความ ดี ด้วยหัวใจ” ที่บริเวณเกาะเสด็จประพาส ภายในมหาวิทยาลัยเทคโนโลยีราชมงคลอีสาน วิทยาเขตสุรินทร์ โดยตนได้มอบหมายให้ นายสันทัด แสนทอง รองผู้ว่าราชการจังหวัดสุรินทร์ เป็นประธานในการจัดกิจกรรมจิตอาสาปรับภูมิทัศน์บริเวณโดยรอบเกาะเสด็จประพาสให้สวยงามร่มรื่น เหมาะแก่การใช้เป็นสถานที่สำคัญทางประวัติศาสตร์ และเป็นสถานที่พักผ่อนหย่อนใจของชาวจังหวัดสุรินทร์ เพื่อเฉลิมพระเกียรติพระบาทสมเด็จพระเจ้าอยู่หัว โดยมีหัวหน้าส่วนราชการ ผู้บริหารองค์กรปกครองส่วนท้องถิ่น นักเรียน นักศึกษา และประชาชนจิตอาสา ร่วมกิจกรรมจำนวนมาก
นายพิจิตร บุญทัน ผู้ว่าราชการจังหวัดสุรินทร์ กล่าวว่า นายสุทธิพงษ์ จุลเจริญ ปลัดกระทรวงมหาดไทย ได้ให้คำแนะนำแก่จังหวัดสุรินทร์ให้พัฒนาศาลารับเสด็จ บริเวณเกาะเสด็จ ของมหาวิทยาลัยเทคโนโลยีราชมงคลอีสาน วิทยาเขตสุรินทร์ พร้อมดำเนินการบูรณปฏิสังขรณ์ เพื่อฟื้นคืนกลับมาเป็นพื้นที่ในการศึกษาเรียนรู้ ประวัติศาสตร์การเสด็จพระราชดำเนินของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรและสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตลอดจนการส่งเสริมการเรียนรู้ด้านคชศาสตร์ พฤกษศาสตร์ และการบริหารจัดการน้ำ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยให้จังหวัดสุรินทร์บูรณาการร่วมกับกรมโยธาธิการและผังเมือง และมหาวิทยาลัยราชมงคลอีสาน วิทยาเขตสุรินทร์ บูรณะศาลารับเสด็จแห่งนี้ให้อยู่ในสภาพที่เหมาะสมต่อการอนุรักษ์ เพื่อการเรียนรู้ และจัดทำเป็นเขตอภัยทาน พร้อมทั้งจัดกิจกรรมจิตอาสาปรับปรุงภูมิทัศน์ เพื่อเป็นแหล่งเรียนรู้ด้านประวัติศาสตร์ อนุรักษ์ให้กับเยาวชนคนรุ่นหลังได้ภาคภูมิใจและเป็นส่วนหนึ่งในการดูแลสถานที่สำคัญของจังหวัดสุรินทร์
“จังหวัดสุรินทร์จึงได้จัดกิจกรรมจิตอาสาพัฒนาขึ้น เพื่อร่วมกันปรับปรุงภูมิทัศน์ ทำความสะอาด ถางหญ้า วัชพืช ขุดลอกหนองน้ำ จัดเก็บผักตบชวา บริเวณเกาะเสด็จ ของมหาวิทยาลัยเทคโนโลยีราชมงคลอีสาน วิทยาเขตสุรินทร์ ให้มีความสวยงามเป็นระเบียบเรียบร้อย เพื่อเตรียมการพัฒนาและปรับปรุงพื้นที่บริเวณดังกล่าว ให้เป็นสถานที่สำคัญทางประวัติศาสตร์และเป็นอีกหนึ่งสถานที่ท่องเที่ยวยอดนิยมของจังหวัดสุรินทร์ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567” นายพิจิตรฯ กล่าว
นายพิจิตร บุญทัน ผู้ว่าราชการจังหวัดสุรินทร์ กล่าวเพิ่มเติมว่า สำหรับเกาะเสด็จประพาสแห่งนี้ เป็นสถานที่สำคัญทางประวัติศาสตร์ที่เคยเป็นสถานที่ประทับเมื่อครั้งพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมราชบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสด็จพระราชดำเนินเยี่ยมราษฎรในพื้นที่จังหวัดสุรินทร์ เมื่อวันเสาร์ที่ 19 พฤศจิกายน 2498 โดยทั้งสองพระองค์ ได้เสด็จพระราชดำเนินเยี่ยมชมกิจการของโรงเรียนเกษตรกรรมสุรินทร์ (มหาวิทยาลัยเทคโนโลยีราชมงคลอีสาน วิทยาเขตสุรินทร์ ในปัจจุบัน) แล้วเสด็จพระราชดำเนินประทับบนศาลารับเสด็จ ซึ่งโรงเรียนเกษตรกรรมและจังหวัดสุรินทร์สร้างถวาย ณ บริเวณทิศใต้ของโรงเรียน ซึ่งปัจจุบันเป็นระยะเวลา 17 ปี ที่ศาลารับเสด็จ บริเวณเกาะเสด็จ ของมหาวิทยาลัยเทคโนโลยีราชมงคลอีสาน วิทยาเขตสุรินทร์ ไม่ได้รับการบูรณปฏิสังขรณ์ ซึ่งสถานที่แห่งนี้เป็นสถานที่ประวัติศาสตร์ สะท้อนถึงความรัก ความผูกพัน และความปรารถนาดีของสถาบันพระมหากษัตริย์ต่อพสกนิกรชาวไทย รวมถึงการจัดการศึกษา เพื่อความวัฒนาสถาพรของประเทศไทย โดยเฉพาะอย่างยิ่ง การศึกษาด้านเกษตรศาสตร์ ที่ถือเป็นภูมิปัญญาดั้งเดิมของบรรพบุรุษไทย ที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระราชทานแนวพระราชดำริตามหลักปรัชญาของเศรษฐกิจพอเพียง
“เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดสุรินทร์ ได้บูรณาการร่วมกรมโยธาธิการและผังเมือง โดยมีแผนในการบูรณปฏิสังขรณ์ศาลาประทับ รวมถึงบริเวณโดยรอบ เพื่อพัฒนาพื้นที่แห่งนี้ให้เป็นศูนย์เรียนรู้และสถานที่ท่องเที่ยว ให้พวกเราทุกคนได้ร่วมกันภาคภูมิใจ และร่วมทำให้พื้นที่แห่งนี้ได้เป็นพื้นที่ประวัติศาสตร์อันสำคัญ ที่ยังคงเหลือไว้ให้อนุชนคนรุ่นหลัง ลูกหลานชาวสุรินทร์และลูกหลานไทยทุกคน ได้ภาคภูมิใจและเป็นส่วนหนึ่งในการดูแลสถานที่สำคัญแห่งนี้ และเป็นสถานที่ท่องเที่ยวคงอยู่คู่กับจังหวัดสุรินทร์อย่างยั่งยืนตลอดไป” นายพิจิตรฯ กล่าวในช่วงท้ายว่า

ที่มา : https://www.thaigov.go.th/news/contents/details/85878