รัฐบาลไทย-ข่าวทำเนียบรัฐบาล-รองปลัดนวนิตย์ เป็นประธานปิดโครงการฝึกอบรมหลักสูตรนักบริหารการพัฒนาการเกษตรและสหกรณ์ ระดับสูง รุ่นที่ 87


วันอังคารที่ 16 กรกฎาคม 2567
รองปลัดนวนิตย์ เป็นประธานปิดโครงการฝึกอบรมหลักสูตรนักบริหารการพัฒนาการเกษตรและสหกรณ์ ระดับสูง รุ่นที่ 87
รองปลัดนวนิตย์ เป็นประธานปิดโครงการฝึกอบรมหลักสูตรนักบริหารการพัฒนาการเกษตรและสหกรณ์ ระดับสูง รุ่นที่ 87
นายนวนิตย์ พลเคน รองปลัดกระทรวงเกษตรและสหกรณ์ เปิดเผยภายหลังได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ เป็นประธานปิดโครงการฝึกอบรมหลักสูตรนักบริหารการพัฒนาการเกษตรและสหกรณ์ ระดับสูง รุ่นที่ 87 พร้อมด้วย นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ณ ศูนย์ส่งเสริมและพัฒนาอาชีพเสริมนอกภาคการเกษตร อำเภอบางไทร จังหวัดพระนครศรีอยุธยา และผ่านระบบออนไลน์ (Zoom Meeting) ว่า กระทรวงเกษตรและสหกรณ์ โดยสถาบันเกษตราธิการ ได้จัดอบรมหลักสูตร “นักบริหารการพัฒนาการเกษตรและสหกรณ์ ระดับสูง รุ่นที่ 87 ระหว่างวันที่ 10 มิถุนายน 2567 – 17 กรกฎาคม 2567 มีผู้เข้าร่วมอบรมทั้งหมด 100 คน จากหน่วยงานในสังกัดกระทรวงเกษตรและสหกรณ์ โดยมีวัตถุประสงค์เพื่อเตรียมความพร้อมให้ผู้เข้ารับการฝึกอบรมมีความรู้ความเข้าใจบทบาทหน้าที่ความรับผิดชอบของนักบริหารการพัฒนาการเกษตรและสหกรณ์ ระดับสูง สู่การเป็นผู้นำทีมให้มีประสิทธิภาพ อีกทั้งเพื่อพัฒนาแนวคิด มุมมอง การสื่อสาร บุคลิกภาพ วิธีการทำงาน ตลอดจนวิธีการแก้ไขปัญหา เพื่อรองรับภารกิจหน้าที่ความรับผิดชอบที่สูงขึ้น โดยมุ่งเน้นในการพัฒนาผู้เข้ารับการฝึกอบรมให้มีภาวะผู้นำ รวมถึงสามารถพัฒนาองค์กรในการขับเคลื่อนยุทธศาสตร์และงานนโยบายของรัฐบาลได้อย่างมีประสิทธิภาพให้เหมาะสมกับภาวะผู้นำของผู้เข้าร่วมอบรม เพื่อขับเคลื่อนการดำเนินงานของกระทรวงเกษตรและสหกรณ์ สำหรับกิจกรรมในวันนี้ ได้มีการจัดบูธนิทรรศการพร้อมนำเสนอสินค้าด้านการเกษตรมูลค่าสูงเพื่อส่งออกสินค้าเกษตรที่มีคุณภาพของประเทศไทยไปยังต่างประเทศ
ในโอกาสนี้ นายนวนิตย์ พลเคน ได้กล่าวชื่นชมแก่ผู้เข้าร่วมการฝึกอบรมในครั้งนี้ในการนำเสนอองค์ความรู้ที่สามารถขับเคลื่อนด้านการตลาด ซึ่งเป็นเป้าหมายสำคัญต่อการผลิตสินค้าเกษตร เพื่อนำไปพัฒนาในการจำหน่ายสินค้าเกษตรในอนาคต ต่อไป

ที่มา : https://www.thaigov.go.th/news/contents/details/85918