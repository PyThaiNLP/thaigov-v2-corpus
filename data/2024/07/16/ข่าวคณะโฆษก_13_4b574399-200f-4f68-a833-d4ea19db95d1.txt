รัฐบาลไทย-ข่าวทำเนียบรัฐบาล-ครม. มีมติเห็นชอบการแยกบัญชีโครงการให้สินเชื่อตามมาตรการกระตุ้นเศรษฐกิจและช่วยเหลือประชาชนรายย่อยและโครงการสินเชื่อดอกเบี้ยต่ำ (Soft Loan) GSB Boost Up ของธนาคารออมสินเป็นบัญชี PSA


วันอังคารที่ 16 กรกฎาคม 2567
16/07/2567
พิมพ์
ครม. มีมติเห็นชอบการแยกบัญชีโครงการให้สินเชื่อตามมาตรการกระตุ้นเศรษฐกิจและช่วยเหลือประชาชนรายย่อยและโครงการสินเชื่อดอกเบี้ยต่ำ (Soft Loan) GSB Boost Up ของธนาคารออมสินเป็นบัญชี PSA
ครม. มีมติเห็นชอบการแยกบัญชีโครงการให้สินเชื่อตามมาตรการกระตุ้นเศรษฐกิจและช่วยเหลือประชาชนรายย่อย และโครงการสินเชื่อดอกเบี้ยต่ำ (Soft Loan) GSB Boost Up ของธนาคารออมสินเป็นบัญชี PSA
วันนี้ (16 กรกฎาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า คณะรัฐมนตรี (16 กรกฎาคม 2567) มีมติเห็นชอบการแยกบัญชีโครงการให้สินเชื่อตามมาตรการกระตุ้นเศรษฐกิจและช่วยเหลือประชาชนรายย่อย และโครงการสินเชื่อดอกเบี้ยต่ำ (Soft Loan) GSB Boost Up ของธนาคารออมสินเป็นบัญชีธุรกรรมนโยบายรัฐ (Public Service Account: PSA) พร้อมทั้งมอบหมายหน่วยงานที่เกี่ยวข้องดำเนินการในส่วนที่เกี่ยวข้องต่อไป ตามที่กระทรวงการคลัง (กค.) เสนอ
รองโฆษกประจำสำนักนายกรัฐมนตรีกล่าวว่า กค. รายงานว่า จากภาวะเศรษฐกิจที่ชะลอตัว ต้นทุนการผลิตและระดับราคาสินค้าทั่วไปปรับตัวเพิ่มสูงขึ้น และแนวโน้มอัตราดอกเบี้ยขาขึ้นและยังคงทรงตัวอยู่ในระดับสูง ทำให้ค่าครองชีพของประชาชนและต้นทุนในการประกอบอาชีพปรับตัวสูงขึ้น และยังคงส่งผลกระทบต่อการดำเนินธุรกิจของผู้ประกอบการวิสาหกิจขนาดกลางและขนาดย่อม (Small and Medium Enterprises: SMEs) ทำให้กำไรลดลงและประสบกับปัญหาด้านสภาพคล่อง ดังนั้น เพื่อให้ปัญหาดังกล่าวได้รับการแก้ไขและบรรเทาลง ธนาคารออมสินจึงได้ดำเนินโครงการให้สินเชื่อตามมาตรการกระตุ้นเศรษฐกิจและช่วยเหลือประชาชนรายย่อย และโครงการสินเชื่อดอกเบี้ยต่ำ (Soft Loan) GSB Boost Up (ซึ่งเป็นโครงการที่ธนาคารออมสินดำเนินการเองโดยไม่ได้ของบประมาณจัดสรรเพิ่มเติม)
โครงการให้สินเชื่อตามมาตรการกระตุ้นเศรษฐกิจและช่วยเหลือประชาชนรายย่อย
สินเชื่อ
รายละเอียด
1. กลุ่มสินเชื่ออัตราดอกเบี้ยต่ำภาคอสังหาริมทรัพย์ ประกอบด้วย 4 มาตรการ
1.1 สินเชื่ออัตราดอกเบี้ยต่ำสำหรับกลุ่มลูกค้าที่ประกอบธุรกิจภาคอสังหาริมทรัพย์ มีวัตถุประสงค์เพื่อกระตุ้นเศรษฐกิจภาคอสังหาริมทรัพย์ และเพื่อส่งเสริมผู้ประกอบธุรกิจพัฒนาอสังหาริมทรัพย์ให้สร้างโครงการที่อยู่อาศัยสำหรับผู้มีรายได้น้อย วงเงินรวม 10,000 ล้านบาท (2 มาตรการ)
1.1.1 สินเชื่อ GSB D – Home กระตุ้นเศรษฐกิจ
-อัตราดอกเบี้ยเริ่มต้นร้อยละ 3.99 ต่อปี
-ระยะเวลากู้ไม่เกิน 4 ปี
1.1.2 สินเชื่อ GSB D – Home สร้างบ้านเพื่อคนไทย
-อัตราดอกเบี้ยเริ่มต้นร้อยละ 3.5 ต่อปี
-ระยะเวลากู้ไม่เกิน 4 ปี
1.2 สินเชื่ออัตราดอกเบี้ยต่ำสำหรับกลุ่มประชาชนรายย่อยที่ต้องการซื้อหรือปลูกสร้างที่อยู่อาศัย มีวัตถุประสงค์เพื่อเป็นการกระตุ้นเศรษฐกิจภายในประเทศและลดความเหลื่อมล้ำของการมีที่พักอาศัยเป็นของตนเอง วงเงินรวม 10,000 ล้านบาท (2 มาตรการ)
1.2.2 สินเชื่อบ้านออมสินเพื่อคนไทย เพื่อซื้อ/ปลูกสร้างที่อยู่อาศัย
-อัตราดอกเบี้ยเริ่มต้นร้อยละ 1.95 ต่อปี
-วงเงินกู้ไม่เกิน 7 ล้านบาท
1.1.2 สินเชื่อ Top Up เพื่อซื้อเฟอร์นิเจอร์ ตกแต่งบ้าน หรือสิ่งจำเป็นอื่นในการเข้าอาศัย
-อัตราดอกเบี้ยเริ่มต้นร้อยละ 3.49 ต่อปี
2. กลุ่มสินเชื่ออัตราดอกเบี้ยต่ำเพื่อบรรเทาผลกระทบและแก้ไขปัญหาหนี้ครัวเรือนด้วยการ Refinance สินเชื่อที่มีดอกเบี้ยสูงในตลาด มาใช้สินเชื่อดอกเบี้ยต่ำของธนาคารออมสิน ภายใต้โครงการ “สินเชื่อรีไฟแนนซ์เพื่อสังคม” ที่ดำเนินการภายในปี 2567 ประกอบด้วย 4 มาตรการย่อย
2.1 สินเชื่อรีไฟแนนซ์สำหรับกลุ่มลูกค้าฐานราก (2 มาตรการ)
2.1.1 สินเชื่อรีไฟแนนซ์สินเชื่อผู้ประกอบอาชีพอิสระ (Re - Nano) เพื่อชำระหนี้สินเชื่อ Nano Finance ที่กู้ไปเพื่อลงทุนประกอบอาชีพ
-อัตราดอกเบี้ยร้อยละ 18 ต่อปี (จากเดิมสูงสุดร้อยละ 33 ต่อปี)
-วงเงินกู้สูงสุดไม่เกิน 200,000 บาทต่อราย
-ผ่อนชำระสูงสุดไม่เกิน 8 ปี โดยมีบรรษัทประกันสินเชื่ออุตสาหกรรมขนาดย่อยค้ำประกันสินเชื่อ
2.1.2 สินเชื่อรีไฟแนนซ์สินเชื่อส่วนบุคคล (Re P -  loan) เพื่อชำระหนี้สินเชื่อส่วนบุคคล (P -  loan) ของสถาบันการเงินหรือผู้ประกอบธุรกิจการเงินที่ไม่ใช่สถาบันการเงิน (Non - Bank)
-อัตราดอกเบี้ยร้อยละ 15 ต่อปี (จากเดิมสูงสุดร้อยละ 25 ต่อปี)
-วงเงินกู้สูงสุดไม่เกิน 100,000 บาทต่อราย
-ผ่อนชำระสูงสุดไม่เกิน 5 ปี
2.2 สินเชื่อรีไฟแนนซ์สำหรับกลุ่มลูกค้ารายย่อยบุคคล (2 มาตรการ)
2.2.1 สินเชื่อรีไฟแนนซ์หนี้บัตรเครดิต (Re – Card) เพื่อชำระหนี้บัตรเครดิตของสถาบันการเงินหรือ Non – Bank มาผ่อนชำระในรูปแบบเงินกู้ระยะยาว
-อัตราดอกเบี้ยเริ่มต้นร้อยละ 8.99 ต่อปี (จากเดิมสูงสุดร้อยละ 16 ต่อปี)
-วงเงินกู้สูงสุดไม่เกิน 500,000 บาทต่อราย
-ผ่อนชำระสูงสุดไม่เกิน 7 ปี
2.2.2 สินเชื่อรีไฟแนนซ์สินเชื่อที่อยู่อาศัย (Re -  Home) เพื่อไถ่ถอนจำนองที่อยู่อาศัยจากสถาบันการเงินอื่น
-อัตราดอกเบี้ยเริ่มต้นร้อยละ 1.95 ต่อปี (จากเดิมร้อยละ 6-7 ต่อปี)
-วงเงินกู้สูงสุดไม่เกิน 5 ล้านบาทต่อราย
-ผ่อนชำระสูงสุดไม่เกิน 40 ปี
โครงการสินเชื่อดอกเบี้ยต่ำ (Soft Loan) GSB Boost Up
วัตถุประสงค์ – เพื่อสนับสนุนผู้ประกอบการ SMEs ในด้านการลงทุนและเสริมสภาพคล่อง
วิธีดำเนินงาน – ธนาคารออมสินสนับสนุนแหล่งเงินทุนดอกเบี้ยต่ำวงเงินรวม 100,000 ล้านบาทให้แก่สถาบันการเงินที่เข้าร่วมโครงการฯ ทั้งธนาคารพาณิชย์และสถาบันการเงินเฉพาะกิจ โดยคิดดอกเบี้ยในอัตราร้อยละ 0.01 ต่อปี เป็นระยะเวลา 2 ปี และสถาบันการเงินที่เข้าร่วมโครงการให้สินเชื่อแก่ผู้ประกอบการ SMEs ในอัตราร้อยละ 3.5 ต่อปี เป็นระยะเวลา 2 ปี วงเงินสินเชื่อสูงสุดต่อรายไม่เกิน 40 ล้านบาท (รวมทุกสถาบันการเงิน) ทั้งนี้ ภายใต้วงเงินดังกล่าวธนาคารออมสินสามารถให้สินเชื่อแก่ผู้ประกอบการโดยตรงในหลักเกณฑ์และเงื่อนไขเดียวกับสถาบันการเงินที่เข้าร่วมโครงการ
ระยะเวลาดำเนินงาน - ผู้ประกอบการ SMEs ที่สนใจสามารถยื่นขอสินเชื่อกับสถาบันการเงินที่เข้าร่วมโครงการได้จนถึงวันที่ 30 ธันวาคม 2568 หรือจนกว่าวงเงินสินเชื่อรวมในโครงการจะหมด แล้วแต่ระยะเวลาใดจะถึงก่อน โดยให้เบิกจ่ายสินเชื่อให้แล้วเสร็จภายในวันที่ 30 ธันวาคม 2567
ทั้งนี้ เพื่อให้การดำเนินโครงการสินเชื่อดอกเบี้ยต่ำ (Soft Loan) GSB Boost Up เป็นไปตามวัตถุประสงค์และหลักเกณฑ์โครงการ จึงเห็นควรขอความร่วมมือจากธนาคารแห่งประเทศไทย (ธปท.) เข้าตรวจสอบการปล่อยสินเชื่อของสถาบันการเงินที่เข้าร่วมโครงการให้เป็นไปตามวัตถุประสงค์และหลักเกณฑ์โครงการ โดยให้สถาบันการเงินที่เข้าร่วมโครงการสอบทานกระบวนการอนุมัติสินเชื่อและสุ่มทานสินเชื่อรายลูกหนี้ในโครงการให้เป็นไปตามเงื่อนไขของโครงการ พร้อมทั้งจัดทำรายงานสรุปผลการสอบทานดังกล่าวเป็นการแยกเฉพาะจากธุรกรรมสินเชื่อประเภทอื่นๆ เป็นประจำทุกไตรมาสและรวบรวมรายงานดังกล่าวไว้เป็นส่วนหนึ่งของรายงานการสอบทานสินเชื่อสำหรับการเข้าตรวจสอบสถาบันการเงินประจำปีของ ธปท.
เพื่อให้เกิดความโปร่งใสในการกำกับดูแล การตรวจสอบและการประเมินผลการดำเนินงานของสถาบันการเงินเฉพาะกิจในการทำหน้าที่เป็นกลไกของรัฐเพื่อฟื้นฟู และช่วยเหลือกลุ่มประชาชนและธุรกิจเป้าหมายได้อย่างมีประสิทธิภาพ และป้องกันความเสี่ยงทางเศรษฐกิจที่อาจเกิดขึ้น กค. จึงเห็นควรเสนอการแยกบัญชีโครงการให้สินเชื่อดังกล่าวของธนาคารออมสินเป็นบัญชี PSA

ที่มา : https://www.thaigov.go.th/news/contents/details/85904