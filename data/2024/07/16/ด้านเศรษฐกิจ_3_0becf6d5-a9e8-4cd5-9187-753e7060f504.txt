รัฐบาลไทย-ข่าวทำเนียบรัฐบาล-“มนพร” เปิดงาน OTOP Big Days เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567


วันอังคารที่ 16 กรกฎาคม 2567
“มนพร” เปิดงาน OTOP Big Days เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
....
นางมนพร เจริญศรี รัฐมนตรีช่วยว่าการกระทรวงคมนาคม เป็นประธานพิธีเปิดงาน OTOP Big Days เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 พร้อมด้วย นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นางสาวรัชนีพร ธิติทรัพย์ ผู้ตรวจราชการกระทรวงคมนาคม นางฉฎาณิศา  ชำนาญเวช รองกรรมการผู้อำนวยการใหญ่ บริษัท ท่าอากาศยานไทย จำกัด (มหาชน) นายกิตติพงศ์ กิตติขจร ผู้อำนวยการท่าอากาศยานสุวรรณภูมิ เข้าร่วมงาน โดยมี นายเชิดพันธ์ โชติคุณ รองประธานกรรมการบริษัท โรงแรมท่าอากาศยานสุวรรณภูมิ จำกัด ให้การต้อนรับ ในวันที่ 15 กรกฎาคม 2567 ณ โรงแรมโนโวเทล สุวรรณภูมิ แอร์พอร์ต
นางมนพร กล่าวว่า ตามที่รัฐบาลมีนโยบายผลักดัน Soft Power ของไทยให้เป็นที่รู้จักของนักท่องเที่ยวชาวไทยและชาวต่างชาติออกไปทั่วโลก กระทรวงคมนาคมพร้อมขับเคลื่อนนโยบายดังกล่าว โดยบริษัท โรงแรมท่าอากาศยานสุวรรณภูมิ จํากัด จัดงาน OTOP Big Days เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเฉลิมพระเกียรติและถวายความจงรักภักดีพระบาทสมเด็จพระเจ้าอยู่หัว ระหว่างวันที่ 15 - 17 กรกฎาคม 2567 ณ บริเวณโถงล๊อบบี้ โรงแรมโนโวเทล สุวรรณภูมิ ภายใต้แนวคิด " 72 ร้านค้า ภูมิปัญญาไทย มาไว้ใจกลางสุวรรณภูมิ"  ซึ่งเป็นโรงแรมแห่งแรกที่จัดกิจกรรมนี้ มีความหลากหลายโดยผสมผสานอย่างลงตัว โดยเป็นการเปิดให้ผู้ประกอบการสินค้าผลิตภัณฑ์ OTOP มาจัดจำหน่ายสินค้าราคาพิเศษ และเป็นการเพิ่มช่องทางให้แก่ชุมชนท้องถิ่นในการส่งเสริมสินค้าที่มีคุณภาพ มุ่งหวังให้ผู้ผลิตมีรายได้เพิ่มขึ้นก่อให้เกิดการกระจายรายได้สู่ท้องถิ่น ส่งเสริมเศรษฐกิจชุมชนให้มีความเข้มแข็ง เพื่อให้ประชาชนมีคุณภาพชีวิตที่ดียิ่งขึ้น และเป็นสนับสนุนนโยบาย Soft Power ของรัฐบาลในการช่วยผลักดันเศรษฐกิจของประเทศ

ที่มา : https://www.thaigov.go.th/news/contents/details/85869