รัฐบาลไทย-ข่าวทำเนียบรัฐบาล-​นายกฯ เผยคุย รมต. พรรคเพื่อไทย ก่อนประชุม ครม. กำชับให้ลงพื้นที่ แก้ปัญหาเฟคนิวส์  ปัดตอบเรื่อง “ยิ่งลักษณ์” ขออภัยโทษ


วันอังคารที่ 16 กรกฎาคม 2567
16/07/2567
พิมพ์
​นายกฯ เผยคุย รมต. พรรคเพื่อไทย ก่อนประชุม ครม. กำชับให้ลงพื้นที่ แก้ปัญหาเฟคนิวส์  ปัดตอบเรื่อง “ยิ่งลักษณ์” ขออภัยโทษ
​นายกฯ เผยคุย รมต. พรรคเพื่อไทย ก่อนประชุม ครม. กำชับให้ลงพื้นที่ แก้ปัญหาเฟคนิวส์  ปัดตอบเรื่อง “ยิ่งลักษณ์” ขออภัยโทษ
วันนี้ (16 กรกฎาคม 2567) เวลา 12.30 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี  เปิดเผยภายหลังการประชุมคณะรัฐมนตรี (ครม.) ถึงการพบกับรัฐมนตรีพรรคเพื่อไทยซึ่งประกอบด้วย นายภูมิธรรม เวชยชัย รองนายกรัฐมนตรีและ รมว.พาณิชย์ นายประเสริฐ จันทรรวงทอง รมว.ดิจิทัลเพื่อเศรษฐกิจและสังคม นายจุลพันธ์ อมรวิวัฒน์ รมช.คลัง และนายเผ่าภูมิ โรจนสกุล รมช.คลัง ว่า วันนี้รัฐมนตรีมากันเช้า จึงเชิญขึ้นตึกไทยและหารือเรื่องต่าง ๆ  โดยได้กำชับให้ลงพื้นที่ ซึ่งลงอยู่แล้วแต่ให้ลงเพิ่มขึ้น ขณะเดียวกันได้กำชับเรื่องเฟคนิวส์ กับนายประเสริฐ เพราะมีเฟคนิวส์เยอะเหลือเกินในช่วงนี้  นอกจากนี้ได้ติดตามงานโครงการต่าง ๆ ของกระทรวงการคลัง เพราะจะมีการนัดพูดคุยกับอธิบดี ที่เกี่ยวข้อง เกี่ยวกับการจัดหารายได้ ในวันศุกร์ที่ 19 ก.ค. นี้ จึงให้โจทย์ไปว่าจะพูดคุยเรื่องอะไรบ้าง เป็นการ ติดตามการทำงานธรรมดาไม่มีอะไร
ผู้สื่อข่าวถามว่า เฟคนิวส์ ที่นายกรัฐมนตรีเป็นห่วงมีนัยยะทางการเมืองหรือต้องการปล่อยเพื่ออะไรหรือไม่นั้น นายกฯ กล่าวว่า “ไม่ทราบเลยครับ แต่มันเป็นเฟคนิวส์ที่น่าเกลียดมาก มันไม่เป็นความจริง ปัจจุบันสังคมก็ถูกชี้นำ ในทางที่ผิดเยอะเหลือเกิน ปัญหาก็เยอะอยู่แล้ว ตรงนี้จึงกำชับ นายประเสริฐ”
ผู้สื่อข่าวถามต่อว่า  ที่ได้รับรายงานมา เฟคนิวส์น่าเกลียด เป็นประเด็นเรื่องอะไร นายกฯ กล่าวว่าหลายอย่าง อย่าไปให้ราคา ตรงนั้นเลย กลับกลายเป็นการให้มาขยายผล ในเรื่องที่มันไม่ถูกต้อง “ผมรู้อยู่แล้วและพวกท่านรู้อยู่แล้วว่ามันคืออะไร”
ผู้สื่อข่าวถามต่อไปว่า ราคาค่าไฟฟ้าราคาแพง นายกรัฐมนตรีจะมีแนวทางการแก้ไขปัญหาอย่างไร นายกฯ กล่าวว่า วันนี้ รัฐมนตรีกระทรวงพลังงานไม่ได้เข้าประชุมคณะรัฐมนตรี (ครม.) แต่มีการโทรพูดคุยและสั่งการถึงคราวหน้าการประชุมคณะรัฐมนตรีจะมีมาตรการอออกมา
ผู้สื่อข่าวถามถึงส่วนเรื่องเงินโครงการดิจิทัล วอลเล็ต ที่จะมีการลงทะเบียนในวันที่ 1 ส.ค.นี้ นายกฯ กล่าวว่า เป็นไปตามนั้น ขอให้รอติดตามรายละเอียดในการแถลง 24 ก.ค. โดย กรอบเวลาในการลงทะเบียน คือ 1 เดือนครึ่ง
นายกฯ กล่าวต่อไปว่าที่ประชุม ครม.วันนี้ไม่ได้มีการหารือเรื่องโครงการปุ๋ยคนละครึ่ง ส่วนจะเดินหน้าหรือหยุดโครงการให้ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์เป็นผู้พิจารณาเอง ซึ่งขณะนี้กำลังดูอยู่ ส่วนเรื่องปลาหมอคางดำ ร้อยเอกธรรมนัสได้แถลงไปแล้วว่า จะมีการรับซื้อจากราคา กิโลกรัมละ 8 บาทเป็น 15 บาทต่อกิโลกรัม และต้องหาต้นตอว่าปลามาจากไหน
ผู้สื่อข่าวถามว่า อยากให้นายกรัฐมนตรีสยบข่าวลือ ว่า นางสาวยิ่งลักษณ์ ชินวัตร อดีตนายกรัฐมนตรี ได้ขอพระราชทานอภัยโทษหรือไม่ นายกฯ ปฏิเสธที่จะตอบคำถาม

ที่มา : https://www.thaigov.go.th/news/contents/details/85889