รัฐบาลไทย-ข่าวทำเนียบรัฐบาล-“สุริยะ” เผย ครม. ไฟเขียว BEM ชนะการประมูลโครงการรถไฟฟ้าสายสีส้ม เตรียมลงนามสัญญาวันที่ 18 ก.ค.นี้


วันอังคารที่ 16 กรกฎาคม 2567
“สุริยะ” เผย ครม. ไฟเขียว BEM ชนะการประมูลโครงการรถไฟฟ้าสายสีส้ม เตรียมลงนามสัญญาวันที่ 18 ก.ค.นี้
.....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ในการประชุมคณะรัฐมนตรี (ครม.) วันนี้ (16 กรกฎาคม 2567) ที่ประชุม ครม. มีมติเห็นชอบผลการคัดเลือกเอกชนและร่างสัญญาร่วมลงทุนที่ผ่านการตรวจพิจารณาของสำนักงานอัยการสูงสุดและเงื่อนไขสำคัญของสัญญาร่วมลงทุนโครงการรถไฟฟ้าสายสีส้ม ช่วงบางขุนนนท์-มีนบุรี (สุวินทวงศ์) ตามที่กระทรวงคมนาคมเสนอ โดยในวันที่ 18 กรกฎาคม 2567 การรถไฟฟ้าขนส่งมวลชนแห่งประเทศไทย (รฟม.) จะจัดพิธีลงนามในสัญญาร่วมกับบริษัททางด่วนและรถไฟฟ้ากรุงเทพ จำกัด (มหาชน) หรือ BEM ในฐานะผู้ชนะการประมูล โดยในพิธีดังกล่าว จะมีตนเป็นประธานในพิธีลงนามฯ
ขณะเดียวกัน ได้มอบหมายให้ รฟม. เร่งรัดเอกชนให้เร่งดำเนินการให้เร็วขึ้น และเป็นไปตามแผนที่กำหนด เพื่ออำนวยความสะดวกในการเดินทางของประชาชน โดยคาดว่า จะสามารถเปิดให้บริการโครงการรถไฟฟ้าสายสีส้ม ฝั่งตะวันออก ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ระยะทาง 22.5 กิโลเมตร (กม.) ภายในเดือนมกราคม 2571 ซึ่งจะเร็วขึ้นกว่าเดิมที่กำหนดไว้ว่า จะเปิดให้บริการในเดือนพฤษภาคม 2571 ขณะที่โครงการรถไฟฟ้าสายสีส้ม ฝั่งตะวันตก ช่วงบางขุนนนท์ - ศูนย์วัฒนธรรมแห่งประเทศไทย ระยะทาง 13.4 กม. จะสามารถเปิดให้บริการได้ในช่วงกลางปี 2573 อย่างไรก็ตาม โครงการรถไฟฟ้าสายสีส้มนั้น กระทรวงคมนาคม ยืนยันว่า จะเข้าร่วมมาตรการค่ารถโดยสารรถไฟฟ้าในอัตราไม่เกิน 20 บาท หรือ 20 บาทตลอดสายด้วย

ที่มา : https://www.thaigov.go.th/news/contents/details/85906