รัฐบาลไทย-ข่าวทำเนียบรัฐบาล-กรมบัญชีกลางเปิดโครงการนำร่อง ฉีดวัคซีนไข้หวัดใหญ่ขนาดสูง (high dose) แก่ผู้มีสิทธิเบิกจ่ายตรงที่มีอายุตั้งแต่ 65 ปีขึ้นไป


วันอังคารที่ 16 กรกฎาคม 2567
16/07/2567
พิมพ์
กรมบัญชีกลางเปิดโครงการนำร่อง ฉีดวัคซีนไข้หวัดใหญ่ขนาดสูง (high dose) แก่ผู้มีสิทธิเบิกจ่ายตรงที่มีอายุตั้งแต่ 65 ปีขึ้นไป
กรมบัญชีกลางร่วมเปิดโครงการนำร่องฉีดวัคซีนไข้หวัดใหญ่ขนาดสูง (high dose) ให้แก่ผู้มีสิทธิเบิกจ่ายตรงที่มีอายุตั้งแต่ 65 ปีขึ้นไป ณ โรงพยาบาลรามาธิบดี
วันนี้ (16 ก.ค. 67) นางแพตริเซีย มงคลวนิช อธิบดีกรมบัญชีกลาง พร้อมด้วยผู้บริหารกรมบัญชีกลาง อาจารย์ นายแพทย์ไพโรจน์ บุญคงชื่น รองคณบดีคณะแพทยศาสตร์โรงพยาบาลรามาธิบดี มหาวิทยาลัยมหิดล ศาสตราจารย์ ดร. แพทย์หญิงอติพร อิงค์สาธิต ผู้อำนวยการโรงพยาบาลรามาธิบดี และรองศาสตราจารย์ นายแพทย์ภิรุญ มุตสิกพันธุ์ นายกสมาคมโรคติดเชื้อแห่งประเทศไทย ร่วมกันเปิดโครงการนำร่องฉีดวัคซีนไข้หวัดใหญ่ขนาดสูง (high dose) ให้แก่ผู้มีสิทธิเบิกจ่ายตรงที่มีอายุตั้งแต่ 65 ปีขึ้นไป ณ โรงพยาบาลรามาธิบดี
“โครงการนำร่องฉีดวัคซีนไข้หวัดใหญ่ขนาดสูง (high dose) แก่ผู้มีสิทธิเบิกจ่ายตรงกรมบัญชีกลางที่มีอายุตั้งแต่ 65 ปีขึ้นไปนี้ มีวัตถุประสงค์เพื่อป้องกันโรคไข้หวัดใหญ่และลดการพักรักษาตัวที่โรงพยาบาลจากปอดอักเสบในผู้สูงอายุที่อายุตั้งแต่ 65 ปีขึ้นไป ซึ่งเป็นอีกหนึ่งทางเลือกในการลดอัตราการติดเชื้อไข้หวัดใหญ่ ลดความรุนแรงของโรค ลดการรักษาตัวในโรงพยาบาล และลดอัตราการเสียชีวิตในผู้สูงอายุได้ โดยกำหนดให้บริการฉีดวัคซีนได้ตั้งแต่วันที่ 1 กรกฎาคมที่ผ่านมา ถึงวันที่ 31 สิงหาคม 2567 หรือจนกว่าจะครบจำนวน 50,000 โดส โดยจัดสรรให้สถานพยาบาลของทางราชการ   ทั่วประเทศ ซึ่งมีสถานพยาบาลที่ตอบรับเข้าร่วมการให้บริการฉีดวัคซีน จำนวน 52 จังหวัด รวมทั้งสิ้น 62 แห่ง และจะประกาศเพิ่มเติมอีก 25 จังหวัด เพื่อให้ครบ 77 จังหวัดต่อไป สำหรับผู้สูงอายุที่มีอายุ 65 ปีขึ้นไป ที่ได้รับการฉีดวัคซีนไข้หวัดใหญ่ขนาดมาตรฐานไปแล้ว ยังสามารถฉีดวัคซีนไข้หวัดใหญ่ขนาดสูงได้ โดยต้องมีระยะห่างจากโดสก่อน อย่างน้อย 6 เดือน ตามคำแนะนำของสมาคมโรคติดเชื้อแห่งประเทศไทย” อธิบดีกรมบัญชีกลาง กล่าว
อธิบดีกรมบัญชีกลางกล่าวเพิ่มเติมว่า โครงการนำร่องฉีดวัคซีนไข้หวัดใหญ่ขนาดสูง (high dose) ได้รับความร่วมมือจากสมาคมโรคติดเชื้อแห่งประเทศไทยในด้านข้อมูลวิชาการและโรงพยาบาลรามาธิบดี ซึ่งเป็นหนึ่งในโรงพยาบาลที่ร่วมโครงการ ทั้งนี้ ผู้สนใจสามารถติดต่อสอบถามรายละเอียดจากสถานพยาบาลที่เข้าร่วมโครงการโดยตรง

ที่มา : https://www.thaigov.go.th/news/contents/details/85885