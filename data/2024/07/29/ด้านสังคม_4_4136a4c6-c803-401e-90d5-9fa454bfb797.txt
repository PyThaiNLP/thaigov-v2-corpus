รัฐบาลไทย-ข่าวทำเนียบรัฐบาล-ดีอี ชวน ปชช. สมัครใช้งานแอปฯ “ทางรัฐ” ล่วงหน้า ก่อนดีเดย์ ร่วมโครงการ “ดิจิทัลวอลเล็ต” 1 ส.ค.นี้


วันจันทร์ที่ 29 กรกฎาคม 2567
ดีอี ชวน ปชช. สมัครใช้งานแอปฯ “ทางรัฐ” ล่วงหน้า ก่อนดีเดย์ ร่วมโครงการ “ดิจิทัลวอลเล็ต” 1 ส.ค.นี้
ดีอี ชวน ปชช. สมัครใช้งานแอปฯ “ทางรัฐ” ล่วงหน้า ก่อนดีเดย์ ร่วมโครงการ “ดิจิทัลวอลเล็ต” 1 ส.ค.นี้
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยว่า ภายหลังจากที่รัฐบาล โดยกระทรวงการคลัง ได้แถลงรายละเอียดการเข้าร่วมโครงการเติมเงิน 10,000 บาท ผ่าน Digital Wallet หรือ โครงการ “ดิจิทัลวอลเล็ต” เมื่อวันที่ 24 กรกฎาคม 2567 โดยให้ประชาชนกลุ่มที่มีสมาร์ตโฟน ที่สนใจเข้าร่วมโครงการฯ สามารถลงทะเบียนผ่านแอปพลิเคชัน “ทางรัฐ” ซึ่งจัดทำโดย สำนักงานพัฒนารัฐบาลดิจิทัล (องค์การมหาชน) หรือ DGA ตั้งแต่วันที่ 1 สิงหาคม – 15 กันยายน 2567 นี้
ทั้งนี้ จากรายงานการสมัครเข้าใช้งานแอปฯ ทางรัฐ ของประชาชน ก่อนวันที่ 24 กรกฎาคม 2567 พบว่ามีจำนวนการใช้งานเฉลี่ยวันละ 50,000-60,000 ครั้ง ขณะที่ปัจจุบัน (ภายหลังวันที่ 24 กรกฎาคม 2567) พบว่ามีจำนวนการสมัครเข้าใช้งานเฉลี่ยถึงวันละ 800,000 – 900,000 ครั้ง
ดังนั้น กระทรวง ดีอี จึงขอแนะนำให้ประชาชนกลุ่มที่มีสมาร์ตโฟน ที่สนใจเข้าร่วมโครงการฯ ได้สมัครใช้งาน พร้อมยืนยันตัวตน ในแอป ฯ ทางรัฐ ล่วงหน้า เพื่อความสะดวกในการใช้งานก่อนลงทะเบียนเข้าร่วมโครงการฯ ก่อนวันที่ 1 สิงหาคม 2567 ซึ่งคาดว่าในช่วงที่มีการเปิดให้ลงทะเบียนเข้าร่วมโครงการฯ ระหว่างวันที่ 1 สิงหาคม – 15 กันยายน 2567 จะมีจำนวนการสมัครเข้าใช้งานถึงวันละประมาณ 5,000,000-6,000,000 ครั้ง
“อย่างไรก็ตาม หากประชาชนมีข้อสงสัย หรือต้องการทราบรายละเอียดเพิ่มเติมเกี่ยวกับการลงทะเบียนเข้าร่วมโครงการดิจิทัลวอลเล็ต สามารถสอบถามได้ที่ ศูนย์บริการข้อมูลโครงการเติมเงิน 10,000 บาท ผ่าน Digital Wallet โทรสายด่วน. Digital Wallet 1111 ตลอด 24 ชม. โดยกระทรวง ดีอี ได้เตรียมเจ้าหน้าที่รองรับการทำงานของระบบไว้กว่า 500 คน เพื่อช่วยอำนวยความสะดวก แก้ไขปัญหา ตอบข้อสงสัย เรื่องการลงทะเบียนดิจิทัลวอลเล็ต ให้กับประชาชน” นายประเสริฐ กล่าว
สอบถามข้อมูลข่าวสารโครงการ “ดิจิทัลวอลเล็ต โทรสายด่วน Digital Wallet 1111 (24 ชม.) และติดตามข้อมูลโครงการฯ ได้ที่เว็บไซต์ www.digitalwallet.go.th หรือ www.กระเป๋าเงินดิจิทัล.รัฐบาล.ไทย
---------------------------------------------------------

ที่มา : https://www.thaigov.go.th/news/contents/details/86419