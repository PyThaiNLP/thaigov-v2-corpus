รัฐบาลไทย-ข่าวทำเนียบรัฐบาล-สธ.จัดทีมแพทย์ดูแลประชาชนร่วมงานเฉลิมพระเกียรติ “ในหลวง” ณ ท้องสนามหลวง ตรวจรักษา 278 ราย ส่งต่อ รพ. 13 ราย


วันจันทร์ที่ 29 กรกฎาคม 2567
สธ.จัดทีมแพทย์ดูแลประชาชนร่วมงานเฉลิมพระเกียรติ “ในหลวง” ณ ท้องสนามหลวง ตรวจรักษา 278 ราย ส่งต่อ รพ. 13 ราย
ปลัดกระทรวงสาธารณสุข เผยผลการดูแลสุขภาพประชาชนที่เข้าร่วมงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ ณ ท้องสนามหลวง
จัดบุคลากรการแพทย์ 688 คน ให้บริการตรวจรักษา 278 ราย ปฐมพยาบาล 7,234 ราย ส่งต่อรักษาโรงพยาบาล 13 ราย กลับบ้านได้แล้ว 3 ราย
วันนี้ (29 กรกฎาคม 2567) นพ.โอภาส การย์กวินพงศ์ ปลัดกระทรวงสาธารณสุข กล่าวถึงการดูแลสุขภาพประชาชนที่เข้าร่วมงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ ณ ท้องสนามหลวง วันที่ 28 กรกฎาคม 2567 ว่า กระทรวงสาธารณสุข ร่วมกับหน่วยงานด้านสุขภาพ ได้จัดบุคลากรด้านการแพทย์และสาธารณสุข จำนวน 688 คน ให้การดูแลประชาชนตลอดทั้งวัน ประกอบด้วย แพทย์ 44 คน พยาบาล 117 คน เวชกิจฉุกเฉิน 23 คน พนักงานกู้ชีพ 114 คน นักศึกษาพยาบาล 10 คน เจ้าหน้าที่สื่อสาร 10 คน เจ้าหน้าที่อื่นๆ (เภสัชกร ผู้ช่วยเภสัชกร ผู้ช่วยพยาบาล พนักงานขับรถ) 50 คน เจ้าหน้าที่เดินเท้า 320 คน พร้อมเตรียมรถกู้ชีพฉุกเฉินขั้นสูง 40 คัน และรถกู้ชีพขั้นพื้นฐาน 38 คัน ให้บริการตรวจรักษารวม 278 ราย ได้แก่ ระบบทางเดินหายใจ 31 ราย ระบบทางเดินอาหาร 47 ราย ระบบกล้ามเนื้อและกระดูก 26  ราย ระบบประสาท 3 ราย ระบบผิวหนัง 10 รายระบบตา หู คอ จมูก 5 ราย ปรึกษาสุขภาพ 5 ราย และอื่นๆ 151 ราย รวมทั้งประเมินสุขภาพจิตอีก 13 ราย
นพ.โอภาสกล่าวต่อว่า สำหรับการปฐมพยาบาลเบื้องต้น มีผู้ป่วยรับบริการ 7,234 ราย แยกเป็นรับแอมโมเนีย/ผ้าเย็น/ลูกอม 6,630 ราย รับยา 231 ราย ทำแผล 25 ราย และอื่นๆ 348 ราย มีผู้ป่วยที่ต้องได้รับการส่งต่อ 13 ราย ได้แก่ รพ.กลาง 6 ราย รพ.วชิรพยาบาล 4 ราย รพ.พระมงกุฎเกล้า รพ.ศิริราช และรพ.รามาธิบดี แห่งละ 1 ราย ได้รับการวินิจฉัยโรค ดังนี้ โรคกล้ามเนื้อหัวใจตายชนิดเฉียบพลัน 1 ราย ความดันโลหิตสูงวิกฤต 2 ราย สงสัยแพ้ยา 1 ราย สงสัยภาวะน้ำตาลในเลือดสูงร่วมกับเลือดเป็นกรด 1 ราย ชักเกร็ง 1 รายโรคกระเพาะอาหาร 3 ราย หัวใจล้มเหลวร่วมภาวะน้ำตาลในเลือดต่ำ 1 ราย หัวใจขาดเลือดเฉียบพลัน 1 ราย เวียนศีรษะ 1 ราย และวูบหมดสติ 1 ราย โดยให้กลับบ้านได้แล้ว 3 ราย ยังเหลือผู้ป่วยเข้ารับรักษาในโรงพยาบาล 10 ราย ซึ่งทุกโรงพยาบาลให้การดูแลรักษาพยาบาลอย่างเต็มที่
*************************************** 29 กรกฎาคม 2567

ที่มา : https://www.thaigov.go.th/news/contents/details/86414