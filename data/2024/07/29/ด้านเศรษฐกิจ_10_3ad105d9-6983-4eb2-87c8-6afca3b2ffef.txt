รัฐบาลไทย-ข่าวทำเนียบรัฐบาล-รมว.ธรรมนัส ลงพื้นที่ด่วนติดตามสถานการณ์อุทกภัยในพื้นที่จังหวัดจันทบุรีและตราด พร้อมทั้งมอบถุงยังชีพช่วยเหลือประชาชนผู้ประสบอุทกภัย กว่า 1,200 ชุด


วันจันทร์ที่ 29 กรกฎาคม 2567
รมว.ธรรมนัส ลงพื้นที่ด่วนติดตามสถานการณ์อุทกภัยในพื้นที่จังหวัดจันทบุรีและตราด พร้อมทั้งมอบถุงยังชีพช่วยเหลือประชาชนผู้ประสบอุทกภัย กว่า 1,200 ชุด
รมว.ธรรมนัส ลงพื้นที่ด่วนติดตามสถานการณ์อุทกภัยในพื้นที่จังหวัดจันทบุรีและตราด พร้อมทั้งมอบถุงยังชีพช่วยเหลือประชาชนผู้ประสบอุทกภัย กว่า 1,200 ชุด
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ติดตามสถานการณ์อุทกภัยในพื้นที่จังหวัดจันทบุรี พร้อมมอบถุงยังชีพช่วยเหลือประชาชนผู้ประสบภัยจำนวน 200 ชุด และน้ำดื่มจำนวน 1,000 แพ็ค ณ ที่ทำการผู้ใหญ่บ้าน หมู่ 4 ตำบลปฐวี อำเภอมะขาม จังหวัดจันทบุรี อีกทั้งมอบหมายกรมชลประทาน โดยโครงการชลประทานจันทบุรีดำเนินการเปิดประตูระบายน้ำกลางคลองและปลายคลองภักดีรำไพ โดยการระบายน้ำหลากจากเทือกเขาสระบาปให้ไหลลงสู่คลองภักดีรำไพ และระบายลงสู่ทะเลอ่าวไทย เพื่อเร่งบรรเทาความเดือดร้อนของประชาชนผู้ประสบอุทกภัยในพื้นที่ ซึ่งได้กำชับให้หน่วยงานที่เกี่ยวข้องติดตามสถานการณ์อย่างใกล้ชิด และเตรียมความพร้อมในการเข้าช่วยเหลือประชาชนตลอด 24 ชั่วโมง
จากนั้น รมว.ธรรมนัสและคณะได้เดินทางต่อไปยัง องค์การบริหารส่วนตำบลสะตอ อำเภอเขาสมิง จังหวัดตราด เพื่อติดตามสถานการณ์น้ำและมอบถุงยังชีพให้แก่ผู้ประสบอุทกภัย จำนวน 1,000 ชุด และหญ้าอาหารสัตว์พระราชทาน เพื่อช่วยเหลือเกษตรกรในพื้นที่ประสบอุทกภัย พร้อมทั้งได้มอบหมายกรมชลประทาน โดยโครงการชลประทานตราดบูรณาการร่วมกับหน่วยงานราชการท้องถิ่นในการให้ความช่วยเหลือประชาชนผู้ประสบภัย พร้อมทั้งจัดเจ้าหน้าที่ติดตามสถานการณ์และเฝ้าระวังอย่างใกล้ชิด เพื่อการบรรเทาความเดือดร้อนของประชาชนในพื้นที่โดยเร็วที่สุด
รมว.ธรรมนัส กล่าวว่า สำหรับพื้นที่จังหวัดจันทบุรี ได้กำชับให้หน่วยงานที่เกี่ยวข้องติดตามสถานการณ์น้ำอย่างใกล้ชิด เพื่อป้องกันการขยายตัวของพื้นที่ประสบภัยเพิ่มเติม และสำหรับพื้นที่จังหวัดตราดได้มอบหมายกรมชลประทานดำเนินการลงพื้นที่สำรวจความเดือดร้อนของประชาชนในพื้นที่ เพื่อเร่งช่วยเหลือและบรรเทาความเดือดร้อนประชาชนผู้ประสบอุทกภัยในเบื้องต้น พร้อมทั้งเข้าประเมินสถานการณ์ในพื้นที่ เพื่อวางแผนแนวทางการแก้ไขปัญหาทั้งในระยะเร่งด่วนและเดินหน้าถอดบทเรียนสำหรับการแก้ไขปัญหาในระยะยาวอย่างยั่งยืนต่อไป

ที่มา : https://www.thaigov.go.th/news/contents/details/86415