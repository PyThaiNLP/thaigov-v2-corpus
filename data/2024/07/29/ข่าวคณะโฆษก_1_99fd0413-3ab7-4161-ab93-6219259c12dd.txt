รัฐบาลไทย-ข่าวทำเนียบรัฐบาล-นายกฯ ปลื้มปีติประชาชนไทยแสดงความจงรักภักดีเนื่องในโอกาสพระราชพิธีมหามงคลเฉลิมพระชนมพรรษา


วันอาทิตย์ที่ 28 กรกฎาคม 2567
28/07/2567
พิมพ์
นายกฯ ปลื้มปีติประชาชนไทยแสดงความจงรักภักดีเนื่องในโอกาสพระราชพิธีมหามงคลเฉลิมพระชนมพรรษา
โดยพร้อมเพรียงทั่วประเทศ และทั่วโลก
วันนี้ (28 ก.ค. 67) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ปลื้มปีติ ประชาชน แสดงความจงรักภักดี สำนึกในพระมหากรุณาธิคุณ ร่วมกิจกรรมเฉลิมพระเกียรติ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ทั้งในกรุงเทพ ต่างจังหวัดทั่วประเทศ และในต่างประเทศอย่างพร้อมเพรียงคับคั่ง
โฆษกประจำสำนักนายกรัฐมนตรี เปิดเผยว่า ประชาชนไทยร่วมกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตั้งแต่ช่วงเช้า พิธีขบวนอิสริยยศ เชิญน้ำพระพุทธมนต์ พิธีเจริญพระพุทธมนต์และทำบุญตักบาตรถวายเป็นพระราชกุศล จนถึงช่วงเย็น พิธีถวายเครื่องราชสักการะและวางพานพุ่ม พิธีจุดเทียนชัยถวายพระพรชัยมงคล ที่จัดขึ้นทั่วประเทศ ตลอดจน ประชาชนในต่างประเทศร่วมพิธีถวายเครื่องราชสักการะและวางพานพุ่ม พิธีลงนามถวายพระพร พร้อมจุดเทียนถวายพระพรชัยมงคล และขับร้องเพลงสดุดีจอมราชา ที่จัดขึ้น ณ สถานเอกอัครราชทูตไทย สถานกงสุลใหญ่ ในต่างประเทศ และสำนักงานการค้าและเศรษฐกิจไทยทั่วโลก
“นายกรัฐมนตรีปลื้มปีติ ขอบคุณทุกภาคส่วนที่ร่วมกันจัดกิจกรรมเฉลิมพระเกียรติ เพื่อให้ประชาชนไทยทั่วโลกได้แสดงความจงรักภักดีและสำนึกในพระมหากรุณาธิคุณ ร่วมกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลนี้อย่างพร้อมเพรียง ทำให้มีเสียง “ทรงพระเจริญ” ดังกึกก้อง” นายชัย กล่าว
.....

ที่มา : https://www.thaigov.go.th/news/contents/details/86397