รัฐบาลไทย-ข่าวทำเนียบรัฐบาล-“รมช. สันติ” เปิดโครงการพาหมอไปหาประชาชน เฉลิมพระเกียรติฯ  ในพื้นที่ห่างไกล อ.ชนแดน จ.เพชรบูรณ์


วันจันทร์ที่ 29 กรกฎาคม 2567
“รมช. สันติ” เปิดโครงการพาหมอไปหาประชาชน เฉลิมพระเกียรติฯ  ในพื้นที่ห่างไกล อ.ชนแดน จ.เพชรบูรณ์
รัฐมนตรีช่วยว่าการกระทรวงสาธารณสุข เปิดโครงการพาหมอไปหาประชาชนเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ดูแลประชาชนพื้นที่ห่างไกลในอำเภอชนแดน จังหวัดเพชรบูรณ์ จัดบริการ 23 คลินิกเฉพาะทาง และจุดบริการเพิ่มเติมจากหน่วยงานในพื้นที่ พร้อมอบรมการช่วยชีวิตขั้นพื้นฐาน ลดโอกาสเสียชีวิตจากเหตุฉุกเฉิน คาดมีผู้เข้ารับบริการรวม 2.5 พันคน
วันนี้ (29 กรกฎาคม 2567) ที่ โรงเรียนดงขุยวิทยาคม ตำบลดงขุย อำเภอชนแดน จังหวัดเพชรบูรณ์ นายสันติ พร้อมพัฒน์ รัฐมนตรีช่วยว่าการกระทรวงสาธารณสุข เป็นประธานเปิด “โครงการพาหมอไปหาประชาชนเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” จังหวัดเพชรบูรณ์ โดยมี นพ.โสภณ เอี่ยมศิริถาวร ผู้ตรวจราชการกระทรวงสาธารณสุข เขตสุขภาพที่ 2 นพ.สุรศักดิ์ จันทร์เกตุ ผู้อำนวยการโรงพยาบาลชนแดน ผู้บริหารกระทรวงสาธารณสุขและประชาชน เข้าร่วมงาน
นายสันติกล่าวว่า เนื่องในโอกาสพระราชพิธีมหามงคลเฉลิมพระชนมพรรษา พระบาทสมเด็จพระเจ้าอยู่หัว 6 รอบ 28 กรกฎาคม 2567 บุคลากรกระทรวงสาธารณสุขได้พร้อมใจจัดโครงการพาหมอหาประชาชนเฉลิมพระเกียรติฯ พร้อมกันในทุกเขตสุขภาพ โดยเขตสุขภาพที่ 2 จัดที่ อ.ชนแดน ซึ่งอยู่ไกลจากตัวเมืองประมาณ 60 กิโลเมตร ประชาชนที่จำเป็นต้องเดินทางไปรับบริการยังโรงพยาบาลเพชรบูรณ์จะมีความลำบากและมีภาระค่าใช้จ่าย ทั้งนี้ จากข้อมูลการรับบริการของโรงพยาบาลชนแดน พบว่าผู้ป่วยในพื้นที่มีปัญหาสุขภาพที่สำคัญ คือ โรคไม่ติดต่อเรื้อรัง เช่น โรคหัวใจ ไตวายเรื้อรัง โรคปอดอุดกั้นเรื้อรัง ซึ่งเกิดจากพฤติกรรมเสี่ยง และยังพบวัณโรคปอด โรคในสังคมผู้สูงอายุ เช่น โรคทางตา โรคหูคอจมูก โรคทางกระดูกและข้อ โรคทางอายุรกรรม โรคทางช่องปาก มะเร็งชนิดต่างๆซึ่งหากได้รับการตรวจคัดกรองรักษาอย่างทันท่วงทีจะสามารถป้องกันภาวะแทรกซ้อน ลดความรุนแรงของโรคและลดโอกาสเสียชีวิตได้
“ประชาชนในพื้นที่ห่างไกล การเดินทางไปโรงพยาบาลใช้เวลานาน เช่นที่ อำเภอชนแดน และอำเภอวังโป่ง การมีทักษะในการช่วยชีวิตขั้นพื้นฐานเป็นเรื่องสำคัญมาก โครงการพาหมอไปหาประชาชนฯ ในวันนี้ จึงมีการจัดอบรมการช่วยชีวิตขั้นพื้นฐานให้กับประชาชนที่มารับบริการด้วย เพื่อให้สามารถช่วยชีวิตผู้ป่วยได้อย่างทันท่วงทีในกรณีที่เกิดเหตุเจ็บป่วยฉุกเฉิน เช่น ถูกไฟฟ้าซ๊อต จมน้ำ หมดสติขณะเล่นกีฬา สำลักอาหารอุดกั้นหลอดลม เป็นต้น”นายสันติกล่าว
ด้าน นพ.โสภณ กล่าวว่า จังหวัดเพชรบูรณ์ จัดโครงการพาหมอไปหาประชาชนฯ แล้ว 1 ครั้ง ที่ อำเภอวิเชียรบุรี มีผู้เข้ารับบริการเกือบ 5,000 คน สำหรับครั้งนี้ได้จัด 23 คลินิกเฉพาะทาง คือ 1) กุมารเวชกรรม 2) โรคจากการประกอบอาชีพและสิ่งแวดล้อม 3) มะเร็งลำไส้ใหญ่และลำไส้ตรง 4) มะเร็งตับและท่อน้ำดี 5) วัณโรค 6) ดูแลพระภิกษุสงฆ์ 7) เยี่ยมบ้านผู้ต้องดูแลประคับประคอง 8) ส่งเสริมการมีบุตร 9) เวชกรรมทั่วไป 10) จิตเวช11) ตาในเด็กและผู้สูงอายุ 12) ทันตกรรม 13) อายุกรรม 14) กระดูกและข้อ 15) กายภาพบำบัด 16) แพทย์แผนไทยและทางเลือก 17) มณีเวช 18) หู คอ จมูก 19) มะเร็งเต้านม 20) มะเร็งปากมดลูก 21) ฝึกอบรมการช่วยชีวิตขั้นพื้นฐาน  22) ศูนย์รับบริจาคอวัยวะ และ 23) เภสัชกรรม รวมทั้งมีจุดให้บริการยืนยันตัวตน รองรับนโยบาย 30 บาท รักษาทุกที่ด้วยบัตรประชาชนใบเดียว
นอกจากนี้ ยังมีหน่วยงานต่างๆ ในพื้นที่ร่วมให้บริการ อาทิ 1) การซ่อมรถจักรยานยนต์และอุปกรณ์ไฟฟ้า วิทยาลัยการอาชีพชนแดน 2) การออกบัตรผู้พิการให้กับผู้พิการ สำนักงานพัฒนาสังคมและความมั่นคงของมนุษย์ 3) แจกกล้าไม้ 1,000 ต้น ศูนย์เพาะชำกล้าไม้เขารัง 4) คลินิกแก้ไขปัญหาความยากจน ธนาคารออมสิน และ ธกส.5) บริการทำหมันสุนัข – แมว และฉีดวัคซีนพิษสุนัขบ้า สำนักงานปศุสัตว์อำเภอชนแดน เป็นต้น คาดว่าจะมีประชาชนเข้ารับบริการในคลินิกต่างๆ ประมาณ 2,500 คน
************************************* 29 กรกฎาคม 2567

ที่มา : https://www.thaigov.go.th/news/contents/details/86405