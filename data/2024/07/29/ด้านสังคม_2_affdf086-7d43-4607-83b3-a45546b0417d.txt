รัฐบาลไทย-ข่าวทำเนียบรัฐบาล-สธ.รวมพลัง “พาหมอเฉพาะทางไปหาประชาชน” ในพื้นที่ห่างไกล พร้อมกัน 12 เขตสุขภาพ ใน 15 จังหวัด เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  


วันจันทร์ที่ 29 กรกฎาคม 2567
สธ.รวมพลัง “พาหมอเฉพาะทางไปหาประชาชน” ในพื้นที่ห่างไกล พร้อมกัน 12 เขตสุขภาพ ใน 15 จังหวัด เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
กระทรวงสาธารณสุข รวมพลังบุคลากรจัดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมกัน 12 เขตสุขภาพ ใน 15 จังหวัด
ให้บริการคลินิกเฉพาะทางรวม 303 คลินิก ช่วยประชาชนพื้นที่ห่างไกลเข้าถึงบริการทางการแพทย์มากขึ้น ได้รับการค้นหาและรักษาโรคในระยะเริ่มต้นอย่างทันท่วงที คาดมีประชาชนเข้ารับบริการกว่า 2.8 หมื่นราย สามารถช่วยประหยัดค่าใช้จ่ายได้ประมาณ 231 ล้านบาท โดยรัฐมนตรีว่าการกระทรวงสาธารณสุข นำคณะเปิดโครงการที่จังหวัดนนทบุรี จัดบริการ 21 คลินิก มีประชาชนเข้ารับบริการกว่า 3,000 ราย ประหยัดค่าใช้จ่ายประมาณ 700 - 800 บาทต่อคน คิดเป็นมูลค่า 2.1 – 2.4 ล้านบาท
วันนี้ (29 กรกฎาคม 2567) ที่ รพ.บางใหญ่ จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นพ.โอภาส การย์กวินพงศ์ ปลัดกระทรวงสาธารณสุข นายสุธี ทองแย้ม ผู้ว่าราชการจังหวัดนนทบุรี นพ.ภานุวัฒน์ ปานเกตุ ผู้ตรวจราชการกระทรวงสาธารณสุข เขตสุขภาพที่ 4 ผู้บริหารกระทรวงสาธารณสุข หัวหน้าส่วนราชการ ผู้บริหารส่วนท้องถิ่นและ อสม. ร่วมงาน โดยมี 14 จังหวัด ร่วมเปิดโครงการพร้อมกันผ่านระบบออนไลน์
นายสมศักดิ์กล่าวว่า กระทรวงสาธารณสุข จัดโครงการพาหมอไปหาประชาชน เฉลิมพระเกียรติฯ ต่อเนื่องมาตั้งแต่ต้นปี 2567 โดยในวันนี้ถือเป็นวาระสำคัญมีการจัดพร้อมกันทั้ง 12 เขตสุขภาพ ใน 15 จังหวัด ได้แก่ เขตสุขภาพที่ 1 รพร.เด่นชัย จ.แพร่, เขตสุขภาพที่ 2 รร.ดงขุยวิทยาคม อำเภอชนแดน จ.เพชรบูรณ์, เขตสุขภาพที่ 3 รพ.บางมูลนาก จ.พิจิตร, เขตสุขภาพที่ 4 รพ.บางใหญ่ จ.นนทบุรี, เขตสุขภาพที่ 5 มรภ.หมู่บ้านจอมบึง จ.ราชบุรี, เขตสุขภาพที่ 6 วิทยาลัยเทคนิคสระแก้ว จ.สระแก้ว, เขตสุขภาพที่ 7 รพร.กระนวน จ.ขอนแก่น, เขตสุขภาพที่ 8 รพร.ธาตุพนม จ.นครพนม รพร.บ้านดุง จ.อุดรธานี รร.หนองหลวงวิทยานุกูล จ.สกลนคร รพร.ด่านซ้าย จ.เลย, เขตสุขภาพที่ 9 รพ.แก้งคร้อ จ.ชัยภูมิ, เขตสุขภาพที่ 10 รร.ศรีเมืองวิทยาคาร จ.อุบลราชธานี, เขตสุขภาพที่ 11 รพ.ชะอวด จ.นครศรีธรรมราช และเขตสุขภาพที่ 12 รพ.สมเด็จพระบรมราชินีนาถ ณ อ.นาทวี จ.สงขลา รวม 303 คลินิกเฉพาะทาง คาดว่าจะมีประชาชนเข้ารับบริการ 28,674 ราย ซึ่งจะทำให้ประชาชนได้เข้าถึงบริการจากแพทย์เฉพาะทางสะดวกรวดเร็วขึ้น ได้รับการค้นหาและรักษาโรคในระยะเริ่มต้นอย่างทันท่วงที ช่วยลดการป่วยและเสียชีวิตได้มากขึ้น และยังช่วยประหยัดค่าใช้จ่ายด้านรักษาพยาบาลได้ประมาณ 231,540,695 บาท
“จังหวัดนนทบุรี วันนี้จัดคลินิกเฉพาะทางให้บริการรวม 21 คลินิก โดยเฉพาะคลินิกคัดกรองโรคมะเร็งซึ่งเป็นปัญหาสำคัญและเป็นสาเหตุการเสียชีวิตอันดับ 1 ของชาวนนทบุรี มีทั้งมะเร็งตับและท่อน้ำดี มะเร็งปากมดลูก มะเร็งลำไส้ใหญ่และลำไส้ตรง มะเร็งเต้านม รวมถึงวัณโรคและมะเร็งปอด คาดว่าจะมีประชาชนมาใช้บริการกว่า 3,000 ราย หากคิดเป็นมูลค่าจะสามารถลดภาระค่าใช้จ่ายให้กับประชาชนได้ประมาณ 700 - 800 บาทต่อคน หรือ 2.1 – 2.4 ล้านบาท” นายสมศักดิ์กล่าว
นพ.โอภาสกล่าวว่า ที่ผ่านมา กระทรวงสาธารณสุขจัดโครงการพาหมอไปหาประชาชน เฉลิมพระเกียรติฯ แล้ว 81 ครั้ง ใน 71 จังหวัด มีประชาชนเข้ารับบริการกว่า 1.2 ล้านราย ได้รับบริการตรวจรักษาคลินิกเฉพาะทาง 723,456 ราย มากสุด 5 อันดับ ได้แก่ คัดกรองมะเร็งเต้านม, มะเร็งตับและท่อน้ำดี, มะเร็งลำไส้ใหญ่, มะเร็งปากมดลูก และทันตกรรม ส่วนการทำหัตถการเฉพาะทาง 23,110 ราย มากสุดได้แก่ อัลตร้าซาวด์ตับและท่อน้ำดี,ตรวจแมมโมแกรมและอัลตร้าซาวด์เต้านม, ส่องกล้องตรวจลำไส้ใหญ่, ผ่าตัดต้อกระจก และส่องกล้องปากมดลูกโดยได้รับความร่วมมืออย่างดีจากหน่วยงานสาธารณสุขทุกระดับ ภาคีเครือข่ายทั้งภาครัฐ ภาคเอกชน ภาคประชาชน อสม.และจิตอาสา รวมถึงการจัดงานทั้ง 12 เขตสุขภาพ ใน 15 จังหวัด ในครั้งนี้ด้วย
*************************************** 29 กรกฎาคม 2567

ที่มา : https://www.thaigov.go.th/news/contents/details/86409