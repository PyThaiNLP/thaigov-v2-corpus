รัฐบาลไทย-ข่าวทำเนียบรัฐบาล-​ก.อุตฯ เดินหน้าเต็มกำลัง "อุตสาหกรรมรวมใจ รักษ์น้ำใส ใส่ใจชุมชน" ผนึกกำลังภาคีเครือข่ายขับเคลื่อนพื้นที่ที่ 10 “คืนความใสให้คลองโสม จ.ปราจีนบุรี 


วันจันทร์ที่ 29 กรกฎาคม 2567
29/07/2567
พิมพ์
​ก.อุตฯ เดินหน้าเต็มกำลัง "อุตสาหกรรมรวมใจ รักษ์น้ำใส ใส่ใจชุมชน" ผนึกกำลังภาคีเครือข่ายขับเคลื่อนพื้นที่ที่ 10 “คืนความใสให้คลองโสม จ.ปราจีนบุรี
พร้อมจัดอุตฯ แฟร์ ร่วมกับ สภาอุตฯ - เครือสหพัฒน์ กระตุ้นเศรษฐกิจในพื้นที่ ติดปีกภาคอุตฯ สามารถแข่งขันได้ ประชาชนได้ใช้สินค้าดี มีคุณภาพ ได้มาตรฐานจากโรงงาน
จังหวัดปราจีนบุรี - 26 กรกฎาคม 2567 นายณัฐพล รังสิตพล ปลัดกระทรวงอุตสาหกรรม เป็นประธานเปิดกิจกรรมอุตสาหกรรมรวมใจ รักษ์น้ำใส ใส่ใจชุมชน “คืนความใสให้คลองโสม” โดยมีนางสาวณัฏฐิญา เนตยสุภก รองปลัดกระทรวงอุตสาหกรรม นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม นายกิตติพันธ์ จิตเป็นธรรม CHIEF COMMERCIAL OFFICER 304 INDUDTRIAL PARK นายสมคิด ศรีปราช ศึกษาธิการจังหวัดฉะเชิงเทรา รักษาการศึกษาธิการจังหวัดปราจีนบุรี นายโยธิน พงอ้อ นายกองค์การบริหารส่วนตำบลท่าตูม มาโนช พูลเฉลิม นายกองค์กำรบริหำรส่วนตำบลศรีมหาโพธิ นายวรายุทธ์ นวลงาม ผู้อำนวยการโรงเรียนบ้านหนองกระทุ่ม นายพัตทอง กิตติวัฒน์ อุตสสหกรรมจังหวัดปราจีนบุรี นายบุญรวย เลิศวนิชย์ทิพย์ อุตสาหกรรมจังหวัดนครนายก นายสุนัย พิริยะสกุลพัฒน์ อุตสาหกรรมจังหวัดสระแก้ว ร่วมเปิดกิจกรรม ณ โรงเรียนบ้านหนองกระทุ่ม ต.ท่าตูม อ.ศรีมหาโพธิ จ.ปราจีนบุรี และเปิด “งานอุตสาหกรรมแฟร์ จังหวัดปราจีนบุรี”  โดยมีนายสนทยา ทับขันต์ กรรมการผู้จัดการ นายอำพล วัฒนวรพงศ์ ผู้จัดการฝ่ายตลาดอสังหาริมทรัพย์ บริษัท สหพัฒนาอินเตอร์โฮลดิ้ง จำกัด (มหาชน) ให้การต้อนรับ
ปลัดกระทรวงอุตสาหกรรม กล่าวว่า กระทรวงอุตสาหกรรม (อก.) โดยสำนักงานอุตสาหกรรมจังหวัดปราจีนบุรี (สอจ.ปราจีนบุรี) ได้จัดกิจกรรมอุตสาหกรรมรวมใจ รักษ์น้ำใส ใส่ใจชุมชน “คืนความใสให้คลองโสม” ณ โรงเรียนบ้านหนองกระทุ่ม ต.ท่าตูม อ.ศรีมหาโพธิ จ.ปราจีนบุรี และเปิดงานอุตสาหกรรมแฟร์ปราจีนบุรี” ณ ลานอเนกประสงค์ สวนอุตสาหกรรมเครือสหพัฒน์ ต.นนทรี อ.กบินทร์บุรี จ.ปราจีนบุรี เมื่อวันที่ 26 กรกฎาคม 2567 โดยทั้ง 2 กิจกรรม ได้ดำเนินการขับเคลื่อนผ่านนโยบาย MIND ใช้ “หัว” และ “ใจ” ปั้นอุตสาหกรรมคู่ชุมชน ของ อก. เพื่อให้โรงงาน สังคม และประชาชนมีความเป็นอยู่ที่ดีมีความสุข ตามแนวทาง 4 มิติ ได้แก่ ความสำเร็จทางธุรกิจ การดูแลสังคมโดยรอบโรงงานอุตสาหกรรม การรักษาสิ่งแวดล้อมที่ตอบโจทย์ไทยและประชาคมโลก และการกระจายรายได้ให้กับประชาชนและชีวิตความเป็นอยู่ที่ดีขึ้น โดยในกิจกรรมแรก “อุตสาหกรรมรวมใจ ดูแลสิ่งแวดล้อม 4 ด้าน” ดิน น้ำ ลม ไฟ และได้กำหนดพื้นที่นำร่อง 11 จังหวัด (สมุทรปราการ ปทุมธานี นนทบุรี นครปฐม สมุทรสาคร ฉะเชิงเทรา ชลบุรี ระยอง อยุธยา สระบุรี และปราจีนบุรี) ซึ่งที่ได้ดำเนินการไปแล้ว 9 พื้นที่ ได้แก่ 1) คลองบางเสาธง จังหวัดสมุทรปราการ 2) คลองเปรมประชากร จังหวัดปทุมธานี 3) คลองรางเตย จังหวัดนครปฐม 4) คลองสาขา จังหวัดนนทบุรี 5) คลองนครเนื่องเขต จังหวัดฉะเชิงเทรา 6) คลองบ้านใหม่ จังหวัดสมุทรสาคร 7) คลองหวยนาวังหิน จังหวัดชลบุรี 8) คลองส่งน้ำตำบลคลองสะแก จังหวัดพระนครศรีอยุธยา และ 9) คลองโรงเหล็ก โดยจังหวัดปราจีนบุรีเป็นพื้นที่เป้าหมายที่ 10 ทาง สอจ.ปราจีนบุรี จึงได้ผนึกกำลังกับภาคีเครือข่ายในพื้นที่ จัดกิจกรรมอุตสาหกรรมรวมใจ รักษ์น้ำใส ใส่ใจชุมชน “คืนความใสให้คลองโสม” ณ โรงเรียนบ้านหนองกระทุ่ม ตำบลท่าตูม อำเภอศรีมหาโพธิ จังหวัดปราจีนบุรี
ปลัดกระทรวงอุตสาหกรรม กล่าวว่า  อก. ได้เน้นย้ำการส่งเสริมและกำกับดูแลการประกอบกิจการที่ประสิทธิภาพเป็นอุตสาหกรรมสีเขียวที่รักสิ่งแวดล้อม ช่วยกันดูแล รักษา แม่น้ำลำคลองในพื้นที่ให้มีสภาพแวดล้อมที่ดี สร้างภาคีเครือข่ายระหว่างกระทรวงอุตสาหกรรม โรงงาน และชุมชน ในการร่วมแรงร่วมใจกัน เสริมสร้างความสามัคคีของประชาชนในพื้นที่ การมีส่วนร่วมดูแลรักษาสถานที่สำคัญของชุมชน ร่วมกันป้องกันฟื้นฟูและแก้ปัญหาสิ่งแวดล้อมในพื้นที่โดยรอบ ให้โรงงานและชุมชนอยู่ร่วมกันอย่างเป็นมิตร ถ้อยทีถ้อยอาศัยกัน เพื่อให้มีคุณภาพที่ดี ชีวิตดี ชุมชนดี สิ่งแวดล้อมดี นำไปสู่ “โรงงานรักชุมชน ชุมชนรักโรงงาน” โดยทาง สอจ.ปราจีนบุรี ร่วมกับ สภาอุตสาหกรรม จ.ปราจีนบุรี สวนอุตสาหกรรม 304 อบต.ท่าตูม อบต.ศรีมหาโพธิ และภาคีเครือข่ายผู้ประกอบการโรงงานอุตสาหกรร ดำเนินการ 1) จัดกิจกรรมให้ความรู้ ระดมความเห็นเพื่อสร้างจิตสำนึกในการดูแลรักษาน้ำในคลองให้กับผู้ประกอบกิจการที่อยู่อาศัยอยู่ใกล้กับชุมชน และสำรวจความต้องการในการพัฒนาลำน้ำคูคลองในพื้นที่ ซึ่งคลองโสมเป็นคลองที่มีความสำคัญมีจุดเชื่อมจากคลองสายอื่นที่ไหลผ่าน ต.ท่าตูมและ ต.ศรีมหาโพธิ มีความยาวประมาณ 8 กิโลเมตร โดยไหลผ่านหลายชุมชนรวมถึงโรงงานในสวนอุตสาหกรรม 304 จำนวน 136 โรงงาน ที่ระบายน้ำฝนลงผ่านคลองโสมและไหลรวมลงสู่หนองกระจับก่อนไหลลงสู่แม่น้ำปราจีนบุรี บริเวณบ้านท่าหิน 2) ตรวจสอบโรงงานในพื้นที่ให้มีการปฏิบัติตามกฎระเบียบต่างๆ อย่างถูกต้องและต่อเนื่อง  3) ลงพื้นที่สำรวจและเก็บตัวอย่างน้ำในคลองบริเวณจุดที่มีความเสี่ยง เพื่อตรวจวัดวิเคราะห์คุณภาพน้ำ จำนวน 5 จุด ตลอดคลองโสม ทุก ๆ 6 เดือน 4) จัดกิจกรรมจิตอาสาพัฒนา ดูแลรักษาสภาพน้ำในคลองและการดำเนินการฟื้นฟูสภาพน้ำให้มีคุณภาพที่ดีตามธรรมชาติ ด้วยการขุดลอกและกำจัดผักตบชวา 5) ติดตั้งถังดักไขมันให้แก่โรงเรียน วัด และชุมชน จำนวน 100 ถัง รวมถึงการจัดกิจกรรมจิตอาสาบำรุงศาสนสถานด้วยการตรวจสอบ ซ่อมแซม ติดตั้ง อุปกรณ์ไฟฟ้าให้แก่วัดโป่งไผ่ 6) ติดตั้งถังดักสิ่งปฏิกูลและตะแกรงขนาดใหญ่ ในพื้นที่ตลาดชุมชนก่อนลงในคลองระบายน้ำ และการติดตั้งตะแกรงดักสิ่งปฏิกูลที่ไหลผ่านคลองในสวนอุตสาหกรรม 304 7) มอบทุนการศึกษาให้เด็กที่เรียนดีแต่อยากไร้ เพื่อส่งเสริมให้เด็กนักเรียนได้รับกำลังใจ และมีทุนสำรองใช้สนับสนุนด้านการศึกษาในอนาคต จำนวน 9 โรงเรียน และ 8) ปล่อยปลาตะเพียนขาวและปลาโพรง จำนวน 20,000 ตัว
“ผมมีความยินดี ขอชื่นชม และขอขอบคุณภาคีเครือข่ายหน่วยงานราชการ ประชาชน และผู้ประกอบกิจการโรงงาน ที่ร่วมใจในการดำเนินโครงการนี้ให้เกิดผลสัมฤทธิ์ ซึ่งพวกเรามีความตั้งใจในการปฏิบัติเพื่อให้เกิดประโยชน์ต่อประชาชนอย่างแท้จริง” ปลัดฯ ณัฐพลกล่าว
สำหรับการจัด “งานอุตสาหกรรมแฟร์ จังหวัดปราจีนบุรี” ทาง สอจ.ปราจีนบุรี ได้ร่วมมือกับทางสภาอุตสาหกรรม จ.ปราจีนบุรี บริษัท สหพัฒน์อินเตอร์โฮลดิ้ง จำกัด (มหาชน) โดย อก. ได้ริเริ่มงานอุตสาหกรรมแฟร์ ไปยังพื้นที่ต่าง ๆ เพื่อช่วยกระตุ้นเศรษฐกิจ เพิ่มช่องทางการตลาดให้กับผู้ประกอบการ และให้ประชาชนได้ใช้สินค้าดี มีคุณภาพ ได้มาตรฐานจากโรงงานอุตสาหกรรมโดยตรง กระจายรายได้ให้กับประชาชนและให้สอดรับการเปลี่ยนแปลงของภาคอุตสาหกรรม เทคโนโลยี และข้อตกลงหรือกติกาสากล ผลักดันให้เกิดผลสัมฤทธิ์ “ชุมชนรักโรงงาน โรงงานรักชุมชน เกิดการกระจายรายได้ สู่ชุมชน” และยังเป็นกลไกสำคัญในการขับเคลื่อนเศรษฐกิจและติดปีกภาคธุรกิจและภาคอุตสาหกรรม ให้มีขีดความสามารถในการแข่งขันเพิ่มขึ้น
“ผมหวังเป็นอย่างยิ่งว่า งานอุตสาหกรรมแฟร์ในครั้งนี้จะช่วยกระตุ้นเศรษฐกิจใน จ.ปราจีนบุรี และเพิ่มช่องทางการตลาดให้กับผู้ประกอบการวิสาหกิจชุมชน พ่อค้า แม่ค้า อีกช่องทางหนึ่ง และประชาชนในพื้นที่และกลุ่มจังหวัดภาคตะวันออก 2  (นครนายก จันทบุรี สระแก้ว และตราด) ได้มีโอกาสในการซื้อสินค้าอุปโภค บริโภค โดยตรงจากผู้ผลิต เป็นสินค้าที่มีมาตรฐานและมีคุณภาพ โดยจัดขึ้นเมื่อวันที่ 25 - 28 กรกฎาคม 2567 ที่ผ่านมา ณ สวนอุตสาหกรรมเครือสหพัฒน์ ต.นนทรี อ.กบินทร์บุรี จ.ปราจีนบุรี มีการจำหน่ายสินค้าอุปโภคบริโภค กว่า 357 บูธ คาดว่าสามารถสร้างรายได้หมุนเวียน การจับจ่ายใช้สอยของประชาชนภายในงานกว่า 10 ล้านบาท“ ปลัดฯ ณัฐพลกล่าวทิ้งท้าย

ที่มา : https://www.thaigov.go.th/news/contents/details/86417