รัฐบาลไทย-ข่าวทำเนียบรัฐบาล-นายกฯ ขอบคุณกระแสตอบรับโครงการ Digital Wallet หลังประชาชนสมัครใช้งานแอป “ทางรัฐ” เพิ่มจำนวนขึ้นอย่างมาก


วันจันทร์ที่ 29 กรกฎาคม 2567
29/07/2567
พิมพ์
นายกฯ ขอบคุณกระแสตอบรับโครงการ Digital Wallet หลังประชาชนสมัครใช้งานแอป “ทางรัฐ” เพิ่มจำนวนขึ้นอย่างมาก
นายกฯ ขอบคุณกระแสตอบรับโครงการ Digital Wallet หลังประชาชนสมัครใช้งานแอป “ทางรัฐ” เพิ่มจำนวนขึ้นอย่างมาก
วันนี้ (29 ก.ค. 67) นายชัย วัชรงค์ โฆษกประจำสำนักนายกรัฐมนตรี เปิดเผยว่า ภายหลังการแถลงรายละเอียดการเข้าร่วมโครงการเติมเงิน 10,000 บาท ผ่าน Digital Wallet หรือ โครงการ “ดิจิทัลวอลเล็ต” เมื่อวันที่ 24 กรกฎาคม 2567 ที่กำหนดให้ประชาชนกลุ่มที่มีสมาร์ตโฟน ที่สนใจเข้าร่วมโครงการฯ สามารถลงทะเบียนผ่านแอปพลิเคชัน “ทางรัฐ” ตั้งแต่วันที่ 1 สิงหาคม – 15 กันยายน 2567
ทำให้ยอดการสมัครเข้าใช้งานแอปฯ ทางรัฐ ของประชาชน เพิ่มขึ้นอย่างมาก จากเดิม(ก่อนวันที่ 24 กรกฎาคม 2567) มีจำนวนการใช้งานเฉลี่ยวันละ  50,000-60,000 ครั้ง ขณะที่ปัจจุบัน (ภายหลังวันที่ 24 กรกฎาคม 2567) พบว่ามีจำนวนการสมัครเข้าใช้งานเฉลี่ยถึงวันละ 800,000 – 900,000 ครั้ง ซึ่งมากกว่ายอดการสมัครใช้เดิมกว่า 10 เท่า
โฆษกประจำสำนักนายกรัฐมนตรี ระบุว่า นายเศรษฐา ทวีสิน นายกรัฐมนตรี รับทราบยอดการใช้แอป “ทางรัฐ” เพิ่มจำนวนมาก ซึ่งถือว่าเป็นผลมาจากกระแสตอบรับ ความเชื่อมั่น ความหวังที่มีต่อนโยบายกระตุ้นเศรษฐกิจของรัฐบาล ซึ่งรัฐบาลพร้อมทำงานเพื่อประชาชน เพื่อบรรเทาหนี้สิน แบ่งเบารายจ่าย เพื่อวิถีชีวิตคนไทย ความเป็นอยู่ที่ดีขึ้น และเพื่อให้เกิดเป็นแรงกระเพื่อม พายุหมุนทางเศรษฐกิจ ที่กลับมาเพิ่มแรงกระตุ้นให้ระบบเศรษฐกิจของประเทศ ต่อยอดสู่การวางรากฐานเศรษฐกิจดิจิทัลให้ไทยในอนาคตอันใกล้
ทั้งนี้ ประชาชนสามารถสอบถามข้อมูลข่าวสารโครงการ “ดิจิทัลวอลเล็ต โทรสายด่วน Digital Wallet 1111 (24 ชม.) โดยรัฐบาล โดยกระทรวง DE เตรียมเจ้าหน้าที่รองรับการทำงานของระบบไว้กว่า 500 คน เพื่อช่วยอำนวยความสะดวก แก้ไขปัญหา ตอบข้อสงสัย เรื่องการลงทะเบียนดิจิทัลวอลเล็ต ให้กับประชาชน

ที่มา : https://www.thaigov.go.th/news/contents/details/86410