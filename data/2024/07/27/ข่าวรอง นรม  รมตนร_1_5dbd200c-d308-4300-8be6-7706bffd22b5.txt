รัฐบาลไทย-ข่าวทำเนียบรัฐบาล-รัฐบาลพร้อมอำนวยความสะดวกให้กับ ปชช.  งานพิธีถวายเครื่องราชสักการะและพิธีจุดเทียนถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษาพระบาทสมเด็จพระเจ้าอยู่หัว 


วันเสาร์ที่ 27 กรกฎาคม 2567
27/07/2567
พิมพ์
รัฐบาลพร้อมอำนวยความสะดวกให้กับ ปชช.  งานพิธีถวายเครื่องราชสักการะและพิธีจุดเทียนถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษาพระบาทสมเด็จพระเจ้าอยู่หัว
รัฐบาลพร้อมอำนวยความสะดวกให้กับ ปชช.  งานพิธีถวายเครื่องราชสักการะและพิธีจุดเทียนถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษาพระบาทสมเด็จพระเจ้าอยู่หัว 6 รอบ เชิญชวน ปชช. ร่วมแสดงความจงรักภักดี
วันนี้ (27 กรกฎาคม 2567) เวลา 12.00 น.  ณ บริเวณท้องสนามหลวง  เขตพระนคร กรุงเทพมหานครนางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานคณะกรรมการฝ่ายประชาสัมพันธ์ การจัดงานเฉลิมพระเกียรติ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายสุรพงษ์ ปิยะโชติ รัฐมนตรีช่วยว่าการกระทรวงคมนาคม และพลตำรวจเอกไกรบุญ ทรวดทรง จเรตำรวจแห่งชาติ พลตำรวจตรีธวัช วงศ์สง่า รองผู้บัญชาการตำรวจนครบาล และ พลตำรวจตรี ศิริวัฒน์ ดีพอ รองโฆษกสำนักงานตำรวจแห่งชาติ ร่วมแถลงด้วย
นางสาวจิราพร กล่าวว่า  คณะกรรมการฝ่ายประชาสัมพันธ์ฯ ได้เริ่มดำเนินการประชาสัมพันธ์เพื่อสร้างการรับรู้การจัดงานเฉลิมพระเกียรติฯ ซึ่งเป็นปีมหามงคลที่ประชาชนจะมีส่วนร่วมในกิจกรรมงานเฉลิมพระเกียรติที่รัฐบาลดำเนินการตลอดทั้งปี โดยเมื่อวันที่ 3 กรกฎาคม ที่ผ่านมา  กรมประชาสัมพันธ์ได้จัดกิจกรรมแถลงข่าวและเสวนาสื่อ เรื่อง งานพระราชพิธี รัฐพิธี ศาสนพิธี และกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิม พระชนมพรรษา 6 รอบ 28 กรกฎาคม 2567 เพื่อสร้างความเข้าใจถึงความสำคัญของการจัดกิจกรรมเฉลิมพระเกียรติของรัฐบาล ให้สื่อมวลชนสามารถสื่อสารเนื้อหาที่ถูกต้อง เพื่อให้ประชาชนได้รับรู้และมีส่วนร่วมในกิจกรรมต่าง ๆ ตลอดปี
นางสาวจิราพร กล่าวต่อว่า ในห้วงที่ผ่านมาได้มีการประชาสัมพันธ์ตราสัญลักษณ์งานเฉลิมพระเกียรติฯ พร้อมความหมายผ่านสื่อโทรทัศน์ วิทยุกระจายเสียง สื่อสังคมออนไลน์ ตลอดจนได้รับความร่วมมือจากสถานีโทรทัศน์ทุกช่อง ในการเผยแพร่ตราสัญลักษณ์มุมบนจอโทรทัศน์ พร้อมทั้งจัดพิธีมอบตราสัญลักษณ์งานเฉลิมพระเกียรติฯ ให้กับหน่วยงานราชการ 20 กระทรวง ผู้บัญชาการทหารสูงสุด ผู้บัญชาการทหาร 3 เหล่าทัพ ผู้บัญชาการตำรวจแห่งชาติ ผู้ว่าราชการจังหวัด  76 จังหวัด และสื่อมวลชน โดยมีนายกรัฐมนตรีเป็นประธาน  ต่อมารัฐบาลได้จัดทำโครงการเฉลิมพระเกียรติฯ พระบาทสมเด็จพระเจ้าอยู่หัวขึ้นมากกว่า 1,000 โครงการ ซึ่งเป็นการน้อมนำแนวพระราชดำริ และพระราชปณิธาน เรื่องสิ่งแวดล้อมที่มีความเชื่อมโยง ระหว่าง “ป่า น้ำ คน” โดยได้เลือก 10 โครงการเด่น ประกอบด้วย
1. โครงการ “ยกระดับสวนสาธารณะบึงหนองบอน และ Pocket Parks 72 แห่ง” เพื่อเป็นสถานที่พักผ่อน ป้องกันน้ำท่วม และเป็นปอดของคนกรุง
2. โครงการ “72 ล้านต้น พลิกฟื้นผืนป่า” ซึ่งท่านนายกรัฐมนตรีได้มอบพันธุ์กล้าไม้ให้กับทุกหน่วยงาน เพื่อนำไปมอบให้ประชาชนมีส่วนร่วมในการปลูกป่าทั่วประเทศ
3. โครงการ “แหล่งน้ำบาดาลขนาดใหญ่ แก้ปัญหาภัยแล้งอันเนื่องมาจากพระราชดำริ 72 แห่ง” เพื่อบรรเทาความเดือดร้อนของประชาชน ที่ประสบปัญหาภัยแล้งทั่วประเทศ
4. โครงการ “10 คลองสวย น้ำใส คนไทยมีสุข” นำร่องในพื้นที่กรุงเทพมหานครและจังหวัดอื่น รวม 10 แห่ง
5. โครงการ “พัฒนา 72 สายน้ำอย่างยั่งยืน ดำเนินการขุดลอกคลองและอ่างเก็บน้ำ 72 แห่ง” เพิ่มพื้นที่เก็บกักน้ำ รองรับน้ำฝน และบริหารจัดการน้ำแก้ปัญหาภัยแล้งอย่างยั่งยืน ใน 47 จังหวัดทั่วประเทศ
6. โครงการ “ยกระดับ รพ.สมเด็จพระยุพราช รพ.ชุมชนเฉลิมพระเกียรติ รพ.ชัยพัฒน์ และหน่วยบริการปฐมภูมิ 72 แห่ง” เพื่อยกระดับการบริการทางการแพทย์ช่วยประชาชน
7. โครงการ “พัฒนาคุณภาพชีวิต ที่ดินทำกิน และที่อยู่อาศัย” ช่วยประชาชนให้มีที่ดินทำกิน ด้วยการส่งมอบที่ดินทำกินและพักอาศัย 72,000 ไร่ ทั่วประเทศ ซึ่งเมื่อวานนี้ ดิฉันได้ติดตามท่านนายกรัฐมนตรีไปมอบสัญญาเช่าที่ราชพัสดุ และมอบบ้านแก่ประชาชนที่ จ.นครพนม ตามพระราชปณิธานและพระบรมราโชบายของพระบาทสมเด็จพระเจ้าอยู่หัว ในการพัฒนาคุณภาพชีวิตประชาชนชาวไทยให้อยู่ดีมีสุข
8. โครงการ “บริจาคโลหิต 10,000,000 ล้าน ซีซี” ประชาชนสามารถร่วมบริจาคได้ที่โรงพยาบาลรัฐใกล้บ้าน
9. โครงการ “จัดหากายอุปกรณ์สำหรับช่วยเหลือคนพิการ 72,000 ชุด”
10. โครงการ “หลอมรวมใจ มอบน้ำใสสะอาดให้โรงเรียน” เป็นการปรับปรุงคุณภาพน้ำทั้งประปาจากภูเขา และจากบ่อน้ำตื้น บ่อน้ำบาดาล ในโรงเรียนทุกแห่งทั่วประเทศ
ทั้ง 10 โครงการล้วนเป็นประโยชน์ต่อพี่น้องประชาชน ซึ่งรัฐบาลจะติดตามอย่างใกล้ชิด จึงขอความร่วมมือจากทุกภาคส่วน รวมทั้งสื่อมวลชน ช่วยสร้างการรับรู้ และให้ทุกคนได้เข้ามามีส่วนร่วมกับทุกโครงการมากที่สุด
นางสาวจิราพร กล่าวเพิ่ม ในวันอาทิตย์ที่ 28 กรกฎาคม 2567 ซึ่งเป็นวันพระราชพิธีมหามงคลเฉลิมพระชนมพรรษาของพระบาทสมเด็จพระเจ้าอยู่หัว จะมีพระราชพิธีและกิจกรรมเฉลิมพระเกียรติ ดังต่อไปนี้
- เวลา 06.35 น. พิธีขบวนอิสริยยศ เชิญน้ำพระพุทธมนต์จากวัดพระเชตุพนวิมลมังคลาราม ไปยังพระที่นั่งอมรินทรวินิจฉัย พระบรมมหาราชวัง
- เวลา 07.00 น. พิธีเจริญพระพุทธมนต์และทำบุญตักบาตร ถวายเป็นพระราชกุศล ณ บริเวณ
ท้องสนามหลวง
- เวลา 07.45 น. พิธีถวายสัตย์ปฏิญาณเป็นข้าราชการที่ดีและพลังของแผ่นดิน ณ บริเวณท้องสนามหลวง
- เวลา 10.00 น. พระบาทสมเด็จพระเจ้าอยู่หัว เสด็จออกมหาสมาคม ทรงรับการถวายพระพร
ชัยมงคล ณ พระที่นั่งอมรินทรวินิจฉัย พระบรมมหาราชวัง
- เวลา 12.00 น. 3 เหล่าทัพ ยิงสลุตหลวง หน่วยละ 21 นัด
- เวลา 17.00 น. พระบาทสมเด็จพระเจ้าอยู่หัว เสด็จไปทรงบำเพ็ญพระราชกุศล ทรงตั้งสมณศักดิ์  จีน ญวน และพระสงฆ์
- เวลา 17.30 น. พิธีถวายเครื่องราชสักการะและวางพานพุ่ม ณ บริเวณท้องสนามหลวง
- เวลา 19.19 น. พิธีจุดเทียนถวายพระพรชัยมงคล ณ บริเวณท้องสนามหลวง กรุงเทพมหานคร
ทั้งนี้ ในส่วนต่างจังหวัด 76 จังหวัด จะจัดพร้อมกันกับส่วนกลาง เช่น
- พิธีทำบุญตักบาตรถวายเป็นพระราชกุศลในช่วงเช้า จัดในสถานที่ที่แต่ละจังหวัดกำหนด เช่น  จ.ศรีสะเกษ จัดที่ศาลากลางจังหวัดจ.ชลบุรี จัดที่หอพระพุทธสิหิงค์ จ.ยะลา จัดที่มหาวิทยาลัยราชภัฏยะลา จ.ปทุมธานี จัดที่สำนักงานเหล่ากาชาดจังหวัดปทุมธานี เป็นต้น
- พิธีจุดเทียนถวายพระพรชัยมงคลในช่วงค่ำ จัดในสถานที่แต่ละจังหวัดกำหนด เช่น จ.นครราชสีมา จัดที่สนามหน้าศาลากลางจังหวัดนครราชสีมา จ.พิษณุโลก จัดที่หอประชุมศรีวชิรโชติ มหาวิทยาลัยราชภัฎพิบูลสงคราม จ.ปัตตานี จัดที่ลานศิลปวัฒนธรรม  จ.สงขลา จัดที่ศาลากลางจังหวัดสงขลา เป็นต้น
นางสาวจิราพร กล่าวต่อว่า  ประชาชนสามารถร่วมชมการแสดงสาธิตการเห่เรือเฉลิมพระเกียรติ แบบผูกทุ่น ซึ่งกองทัพเรือได้รับพระราชทานพระบรมราชานุญาต  ให้เชิญเรือพระที่นั่ง จำนวน 3 ลำ ประกอบด้วย เรือพระที่นั่งสุพรรณหงส์ เรือพระที่นั่งนารายณ์ทรงสุบรรณ รัชกาลที่ 9 และ เรือพระที่นั่งอนันตนาคราช  ผูกทุ่นประกอบการแสดงกาพย์เห่เรือเฉลิมพระเกียรติ ณ ท่าราชวรดิฐ เขตพระนคร กรุงเทพมหานคร ในวันที่ 28 และ 29 กรกฎาคม 2567 วันละ 2 รอบ รอบละ 25 นาที  โดยวันที่ 28 กรกฎาคม 2567 จัดแสดงในเวลา 15.00 น. และ 20.30 น. ส่วนวันที่ 29 กรกฎาคม 2567 จัดแสดงในเวลา 17.00 น. และ 20.00 น. นอกจากนี้ ประชาชนยังสามารถติดตามรับชมการถ่ายทอดสดงานพระราชพิธีและกิจกรรมเฉลิมพระเกียรติ ในช่องทางต่าง ๆ ดังนี้
1. โทรทัศน์รวมการเฉพาะกิจแห่งประเทศไทย (ทรท.)
- วันอาทิตย์ที่ 28 กรกฎาคม 2567
เวลา 09.50 – 10.50 น. ถ่ายทอดสด การเสด็จออกมหาสมาคมทรงรับการถวายพระพรชัยมงคล ณ พระที่นั่งอมรินทรวินิจฉัยในพระบรมมหาราชวัง (ช่อง 5 เป็นแม่ข่าย)
เวลา 19.00- 19.40 น. ถ่ายทอดสด พิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2567 ณ มณฑลพิธีท้องสนามหลวง  (ช่อง 7 เป็นแม่ข่าย)
- วันจันทร์ที่ 29 กรกฎาคม 2567
เวลา 18.50 - 19.30 น. ถ่ายทอดสด การจัดงานสโมสรสันนิบาต เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ ตึกสันติไมตรี ทำเนียบรัฐบาล (NBT เป็นแม่ข่าย)
2. สถานีวิทยุกระจายเสียงแห่งประเทศไทย กรมประชาสัมพันธ์ ทุกสถานีทั่วประเทศ โดย FM 92.5 MHz เป็นแม่ข่าย
3. ช่องทางออนไลน์ ทุกแพลตฟอร์ม โดยติดตามข้อมูลข่าวสารเพิ่มเติมได้ที่เฟซบุ๊กและเว็บไซต์ "พระลาน“ http://www.phralan.in.th ของกรมประชาสัมพันธ์
4. ติดตามได้จากสื่อมวลชนทุกสาขาที่ได้ช่วยกันเผยแพร่ประชาสัมพันธ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 อย่างต่อเนื่องมาโดยตลอด
“เชิญชวน ประชาชนชาวไทยทุกท่าน
- สวมใส่เสื้อสีเหลืองตราสัญลักษณ์
- ร่วมประดับธงตราสัญลักษณ์ตามอาคารบ้านเรือน
- เจริญพระพุทธมนต์ ทำบุญตักบาตรถวายพระราชกุศล
- ร่วมเฝ้ารับเสด็จในเส้นทางเสด็จพระราชดำเนินไปในการพระราชพิธีเสด็จออกมหาสมาคม ณ พระที่นั่งอมรินทรวินิจฉัย ในพระบรมมหาราชวัง
- จุดเทียนถวายพระพรชัยมงคล พร้อมกันทั่วประเทศในเวลา 19.19 น. ทั้งส่วนกลางและส่วนภูมิภาค โดยที่กรุงเทพมหานคร จัดที่ท้องสนามหลวง และต่างจังหวัดจัดในสถานที่ที่ทางจังหวัดกำหนด โดยสำหรับส่วนกลางสามารถติดตามข้อมูลกิจกรรมได้ที่ Facebook และ Website พระลาน (http://www.phralan.in.th) ในขณะที่ต่างจังหวัด สามารถติดตามได้จาก Facebook ของสำนักงานประชาสัมพันธ์จังหวัดทุกจังหวัดทั่วประเทศในสังกัด กรมประชาสัมพันธ์
หวังเป็นอย่างยิ่งว่า ในปีมหามงคลนี้ พสกนิกรชาวไทยทุกหมู่เหล่าจะได้ร่วมแสดงความจงรักภักดี และช่วยกันทำความดี เพื่อพระองค์ท่านอย่างพร้อมเพรียงกัน" นางสาวจิราพร กล่าว
จากนั้น นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า รัฐบาลได้มอบหมายให้กระทรวงคมนาคมดำเนินการอำนวยความสะดวกให้กับพี่น้องประชาชน ที่จะเดินทางมาร่วมพระราชพิธี สำหรับทางด่วน 61 ด้าน เช่น ทางด่วนมหานคร ทางด่วนศรีรัช ทางด่วนอุดรรัถยา เปิดบริการฟรี นอกจากนี้ยังมีรถโดยสารเฉพาะกิจให้บริการฟรีจำนวน 5 เส้นทาง
1.อนุสาวรีย์ชัยสมรภูมิ - สนามหลวง (ฝั่งเกาะพญาไท) : จอดรับ - ส่ง บริเวณหน้าศาลฎีกา
2. สายใต้ใหม่ - สนามหลวง : จอดรับ- ส่ง บริเวณหน้าศาลฎีกา
3. หมอชิต 2 - สนามหลวง : จอดรับส่งบริเวณหน้าศาลฎีกา
4. วงเวียนใหญ่ - สนามหลวง: จอดรับส่งบริเวณตรงข้ามศาลฎีกา
5. เดินรถไปวงกลมเส้นทางสนามหลวง - ท่าช้าง - ท่าเตียน
นายสุรพงษ์ กล่าวเพิ่มเติมว่าการรถไฟแห่งประเทศไทยได้จัดรถไฟขบวนพิเศษ ดังนี้
เส้นทางที่ 1 : สถานีอยุธยา - สถานีกรุงเทพ (หัวลำโพง)  โดยออกจากสถานีอยุธยา เวลา 13:35 น. และออกจากสถานีกรุงเทพ (หัวลำโพง) เวลา 22.20 น.
เส้นทางที่ 2 : สถานีฉะเชิงเทรา - สถานีกรุงเทพ (หัวลำโพง) โดยออกจากสถานีฉะเชิงเทราเวลา 13:30 น. และออกจากสถานีกรุงเทพ (หัวลำโพง) เวลา 22.25 น.
เส้นทางที่ 3: สถานีนครปฐม - สถานีธนบุรี โดยออกจากสถานีนครปฐม เวลา 14:00 น และออกจากสถานีธนบุรีเวลา 22:00 น.
นอกจากนี้ กรมเจ้าท่าจะจัดบริการเรือข้ามฟากและเรือด่วนอำนวยความสะดวกประชาชนในวันที่ 28-29 กรกฎาคม 2557 ตั้งแต่เวลา 15.00 น. จนกว่าจะแล้วเสร็จ ดังนี้
บริการเรือข้ามฟาก: ไป-กลับ ระหว่างท่าเรือวัดระฆังฯ (ฝั่งธนบุรี) - ท่าเรือท่าช้าง ท่าเรือสาทร - ท่าเรือกรมเจ้า - ท่าท่าเรือราชินี - ท่าเรือท่าเตียน
ต่อจากนั้น พลตำรวจเอก ไกรบุญ ทรวดทรง จเรตำรวจแห่งชาติกล่าวว่า การอำนวยความสะดวกให้กับประชาชนในภาพรวมนั้น คณะกรรมการฝ่ายรักษาความปลอดภัยด้านการจราจร ได้เตรียมความพร้อมมากกว่า 100%  ส่วนปัญหาด้านการจราจรยืนยันว่ามีความพร้อมจะดูแลประชาชนในทุกเส้นทาง และจะมีคนที่คอยอำนวยความสะดวก คอยชี้แจง และบริการในด้านต่าง ๆ ส่วนประชาชนบางกลุ่มอาจสุขภาพร่างกายไม่แข็งแรง เดินไม่สะดวก ก็มีการจัดวีลแชร์ให้บริการเป็นจุดเพื่ออำนวยความสะดวก

ที่มา : https://www.thaigov.go.th/news/contents/details/86361