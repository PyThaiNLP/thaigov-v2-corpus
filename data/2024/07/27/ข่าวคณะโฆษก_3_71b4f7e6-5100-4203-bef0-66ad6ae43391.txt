รัฐบาลไทย-ข่าวทำเนียบรัฐบาล-นายกฯ ห่วงสถานการณ์ที่กรุงปารีสกระทบคนไทยและนักกีฬาไทยที่เดินทางไปแข่งขันกีฬาโอลิมปิก 


วันเสาร์ที่ 27 กรกฎาคม 2567
นายกฯ ห่วงสถานการณ์ที่กรุงปารีสกระทบคนไทยและนักกีฬาไทยที่เดินทางไปแข่งขันกีฬาโอลิมปิก
สั่งการให้ผู้มีส่วนเกี่ยวข้อง กระทรวงการต่างประเทศ และหัวหน้าคณะนักกีฬาไทยดูแลความเรียบร้อยปลอดภัยอย่างเต็มที่
นายเศรษฐา ทวีสิน นายกรัฐมนตรี ห่วงกังวลกรณีเกิดเหตุการณ์ความไม่สงบ ณ กรุงปารีส ประเทศฝรั่งเศส ไม่ต้องการให้เกิดผลกระทบ ห่วงใยความปลอดภัยคนไทย ที่อยู่ในกรุงปารีสตอนนี้  และนักกีฬาไทย ที่เดินทางไปร่วมแข่งขันในกีฬาโอลิมปิก
นายชัย วัชรงค์ โฆษกประจำสำนักนายกรัฐมนตรี เปิดเผยว่านายกรัฐมนตรีสั่งการหน่วยงานที่เกี่ยวข้องทั้งกระทรวงการต่างประเทศและหัวหน้าคณะนักกีฬาไทย ให้ดูแลอำนวยความสะดวก คุ้มครองคนไทยอย่างใกล้ชิด เพื่อความเรียบร้อยปลอดภัยไม่ให้เกิดผลกระทบ
ทั้งนี้ ขอให้คนไทยที่อยู่ใน กรุงปารีส ติดตามข่าวสารอย่างใกล้ชิด ทั้งจากสถานเอกอัครราชทูต ณ กรุงปารีส รวมทั้งประกาศจากทางการฝรั่งเศส ซึ่งกรณีเกิดเหตุฉุกเฉินให้ติดต่อไปยังสถานเอกอัครราชทูต ณ กรุงปารีส ทันที อย่างไรก็ตามขณะนี้ยังไม่มีรายงานคนไทยว่าได้รับผลกระทบแต่อย่างใด

ที่มา : https://www.thaigov.go.th/news/contents/details/86352