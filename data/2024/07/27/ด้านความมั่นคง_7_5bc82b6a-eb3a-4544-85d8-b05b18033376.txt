รัฐบาลไทย-ข่าวทำเนียบรัฐบาล-“อนุทิน” ชวนชาวไทยร่วมงาน “ลมหายใจของแผ่นดิน” 28-30 ก.ค. ณ สนามช้างอารีน่า ชมฟรีการแสดงแสง สี เสียง ระดับโลกและมิวสิคัลจากเยาวชนทั่วบุรีรัมย์ เทิดพระเกียรติสุดยิ่งใหญ่


วันเสาร์ที่ 27 กรกฎาคม 2567
27/07/2567
พิมพ์
“อนุทิน” ชวนชาวไทยร่วมงาน “ลมหายใจของแผ่นดิน” 28-30 ก.ค. ณ สนามช้างอารีน่า ชมฟรีการแสดงแสง สี เสียง ระดับโลกและมิวสิคัลจากเยาวชนทั่วบุรีรัมย์ เทิดพระเกียรติสุดยิ่งใหญ่
“อนุทิน” ชวนชาวไทยร่วมงาน “ลมหายใจของแผ่นดิน” 28-30 ก.ค. ณ สนามช้างอารีน่า ชมฟรีการแสดงแสง สี เสียง ระดับโลกและมิวสิคัลจากเยาวชนทั่วบุรีรัมย์ เทิดพระเกียรติสุดยิ่งใหญ่
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า ตลอดเดือน ก.ค. 67 จังหวัดต่าง ๆ ทั่วประเทศได้จัดกิจกรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา ซึ่งในส่วนของจังหวัดบุรีรัมย์เป็นอีกหนึ่งจุดที่มีกิจกรรมเทิดพระเกียรติอย่างยิ่งใหญ่ ระหว่างวันที่ 28-30 ก.ค. 67 ทางจังหวัดพร้อมทุกภาคส่วน รัฐ เอกชน ภาคประชาสังคม องค์กรปกครองส่วนท้องถิ่นได้จัดงาน "ลมหายใจแห่งแผ่นดิน" ซึ่งมีหลากหลายกิจกรรมและการแสดงแสง สี เสียง เสียงระดับโลก ให้ประชาชนสามารถเข้าร่วมฟรี ไม่มีค่าใช้จ่าย ณ สนามช้างอารีน่า อ.เมืองบุรีรัมย์ จ.บุรีรัมย์
โดยหนึ่งไฮไลต์ของงานคือการแสดงมิวสิคัลชุด “ลมหายใจของแผ่นดิน” ซึ่งได้รวมเยาวชนที่มีความสามารถด้านดนตรีและการแสดงทั่วจังหวัดบุรีรัมย์ ประกอบด้วย นักดนตรีวงดนตรีออร์เคสตรา 250 คน บรรเลงเครื่องดนตรีทั้งไทย เครื่องดนตรีตะวันตก เครื่องดนตรีอีสานใต้ และนักแสดงเดอะมิวสิคัล 70 คน ซึ่งได้ฝึกซ้อมตลอดเวลาหลายเดือนเพื่อการแสดงในงานนี้
น.ส.ไตรศุลี กล่าวว่า นายอนุทิน ชาญวีรกูล รองนายกรัฐมนตรีและ รมว.มหาดไทย จะเป็นส่วนหนึ่งของมิวสิคัลชุด ลมหายใจของแผ่นดิน โดยร่วมแสดงในการบรรเลงเพลงจอมราชา ในตำแหน่งเป่าแซกโซโฟน ซึ่งที่ผ่านมา รมว.มหาดไทย ได้ร่วมฝึกซ้อมกับเยาวชนนักดนตรีทั้ง 250 คนมาแล้วหลายครั้ง
“ท่านอนุทิน เชิญชวนคนไทยทุกคนร่วมกิจกรรมเทิดพระเกียรติ ในสถานที่ต่าง ๆ ที่มีการจัดกิจกรรมเฉลิมฉลองในทุกพื้นที่ทั่วประเทศ แต่หากมีโอกาสไปเยือนหรืออยู่พื้นที่ใกล้เคียง จ.บุรีรัมย์ก็ขอเชิญร่วมงานเฉลิมพระเกียรติที่ทางจังหวัดจัดขึ้น นอกจากจะได้ร่วมแสดงออกถึงพลังความรักที่มีต่อสถาบันพระมหากษัตริย์อันเป็นศูนย์รวมจิตใจของคนทั้งชาติแล้ว ยังได้ร่วมให้กำลังใจกับน้องๆ นักดนตรี นักแสดงและทีมงาน ให้ทุกคนได้แสดงออกถึงศักยภาพและความสร้างสรรค์ซึ่งอนาคตทุกคนจะกลายเป็นพลังสำคัญของชาติต่อไป” น.ส.ไตรศุลี กล่าว
สำหรับงาน “ลมหายใจของแผ่นดิน” จัดขึ้นระหว่างวันที่ 28-30 ก.ค. 67 ตั้งแต่เวลา 18.00 น. เป็นต้นไป ณ สนามช้างอารีน่า จ.บุรีรัมย์ จะมีการแสดงเทิดพระเกียรติสุดยิ่งใหญ่ด้วยเทคโนโลยีการจัดแสดงระดับโลก ได้แก่ การแสดงแสงสีเสียงประกอบ 3D Mapping,วงดนตรีออร์เคสตรา, การแสดง มิวสิคัล, นิทรรศการผลงานประกวดวาดภาพ พระราชกรณียกิจของพระบาทสมเด็จพระเจ้าอยู่หัว รวมถึง การบำเพ็ญสาธารณกุศลต่างๆ เพื่อถวายเป็นพระราชกุศลแด่พระบาทสมเด็จพระเจ้าอยู่หัว อาทิ บริจาคโลหิตส่งต่อผู้ป่วย จำนวน 720 ยูนิตต่อวัน รวม 7,200 ยูนิต , โรงทานปันสุข ร้านชื่อดังต่าง ๆ นำอาหารเครื่องดื่มมาบริการแก่ผู้มาร่วมงาน โดยทั้งหมดสามารถเข้าชมได้ฟรีไม่มีค่าใช้จ่าย

ที่มา : https://www.thaigov.go.th/news/contents/details/86357