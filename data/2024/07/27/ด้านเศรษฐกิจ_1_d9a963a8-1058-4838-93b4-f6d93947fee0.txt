รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานเปิดโครงการเสริมสร้างทักษะและประสบการณ์ด้านความปลอดภัยทางถนนแก่เด็กและเยาวชน เฉลิมพระเกียรติพระบาทสมเด็จพระเจ้าอยู่หัว


วันเสาร์ที่ 27 กรกฎาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานเปิดโครงการเสริมสร้างทักษะและประสบการณ์ด้านความปลอดภัยทางถนนแก่เด็กและเยาวชน เฉลิมพระเกียรติพระบาทสมเด็จพระเจ้าอยู่หัว
...
วันนี้ (27 กรกฎาคม 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานเปิดโครงการเสริมสร้างทักษะและประสบการณ์ด้านความปลอดภัยทางถนนแก่เด็กและเยาวชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก ผู้บริหารกระทรวงคมนาคม และหน่วยงานที่เกี่ยวข้อง เข้าร่วมพิธีเปิดฯ  ณ กรมการขนส่งทางบก (ขบ.)
นายสุรพงษ์ ปิยะโชติ กล่าวว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงคมนาคม สำนึกในพระมหากรุณาธิคุณอย่างหาที่สุดมิได้ จึงได้ดำเนินการโครงการเสริมสร้างทักษะและประสบการณ์ด้านความปลอดภัยทางถนนแก่เด็กและเยาวชน และจัดงาน “คมนาคมปลอดภัย ใต้ร่มพระบารมี” เพื่อเป็นการแสดงความจงรักภักดีและน้อมรำลึกในพระมหากรุณาธิคุณที่ทรงห่วงใยและปฏิบัติพระราชกรณียกิจด้วยความทุ่มเทพระวรกายเพื่อปวงพสกนิกรชาวไทยตลอดมา อีกทั้งพระราชกรุณาที่ทรงห่วงใยในความปลอดภัยในการเดินทางของพสกนิกรชาวไทย รวมถึงการพัฒนาคุณภาพการศึกษาของเด็กและเยาวชนไทย โดยมีหน่วยงานภาครัฐ ภาคเอกชน สถานศึกษา น้อง ๆ นักเรียน เด็กและเยาวชน รวมถึงประชาชนทั่วไป เข้าร่วมงานพร้อมกัน อันเป็นนิมิตหมายอันดีในการร่วมกันแสดงถึงพลังความสามัคคีของหน่วยงานและประชาชนในการร่วมกันจัดงานเฉลิมพระเกียรติเพื่อถวายพระองค์ท่านให้เป็นไปด้วยความเรียบร้อยและสมพระเกียรติทุกประการ
นายสุรพงษ์ ปิยะโชติ กล่าวต่อไปว่า เป็นที่น่าปลาบปลื้มยินดียิ่งที่ทุกภาคส่วนทั้งที่มีความเกี่ยวข้องโดยตรงกับการดูแลด้านการศึกษาของเยาวชน เช่น สำนักงานคณะกรรมการการศึกษาขั้นพื้นฐาน กระทรวงศึกษาธิการ รวมถึงกรุงเทพมหานคร ที่ได้มอบหมายให้โรงเรียนในสังกัดนำนักเรียนเข้าร่วมกิจกรรม อีกทั้งยังได้รับความร่วมมือจากภาคีเครือข่ายภาครัฐและเอกชนที่ได้บูรณาการร่วมกับ ขบ. ในการร่วมจัดกิจกรรมถ่ายทอดความรู้ด้านความปลอดภัยทางถนนให้แก่เด็กและเยาวชน แสดงให้เห็นว่าทุกภาคส่วนตระหนักให้ความสำคัญกับการวางรากฐานความปลอดภัยทางถนนให้แก่เด็กและเยาวชน ซึ่งจะเติบโตไปเป็นทรัพยากรมนุษย์ที่สำคัญต่อการขับเคลื่อนการพัฒนาเศรษฐกิจและสังคมของประเทศในอนาคต
“เนื่องในโอกาสอันเป็นมหามงคลยิ่งนี้ ผมและ ขบ. พร้อมหน่วยงานที่เกี่ยวข้องขอสืบสานพระราชปณิธานด้วยความจงรักภักดี สร้างสรรค์ คุณประโยชน์แก่ประชาชนและประเทศชาติเพื่อให้เด็ก เยาวชน และประชาชนมีจิตสำนึกด้านความปลอดภัยในการใช้รถใช้ถนน อันเป็นการนำไปสู่การป้องกันอุบัติเหตุทางถนนได้อย่างยั่งยืน เพื่อถวายเป็นพระราชกุศลแด่พระบาทสมเด็จพระเจ้าอยู่หัวที่ทรงเป็นที่รักยิ่งของพวกเราชาวไทย” นายสุรพงษ์ ปิยะโชติ กล่าว
นายจิรุตม์ วิศาลจิตร อธิบดีกรมการขนส่งทางบก กล่าวเพิ่มเติมว่า การจัดงานในวันนี้มีการแสดงนิทรรศการด้านความปลอดภัยทางถนนอันเป็นผลการดำเนินงานของ ขบ. และกองทุนเพื่อความปลอดภัยในการใช้รถใช้ถนน กิจกรรมเสริมสร้างทักษะและประสบการณ์ด้านความปลอดภัยทางถนนให้แก่เด็ก และเยาวชน “DLT Kids on the Road” โดยได้รับความร่วมมือเป็นอย่างดีจากสำนักงานคณะกรรมการการศึกษาขั้นพื้นฐาน และกรุงเทพมหานคร นำนักเรียนเข้าร่วมกิจกรรม อีกทั้งกระทรวงการพัฒนาสังคมและความมั่นคงของมนุษย์ กรมกิจการเด็กและเยาวชน ได้นำน้อง ๆ เยาวชนจากบ้านราชวิถีเข้าร่วมกิจกรรมด้วยเช่นกัน ซึ่งนับเป็นจุดเริ่มต้นในการขับเคลื่อนโครงการดังกล่าวให้เกิดผลเป็นรูปธรรม และตั้งแต่วันนี้ถึงเดือนกันยายน 2567 สำนักงานขนส่งทุกจังหวัดจะดำเนินการจัดกิจกรรมในลักษณะเดียวกันนี้ และน้อมนำแนวพระราชดำริ พระราชปณิธาน และพระบรมราโชวาทของพระบาทสมเด็จพระเจ้าอยู่หัว เกี่ยวกับการส่งเสริมเด็กและเยาวชนให้เป็นผู้ที่มีความพร้อมในการสร้างประโยชน์ สร้างสรรค์ความสุขความเจริญทั้งของตนเองและส่วนรวมได้ในอนาคต ซึ่งกิจกรรมนี้จะเป็นเครื่องมือในการปลูกฝังให้เด็กและเยาวชนเติบโตเป็นผู้ใหญ่ที่มีจิตสำนึกด้านความปลอดภัยและมีวินัย นำไปสู่การป้องกันอุบัติเหตุทางถนนได้อย่างยั่งยืนต่อไป

ที่มา : https://www.thaigov.go.th/news/contents/details/86360