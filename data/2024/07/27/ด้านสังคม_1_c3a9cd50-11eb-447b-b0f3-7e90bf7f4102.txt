รัฐบาลไทย-ข่าวทำเนียบรัฐบาล-ดีอี ผนึกกำลัง Tik Tok และหน่วยงานพันธมิตร เปิดตัว #คนไทยรู้ทัน สร้างภูมิคุ้มกันคนไทย รับมือภัย “โจรออนไลน์”


วันศุกร์ที่ 26 กรกฎาคม 2567
ดีอี ผนึกกำลัง Tik Tok และหน่วยงานพันธมิตร เปิดตัว #คนไทยรู้ทัน สร้างภูมิคุ้มกันคนไทย รับมือภัย “โจรออนไลน์”
ดีอี ผนึกกำลัง Tik Tok และหน่วยงานพันธมิตร เปิดตัว #คนไทยรู้ทัน สร้างภูมิคุ้มกันคนไทย รับมือภัย “โจรออนไลน์”
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานพิธีเปิดโครงการ “ #คนไทยรู้ทัน ศูนย์ข้อมูลดิจิทัลต้านภัยออนไลน์ (Anti-Scam Digital Literacy Hub) ” ซึ่งจัดขึ้นโดย Tik Tok ,Thailand  โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวง ดีอี สำนักงานคณะกรรมการคุ้มครองผู้บริโภค (สคบ.) ธนาคารแห่งประเทศไทย (ธปท.) กองบัญชาการตำรวจสอบสวนกลาง (บช.ก.) สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) สำนักงานพัฒนาธุรกรรมทางอิเล็กทรอนิกส์ (ETDA) โครงการโคแฟค (COFACT) และสภาองค์กรของผู้บริโภค (TCC) เข้าร่วมในพิธีเปิดโครงการ
นายประเสริฐ กล่าวว่า ปัจจุบัน ปัญหาอาชญากรรมออนไลน์ ถือเป็นปัญหาสำคัญ ที่สร้างผลกระทบให้กับประชาชนในสังคมไทยเป็นวงกว้าง โดยกระทรวง ดีอี ได้ร่วมกับหน่วยงานพันธมิตร เร่งรัดการปราบปรามและป้องกันอาชญากรรมออนไลน์ในทุกรูปแบบ พร้อมกับการขอความร่วมมือผู้ให้บริการแพลตฟอร์ม สื่อสังคมออนไลน์ และโซเชียลมีเดีย ในการแจ้งเบาะแส และเฝ้าระวังการกระทำของมิจฉาชีพที่อาศัยช่องทางโซเชียลมีเดียในการก่ออาชญากรรมออนไลน์
ขณะเดียวกัน กระทรวง ดีอี ได้ดำเนินการสร้างความตระหนักรู้และภูมิคุ้มกันด้านดิจิทัลให้กับประชาชนในช่องทางการสื่อสารทุกรูปแบบ  โดยตระหนักถึงความสำคัญของการใช้แพลตฟอร์มสื่อสังคมออนไลน์ และโซเชียลมีเดีย ในการให้ความรู้และวิธีป้องกันภัยออนไลน์ ที่สามารถเข้าถึงกลุ่มประชาชนได้เป็นจำนวนมาก ซึ่งจากการหารือร่วมกับ TikTok , Thailand และหน่วยงานพันธมิตร จึงนำไปสู่การจัดโครงการ #คนไทยรู้ทัน และทาง TikTok ได้จัดตั้ง ศูนย์ข้อมูลดิจิทัลต้านภัยออนไลน์ (Anti-Scam Digital Literacy Hub) เพื่อดำเนินการเผยแพร่สื่อประชาสัมพันธ์ ความรู้ วิธีการป้องกันตัวจากภัยออนไลน์ เพื่อเป็นการสร้างความเชื่อมั่นการใช้งานเทคโนโลยีให้กับประชาชน ยกระดับมาตรฐานด้านความมั่นคงปลอดภัยทางดิจิทัล
“กระทรวง ดีอี ได้เน้นย้ำถึงหลักการป้องกันภัยทางออนไลน์ การหลอกลวงโอนเงิน หรือหลอกลวงข้อมูลส่วนบุคคล โดยใช้หลัก 4 ไม่ คือ 1.ไม่กดลิงก์ 2.ไม่เชื่อ 3.ไม่รีบ และ 4.ไม่โอน ซึ่งปัจจุบันได้ดำเนินการผลิตเป็นคอนเทนต์เผยแพร่ทาง TikTok แล้ว นอกจากนี้ ยังพร้อมช่วยเหลือผู้เสียหายในการรับเรื่องร้องเรียนที่เกี่ยวข้องกับอาชญากรรมออนไลน์ทุกรูปแบบ และอายัดบัญชี โดย ศูนย์ปฏิบัติการต่อต้านอาชญากรรมออนไลน์ โทรสายด่วน AOC 1441 ตลอด 24 ชม. และสามารถแจ้งเบาะแส ข่าวปลอม และอาชญากรรมออนไลน์ทุกรูปแบบ ได้ที่ โทรสายด่วน 1111 (24 ชม.) Line ID: @antifakenewscenter หรือ เว็บไซต์ www.antifakenewscenter.com รวมทั้งยังมอบหมายสำนักงานพัฒนาธุรกรรมทางอิเล็กทรอนิกส์ (ETDA) เปิดช่องทางให้ประชาชนร่วมแจ้งเบาะแสบัญชีม้า ผ่านโทรสายด่วน 1212 ศูนย์ช่วยเหลือและจัดการปัญหาออนไลน์ พร้อมรับปรึกษาปัญหาทางธุรกรรมออนไลน์ทุกประเภท” นายประเสริฐ กล่าว
-------------------------------------------------------------------------------------

ที่มา : https://www.thaigov.go.th/news/contents/details/86349