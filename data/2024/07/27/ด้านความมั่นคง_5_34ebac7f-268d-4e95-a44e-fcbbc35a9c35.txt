รัฐบาลไทย-ข่าวทำเนียบรัฐบาล-จ.สุรินทร์ บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันเสาร์ที่ 27 กรกฎาคม 2567
27/07/2567
พิมพ์
จ.สุรินทร์ บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดสุรินทร์ บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้านพ่อเมืองสุรินทร์ เชิญชวนพี่น้องประชาชน "Change for Good"
จังหวัดสุรินทร์ บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้านพ่อเมืองสุรินทร์ เชิญชวนพี่น้องประชาชน "Change for Good" พัฒนาพื้นที่เพื่อความสุขและคุณภาพชีวิตที่ดีอย่างยั่งยืน
วันนี้ (26 ก.ค. 67) นายพิจิตร บุญทัน ผู้ว่าราชการจังหวัดสุรินทร์ เปิดเผยว่า ตนได้มอบหมายให้นายวสันต์ ชิงชนะ รองผู้ว่าราชการจังหวัดสุรินทร์ เป็นประธานเปิดโครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาส พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ ศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” แปลง นางสว่าง ตรีแก้ว เลขที่ 31 บ้านดง หมู่ที่ 3 ตำบลตาคง อำเภอสังขะ จังหวัดสุรินทร์ โดยมีนายอำเภอสังขะ หัวหน้าส่วนราชการระดับจังหวัดและระดับอำเภอ และจิตอาสา พร้อมด้วยพี่น้องประชาชน เข้าร่วมกิจกรรม
นายพิจิตร บุญทัน ผู้ว่าราชการจังหวัดสุรินทร์ กล่าวว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พระบาทสมเด็จพระเจ้าอยู่หัว คณะอนุกรรมการกลั่นกรองโครงการและกิจกรรมร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จึงมีมติเห็นชอบให้กรมการพัฒนาชุมชน ดำเนินโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และอนุญาตให้เชิญตราสัญลักษณ์เฉลิมพระเกียรติฯ ไปประดับบนป้ายโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” จังหวัดละ 1 แห่ง
“จังหวัดสุรินทร์ ได้คัดเลือกศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” แปลง นางสว่าง ตรีแก้ว เลขที่ 31 บ้านดง หมู่ที่ 3 ตำบลตาคง อำเภอสังขะ จังหวัดสุรินทร์ แห่งนี้ เป็นพื้นที่ดำเนินโครงการ ซึ่งเป็นพื้นที่ที่มีองค์ประกอบทางกายภาพครบถ้วน ในรูปแบบ โคก หนอง นา มีกิจกรรมการแลกเปลี่ยนเรียนรู้อย่างต่อเนื่อง และมีผลผลิตที่สร้างอาชีพสร้างรายได้ให้ชุมชน” นายพิจิตรฯ กล่าว
นายพิจิตร บุญทัน ผู้ว่าราชการจังหวัดสุรินทร์ กล่าวต่ออีกว่า จังหวัดสุรินทร์ ได้จัดกิจกรรมเผยแพร่ผลสำเร็จการพัฒนาคุณภาพชีวิต ด้วยโคก หนอง นา อารยเกษตร ขึ้น โดยมีกิจกรรมต่าง ๆ ประกอบด้วย พิธีเปิดโครงการ โคก หนอง นา อารยเกษตร เฉลิมพระเกียรติฯ แบ่งปันพันธุ์กล้าไม้แก่หัวหน้าส่วนราชการและประชาชนโดยรอบ นิทรรศการแสดงองค์ความรู้ แนวคิดและทฤษฎีของการพัฒนาอันเนื่องมาจากพระราชดำริ และพิธีเปิดป้ายโครงการประดับตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาส มหามงคลเฉลิมพระชนมพรรษา 6 รอบ 28 กรกฎาคม 2567  ปลูกต้นรวงผึ้ง ซึ่งเป็นต้นไม้ประจำพระองค์  พระบาทสมเด็จพระวชิรเกล้าเจ้าอยู่หัว กิจกรรม  สร้างการรับรู้ “วันดินโลก” กิจกรรมแลกเปลี่ยนเรียนรู้ตามฐานเรียนรู้ และเวทีเสวนาการน้อมนำแนวคิดและทฤษฎีการพัฒนาอันเนื่องมาจากพระราชดำริของพระบาทสมเด็จพระมหาภูมิพลอดุลยเดชมหาราช บรมนาถบพิตร มาประยุกต์ใช้
นายพิจิตร บุญทัน ผู้ว่าราชการจังหวัดสุรินทร์ กล่าวต่อในช่วงท้ายว่า การพัฒนาพื้นที่ ตามแบบอารยเกษตร จะช่วยสร้างความยั่งยืน ทำให้เราได้เห็นว่าภาคีเครือข่ายทุกท่านได้สื่อสารอย่างชัดเจนว่า สิ่งที่เป็นความมั่นคงของประชาชนทุกเรื่อง ทั้งเรื่องการทำมาหากิน การใช้ชีวิต ล้วนแต่มีพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นผู้นำด้วยการที่พระองค์ท่านพระราชทานแนวพระราชดำริให้พวกเราน้อมนำมาทำ โดยไม่ต้องอายที่ได้ทำ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้น การน้อมนำแนวทางแปลงโคก หนอง นา ไปประยุกต์ต่อยอดขยายผลในแปลงอื่น ๆ ทุกพื้นที่ มุ่งมั่นขยายผลการขับเคลื่อนการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” ให้เห็นผลอย่างเป็นรูปธรรมและต่อเนื่อง เพื่อเป็นการรวมพลังแสดงออกถึงความจงรักภักดีและเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกันนำสิ่งที่ดีสู่พี่น้องประชาชนชาวสุรินทร์ "Change for Good" ช่วยกันทำให้ทุกพื้นที่ของเรามีความสุขและมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/86355