รัฐบาลไทย-ข่าวทำเนียบรัฐบาล-สำนักตรวจราชการและเรื่องราวร้องทุกข์ คว้ารางวัล สุดยอดนวัตกรรม สำนักงานปลัดกระทรวงมหาดไทย (Excellent Innovation Award) ประจำปีงบประมาณ พ.ศ. 2567 ปลัด มท. ปลื้มผลงานการพัฒนานวัตกรรม


วันศุกร์ที่ 26 กรกฎาคม 2567
26/07/2567
พิมพ์
สำนักตรวจราชการและเรื่องราวร้องทุกข์ คว้ารางวัล สุดยอดนวัตกรรม สำนักงานปลัดกระทรวงมหาดไทย (Excellent Innovation Award) ประจำปีงบประมาณ พ.ศ. 2567 ปลัด มท. ปลื้มผลงานการพัฒนานวัตกรรม
สำนักตรวจราชการและเรื่องราวร้องทุกข์ คว้ารางวัล สุดยอดนวัตกรรม สำนักงานปลัดกระทรวงมหาดไทย (Excellent Innovation Award) ประจำปีงบประมาณ พ.ศ. 2567 ปลัด มท. ปลื้ม ผลงานการพัฒนานวัตกรรมดีเด่น ของ สป.มท. พร้อมสั่งการผู้บริหารหน่วยงานช่วยกระตุ้น&เสริมสร้าง
สำนักตรวจราชการและเรื่องราวร้องทุกข์ คว้ารางวัล สุดยอดนวัตกรรม สำนักงานปลัดกระทรวงมหาดไทย (Excellent Innovation Award) ประจำปีงบประมาณ พ.ศ. 2567 ด้าน ปลัดกระทรวงมหาดไทย ปลื้ม ผลงานการพัฒนานวัตกรรมดีเด่น ของ สป.มท. พร้อมสั่งการผู้บริหารหน่วยงานช่วยกระตุ้น เสริมสร้างการยกระดับและการพัฒนาองค์การให้ทันสมัย เพื่อให้บริการ “บำบัดทุกข์ บำรุงสุข” แก่พี่น้องประชาชนอย่างมีประสิทธิภาพ
วันนี้ (26 ก.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า สำนักงานปลัดกระทรวงมหาดไทย (สป.มท.) โดยคณะกรรมการพัฒนานวัตกรรมสำนักงานปลัดกระทรวงมหาดไทย ได้จัดการประกวดรางวัลสุดยอดนวัตกรรมสำนักงานปลัดกระทรวงมหาดไทย (Excellent Innovation Award) ประจำปีงบประมาณ พ.ศ. 2567 เพื่อให้หน่วยงานในสังกัด สป.มท. (ส่วนกลาง) สำนักงานจังหวัด สำนักบริหารยุทธศาสตร์กลุ่มจังหวัด และหน่วยตรวจสอบภายในจังหวัด ที่มีความสนใจส่งผลงานเข้าร่วมประกวด เพื่อส่งเสริมให้ทุกส่วนราชการในสังกัด สป.มท. มุ่งมั่นยกระดับการพัฒนาองค์การให้ทันสมัย เพื่อ “บำบัดทุกข์ บำรุงสุข” แก่พี่น้องประชาชน และประเทศชาติ ให้มีความสุขอย่างยั่งยืน
นายสุทธิพงษ์ กล่าวต่อว่า คณะกรรมการพัฒนานวัตกรรมสำนักงานปลัดกระทรวงมหาดไทย ได้พิจารณาตัดสินผลการประกวดรางวัลสุดยอดนวัตกรรม สป.มท. (Excellent Innovation Award) ประจำปีงบประมาณ พ.ศ. 2567 เรียบร้อยแล้ว โดยหน่วยงานที่ได้รับรางวัลชนะเลิศ ได้แก่ สำนักตรวจราชการและเรื่องราวร้องทุกข์ (สตร.) โดยมีข้อเสนอผลงาน คือ การเชื่อมโยงระบบฐานข้อมูลเรื่องร้องเรียนร้องทุกข์ของศูนย์ดำรงธรรม กระทรวงมหาดไทย ร่วมกับ หน่วยงานภาครัฐ ที่รับผิดชอบงานรับเรื่องราวร้องเรียนร้องทุกข์ ถัดมา รางวัลรองชนะเลิศอันดับ 1 ได้แก่ สำนักงานจังหวัดขอนแก่น โดยมีข้อเสนอผลงาน คือ การบริหารจัดการทรัพยากรน้ำของจังหวัดขอนแก่นแผนบูรณาการ และ รางวัลรองชนะเลิศอันดับ 2 ได้แก่ สำนักงานจังหวัดร้อยเอ็ด ในผลงาน โปรแกรมบริหารจัดการแผนพัฒนาจังหวัดร้อยเอ็ด (Plan 101 Pro) นอกจากนี้ ยังมีหน่วยงานในสังกัดสำนักงานปลัดกระทรวงมหาดไทย อีก 16 หน่วยงาน ที่ได้รับรางวัลหน่วยงานส่งเสริมการพัฒนานวัตกรรม เพื่อเชิดชูหน่วยงานที่มีความมุ่งมั่นตั้งใจในการพัฒนาระบบการบริหารจัดการพัฒนาองค์กรให้ทันต่อการเปลี่ยนแปลงของโลก และเพื่อตอบสนองต่อปัญหาและความต้องการของพี่น้องประชาชนอย่างมีประสิทธิภาพอีกด้วย และหน่วยงานที่ได้รับรางวัลพิเศษ คือ ต้นแบบการพัฒนานวัตกรรม ได้แก่ สำนักงานจังหวัดสุรินทร์ ที่ได้เสนอผลงาน โครงการพัฒนาระบบฐานข้อมูลเพื่อสนับสนุนการจัดทำแผนพัฒนาจังหวัดสุรินทร์ (Surin One Plan)
นายสุทธิพงษ์ กล่าวเพิ่มเติมว่า สำนักงานปลัดกระทรวงมหาดไทย มีนโยบายในการขับเคลื่อนภารกิจการดำเนินงานภายใต้ วิสัยทัศน์ “เป็นองค์กรสมรรถนะสูงในการพัฒนาและแก้ไขปัญหาในระดับพื้นที่” โดยทำหน้าที่เป็นโซ่ข้อกลางในการเชื่อมโยง บูรณาการ นำทิศทาง เป้าหมาย จากยุทธศาสตร์ระดับชาติ นโยบายของรัฐบาล การขับเคลื่อนวาระสำคัญเร่งด่วนของประเทศ การพัฒนายุทธศาสตร์ การจัดสรรทรัพยากรของกระทรวงมหาดไทย ไปยังส่วนราชการระดับกรม และจังหวัด ไปสู่การปฏิบัติในพื้นที่ (Area Based) ตลอดจนกำกับติดตามการแปลงนโยบายสู่การปฏิบัติ ในฐานะองค์กรขับเคลื่อนยุทธศาสตร์นำการเปลี่ยนแปลง เพื่อเป้าหมายหลักในการ “บำบัดทุกข์ บำรุงสุข” โดยใช้แนวคิด “Change for Good” เปลี่ยนเพื่อสิ่งที่ดีกว่าขับเคลื่อนงานและมุ่งสร้างสิ่งที่ดีให้เกิดขึ้นในองค์กรและสังคมไทย และยกระดับการให้บริการพี่น้องประชาชนในทุกพื้นที่ ดังนั้น เราจะต้อง ร่วมกันพัฒนา "นวัตกรรม" ที่สามารถอำนวยความสะดวกให้กับข้าราชการในฐานะผู้ปฏิบัติ และประชาชนในฐานะผู้รับบริการ ได้อย่างมีประสิทธิภาพและประสิทธิผล และจะต้องมุ่งมั่นพัฒนาตามบริบทการเปลี่ยนแปลงของสังคมต่อ ๆ ไป
“ขอชื่นชมและแสดงความยินดีกับทุกหน่วยงานในสังกัด สป.มท. ที่ได้รับรางวัลสุดยอดนวัตกรรมฯ ประจำปีงบประมาณ พ.ศ. 2567 ซึ่งรางวัลดังกล่าวนี้ เป็นรางวัลเชิดชูเกียรติ ที่ทรงคุณค่าจากความตั้งใจ วิริยะ อุตสาหะ ในการพัฒนานวัตกรรมองค์กร เพื่อตอบสนองต่อความต้องการของพี่น้องประชาชน โดยหน่วยงานที่ได้รับรางวัลในครั้งนี้ ถือเปรียบดังเมล็ดพันธุ์ที่ดีที่จะสามารถเป็นต้นแบบให้กับส่วนราชการของ สป.มท. ทั้งในส่วนกลางและส่วนภูมิภาค สามารถนำไปเป็นแบบอย่างในการพัฒนาระบบบริหารพัฒนาองค์กรให้ตอบสนองต่อความต้องการของพี่น้องประชาชนได้มากยิ่งขึ้นในอนาคต” นายสุทธิพงษ์ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวทิ้งท้ายว่า ขอฝากให้หน่วยงานที่ได้รับรางวัลในครั้งนี้ ตลอดจนหน่วยงานในสังกัด สป.มท. ทุกแห่ง ได้โปรดรักษามาตรฐานการทำงานที่ดี และพร้อมที่จะพัฒนานวัตกรรมขององค์กรให้มีผลงาน หรือ ระบบงานที่แสดงให้เห็นถึงการบริการตอบสนองความต้องการของประชาชนอย่างต่อเนื่อง เพื่อที่เราทุกท่านจะได้ช่วยกันผลักดันให้การขับเคลื่อนภารกิจของหน่วยงานภาครัฐ ตลอดจนสร้างบุคลากรที่มีคุณภาพให้มีความพร้อมสู่การก้าวเดินไปข้างหน้า ด้วยความร่วมมือร่วมใจกัน อย่างไม่หยุดยั้งเพื่อยกระดับองค์กรของเราให้มีประสิทธิภาพ มีธรรมาภิบาล ทันสมัย พร้อมรับการเปลี่ยนแปลงสู่ระบบราชการ 4.0 ในอนาคต ผ่านการพัฒนาด้วยแนวคิด Collaboration เปิดกว้าง เชื่อมโยง และสานพลังทุกภาคส่วน Innovation สร้างนวัตกรรมให้องค์กรมีสมรรถนะสูงและทันสมัย Digitalization ปรับสู่ความเป็นดิจิทัล โดยยึดประชาชนเป็นศูนย์กลาง เพื่อทำให้พี่น้องประชาชน และประเทศชาติมีความสุขอย่างยั่งยืน
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/86346