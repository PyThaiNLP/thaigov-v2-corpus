รัฐบาลไทย-ข่าวทำเนียบรัฐบาล-มท.1 ร่วมคณะราชเลขานุการในพระองค์ ตรวจเยี่ยมโครงการพัฒนาคลองบางลำพูและคลองโอ่งอ่าง และเตรียมความพร้อมกิจกรรมเฉลิมพระเกียรติ 


วันศุกร์ที่ 26 กรกฎาคม 2567
26/07/2567
พิมพ์
มท.1 ร่วมคณะราชเลขานุการในพระองค์ ตรวจเยี่ยมโครงการพัฒนาคลองบางลำพูและคลองโอ่งอ่าง และเตรียมความพร้อมกิจกรรมเฉลิมพระเกียรติ
มท.1 ร่วมคณะราชเลขานุการในพระองค์ ตรวจเยี่ยมโครงการพัฒนาคลองบางลำพูและคลองโอ่งอ่าง และเตรียมความพร้อมกิจกรรมเฉลิมพระเกียรติ "ลำนำนที วารีสมโภช" ที่จะมีขึ้นระหว่างวันที่ 26-28 กรกฎาคม 2567 ณ บริเวณสวนสันติชัยปราการ
วันนี้ (26 ก.ค. 67) น.ส.ไตรศุลี ไตรสรณกุล เลขานุการรัฐมนตรีว่าการกระทรวงมหาดไทย และโฆษกกระทรวงมหาดไทย เปิดเผยว่า เมื่อช่วงเช้าวันนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้ร่วมตรวจเยี่ยมโครงการพัฒนาคลองบางลำพูและคลองโอ่งอ่าง เพื่อเตรียมความพร้อมจัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 "ลำนำนที วารีสมโภช" ที่จะมีขึ้นระหว่างวันที่ 26-28 กรกฎาคม 2567 ณ บริเวณสวนสันติชัยปราการ
ในการตรวจเยี่ยมครั้งนี้มี พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว เป็นหัวหน้าคณะตรวจเยี่ยม และมีรัฐมนตรีรวมถึงผู้บริหารระดับสูงหน่วยงานเกี่ยวข้องร่วมลงพื้นที่ อาทิ นายวราวุธ ศิลปะอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (พม.) นายสุทธิพงษ์ จุลเจริญ ปลัดกระทรวงมหาดไทย แพทย์หญิงวันทนีย์ วัฒนะ ปลัดกรุงเทพมหานคร นายอนุกูล ปีดแก้ว ปลัด พม. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม โดยมี นายฉัตรชัย พรหมเลิศ ประธานกรรมการ พร้อมด้วยนายคงกระพัน อินทรแจ้ง ประธานเจ้าหน้าที่บริหารและกรรมการผู้จัดการใหญ่ บริษัท ปตท. จำกัด (มหาชน) นำเสนอรายละเอียดและภาพรวมการจัดงาน
น.ส.ไตรศุลี กล่าวว่า กิจกรรม "ลำนำนที วารีสมโภช" ที่จะมีขึ้นระหว่างวันที่ 26-28 กรกฎาคม 2567 เวลา 14.45 - 21.00 น. ณ บริเวณสวนสันติชัยปราการ เป็นกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่จัดขึ้นโดยความร่วมมือของ บริษัท ปตท. จำกัด (มหาชน) สำนักงานเขตพระนคร กรุงเทพมหานคร และภาคีเครือข่ายภาคเอกชน เพื่อสำนึกในพระมหากรุณาธิคุณของพระบาทสมเด็จพระเจ้าอยู่หัว ที่พระองค์ท่านได้พระราชทานแนวทางอันเนื่องมาจากพระราชดำริในการพัฒนาสิ่งแวดล้อมบริเวณคลองบางลำพูและคลองโอ่งอ่างควบคู่การพัฒนาคุณภาพชีวิตของประชาชนด้วยพลังการมีส่วนร่วมของทุกภาคส่วน ดังพระราชปณิธาน "แก้ไขในสิ่งผิด" ทั้งการปรับปรุงกายภาพทุกมิติ การปรับปรุงระบบระบายน้ำแก้ปัญหาน้ำท่วม และเพิ่มประสิทธิภาพการระบายน้ำ การปรับปรุงระบบสายไฟฟ้าริมคลอง การก่อสร้างระบบรวบรวมน้ำเสีย และทำการจัดเก็บขยะและวัชพืชภายในคลองอย่างสม่ำเสมอ พร้อมทั้งตรวจสอบท่อระบายน้ำและท่อรวบรวมน้ำเสีย และดำเนินการล้างทำความสะอาดท่อระบายน้ำเพื่อให้น้ำระบายน้ำได้สะดวกอยู่เสมอ
ทั้งนี้ ภายในงาน "ลำนำนที วารีสมโภช" มีหลากหลายกิจกรรมที่น่าสนใจ อาทิ ล่องเรือเส้นทางพิเศษวิถีชุมชนคลองบางลำพู รับชมหนังสั้นเฉลิมพระเกียรติ "รูปวาดจากอนาคต" และ "คาเฟ่" พร้อมร่วมรับชมการแสดงแสง สี เสียง และ 3D Mapping และร่วมพิธีถวายพระพรชัยมงคลเฉลิมพระชนมพรรษา 6 รอบ 28 กรกฎาคม 2567 ร่วมชมนิทรรศการเทิดพระเกียรติ และร่วมกิจกรรมการมีส่วนร่วมกับชุมชน ทั้งการ workshop ศิลปะเทิดพระเกียรติบนผืนผ้าใบ การละเล่นจากชุมชนบางลำพู และกิจกรรมดนตรีในสวน จึงขอเชิญชวนพี่น้องประชาชน ได้มาร่วมในกิจกรรมฯ ในครั้งนี้ ระหว่างวันที่ 26-28 กรกฎาคม 2567 ณ บริเวณสวนสันติชัยปราการ

ที่มา : https://www.thaigov.go.th/news/contents/details/86345