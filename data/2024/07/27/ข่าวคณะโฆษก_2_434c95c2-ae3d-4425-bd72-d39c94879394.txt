รัฐบาลไทย-ข่าวทำเนียบรัฐบาล-“เกณิกา”เผย รัฐบาลโดย กรมชลประทาน เตรียมความพร้อมรับมือน้ำช่วงหน้าฝน ยืนยัน อ่างเก็บน้ำทั่วประเทศยังรับปริมาณน้ำได้อีกจำนวนมาก เครื่องสูบน้ำ เครื่องจักรกล พร้อมหากเกิดเหตุน้ำท่วม 


วันเสาร์ที่ 27 กรกฎาคม 2567
27/07/2567
พิมพ์
“เกณิกา”เผย รัฐบาลโดย กรมชลประทาน เตรียมความพร้อมรับมือน้ำช่วงหน้าฝน ยืนยัน อ่างเก็บน้ำทั่วประเทศยังรับปริมาณน้ำได้อีกจำนวนมาก เครื่องสูบน้ำ เครื่องจักรกล พร้อมหากเกิดเหตุน้ำท่วม
“เกณิกา”เผย รัฐบาลโดย กรมชลประทาน เตรียมความพร้อมรับมือน้ำช่วงหน้าฝน ยืนยัน อ่างเก็บน้ำทั่วประเทศยังรับปริมาณน้ำได้อีกจำนวนมาก เครื่องสูบน้ำ เครื่องจักรกล พร้อมหากเกิดเหตุน้ำท่วม
วันนี้ (27 ก.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า จากสถานการณ์น้ำฝนที่ตกต่อเนื่องในหลายจังหวัด ส่งผลให้หลายฝ่ายมีความกังวลถึงปัญหาน้ำท่วมที่อาจจะเกิดขึ้นในอนาคตอันใกล้ กรมชลประทาน ภายใต้การกำกับดูแลของกระทรวงเกษตรและสหกรณ์ที่มี ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และนายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ รับผิดชอบอยู่นั้น ได้เตรียมความพร้อมเพื่อบริหารจัดการน้ำในช่วงฤดูฝนที่จะมีปริมาณน้ำเพิ่มมากขึ้น
น.ส.เกณิกา กล่าวต่อว่า สถานการณ์น้ำภาพรวมของประเทศไทยในปัจจุบัน อ่างเก็บน้ำขนาดใหญ่ และขนาดกลางของประเทศไทย มีปริมาตรความจุรวม 76,337,000,000 ลูกบาศก์เมตร ซึ่งขณะนี้มีน้ำอยู่ประมาณ 39,279,000,000 ลูกบาศก์เมตร คิดเป็น 51% ยังสามารถรับน้ำได้อีกถึง 37,058,000,000 ลูกบาศก์เมตร คิดเป็นเกือบจะ 50% นอกจากนี้ กรมชลประทานยังเตรียมความพร้อมในการจัดสรรทรัพยากรที่ต้องเป็นเครื่องมือไม่ว่าจะเป็นเครื่องสูบน้ำ เครื่องจักรกลต่างๆ รถขุดหรือรถแทร็กเตอร์ ซึ่ง
มีเครื่องมือทั่วประเทศอยู่ที่ 5382 หน่วย แบ่งเป็นเครื่องสูบน้ำ 1289 เครื่อง เครื่องผลักดันน้ำ 617 เครื่อง และเครื่องจักรสนับสนุนอื่นๆ อีก 2476 เครื่อง จึงเชื่อมั่นได้ว่า มีความพร้อมในการบริหารจัดการน้ำ
“การทำงานของ รัฐมนตรีว่าการกระทรวงเกษตรฯมีการประสานงานกับคนในพื้นที่ เพื่อทำความเข้าใจกับพี่น้องประชาชน โดยเฉพาะพี่น้องเกษตรกรในพื้นที่มาโดยตลอด เพราะการบริหารน้ำต้องรับฟังความคิดเห็นของพี่น้องประชาชนด้วย ซึ่ง ร.อ.ธรรมนัส ได้มีการสั่งการให้เจ้าหน้าที่กรมชลประทานไม่มีวันหยุดในช่วงนี้ เพราะเป็นช่วงเสี่ยงต่อน้ำป่าไหลหลาก จึงต้องจับตาอย่างใกล้ชิด เพื่อจะได้แก้ปัญหาให้ประชาชนอย่างทันท่วงที”น.ส.เกณิกา กล่าว

ที่มา : https://www.thaigov.go.th/news/contents/details/86351