รัฐบาลไทย-ข่าวทำเนียบรัฐบาล-จังหวัดนครพนม เดินหน้าสร้างความมั่นคงด้านที่อยู่อาศัยอย่างต่อเนื่อง ปรับปรุงซ่อมแซมบ้านกลุ่มเปราะบาง อีก 6 หลังในเขตอำเภอเมืองนครพนม ด้านพ่อเมืองเน้นย้ำ มุ่งมั่นพัฒนาคุณภาพชีวิต


วันศุกร์ที่ 19 กรกฎาคม 2567
19/07/2567
พิมพ์
จังหวัดนครพนม เดินหน้าสร้างความมั่นคงด้านที่อยู่อาศัยอย่างต่อเนื่อง ปรับปรุงซ่อมแซมบ้านกลุ่มเปราะบาง อีก 6 หลังในเขตอำเภอเมืองนครพนม ด้านพ่อเมืองเน้นย้ำ มุ่งมั่นพัฒนาคุณภาพชีวิต
จังหวัดนครพนม เดินหน้าสร้างความมั่นคงด้านที่อยู่อาศัยอย่างต่อเนื่อง ปรับปรุงซ่อมแซมบ้านกลุ่มเปราะบาง อีก 6 หลังในเขตอำเภอเมืองนครพนม ด้านพ่อเมืองเน้นย้ำ มุ่งมั่นพัฒนาคุณภาพชีวิตพี่น้องประชาชนในทุกมิติโดยไม่ทิ้งใครไว้ข้างหลัง
วันนี้ (19 ก.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า กระทรวงมหาดไทยมุ่งมั่นตั้งใจขับเคลื่อนงานตามนโยบายของรัฐบาลตามแนวทางขจัดความยากจนในครัวเรือนแบบพุ่งเป้าตามข้อมูลระบบ TPMAP และ ThaiQM เพื่อให้การสนับสนุนรวมถึงโอกาสที่จะพัฒนาคุณภาพชีวิตของประชาชนทุกช่วงวัยในทุกมิติ ซึ่งได้ให้ความสำคัญและเน้นย้ำการขับเคลื่อนการแก้ไขปัญหาความยากจน คำว่า ยากจน คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ที่อยู่อาศัย" ถือว่าเป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง โดยเฉพาะกลุ่มเปราะบาง จังหวัดนครพนมจึงได้ ประสานกับพลังภาคีเครือข่ายในการบำบัดทุกข์ บำรุงสุข แบบบูรณาการเพื่อการพัฒนาสู่หมู่บ้านยั่งยืน แก้ไขปัญหาที่อยู่อาศัยให้มั่นคง แข็งแรง เกิดผลลัพธ์ที่เป็นรูปธรรมอย่างยั่งยืน
นายวันชัย จันทร์พร ผู้ว่าราชการจังหวัดนครพนม กล่าวว่า ตนได้มอบหมายให้นายสมศักดิ์ บุญจันทร์ นายอำเภอเมืองนครพนม บูรณาการกำลังทุกภาคส่วนร่วมกันขับเคลื่อนการพัฒนาคุณภาพชีวิตประชาชนกลุ่มเปราะบาง สร้างความมั่นคงทางด้านที่อยู่อาศัย ในพื้นที่ตำบลนาทราย อำเภอเมืองนครพนม ซึ่งได้ดำเนินการปรับปรุงพัฒนาที่อยู่อาศัย ครัวเรือนเป้าหมายจำนวน 6 หลัง ให้มีความมั่นคงถาวร ปลอดภัย ปรับปรุงระบบไฟฟ้าภายในครอบครัวเรือน ป้องกันเหตุอัคคีภัยอันเกิดจากเหตุไฟฟ้าลัดวงจร เนื่องจากอุปกรณ์ระบบไฟฟ้าเสื่อมสภาพ และไม่ได้มาตรฐาน ซึ่งได้รับการสนับสนุนวัสดุอุปกรณ์ งบประมาณ จากภาคีเครือข่าย และกำลังพลจาก พี่น้องประชาชน และจิตอาสา ในการร่วมกันก่อสร้างที่อยู่อาศัยให้มีความมั่นคงแข็งแรง มีความปลอดภัยในชีวิต ซึ่งจะเป็นพื้นฐานของการช่วยให้มีคุณภาพชีวิตที่ดียิ่งขึ้น มีความมั่นคงทางด้านที่อยู่อาศัย
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า การดำเนินการดังกล่าวเป็นไปเพื่อพัฒนาคุณภาพชีวิต และดูแลสภาพความเป็นอยู่ของประชาชนในด้านที่อยู่อาศัย โดยมีการบูรณาการ 7 ภาคีเครือข่าย ซึ่งแม้ว่าจะเป็นเพียง “มิติยาฝรั่ง” คือ ทำให้อยู่รอด แต่ในส่วนของ “มิติยาไทย” คือ ทำให้ยั่งยืน นั้น จะได้มีการนำองคาพยพภาคีเครือข่ายดำเนินการส่งเสริมพัฒนาในมิติอื่น ๆ เพื่อให้ครัวเรือนเป้าหมายสามารถใช้ชีวิตให้มีความสุขอย่างยั่งยืน โดยทั้งหมดนี้ ถือเป็นการดำเนินงานตามแนวทางการดำเนินโครงการหมู่บ้านยั่งยืน "Sustainable Village" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่จะช่วยเหลือประชาชนกลุ่มเปราะบางให้มีคุณภาพชีวิตที่ดียิ่งขึ้น ลดความเหลื่อมล้ำ สร้างความมั่นคงทางอาหาร ขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) โดยการน้อมนำปรัชญาของเศรษฐกิจพอเพียงมาประยุกต์ใช้ สร้างความยั่งยืนให้กับชุมชนในทุกมิติ ทั้งสังคม เศรษฐกิจ และสิ่งแวดล้อม พร้อมทั้งเป็นการอนุรักษ์วัฒนธรรมประเพณีอันดีงามของชาวไทย โดยมีคณะกรรมการหมู่บ้านเป็นกลไกหลักขับเคลื่อนงานร่วมกับภาคีเครือข่าย ส่งเสริมการดำเนินการสานพลัง บวร เสริมสร้างพลังคนในชุมชน นำการเปลี่ยนแปลงไปสู่สิ่งที่ดีขึ้น Change for good
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า ทั้งนี้ หากพี่น้องประชาชนได้รับความเดือดเนื้อร้อนใจ หรือต้องการขอรับความช่วยเหลือทุกเรื่อง ขอให้แจ้งมาที่สายด่วนศูนย์ดำรงธรรม 1567 หรือแจ้งกำนัน ผู้ใหญ่บ้าน ปลัดอำเภอ นายอำเภอ เพื่อจะได้ช่วยกันแก้ปัญหาให้พี่น้องประชาชนทุกข์น้อยลงจนหมดไป มีแต่ความสุขที่เพิ่มพูนและยั่งยืน
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/86042