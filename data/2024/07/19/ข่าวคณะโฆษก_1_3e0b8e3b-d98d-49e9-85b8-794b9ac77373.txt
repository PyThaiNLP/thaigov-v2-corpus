รัฐบาลไทย-ข่าวทำเนียบรัฐบาล-​รัฐบาลเชิญชวนคนไทย ลด ละ เลิกดื่มแอลกอฮอล์ เนื่องในวันเข้าพรรรษา แนะ ปชช.เข้าวัดทำบุญตามประเพณี เปรียบเทียบราคาและคุณภาพก่อนซื้อของทำบุญ เตือนร้านค้าอย่าฉวยโอกาสขึ้นราคา ขายสินค้า


วันศุกร์ที่ 19 กรกฎาคม 2567
19/07/2567
พิมพ์
​รัฐบาลเชิญชวนคนไทย ลด ละ เลิกดื่มแอลกอฮอล์ เนื่องในวันเข้าพรรรษา แนะ ปชช.เข้าวัดทำบุญตามประเพณี เปรียบเทียบราคาและคุณภาพก่อนซื้อของทำบุญ เตือนร้านค้าอย่าฉวยโอกาสขึ้นราคา ขายสินค้า
​รัฐบาลเชิญชวนคนไทย ลด ละ เลิกดื่มแอลกอฮอล์ เนื่องในวันเข้าพรรรษา แนะ ปชช.เข้าวัดทำบุญตามประเพณี เปรียบเทียบราคาและคุณภาพก่อนซื้อของทำบุญ เตือนร้านค้าอย่าฉวยโอกาสขึ้นราคา ขายสินค้าไม่มีคุณภาพ
วันนี้ (19 กรกฎาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า เนื่องจากใกล้ถึงวันอาสาฬหบูชาและเข้าพรรษา ซึ่งเป็นวันสำคัญทางพระพุทธศาสนา ประชาชนชาวพุทธ นิยมเข้าวัดเพื่อทำบุญตักบาตร และถวายเทียนจำนำพรรษาตามประเพณี บางครั้งมีผู้ประกอบการบางรายฉวยโอกาสเอาเปรียบผู้บริโภค ด้วยการนำสินค้าที่มีปริมาณไม่ครบถ้วนมาบรรจุ ไม่ปิดป้ายแสดงราคา และไม่แสดงรายละเอียดของสินค้าให้ชัดเจน
นายคารม กล่าวว่า รัฐบาล แนะนำให้ประชาชนให้เปรียบเทียบราคาและคุณภาพก่อนตัดสินใจซื้อสินค้า ทั้งนี้ หากไม่ได้รับความเป็นธรรมด้านราคาและปริมาณสินค้าหรือบริการ สามารถร้องเรียนได้ที่สายด่วนกรมการค้าภายใน 1569 หรือสำนักงานพาณิชย์จังหวัดทั่วประเทศ หากพบการกระทำความผิด จะดำเนินการตามกฎหมายอย่างเคร่งครัด กรณีไม่ปิดป้ายแสดงราคามีโทษปรับไม่เกิน 10,000 บาท กรณีจำหน่ายสินค้าราคาสูงเกินสมควร กักตุนสินค้าและปฏิเสธการจำหน่ายต้องโทษจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ
“วันเข้าพรรษาของทุกปี ถือเป็น “วันงดดื่มสุราแห่งชาติ” ซึ่งในปีนี้ตรงกับวันที่ 21 กรกฎาคม 2567 รัฐบาลให้ความสำคัญกับสุขภาพประชาชน เนื่องจากการดื่มเครื่องดื่มแอลกอฮอล์ก่อให้เกิดผลกระทบในเชิงลบมากกว่าเชิงบวก ทั้งด้านสุขภาพ สังคม และเศรษฐกิจ โดยข้อมูลจากองค์การอนามัยโลก ระบุว่าทุกปีทั่วโลกมีผู้เสียชีวิตจากพิษของเครื่องดื่มแอลกอฮอล์ ประมาณ 3 ล้านคน และเป็นสาเหตุที่ทำให้เกิดโรคมากกว่า 230 ชนิด ขอเชิญชวนให้ประชาชนร่วม ลด ละ เลิกการดื่มเครื่องดื่มแอลกอฮอล์ ด้วยวิธี “1 ลด 3 เพิ่ม” คือ ลดการดื่มเครื่องดื่มแอลกอฮอล์ เพิ่มเงินในกระเป๋า เพิ่มภูมิคุ้มกันร่างกาย และเพิ่มความสุขในครอบครัว เป็นการช่วยลดรายจ่ายภาคครัวเรือน ลดปัจจัยเสี่ยงสำคัญที่ก่อให้เกิดอันตรายต่อผู้ดื่ม ครอบครัว และสังคม เช่น อุบัติเหตุ พิการ บาดเจ็บหรือเสียชีวิตก่อนวัยอันควร” นายคารม ย้ำ

ที่มา : https://www.thaigov.go.th/news/contents/details/86022