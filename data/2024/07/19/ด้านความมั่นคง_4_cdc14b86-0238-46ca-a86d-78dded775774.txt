รัฐบาลไทย-ข่าวทำเนียบรัฐบาล-“พิพัฒน์” ส่งเสริมศูนย์เด็กเล็กฯ นครปฐม สร้างมาตรฐานการดูแลบุตรหลานแรงงานให้พ่อแม่ทำงานได้อย่างไม่กังวล


วันศุกร์ที่ 19 กรกฎาคม 2567
19/07/2567
พิมพ์
“พิพัฒน์” ส่งเสริมศูนย์เด็กเล็กฯ นครปฐม สร้างมาตรฐานการดูแลบุตรหลานแรงงานให้พ่อแม่ทำงานได้อย่างไม่กังวล
“พิพัฒน์” ส่งเสริมศูนย์เด็กเล็กฯ นครปฐม สร้างมาตรฐานการดูแลบุตรหลานแรงงานให้พ่อแม่ทำงานได้อย่างไม่กังวล
“พิพัฒน์” รมว.แรงงาน ลงพื้นที่จังหวัดนครปฐมตรวจเยี่ยมการดำเนินงานของศูนย์เด็กเล็กวิทยาเขต สิรินธรราชวิทยาลัยในพระราชูปถัมภ์ พร้อมผลักดันให้เกิดการพัฒนาเพื่อเข้าสู่มาตรฐานสถานพัฒนาเด็กปฐมวัยแห่งชาติ สร้างความเชื่อมั่นในการดูแลบุตรหลานแรงงานให้พ่อแม่ทำงานได้อย่างไม่กังวล
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยหลังนำคณะผู้บริหารระดับสูงกระทรวงแรงงานลงพื้นที่อำเภอสามพราน จังหวัดนครปฐม เพื่อตรวจเยี่ยมศูนย์เด็กเล็กวิทยาเขตสิรินธรราชวิทยาลัยในพระราชูปถัมภ์ ซึ่งเป็นศูนย์เด็กปฐมวัยที่สอดคล้องกับภารกิจของกระทรวงแรงงานในการส่งเสริมพัฒนาดูแลแรงงานในทุกด้านและทุกช่วงวัย โดยได้เล็งเห็นถึงความสำคัญตามนโยบายรัฐบาลในการพัฒนาคุณภาพชีวิตแรงงาน โดยเฉพาะอย่างยิ่งการจัดสวัสดิการเพื่อแรงงานและครอบครัว จึงได้ส่งเสริมการจัดสวัสดิการในรูปแบบศูนย์เด็กเล็กเพื่อรับดูแลบุตรผู้ใช้แรงงานในพื้นที่ที่เป็นแหล่งอุตสาหกรรมและมีแรงงานจำนวนมาก ซึ่งการนำคณะมาตรวจเยี่ยมในครั้งนี้ มุ่งหวังให้เกิดการส่งเสริมศูนย์ฯ ในทุกด้านให้มีความก้าวหน้าอย่างมีคุณภาพ และให้ดำเนินการที่สอดคล้องกับมาตรฐานสถานพัฒนาเด็กปฐมวัยแห่งชาติ เพื่อให้พ่อแม่ได้ไปทำงานได้อย่างไม่ต้องกังวล เมื่อนำลูกหลานของแรงงานมาฝากให้ศูนย์เด็กเล็กฯ แห่งนี้ดูแล
ด้านนางโสภา เกียรตินิรชา อธิบดีกรมสวัสดิการและคุ้มครองแรงงาน กล่าวเพิ่มเติมว่า ที่ผ่านมากระทรวงแรงงาน โดยกรมสวัสดิการและคุ้มครองแรงงานได้นำต้นแบบของศูนย์เด็กเล็กวิทยาเขตสิรินธรราชวิทยาลัยฯ มากำหนดเป็นนโยบายส่งเสริมให้สถานประกอบกิจการจัดทำศูนย์เด็กเล็กมาอย่างต่อเนื่อง ดังนั้นหากนำมาตรฐานสถานพัฒนาเด็กปฐมวัยแห่งชาติที่ถือเป็นมาตรฐานกลางของประเทศที่ให้ทุกหน่วยงานและสถานพัฒนาเด็กปฐมวัย ทั้งภาครัฐและเอกชนทั่วประเทศ ใช้เป็นแนวทางในการประเมินผลการดำเนินงานและยกระดับคุณภาพ มาดำเนินการย่อมเป็นประโยชน์ต่อกรม และสถานประกอบกิจการที่ได้รับการส่งเสริมให้จัดตั้งศูนย์เด็กเล็กมีมาตรฐานคุณภาพที่เท่าเทียมกัน ลดความเหลื่อมล้ำ สร้างรากฐานที่แข็งแรงของพลเมืองคุณภาพต่อไป
************

ที่มา : https://www.thaigov.go.th/news/contents/details/86040