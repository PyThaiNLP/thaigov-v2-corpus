รัฐบาลไทย-ข่าวทำเนียบรัฐบาล-​วธ.จับมือการรถไฟ หนองคาย เพชรบุรี สงขลา พาอาเซียนเรียนรู้วัฒนธรรมอาหารไทยผ่านเส้นทางรถไฟ โครงการ ASEAN Heritage Train – Enhancing connectivity towards cultural diversity 


วันศุกร์ที่ 19 กรกฎาคม 2567
​วธ.จับมือการรถไฟ หนองคาย เพชรบุรี สงขลา พาอาเซียนเรียนรู้วัฒนธรรมอาหารไทยผ่านเส้นทางรถไฟ โครงการ ASEAN Heritage Train – Enhancing connectivity towards cultural diversity
​วธ.จับมือการรถไฟ และหน่วยงานในท้องถิ่นหนองคาย เพชรบุรี สงขลา พาอาเซียนเรียนรู้วัฒนธรรมด้านอาหารไทยผ่านเส้นทางรถไฟ โครงการ ASEAN Heritage Train – Enhancing connectivity towards cultural diversity 14 - 20 กรกฎาคม 2567
วธ.จับมือการรถไฟ และหน่วยงานในท้องถิ่นหนองคาย เพชรบุรี สงขลา พาอาเซียนเรียนรู้วัฒนธรรมด้านอาหารไทยผ่านเส้นทางรถไฟ โครงการ ASEAN Heritage Train – Enhancing connectivity towards cultural diversity 14 - 20 กรกฎาคม 2567
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า กระทรวงวัฒนธรรมไทย ร่วมกับกระทรวงแถลงข่าว วัฒนธรรมและการท่องเที่ยว สาธารณรัฐประชาธิปไตยประชาชนลาว และกระทรวงการท่องเที่ยว ศิลปะและวัฒนธรรม สหพันธรัฐมาเลเซีย จัดโครงการ ASEAN Heritage Train – Enhancing connectivity towards cultural diversity ระหว่างวันที่ 9 - 26 กรกฎาคม 2567 ณ สาธารณรัฐประชาธิปไตยประชาชนลาว ประเทศไทย และสหพันธรัฐมาเลเซีย เพื่อส่งเสริม สนับสนุน และสร้างโอกาสในการแลกเปลี่ยนเรียนรู้ทางวัฒนธรรมระหว่างประเทศสมาชิกอาเซียน ก่อให้เกิดความรู้ความเข้าใจในวัฒนธรรมร่วมกันอย่างลึกซึ้ง สร้างความภาคภูมิใจในวัฒนธรรมอันรุ่มรวยและแตกต่างหลากหลาย อีกทั้งยังเป็นการสร้างเครือข่ายความร่วมมือทางวัฒนธรรมในภูมิภาคอาเซียนต่อไปในอนาคต
นางสาวสุดาวรรณ กล่าวอีกว่า การจัดกิจกรรมภายในสาธารณรัฐประชาธิปไตยประชาชนลาวกำหนดจัดภายใต้หัวข้อ “ศิลปหัตถกรรม” ประเทศไทยภายใต้หัวข้อ “วิทยาการอาหาร” และสหพันธรัฐมาเลเซียภายใต้หัวข้อ “ศิลปะการแสดง” ประกอบด้วย การจัดนิทรรศการ การสาธิต การแสดงทางวัฒนธรรม รวมถึงกิจกรรมแลกเปลี่ยนเรียนรู้ระหว่างผู้เข้าร่วมโครงการและชุมชนในท้องถิ่นผ่านเส้นทางการเดินทางโดยรถไฟ เริ่มต้นจากสาธารณรัฐประชาธิปไตยประชาชนลาว ณ เมืองหลวงพระบาง วังเวียง และนครหลวงเวียงจันทน์ ผ่านเข้ามายังประเทศไทย ณ จังหนองคาย กรุงเทพมหานคร เพชรบุรี และสงขลา สิ้นสุดการเดินทางที่สหพันธรัฐมาเลเซีย ณ รัฐเปอร์ลิส  เคดะห์ ปีนัง และสลังงอร์ โดยมีระยะเวลาการจัดกิจกรรม ประเทศละ 6 วัน รวมทั้งสิ้น 18 วัน มีผู้เข้าร่วมโครงการฯ ประกอบด้วย ผู้แทนจากประเทศสมาชิกอาเซียน 10 ประเทศ ประเทศละ 3 คน จากสาขาศิลปหัตถกรรม จำนวน 1 คน การปรุงอาหาร จำนวน 1 คน และศิลปะการแสดง จำนวน 1 คน ผู้ประสานงานโครงการฯ จากสาธารณรัฐประชาธิปไตยประชาชนลาว ประเทศไทย และสหพันธรัฐมาเลเซีย ประเทศละ 2 คน และผู้แทนจากสำนักเลขาธิการอาเซียน จำนวน 1 คน รวม โดยผู้แทนไทยในการเข้าร่วมโครงการประกอบด้วย นายมกรธวัช กุลหทัย พ่อครัวและเจ้าของร้านอาหาร Lyn’s the Shanghai Cafe’ จังหวัดสงขลา นางสาวอารีลักษณ์ พงศ์ไพจิตร เจ้าของกิจการลีลาฝ้าย ผู้ผลิตผลิตภัณฑ์ทางวัฒนธรรม (CPOT) และนายไอศูรย์ ทิพย์ประชาบาล นาฏศิลปินอาวุโส สำนักการสังคีต กรมศิลปากร
รัฐมตรีว่าการกระทรวงวัฒนธรรม กล่าวต่อไปอีกว่า ในส่วนของประเทศไทยกำหนดจัดกิจกรรมระหว่างวันที่ 14 - 20 กรกฎาคม 2567 ภายใต้หัวข้อ “วิทยาการอาหาร” เดินทางและทำกิจกรรมบนรถไฟซึ่งได้รับการสนับสนุนจากการรถไฟแห่งประเทศไทย โดยคณะฯ จะเดินทางเข้าสู่ประเทศไทยผ่านช่องทางสะพานมิตรภาพไทยลาวแห่งที่ 1 ณ จังหวัดหนองคาย และมาทำกิจกรรม Workshop ณ กรุงเทพมหานคร นครแห่ง Street Food จากนั้นไปเยี่ยมชมจังหวัดเพชรบุรี เมืองสร้างสรรค์ด้านวิทยาการอาหารของยูเนสโก และปิดท้ายกิจกรรมภายในประเทศไทย ณ จังหวัดสงขลา เพื่อร่วมสนับสนุนและส่งเสริมการจัดกิจกรรมในฐานะเมืองที่มีศักยภาพในการขึ้นทะเบียนเป็นมรดกโลกและเมืองสร้างสรรค์ด้านวิทยาการอาหารของยูเนสโกต่อไปในอนาคต
วธ. ขอเชิญชวนประชาชนผู้สนใจร่วม “ชิม ช็อป ชม” ภายในงาน ASEAN Food Festival กิจกรรมไฮไลท์ภายใต้การจัดโครงการ ASEAN Heritage Train – Enhancing connectivity towards cultural diversity ในวันที่ 19 กรกฎาคม 2567 ตั้งแต่เวลา 15.00 น. ณ ศูนย์การค้าเซ็นทรัลหาดใหญ่ จังหวัดสงขลาผู้เข้าร่วมงานจะได้ “ชิม” 10 เมนูอาหารอาเซียนที่สร้างสรรค์ขึ้นใหม่โดยใช้วัตถุดิบจากประเทศสมาชิกอาเซียนและวัตถุดิบในท้องถิ่นสงขลา ที่รังสรรค์ร่วมกับร้านอาหารและสถาบันการศึกษา จากร้าน Lyn’s the Shanghai Café ร้าน The Secret Garden Songkhla ร้าน REALM Songkhla ร้านไก่ทอดเดชา และภาควิชาอาหารและโภชนาการ วิทยาลัยอาชีวศึกษาสงขลา “ช็อป” สินค้าของดีของอร่อยเมืองสงขลากว่าสิบร้านค้า ไม่ว่าจะเป็น เต้าคั่ว ข้าวมันแกงไก่ มะม่วงเบา เป็นต้น และ “ชม” การแสดงชุด ASEAN Sensation: the Taste of ASEAN การแสดงร่วมสมัยที่ผสานเข้ากับศิลปะการแสดงพื้นบ้านสงขลา บอกเล่าเรื่องราวอาหารไทย อาหารอาเซียน ความอุดมสมบูรณ์และความรุ่มรวยแห่งดินแดนสุวรรณภูมิ โดยเป็นการแสดงร่วมระหว่างนักแสดงจากประเทศสมาชิกอาเซียนทั้ง 10 ประเทศ นักศึกษาด้านศิลปะการแสดงจากมหาวิทยาลัยทักษิณและมหาวิทยาลัยราชภัฏสงขลา รวมถึงศิลปินในท้องถิ่นสงขลาอย่าง ผศ. ธรรมนิตย์ นิคมรัตน์ ศิลปินแห่งชาติ สาขาศิลปะการแสดง (โนรา) ประจำปี 2564 ด้วย
ทั้งนี้ ผู้สนใจติดตามข่าสารการจัดกิจกรรมโครงการฯ สามารถติดตามได้ผ่านช่องทาง Instagram และ Tiktok ASEAN_Heritage_Train

ที่มา : https://www.thaigov.go.th/news/contents/details/86045