รัฐบาลไทย-ข่าวทำเนียบรัฐบาล-วธ. ร่วมกับวัดสุวรรณภูมิพุทธชยันตี คณะพระธรรมทูตสายประเทศอินเดีย-เนปาล และมูลนิธิพระธรรมวิทยากรไทยในแดนพุทธภูมิ จัดบรรพชาอุปสมบทและบวชชีพรหมโพธิ ณ พุทธสังเวชนียสถานอินเดีย-เนปาล


วันศุกร์ที่ 19 กรกฎาคม 2567
วธ. ร่วมกับวัดสุวรรณภูมิพุทธชยันตี คณะพระธรรมทูตสายประเทศอินเดีย-เนปาล และมูลนิธิพระธรรมวิทยากรไทยในแดนพุทธภูมิ จัดบรรพชาอุปสมบทและบวชชีพรหมโพธิ ณ พุทธสังเวชนียสถานอินเดีย-เนปาล
วธ. ร่วมกับวัดสุวรรณภูมิพุทธชยันตี คณะพระธรรมทูตสายประเทศอินเดีย - เนปาล และมูลนิธิพระธรรมวิทยากรไทยในแดนพุทธภูมิ จัดบรรพชาอุปสมบทและบวชชีพรหมโพธิ ณ พุทธสังเวชนียสถานอินเดีย - เนปาล ถวายเป็นพระราชกุศล และร่วมแสดงความจงรักภักดี เฉลิมพระเกียรติร.10
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานผ้าไตร สำหรับอุปัชฌาย์ 1 ไตร และผู้บรรพชาอุปสมบท 73 ไตร โครงการบรรพชาอุปสมบทและบวชชีพรหมโพธิ เฉลิมพระเกียรติพระบาทสมเด็จพระเจ้าอยู่หัว “สุดาวรรณ” เผย วธ. ร่วมกับวัดสุวรรณภูมิพุทธชยันตี คณะพระธรรมทูตสายประเทศอินเดีย - เนปาล และมูลนิธิพระธรรมวิทยากรไทยในแดนพุทธภูมิ จัดบรรพชาอุปสมบทและบวชชีพรหมโพธิ และเดินทางไปปฏิบัติธรรม - ศึกษาพุทธประวัติ ณ พุทธสังเวชนียสถานอินเดีย - เนปาล ถวายเป็นพระราชกุศล และร่วมแสดงความจงรักภักดี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิม พระชนมพรรษา 6 รอบ 28 กรกฎาคม 2567
วันที่ 18 กรกฎาคม นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า กระทรวงวัฒนธรรม ร่วมกับวัดสุวรรณภูมิพุทธชยันตี คณะพระธรรมทูตสายประเทศอินเดีย - เนปาลและมูลนิธิพระธรรมวิทยากรไทยในแดนพุทธภูมิ จัดโครงการบรรพชาอุปสมบทและบวชชีพรหมโพธิ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิม พระชนมพรรษา 6 รอบ 28 กรกฎาคม 2567 ซึ่งกำหนดจัดขึ้นระหว่างวันที่ 18 - 30 กรกฎาคม 2567 รวมระยะเวลา 13 วัน ณ วัดสุวรรณภูมิพุทธชยันตี จังหวัดสมุทรปราการ วัดไทยพุทธคยา รัฐพิหาร และพุทธสังเวชนียสถาน สาธารณรัฐอินเดีย และสหพันธ์สาธารณรัฐประชาธิปไตยเนปาล โดยมีนางยุพา ทวีวัฒนะกิจบวร ปลัดกระทรวงวัฒนธรรม นางลาลีวรรณ กาญจนจารี ผู้ช่วยรัฐมนตรีประจำกระทรวงวัฒนธรรม นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม ผู้บริหารกระทรวงวัฒนธรรม ข้าราชการและเจ้าหน้าที่กระทรวงวัฒนธรรม เข้าร่วมพิธี ณ วัดสุวรรณภูมิพุทธชยันตี จังหวัดสมุทรปราการ
“พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานผ้าไตร สำหรับอุปัชฌาย์ จำนวน 1 ไตร และสำหรับผู้บรรพชาอุปสมบท จำนวน 73 ไตร และที่ประชุมคณะรัฐมนตรี (ครม.) ได้มีมติเห็นชอบให้ข้าราชการทุกประเภท พนักงานราชการ ลูกจ้างประจำ ลูกจ้างชั่วคราวของส่วนราชการ หน่วยงานของรัฐ และพนักงานรัฐวิสาหกิจที่เข้าร่วมโครงการบรรพชาอุปสมบทและบวชชีพรหมโพธิ ถวายเป็นพระราชกุศลครั้งนี้ ไม่ถือเป็นวันลา เสมือนเป็นการปฏิบัติราชการ ปฏิบัติงานและได้รับเงินเดือนตามปกติ ซึ่งโครงการบรรพชาอุปสมบทและบวชชีพรหมโพธิฯ ครั้งนี้ มีบุคลากรภาครัฐ ภาคีเครือข่ายภาคเอกชน และประชาชนสนใจสมัครเข้าร่วมโครงการบรรพชาอุปสมบท จำนวน 73 คน บวชชีพรหมโพธิ จำนวน  73 คนและบวชเนกขัมมะ จำนวน 98 คน นอกจากนี้มีผู้บวชสมทบในโครงการฯเพิ่มเติมอีกแบ่งเป็นบรรพชาอุปสมบทจำนวน 25 คน และบวชชี 34 คน รวมมีผู้เข้าร่วมโครงการทั้งหมด 303 คน ซึ่งโครงการนี้จัดทำขึ้นเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิม พระชนมพรรษา 6 รอบ 28 กรกฎาคม 2567 และเพื่อเปิดโอกาสให้ประชาชนจากภาคส่วนต่าง ๆ ได้แสดงออกถึงความจงรักภักดี ความกตัญญูกตเวทีต่อสถาบันหลักของชาติ ตลอดจนให้พุทธศาสนิกชนได้ร่วมกันบำเพ็ญคุณงามความดี ถวายเป็นพระราชกุศลด้วยการปฏิบัติธรรมในพุทธสังเวชนียสถาน ที่สำคัญให้ผู้เข้าร่วมโครงการฯ ได้พัฒนาคุณธรรม จริยธรรมและศีลธรรม เพื่อนำหลักธรรมมาปรับใช้ในการดำรงชีวิต เพื่อธำรงรักษาและร่วมกันเผยแพร่พุทธศาสนา” รัฐมนตรีว่าการกระทรวงวัฒนธรรม กล่าว
นางสาวสุดาวรรณ กล่าวว่า ทั้งนี้ วันที่ 18 กรกฎาคม กระทรวงวัฒนธรรม ได้จัดพิธีเจริญพระพุทธมนต์ ถวายพระพรชัยมงคล ขลิบผม และปฐมนิเทศ ตลอดจนซักซ้อมพิธีการ ณ วัดสุวรรณภูมิพุทธชยันตี จังหวัดสมุทรปราการ จากนั้นในวันที่ 19 กรกฎาคม จะมีการซ้อมขานนาค/ซ้อมบวชชีพรหมโพธิ และอบรมการรักษาศีล ณ วัดไทยพุทธคยา รัฐพิหาร สาธารณรัฐอินเดีย และวันที่ 20 กรกฎาคม จะมีพิธีมอบผ้าไตรพระราชทานแก่ผู้บรรพชาและมอบผ้าสไบ พร้อมเข็มที่ระลึกแก่ผู้บวชชีพรหมโพธิ ศีล 10 ณ ปริมณฑลต้นพระศรีมหาโพธิ์ และประกอบพิธีอุปสมบท ณ พระอุโบสถวัดไทยพุทธคยา จากนั้นระหว่างวันที่ 20 - 28 กรกฎาคม 2567 ผู้เข้าร่วมโครงการบรรพชาอุปสมบท และบวชชีพรหมโพธิ จะปฏิบัติธรรม ฟังบรรยายธรรมะและศึกษาพุทธประวัติ ณ สังเวชนียสถาน และวันที่ 29 กรกฎาคมจะมีทำพิธีลาสิกขา/ลาศีล
-----------------

ที่มา : https://www.thaigov.go.th/news/contents/details/86055