รัฐบาลไทย-ข่าวทำเนียบรัฐบาล-พ่อเมืองชัยภูมิ นำส่วนราชการลงพื้นที่สำรวจฝายกั้นน้ำลำเชียงทา อ. หนองบัวระเหว หลังถูกน้ำป่ากัดเซาะเสียหาย พร้อมสั่งการระดมเครื่องจักรกลซ่อมแซมฝายเร่งด่วนชั่วคราว


วันศุกร์ที่ 19 กรกฎาคม 2567
19/07/2567
พิมพ์
พ่อเมืองชัยภูมิ นำส่วนราชการลงพื้นที่สำรวจฝายกั้นน้ำลำเชียงทา อ. หนองบัวระเหว หลังถูกน้ำป่ากัดเซาะเสียหาย พร้อมสั่งการระดมเครื่องจักรกลซ่อมแซมฝายเร่งด่วนชั่วคราว
พ่อเมืองชัยภูมิ นำส่วนราชการลงพื้นที่สำรวจฝายกั้นน้ำลำเชียงทา อ. หนองบัวระเหว หลังถูกน้ำป่ากัดเซาะเสียหาย พร้อมสั่งการระดมเครื่องจักรกลซ่อมแซมฝายเร่งด่วนชั่วคราว ย้ำ ทุกหน่วยที่เกี่ยวข้อง เตรียมความพร้อมและเฝ้าระวังสถานการณ์ฝนตกหนักอย่างใกล้ชิด
เมื่อวันที่ 18 ก.ค. 67 นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า ตนได้นำหัวหน้าส่วนราชการจังหวัดชัยภูมิ ลงพื้นที่สำรวจฝายกั้นน้ำลำเชียงทา ท้ายหมู่บ้านโนนม่วง ตำบลวังตะเฆ่ อำเภอหนองบัวระเหว จังหวัดชัยภูมิ จากเหตุการณ์ฝนตกหนักในพื้นที่ตลอดช่วง 2 วันที่ผ่านมา ทำให้เกิดน้ำป่าไหลหลากลงมาจากเทือกเขาพังเหย ผ่านเขตอุทยานแห่งชาติไทรทอง ลงมาตามลำน้ำสาขาของลำเชียงทา กัดเซาะฝายดินกั้นลำเชียงทา ท้ายหมู่บ้านโนนม่วง ได้รับความเสียหาย โดยมี นางแสงเสน่ห์ เกษกระทุ่ม หัวหน้าสำนักงานป้องกันและบรรเทาสาธารณภัยจังหวัดชัยภูมิ นายพุทธิพงศ์ ม่วงศิลปชัย นายอำเภอหนองบัวระเหว นายนัทธี นุ่มมาก ผู้อำนวยการโครงการชลประทานชัยภูมิ และหน่วยงานที่เกี่ยวข้อง ร่วมลงพื้นที่
นายอนันต์ นาคนิยม ผู้ว่าราชการจังหวัดชัยภูมิ กล่าวว่า จากเหตุการณ์ฝนตกหนักตลอดในช่วง 3 วันที่ผ่านมา มีน้ำป่าไหลหลากลงมาจากเทือกเขาพังเหย ผ่านเขตอุทยานแห่งชาติไทรทอง ลงมาตามลำน้ำสาขาของลำเชียงทา เกิดการกัดเซาะทำให้คันดินพังทลาย กว้างประมาณ 5 เมตร เนื่องจากไม่สามารถทนทานกระแสน้ำที่เพิ่มสูงขึ้น ซึ่งล่าสุดทาง อบต.วังตะเฆ่ อำเภอหนองบัวระเหว และองค์การบริหารส่วนจังหวัดชัยภูมิ ร่วมกับกรมชลประทาน ทำการซ่อมแซมฝายเพื่อกักเก็บน้ำไว้ผลิตประปาหมู่บ้านเป็นการชั่วคราว เนื่องจากฝายดังกล่าวไม่ได้ใช้เป็นเส้นทางหลักในการสัญจรหลัก มีเส้นทางอื่นที่สะดวกกว่าในการเดินทางเข้าพื้นที่การเกษตร พอเกิดฝนตกหนักจึงเกิดการกัดเซาะจนพังลงมาเป็นแนวกว้างประมาณ 5 เมตร ซึ่งในขณะนี้น้ำยังคงไหลลงตามลำน้ำ ลงสู่แม่น้ำชีได้ตามปกติโดยยังไม่ล้นตลิ่ง
“จังหวัดชัยภูมิได้จัดตั้งศูนย์ติดตามสถานการณ์แก้ไขปัญหาน้ำท่วมจังหวัดชัยภูมิ เพื่อติดตาม บริหารจัดการข้อมูล สั่งการ และอำนวยการสถานการณ์ฝายกั้นน้ำลำเชียงทา ท้ายหมู่บ้านโนนม่วง ตำบลวังตะเฆ่ อำเภอหนองบัวระเหว สำหรับการแก้ไขปัญหาในเบื้องต้น ตนได้สั่งการให้นายอำเภอหนองบัวระเหว บูรณาการร่วมกับองค์การบริหารส่วนจังหวัดชัยภูมิ ชลประทานชัยภูมิ และแขวงทางหลวงชัยภูมิ เพื่อขอรับการสนับสนุนเครื่องจักรกลเพื่อขนหินขนาดใหญ่ไปปิดกั้นฝาย กักเก็บน้ำไว้เป็นการชั่วคราว เพื่อชะลอน้ำไว้ช่วงฤดูแล้ง และทำประปาหมู่บ้าน ส่วนการแก้ปัญหาระยะยาว ทางสำนักชลประทานที่ 6 จะได้สำรวจออกแบบของบประมาณมาก่อสร้างแบบถาวรต่อไป” นายอนันต์ฯ กล่าว
นายอนันต์ นาคนิยม ผู้ว่าราชการจังหวัดชัยภูมิ กล่าวเพิ่มเติมว่า สำหรับสถานการณ์ปริมาณน้ำตามแหล่งน้ำต่าง ๆ ในพื้นที่ของจังหวัดชัยภูมิในปัจจุบัน ขณะนี้มีน้ำเก็บกักเก็บอยู่ประมาณร้อยละ 50 ของความจุอ่าง ซึ่งสามารถรองรับน้ำได้อีกเป็นจำนวนมาก รวมถึงระดับน้ำในลำน้ำ ลำห้วย ยังมีระดับต่ำกว่าตลิ่งอีกมาก และไม่มีน้ำท่วมขังในชุมชน มีเพียงปัญหาน้ำท่วมขังตามพื้นที่การเกษตรที่ในพื้นที่ลุ่มต่ำ มีปัญหาน้ำท่วมขังอยู่บ้าง ตามพื้นที่การเกษตรที่อยู่ในพื้นที่ลุ่มต่ำ ทั้งนี้ ตนได้กำชับไปยังสำนักงานป้องกันและบรรเทาสาธารณภัยจังหวัดชัยภูมิ อำเภอทุกแห่ง องค์กรปกครองส่วนท้องถิ่น และหน่วยงานที่เกี่ยวข้อง หากพื้นที่ใดมีปัญหาการระบายน้ำในพื้นที่ลุ่ม ได้กำชับให้ทุกฝ่ายเฝ้าติดตามสถานการณ์อย่างใกล้ชิด พร้อมอำนวยการแก้ไขปัญหา และให้การช่วยเหลือพี่น้องประชาชนผู้ประสบภัยที่ได้รับผลกระทบอย่างรวดเร็วที่สุด
“หากพี่น้องประชาชนพบเห็นพื้นที่เสี่ยงที่มักจะเกิดอุทกภัยเมื่อฝนตกหนักอย่างซ้ำซาก หรือได้รับความเดือดร้อนจากสถานการณ์อุทกภัย สามารถติดต่อประสานงานที่สายด่วนนิรภัย 1784 หรือที่ Line Official Account "ปภ.รับแจ้งเหตุ" หรือช่องทางของศูนย์ดำรงธรรม กระทรวงมหาดไทย ที่สายด่วน 1567 ตลอด 24 ชั่วโมง เพื่อเจ้าหน้าที่จะได้เร่งประสานหน่วยงานที่เกี่ยวข้องดำเนินการโดยด่วนต่อไป” นายอนันต์ กล่าวในช่วงท้าย

ที่มา : https://www.thaigov.go.th/news/contents/details/86036