รัฐบาลไทย-ข่าวทำเนียบรัฐบาล-​“เจอ จับ ปรับ ผลักดัน” แรงงานข้ามชาติผิดกฎหมาย 43 วัน ตรวจสอบทะลุ 1 แสน 3 หมื่นคน


วันศุกร์ที่ 19 กรกฎาคม 2567
19/07/2567
พิมพ์
​“เจอ จับ ปรับ ผลักดัน” แรงงานข้ามชาติผิดกฎหมาย 43 วัน ตรวจสอบทะลุ 1 แสน 3 หมื่นคน
กรมการจัดหางาน เดินหน้าปฏิบัติการ “เจอ จับ ปรับ ผลักดัน” ตรวจเข้มแรงงานข้ามชาติผิดกฎหมาย   แจงผลตรวจสอบคนต่างชาติกว่า 1 แสน 3 หมื่นคน ดำเนินคดี 889 คน พร้อมฝากถึงพลเมืองดีร่วมแจ้งเบาะแสกระทำผิดมาที่ “กองทะเบียนจัดหางานกลางและคุ้มครองคนหางาน”
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานปฏิบัติการ “เจอ จับ ปรับ ผลักดัน” แรงงานข้ามชาติผิดกฎหมาย ตามนโยบายนายพิพัฒน์ รัชกิจประการ รัฐมนตรีว่าการกระทรวงแรงงาน อย่างเคร่งครัด ร่วมกับสำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายใน กำลังพลจากทุกจังหวัดทั่วประเทศ เพื่อตรวจสอบ จับกุม และดำเนินคดีนายจ้าง/สถานประกอบการ และคนต่างชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง/สถานประกอบการ และคนต่างชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของคนต่างด้าว และมติครม.ในคราวต่าง ๆ ได้อย่างถูกต้อง เป็นระยะเวลา 120 วัน โดยผลการดำเนินการระหว่างวันที่ 5 มิถุนายน – 18 กรกฎาคม 2567 รวม 43 วัน มีการเข้าตรวจสอบสถานประกอบการที่จ้างแรงงานข้ามชาติทั่วประเทศแล้ว 10,504 แห่ง ดำเนินคดี 348 แห่ง และตรวจสอบคนต่างชาติ จำนวน 131,361 คน แยกเป็นสัญชาติเมียนมา 97,448 คน กัมพูชา 20,686 คน ลาว 8,829 คน เวียดนาม 104 คน และสัญชาติอื่น ๆ 4,324 คน มีการดำเนินคดีทั้งสิ้น 889 คน แยกเป็นสัญชาติเมียนมา 570 คน กัมพูชา 102 คน ลาว 128 คน เวียดนาม 21 คน และสัญชาติอื่น ๆ 68 คน ล่าสุดมีการลงพื้นที่ตรวจสอบบริษัทแห่งหนึ่งในจังหวัดชลบุรี ซึ่งประกอบกิจการรีไซเคิล ตามที่ได้รับแจ้งจากพลเมืองดี พบว่ามีการจ้างงานคนไทย จำนวน 8 คน จ้างแรงงานข้ามชาติ จำนวน 105 คน ในจำนวนนี้มีใบอนุญาตทำงานถูกต้อง จำนวน 64 คน และไม่มีใบอนุญาตทำงาน จำนวน 41 คน แบ่งเป็น สัญชาติกัมพูชา จำนวน 35 คน และสัญชาติเมียนมา จำนวน 6 คน จึงแจ้งข้อกล่าวหาเป็นคนต่างด้าวทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาตพร้อมควบคุมตัวส่งพนักงานสอบสวนสถานีตำรวจภูธรบ้านบึงดำเนินคดีตามกฎหมาย รวมทั้งร้องทุกข์กล่าวโทษนายจ้าง 1 ราย ในข้อหารับคนต่างด้าวทำงานโดยที่คนต่างด้าวไม่มีใบอนุญาตทำงาน
“ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงานหรือให้คนต่างด้าวทำงานนอกเหนือจาก  ที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว
ทั้งนี้ หากพบเห็นการจ้างแรงงานต่างชาติผิดกฎหมาย หรือพบเห็นคนต่างชาติทำงานนอกเหนือสิทธิที่ทำได้ขอความร่วมมือทุกท่านแจ้งเบาะแสมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/86043