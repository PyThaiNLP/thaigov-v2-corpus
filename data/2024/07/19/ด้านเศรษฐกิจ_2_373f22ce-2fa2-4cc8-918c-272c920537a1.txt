รัฐบาลไทย-ข่าวทำเนียบรัฐบาล-ผู้ช่วยปลัดฯ กล่าวเปิดการประชุมสัมมนาเชิงปฏิบัติการ เรื่อง ระบบเกษตรและอาหารที่ยั่งยืน (อิ่ม..และ..ดี..2030) 


วันศุกร์ที่ 19 กรกฎาคม 2567
ผู้ช่วยปลัดฯ กล่าวเปิดการประชุมสัมมนาเชิงปฏิบัติการ เรื่อง ระบบเกษตรและอาหารที่ยั่งยืน (อิ่ม..และ..ดี..2030)
ผู้ช่วยปลัดฯ กล่าวเปิดการประชุมสัมมนาเชิงปฏิบัติการ เรื่อง ระบบเกษตรและอาหารที่ยั่งยืน (อิ่ม..และ..ดี..2030) พร้อมขับเคลื่อนภาคเกษตรอย่างยั่งยืน
เมื่อวันที่ 18 กรกฎาคม 2567 ดร. พรเทพ ศรีธนาธร ผู้ช่วยปลัดกระทรวงเกษตรและสหกรณ์ กล่าวเปิดการประชุมสัมมนาเชิงปฏิบัติการ เรื่อง ระบบเกษตรและอาหารที่ยั่งยืน (อิ่ม..และ..ดี..2030) : The Stakeholder Consultation on Sustainable Agri-Food System Transformation พร้อมด้วย Mr. Sridhar.Dharmapuri ผู้เชี่ยวชาญด้านความมั่นคงทางอาหารและโภชนาการ องค์การอาหารและการเกษตรแห่งสหประชาชาติ ประจำภูมิภาคเอเชียและแปซิฟิก รศ.ดร. วิษณุ อรรถวานิช คณะเศรษฐศาสตร์  มหาวิทยาลัยเกษตรศาสตร์ ผศ.ชล บุนนาค ผู้อำนวยการศูนย์วิจัยและสนับสนุนเป้าหมายการพัฒนาที่ยั่งยืน (SDG Move) ณ ห้องประชุม Ballroom 3 โรงแรมอมารี วอเตอเกท กรุงเทพฯ
ทั้งนี้ การประชุมสัมมนาเชิงปฏิบัติการฯ มีการนำเสนอความก้าวหน้าของโครงการ ซึ่งมาจากหลายภาคส่วนที่เกี่ยวข้องกับระบบเกษตรและอาหารได้รับฟังและร่วมกันให้ข้อคิดเห็น เพื่อเป็นประโยชน์ต่อทีมวิจัยเพื่อดำเนินงานตามแผนงานในการปรับเปลี่ยนการจัดการระบบเกษตรและอาหารและไปสู่ความยั่งยืนของประเทศไทย ต่อไป
ดร. พรเทพ ศรีธนาธร กล่าวว่า กระทรวงเกษตรและสหกรณ์มุ่งมั่นขับเคลื่อนระบบเกษตรและอาหารที่ยั่งยืน เพื่อยกระดับภาคเกษตรกรรม ส่งเสริมเกษตรกรไทย ให้มีรายได้มากขึ้น  3 เท่าใน 4 ปี โดยเน้นการบริหารจัดการภาคเกษตรที่ครบถ้วนทุกด้าน ตั้งแต่ดิน น้ำ พันธุ์พืช พันธุ์สัตว์ กลไกราคา แหล่งเงินทุน นวัตกรรม และกรรมสิทธิ์ที่ดินของเกษตรกรผู้ปลูกพืช ผู้เลี้ยงปศุสัตว์ และกลุ่มประมง และที่สำคัญอีกประเด็น คือ การจัดการทรัพยากรทางการเกษตร ทำการเกษตรที่เป็นมิตรต่อสิ่งแวดล้อมและการลดการเผา
สำหรับการประชุม UN Food System Summit ตั้งแต่ปี 2021 จนถึงปัจจุบัน กระทรวงเกษตรและสหกรณ์ได้จัดเวทีพูดคุยสาธารณะร่วมกับภาคประชาสังคม ภาคเอกชน สถาบันการศึกษา สถาบันการวิจัย รวมไปถึงหน่วยงานในระดับนานาชาติ หน่วยงานสหประชาชาติ เพื่อหารือเกี่ยวกับแผนงานและแนวทางในการปรับเปลี่ยนการจัดการระบบเกษตรและอาหารนำไปสู่ความยั่งยืน ยืดหยุ่น และเป็นธรรม ซึ่งความสำเร็จในก้าวแรกที่กระทรวงเกษตรและสหกรณ์ได้มีเครือข่ายในการขับเคลื่อนประเด็นระบบเกษตรและอาหารที่ยั่งยืนไปอย่างกว้างขวาง และได้นำเสนอผลต่อที่ประชุม UN Food System Stocktaking +2 เมื่อเดือนกรกฎาคม 2566 ณ สำนักงานใหญ่ องค์การอาหารและเกษตรแห่งสหประชาชาติ หรือ FAO กรุงโรม สาธารณรัฐอิตาลี
ในโอกาสนี้ ผู้ช่วยปลัดกระทรวงเกษตรและสหกรณ์ ได้กล่าวขอบคุณการสนับสนุนที่ดีจาก FAO ในการดำเนินโครงการ National Pathway for Food and Agriculture Systems Transformation และโครงการ Food Systems Assessment อีกด้วย

ที่มา : https://www.thaigov.go.th/news/contents/details/86026