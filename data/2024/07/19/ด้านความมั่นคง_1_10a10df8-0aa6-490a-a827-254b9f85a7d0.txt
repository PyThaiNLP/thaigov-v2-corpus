รัฐบาลไทย-ข่าวทำเนียบรัฐบาล-สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมร่วมกับ กระทรวงกลาโหม จัดทำภาพยนตร์เฉลิมพระเกียรติเพื่อเผยแพร่ในโรงภาพยนตร์ในเครือ Major Cineplex และ SF ทุกสาขา


วันศุกร์ที่ 19 กรกฎาคม 2567
สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมร่วมกับ กระทรวงกลาโหม จัดทำภาพยนตร์เฉลิมพระเกียรติเพื่อเผยแพร่ในโรงภาพยนตร์ในเครือ Major Cineplex และ SF ทุกสาขา
​ตามที่รัฐบาลได้เชิญชวนหน่วยงานราชการ ภาคเอกชน และประชาชนทั่วไปร่วมแสดงความจงรักภักดี และสำนึกในพระมหากรุณาธิคุณ ด้วยการจัดกิจกรรมเฉลิมพระเกียรติในรูปแบบต่าง ๆ อย่างสมพระเกียรติ สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคม
ร่วมกับกระทรวงกลาโหม จัดทำภาพยนตร์เฉลิมพระเกียรติ เนื่องในโอกาสมหามงคลเฉลิมพระชนมพรรษา ๖ รอบ ๗๒ พรรษา (๒๘ กรกฎาคม ๒๕๖๗) ขึ้น จำนวน ๒ เรื่อง เพื่อเผยแพร่ประชาสัมพันธ์ในโรงภาพยนตร์ในเครือ Major Cineplex และในเครือ SF ทุกสาขาทั่วประเทศ ในห้วงเดือนมหามงคล
​โดยเมื่อวันพฤหัสบดีที่ ๑๘ กรกฎาคม ๒๕๖๗ ที่ผ่านมา พลเอก สนิธชนก สังขจันทร์ ปลัดกระทรวงกลาโหม พร้อมด้วย พลเอก ธนภัทร ณิยกูล รองปลัดกระทรวงกลาโหม ได้ร่วมเป็นเกียรติรับชมภาพยนตร์เฉลิมพระเกียรติ พร้อมด้วยผู้บริหารจาก สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคม ผู้บริหารจาก บริษัท เมเจอร์ ซีนีเพล็กศ์ กรุ้ป จำกัด (มหาชน) และผู้บริหารจาก บริษัท เอส เอฟ คอร์ปอเรชั่น จำกัด (มหาชน) โดยในเวลา ๑๑.๑๕ นาฬิกา ถ่ายภาพหมู่ร่วมกัน ณ บริเวณจุดถ่ายภาพ Photo backdrop ชั้น ๖ ศูนย์การค้าสยามพารากอน จากนั้นรับชมภาพยนตร์เฉลิมพระเกียรติ เรื่อง “การสื่อสารที่ดีที่สุดคือการลงมือปฏิบัติ” ความยาว ๖๐ วินาที และยืนถวายความเคารพเพลงสรรเสริญพระบารมี ณ โรงภาพยนตร์ Siam Pavalai BDMS ชั้น ๖ ศูนย์การค้าสยามพารากอน จากนั้นเวลา ๑๓.๐๐ นาฬิกา ถ่ายภาพหมู่ร่วมกัน ณ บริเวณจุดถ่ายภาพ Photo backdrop ชั้น ๘ ศูนย์การค้าเซ็นทรัลเวิล์ด และรับชมภาพยนตร์เฉลิมพระเกียรติ เรื่อง “สัญญาณจากฟากฟ้า” ความยาว ๖๐ วินาที และยืนถวายความเคารพเพลงสรรเสริญพระบารมี ณ โรงภาพยนตร์ NT First Class @ SF World Cinema ชั้น ๘ ศูนย์การค้าเซ็นทรัลเวิล์ด​สำหรับภาพยนตร์เฉลิมพระเกียรติ ความยาว ๖๐ นาที มีลักษณะเนื้อหาเป็นการนำเสนอเกี่ยวกับพระเกียรติประวัติทางการทหารและแนวทางพระราชดำริของศูนย์พัฒนาโครงการหลวงเลอตอ จัดฉายในโรงภาพยนตร์เครือ Major Cineplex ทุกสาขาทั่วประเทศ จำนวน ๑ เรื่อง และจัดฉายในโรงภาพยนตร์เครือ SF ทุกสาขาทั่วประเทศ จำนวน ๑ เรื่อง โดยมีระยะเวลาดำเนินการเผยแพร่ห้วงเดือนมหามงคล เพื่อให้ประชาชนได้ร่วมแสดงออกถึงความรักภักดี และสำนึกในพระมหากรุณาธิคุณ อีกทั้งยังเป็นการสร้างสัมพันธ์อันดีระหว่างองค์กร ทั้งจากหน่วยงานภายนอกและหน่วยงานภาคเอกชน

ที่มา : https://www.thaigov.go.th/news/contents/details/86025