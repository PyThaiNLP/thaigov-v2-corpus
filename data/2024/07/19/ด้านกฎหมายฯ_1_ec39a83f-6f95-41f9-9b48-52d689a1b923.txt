รัฐบาลไทย-ข่าวทำเนียบรัฐบาล-การประชุมคณะทำงานศึกษาแนวทางการสร้างเรือนจำมาตรฐานและการใช้ประโยชน์ในที่ราชพัสดุแปลงเรือนจำกลุ่มลาดยาว


วันศุกร์ที่ 19 กรกฎาคม 2567
19/07/2567
พิมพ์
การประชุมคณะทำงานศึกษาแนวทางการสร้างเรือนจำมาตรฐานและการใช้ประโยชน์ในที่ราชพัสดุแปลงเรือนจำกลุ่มลาดยาว
การประชุมคณะทำงานศึกษาแนวทางการสร้างเรือนจำมาตรฐานและการใช้ประโยชน์ในที่ราชพัสดุแปลงเรือนจำกลุ่มลาดยาว
ในวันศุกร์ที่ ๑๙ กรกฎาคม ๒๕๖๗ เวลา ๑๓.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะทำงานศึกษาแนวทางการสร้างเรือนจำมาตรฐานและการใช้ประโยชน์ในที่ราชพัสดุแปลงเรือนจำกลุ่มลาดยาว ครั้งที่ ๑/๒๕๖๗ โดยมี นายพงศ์เทพ เทพกาญจนา ประธานที่ปรึกษาคณะทำงานศึกษาแนวทางการสร้างเรือนจำมาตรฐานและการใช้ประโยชน์ในที่ราชพัสดุแปลงเรือนจำกลุ่มลาดยาว นางพงษ์สวาท นีละโยธิน ปลัดกระทรวงยุติธรรม ประธานคณะทำงานฯ พร้อมด้วยคณะทำงานฯ ประกอบด้วย นายเฉลิมพล เพ็ญสูตร ผู้อำนวยการสำนักงบประมาณ นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นางจิรภา สินธุนาวา รองปลัดกระทรวงยุติธรรม นายนายสหการณ์ เพ็ชรนรินทร์ อธิบดีกรมราชทัณฑ์ และหน่วยงานที่เกี่ยวข้อง อาทิ กรมธนารักษ์ กรมประชาสัมพันธ์ สำนักงานตำรวจแห่งชาติ กรมราชทัณฑ์ กรมคุมประพฤติ เข้าร่วมประชุมฯ ณ ห้องประชุม ๑๐-๐๑ อาคารกระทรวงยุติธรรม และผ่านระบบการประชุมทางไกลผ่านจอภาพ (Video Conference)
โดยรัฐมนตรีว่าการกระทรวงยุติธรรม กล่าวว่า นายกรัฐมนตรี ได้แถลงการยกระดับหลักนิติธรรม (Rule Of Law) ให้เป็นที่ยอมรับของนานาชาติ โดยกระทรวงยุติธรรม มีภารกิจหนึ่งในการดูแลผู้ต้องขังทั่วประเทศเกือบ ๓๐๐,๐๐๐ ราย ให้เป็นไปตามหลักสิทธิมนุษยชนและมาตรฐานสากล จึงได้มีการตั้งคณะทำงานชุดดังกล่าวขึ้น ที่มีนายพงศ์เทพ เทพกาญจนา อดีตรัฐมนตรีว่าการกระทรวงยุติธรรม เป็นประธานที่ปรึกษาคณะทำงานฯ เพื่อผลักดันศึกษาแนวทางการสร้างเรือนจำมาตรฐานและการใช้ประโยชน์ในที่ราชพัสดุแปลงเรือนจำกลุ่มลาดยาว เพื่อพัฒนาพฤตินิสัยผู้ต้องขังที่เป็นไปตามหลักสิทธิมนุษยชนและมาตรฐานสากล การแก้ไขปัญหาความแออัดในเรือนจำ พร้อมทั้งพัฒนาคุณภาพชีวิตให้กับเจ้าหน้าที่ราชทัณฑ์ และครอบครัว
ทั้งนี้ ตนยังได้ให้ความสำคัญกับการดูแลสุขภาพแก่ผู้ต้องราชทัณฑ์ได้อยู่ในสถานพยาบาลที่ดี มีมาตรฐานในอนาคตให้เทียบเท่ากับสถานพยาบาลของรัฐขนาดใหญ่ เช่น โรงพยาบาลพระมงกุฏเกล้า ของกองทัพบก หรือโรงพยาบาลตำรวจ ของสำนักงานตำรวจแห่งชาติ รวมทั้งการดูแลสวัสดิการของเจ้าหน้าที่ในงานราชทัณฑ์ควรเทียบเท่าหน่วยงานอื่น
ต่อจากนั้น ที่ประชุมได้มีการนำเสนอข้อมูลที่เกี่ยวข้องในส่วนของเรือนจำกลุ่มลาดยาว ทั้ง ๕ แห่ง ประกอบด้วย เรือนจำกลางคลองเปรม ทัณฑสถานหญิงกลาง ทัณฑสถานโรงพยาบาลราชทัณฑ์ ทัณฑสถานบำบัดพิเศษกลาง และเรือนจำพิเศษกรุงเทพมหานคร พร้อมทั้งผู้แทนกรมธนารักษ์ ได้นำเสนอแนวทางการใช้ประโยชน์ในที่ราชพัสดุ และผู้แทนจากสำนักงานตำรวจแห่งชาติ ได้นำเสนอตัวอย่างการจัดสวัสดิการฯ ในเชิงธุรกิจ เพื่อนำความคิดเห็น ข้อเสนอแนะมาศึกษา วิเคราะห์แนวทางการสร้างเรือนจำมาตรฐานและการใช้ประโยชน์ในที่ราชพัสดุแปลงเรือนจำกลุ่มลาดยาว ให้รอบด้านต่อไป

ที่มา : https://www.thaigov.go.th/news/contents/details/86067