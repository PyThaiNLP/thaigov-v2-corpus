รัฐบาลไทย-ข่าวทำเนียบรัฐบาล-นายกฯ ส่งเสริมบรรยากาศท่องเที่ยวไทยช่วงนอกฤดูกาล ช่วงเดือนกรกฎาคม - กันยายน 2567 จัดกิจกรรม "Amazing Muay Thai Experience" เดินทางเจาะลึกถิ่นกำเนิด “มวยไทย” มรดกทางวัฒนธรรมของไทย


วันศุกร์ที่ 19 กรกฎาคม 2567
19/07/2567
พิมพ์
นายกฯ ส่งเสริมบรรยากาศท่องเที่ยวไทยช่วงนอกฤดูกาล ช่วงเดือนกรกฎาคม - กันยายน 2567 จัดกิจกรรม "Amazing Muay Thai Experience" เดินทางเจาะลึกถิ่นกำเนิด “มวยไทย” มรดกทางวัฒนธรรมของไทย
โฆษกรัฐบาลเชิญชวนคนรักกีฬามวยไทยสัมผัสประสบการณ์ถิ่นกำเนิดในพื้นที่ 4 จังหวัด สุราษฎร์ธานี อุตรดิตถ์ นครราชสีมา ลพบุรี ผ่านอัตลักษณ์มวยไทยโบราณ 4 สาย พร้อมสัมผัสสุดยอดศิลปะการต่อสู้ กับบรมครูมวยไทยโบราณประจำพื้นถิ่น
วันนี้ (19 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) ขานรับนโยบาย IGNITE THAILAND's TOURISM ของนายเศรษฐา ทวีสิน นายกรัฐมนตรี กระตุ้นการท่องเที่ยวในช่วงนอกฤดูกาลท่องเที่ยว หรือ Green Season ช่วงเดือนกรกฎาคม - กันยายน 2567 จัดกิจกรรม "Amazing Muay Thai Experience" เชิญชวนคนรักกีฬามวยไทย เดินทางเจาะลึกถิ่นกำเนิด “มวยไทย” มรดกทางวัฒนธรรมของชาติไทย ผ่านอัตลักษณ์มวยไทยโบราณ 4 สาย ในพื้นที่ 4 จังหวัดพื้นที่ต้นกำเนิด ที่มีศิลปะแม่ไม้มวยไทยที่โดดเด่นและมีเอกลักษณ์เฉพาะตัว ที่มาแห่งฉายา หมัดหนักโคราช ฉลาดลพบุรี ท่าดีไชยา ไวกว่าท่าเสา พร้อมสัมผัสสุดยอดประสบการณ์ศิลปะการต่อสู้ กับบรมครูมวยไทยโบราณประจำพื้นถิ่น สร้างคุณค่า ส่งเสริมการท่องเที่ยวผ่านวัฒนธรรมความเป็นไทย เพื่อกระตุ้นให้นักท่องเที่ยวทั้งชาวไทยและชาวต่างชาติออกเดินทางท่องเที่ยวไปยังภูมิภาคต่าง ๆ ด้วยกิจกรรม Festival & Sports Tourism เปิดประสบการณ์ท่องเที่ยวรูปแบบใหม่ ต่อยอดเศรษฐกิจในประเทศอย่างสร้างสรรค์
โฆษกประจำสำนักนายกรัฐมนตรี กล่าวว่า กิจกรรม “Amazing Muay Thai Experience” เป็นหนึ่งในกิจกรรมใหญ่ ที่กระทรวงการท่องเที่ยวและกีฬา การท่องเที่ยวแห่งประเทศไทย (ททท.) บูรณาการร่วมกับภาครัฐและเอกชน เดินหน้าปลุกกระแสการท่องเที่ยวไทยในช่วงนอกฤดูกาลท่องเที่ยว ด้วยการนำเสนออัตลักษณ์ของศิลปะ “มวยไทย” หนึ่งในมรดกทางวัฒนธรรมของชาติไทยที่ได้รับการยอมรับจากทั่วโลก มีเสน่ห์ดึงดูดนักท่องเที่ยว ทั้งกลุ่มที่ต้องการศึกษาเรียนรู้ และกลุ่มที่ชื่นชอบท่วงท่าและเทคนิคการต่อสู้ ให้เป็นหนึ่งในกลยุทธ์ดึงดูดนักท่องเที่ยว ผลักดันให้มวยไทยเป็นสินค้าทางการท่องเที่ยวที่จะส่งผลให้เกิดการพักค้าง และเพิ่มจำนวนนักท่องเที่ยวทั้งไทยและต่างชาติ ไปยังพื้นที่และภูมิภาคที่มีการจัดกิจกรรม ก่อให้เกิดรายได้จากการท่องเที่ยวเพิ่มมากขึ้น
สำหรับกิจกรรม Amazing Muay Thai Experience 2024 กำหนดจัดขึ้นในพื้นที่ 4 จังหวัด ได้แก่
1) มวยไชยา วันที่ 2 - 4 สิงหาคม 2567 ณ สวนสาธารณะเฉลิมพระเกียรติ 84 พรรษา อ.ไชยา จ.สุราษฎร์ธานี
2) มวยท่าเสา วันที่ 16 - 18 สิงหาคม 2567 ณ วัดใหญ่ท่าเสา อ.เมือง จ.อุตรดิตถ์
3) มวยโคราช วันที่ 6 - 8 กันยายน 2567 ณ ลานเมรุพรหมทัต อ.พิมาย จ.นครราชสีมา
4) มวยลพบุรี วันที่ 13 - 15 กันยายน 2567 ณ พระนารายณ์ราชนิเวศน์ อ.เมืองลพบุรี จ.ลพบุรี
โดยภายในงานยังมีกิจกรรมน่าสนใจ ได้แก่ การแข่งขันชกมวยชิงรางวัล การสักยันต์เสริมมงคล การละเล่นพื้นบ้านเกี่ยวกับมวยไทย อาทิ มวยทะเล มวยตับจาก พร้อมกับความสนุกสนานกับตู้เกมเพิ่มทักษะมวยไทย การออกร้านอุปกรณ์มวย คอร์สเรียนมวยไทย การออกร้านจำหน่ายอาหาร และการแสดงคอนเสิร์ตจากศิลปินชื่อดัง
ทั้งนี้ ผู้ที่สนใจร่วมสัมผัสรากเหง้าของศิลปะการต่อสู้อันทรงคุณค่าของไทย กับมวยไทยโบราณ 4 สาย ในงาน “Amazing Muay Thai Experience” สามารถติดตามรายละเอียดเพิ่มเติมได้ที่ TAT Contact Center โทร.1672 Travel buddy และเฟซบุ๊กเพจ https://www.facebook.com/amazingmuaythaiexperience/
“นายกรัฐมนตรีย้ำการทำงานเพื่อส่งเสริมการท่องเที่ยวไทยอย่างต่อเนื่อง มุ่งผลักดันประเทศไทยสู่การเป็น Tourism Hub ผ่านอัตลักษณ์ของชาติ ผสมผสานกิจกรรมที่สร้างสรรค์ให้นักท่องเที่ยวอย่างมีเอกลักษณ์ พร้อมความร่วมมือของหน่วยงานที่เกี่ยวข้องทั้งภาครัฐ ภาคเอกชน เพื่อส่งเสริมการเที่ยวไทยได้ทุก Season ทั้งในพื้นที่เมืองหลัก และเมืองน่าเที่ยวทั่วประเทศ พร้อมเน้นย้ำการดึงดูดนักท่องเที่ยว ผ่านการนำเสนอวัฒนธรรมความเป็นไทย ใช้เสน่ห์แบบไทย บริหาร Soft Power กระตุ้นการเดินทางท่องเที่ยวในไทย เพิ่มเม็ดเงินทางเศรษฐกิจ สร้างรายได้เข้าประเทศ” นายชัย กล่าว

ที่มา : https://www.thaigov.go.th/news/contents/details/86027