รัฐบาลไทย-ข่าวทำเนียบรัฐบาล-รมว.สธ. เปิดโครงการ 23 ปี รพ.มหาวชิราลงกรณฯ ตรวจคัดกรองมะเร็งผู้ยากไร้-ด้อยโอกาส 720 รายการฟรี


วันศุกร์ที่ 19 กรกฎาคม 2567
รมว.สธ. เปิดโครงการ 23 ปี รพ.มหาวชิราลงกรณฯ ตรวจคัดกรองมะเร็งผู้ยากไร้-ด้อยโอกาส 720 รายการฟรี
รัฐมนตรีว่าการกระทรวงสาธารณสุข เปิดโครงการวันคล้ายวันสถาปนาโรงพยาบาลมหาวชิราลงกรณธัญบุรี ครบรอบ 23 ปี เพื่อน้อมสำนึกในพระมหากรุณาธิคุณพระบาทสมเด็จพระเจ้าอยู่หัว รัชกาลที่ 10
ที่ทรงมีพระเมตตาต่อผู้ป่วยมะเร็งและครอบครัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้บริการตรวจคัดกรองมะเร็งแก่ผู้ยากไร้/ผู้ด้อยโอกาสโดยไม่คิดค่าใช้จ่าย จำนวน 570 คน รวม  720 รายการ เพื่อถวายเป็นพระราชกุศลฯ พร้อมเปิดศูนย์เคมีบำบัดเพิ่มศักยภาพและขยายการบริการให้ครอบคลุมมากขึ้น
วันนี้ (19 กรกฎาคม 2567) ที่โรงพยาบาลมหาวชิราลงกรณธัญบุรี จังหวัดปทุมธานี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดงานโครงการวันคล้ายวันสถาปนาโรงพยาบาลมหาวชิราลงกรณธัญบุรี ครบรอบ 23 ปี เพื่อพัฒนาศักยภาพสู่โรงพยาบาลมะเร็งแห่งทศวรรษหน้า โดยมีพญ.อัมพร เบญจพลพิทักษ์ อธิบดีกรมการแพทย์ และผู้บริหารกระทรวงสาธารณสุขเข้าร่วม
นายสมศักดิ์ กล่าวว่า โรงพยาบาลมหาวชิราลงกรณธัญบุรี เดิมเรียกว่า “บ้านพักฟื้นผู้ป่วยโรคมะเร็งธัญบุรี” เนื่องจากรับส่งต่อผู้ป่วยมะเร็งจากโรงพยาบาลอื่น และเปลี่ยนเป็น “สถานรับผู้ป่วยโรคมะเร็งธัญบุรี” ต่อมาพระบาทสมเด็จพระเจ้าอยู่หัว รัชกาลที่ 10 ขณะดำรงพระราชอิสริยยศเป็นสมเด็จพระบรมโอรสาธิราชฯ สยามมกุฎราชกุมาร ทรงทราบถึงปัญหาความเดือดร้อนของราษฎรและผู้ป่วยมะเร็งที่ต้องมารอรับการรักษา และมีพระราชดำริให้จัดสร้างศูนย์บำบัดรักษาและฟื้นฟูสภาพโรคมะเร็งทั้งด้านร่างกายและจิตใจ ให้การดูแลผู้ป่วยโรคมะเร็งระยะท้ายแบบประคับประคอง (Palliative care) รวมไปถึงครอบครัวโดยเสด็จพระราชดำเนินเปิดอาคาร “กาญจนบารมีเฉลิมพระเกียรติ ครองสิริราชสมบัติ ๕๐ ปี” เมื่อวันที่ 20 กรกฎาคม 2544 และเปลี่ยนสถานะเป็นโรงพยาบาลมหาวชิราลงกรณธัญบุรี เมื่อวันที่ 11 กรกฎาคม 2555 นับเป็นพระมหากรุณาธิคุณอย่างล้นพ้น ที่ทรงมีพระเมตตาต่อพสกนิกรชาวไทย
นายสมศักดิ์ กล่าวต่อว่า เพื่อน้อมสำนึกในพระมหากรุณาธิคุณ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โรงพยาบาลมหาวชิราลงกรณธัญบุรี จึงจัดทำโครงการวันคล้ายวันสถาปนาโรงพยาบาลมหาวชิราลงกรณธัญบุรี ครบรอบ 23 ปี เพื่อพัฒนาศักยภาพสู่โรงพยาบาลมะเร็งแห่งทศวรรษหน้า เนื่องจากโรคมะเร็งถือเป็นปัญหาสาธารณสุขที่สำคัญของทุกประเทศทั่วโลก ทำให้เกิดการสูญเสียประชากรก่อนวัยอันควร สร้างความทุกข์ทรมานให้กับผู้ป่วยและญาติ รวมถึงมีค่าใช้จ่ายในการดูแลรักษาสูง ซึ่งสอดรับกับนโยบายของกระทรวงสาธารณสุข ที่เน้นการเข้าถึงบริการทุกที่อย่างสะดวก รวดเร็วและไร้รอยต่อ ภายใต้การบริหารจัดการให้มีการใช้ทรัพยากรร่วมกัน ลดความซ้ำซ้อน ลดการพึ่งพาเทคโนโลยีจากต่างประเทศ โดยจะให้บริการตรวจคัดกรองโรคมะเร็งแก่ผู้ยากไร้/ผู้ด้อยโอกาส  โดยไม่คิดค่าใช้จ่าย จำนวน 570 คน ซึ่ง 1 คน จะได้รับการตรวจคัดกรองมากกว่า 1 รายการ รวม 720 รายการ พร้อมทั้งเปิดศูนย์บริการเคมีบำบัด ชั้น 5 อาคารกาญจนบารมีและเยี่ยมชมหออภิบาลคุณภาพชีวิต อาคารบดินทรเทพยวรางกูร เพื่อเพิ่มศักยภาพและขยายการบริการผู้ป่วยมะเร็งให้ครอบคลุมมากยิ่งขึ้น
ด้าน พญ.อัมพร กล่าวว่า โรงพยาบาลมหาวชิราลงกรณธัญบุรี เป็นโรงพยาบาลเฉพาะทางโรคมะเร็งสังกัดกรมการแพทย์ กระทรวงสาธารณสุข ตั้งอยู่ระหว่างคลอง 10 และ 11 ถนนรังสิต - นครนายก ตำบลบึงสนั่น อำเภอธัญบุรี จังหวัดปทุมธานี มีพื้นที่ 93 ไร่ รับผิดชอบดูแลผู้ป่วยมะเร็งในเขตสุขภาพที่ 4  จำนวน 8 จังหวัด ประกอบด้วย นนทบุรี ปทุมธานี สระบุรี พระนครศรีอยุธยา นครนายก สิงห์บุรี อ่างทองและลพบุรี ให้บริการดูแลรักษาผู้ป่วยโรคมะเร็งอย่างครบวงจรด้วยเทคโนโลยี เครื่องมือการตรวจรักษา ที่ทันสมัย โดยเฉพาะด้านรังสีรักษา เคมีบำบัด ยามุ่งเป้า เวชศาสตร์นิวเคลียร์ และการดูแลผู้ป่วยมะเร็งระยะท้าย แบบประคับประคอง มีบุคลากรทางการแพทย์ที่มีความเชี่ยวชาญเฉพาะทาง มุ่งเน้นการเพิ่มคุณภาพชีวิต ของผู้ป่วยและญาติ โดยบรรเทาความเจ็บป่วยทั้งร่างกายและจิตใจ รวมถึงจัดหาที่พักให้กับผู้ป่วยและญาติ เพื่อลดภาระค่าใช้จ่ายของครอบครัว
*********************************** 19 กรกฎาคม 2567

ที่มา : https://www.thaigov.go.th/news/contents/details/86039