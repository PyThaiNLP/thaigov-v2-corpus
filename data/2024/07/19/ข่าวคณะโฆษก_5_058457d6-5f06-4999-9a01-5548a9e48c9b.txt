รัฐบาลไทย-ข่าวทำเนียบรัฐบาล-​“รัดเกล้า” เผย สขค. และ PCC จัดทำ MOU ด้านความร่วมมือในการกำกับการแข่งขันทางการค้า เพื่อสร้างสภาพแวดล้อมการแข่งขันที่เป็นธรรมสําหรับการค้าและการลงทุนไทย - ฟิลิปปินส์ 


วันศุกร์ที่ 19 กรกฎาคม 2567
19/07/2567
พิมพ์
​“รัดเกล้า” เผย สขค. และ PCC จัดทำ MOU ด้านความร่วมมือในการกำกับการแข่งขันทางการค้า เพื่อสร้างสภาพแวดล้อมการแข่งขันที่เป็นธรรมสําหรับการค้าและการลงทุนไทย - ฟิลิปปินส์
​“รัดเกล้า” เผย สขค. และ PCC จัดทำ MOU ด้านความร่วมมือในการกำกับการแข่งขันทางการค้า เพื่อสร้างสภาพแวดล้อมการแข่งขันที่เป็นธรรมสําหรับการค้าและการลงทุนไทย-ฟิลิปปินส์ โดยเฉพาะในด้านการพัฒนาอุตสาหกรรมการเกษตรและอาหาร
วันนี้ (19 กรกฎาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า องค์กรกำกับดูแลการแข่งขันทางการค้า แห่งสาธารณรัฐฟิลิปปินส์ (ฟิลิปปินส์) (Philippine Competition Commission : PCC) ได้มีหนังสือถึงคณะกรรมการการแข่งขันทางการค้า (สขค.) เกี่ยวกับการจัดทำร่างบันทึกความเข้าใจ (Memorandum of Understanding : MOU) ด้านความร่วมมือในการกำกับการแข่งขันทางการค้าระหว่าง สขค. และ PCC
รองโฆษกประจำสำนักนายกรัฐมนตรีกล่าวว่า ร่างบันทึกความเข้าใจฯ ดังกล่าวมีวัตถุประสงค์เพื่อสนับสนุนการบังคับใช้กฎหมายการแข่งขันทางการค้าของแต่ละประเทศ ให้มีประสิทธิภาพ ผ่านการพัฒนาความสัมพันธ์ด้านความร่วมมือระหว่าง PCC และ สขค. ทั้งนี้ ความร่วมมือและการให้ความช่วยเหลือระหว่างกันจะต้องคำนึงถึงกฎหมายและกฎระเบียบที่เกี่ยวข้อง ทรัพยากรที่มีอยู่ตามความเหมาะสม และผลประโยชน์สำคัญของทั้งสององค์กร ตลอดจนต้องเคารพความเป็นอิสระในการดำเนินงานของทั้งสององค์กรตามกฎหมายและกฎระเบียบที่เกี่ยวข้องของแต่ละประเทศ
ซึ่งการจัดทำบันทึกความเข้าใจฯ เป็นประโยชน์ร่วมกันของไทยและฟิลิปปินส์ในการสร้างสภาพแวดล้อมการแข่งขันที่เป็นธรรมสำหรับการค้าและการลงทุนในทั้งสองประเทศ โดยเฉพาะเมื่อคำนึงถึงการลงทุนและการส่งออกสินค้าจากไทยไปฟิลิปปินส์ที่มีแนวโน้มจะเพิ่มสูงขึ้นในอนาคต รวมถึงรัฐบาลฟิลิปปินส์ที่กำหนดให้การส่งเสริมความมั่นคงทางอาหารเป็นวาระหลักของประเทศ ดังนั้น บันทึกความเข้าใจฉบับนี้จึงเป็นประโยชน์ต่อภาคเอกชนของไทย โดยเฉพาะในด้านการพัฒนาอุตสาหกรรมการเกษตรและอาหาร ซึ่งไทยมีความเชี่ยวชาญและศักยภาพสูง

ที่มา : https://www.thaigov.go.th/news/contents/details/86030