รัฐบาลไทย-ข่าวทำเนียบรัฐบาล-"วราวุธ" มอบ ศรส. เร่งช่วย ชายป่วยโรครุม นอนจมกองขยะในบ้าน ที่ปทุมธานี - ชายป่วยโรคไตระยะที่ 5 ถูกออกจากงาน รับภาระดูแลแม่ป่วยติดเตียง ที่นนทบุรี หางานแบบรับทำที่บ้านให้


วันศุกร์ที่ 19 กรกฎาคม 2567
"วราวุธ" มอบ ศรส. เร่งช่วย ชายป่วยโรครุม นอนจมกองขยะในบ้าน ที่ปทุมธานี - ชายป่วยโรคไตระยะที่ 5 ถูกออกจากงาน รับภาระดูแลแม่ป่วยติดเตียง ที่นนทบุรี หางานแบบรับทำที่บ้านให้
"วราวุธ" มอบ ศรส. เร่งช่วย ชายป่วยโรครุม นอนจมกองขยะในบ้าน ที่ปทุมธานี - ชายป่วยโรคไตระยะที่ 5 ถูกออกจากงาน รับภาระดูแลแม่ป่วยติดเตียง ที่นนทบุรี หางานแบบรับทำที่บ้านให้
วันที่ 19 กรกฎาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า ตามที่นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ศูนย์เร่งรัดจัดการสวัสดิภาพประชาชน (ศรส.) เป็นศูนย์กลางในการเร่งรัดจัดการในการช่วยเหลือพี่น้องประชาชนทั่วประเทศ ที่ประสบปัญหาความเดือดร้อนทางสังคม และส่งทีมปฏิบัติการหน่วยเคลื่อนที่เร็วลงพื้นที่ช่วยเหลืออย่างเร่งด่วน สำหรับกรณี ชายอายุ 56 ปี มีอาการป่วยไม่สามารถช่วยเหลือตนเองได้ อยู่ในสภาพนอนอิดโรย มีแผลถลอกตามร่างกาย อาศัยอยู่เพียงลำพังในบ้านพักสภาพทรุดโทรม มีขยะมูลฝอยเป็นจำนวนมาก ไม่ถูกสุขลักษณะ ที่ตำบลบึงน้ำรักษ์ อำเภอธัญบุรี จังหวัดปทุมธานี นั้น ทีม ศรส.จังหวัดปทุมธานี พร้อมด้วยเจ้าหน้าที่หน่วยงานที่เกี่ยวข้อง และอาสาสมัครพัฒนาสังคมและความมั่นคงของมนุษย์ (อพม.) ร่วมกันลงพื้นที่ตรวจสอบข้อเท็จจริงเพื่อเร่งให้ความช่วยเหลือและคุ้มครองสวัสดิภาพ พบว่า ชายคนดังกล่าวอาศัยอยู่เพียงลำพัง ไม่มีญาติ ป่วยเป็นโรคเบาหวาน ประสบอุบัติเหตุและถูกทำร้ายร่างกาย จึงเป็นสาเหตุให้ร่างกายไม่แข็งแรง ไม่สามารถประกอบอาชีพได้ ทั้งนี้ ศรส. ได้ดำเนินการช่วยเหลือเพื่อบรรเทาความเดือดร้อนในเบื้องต้น โดยประสานรถพยาบาลของเทศบาลเมืองสนั่นรักษ์ เพื่อรับตัวไปตรวจสุขภาพและรักษาที่โรงพยาบาลธัญบุรี ซึ่งหลังจากสิ้นสุดการรักษาจะช่วยเหลือให้ชายคนดังกล่าว เข้ารับการสงเคราะห์ในความดูแลของศูนย์คุ้มครองคนไร้ที่พึ่งจังหวัดปทุมธานี
นางสาวซาราห์ กล่าวต่อไปว่า ส่วนกรณีชายอายุ 56 ปี ป่วยเป็นโรคไต ถูกให้ออกจากงาน ต้องรับภาระเลี้ยงดูแม่ตกบันไดพิการติดเตียง น้าสะใภ้เป็นไส้เลื่อนนอกช่องคลอด บ้านและรถกำลังถูกยึด นั้น ทีม ศรส.จังหวัดนนทบุรี พร้อมด้วยเจ้าหน้าที่หน่วยงานที่เกี่ยวข้อง ร่วมกันลงพื้นที่ตรวจสอบข้อเท็จจริง เพื่อเร่งให้ความช่วยเหลือและคุ้มครองสวัสดิภาพ พบว่า ชายดังกล่าวไม่ได้ประกอบอาชีพ เนื่องจากถูกนายจ้างให้ออกจากงาน ประกอบกับสุขภาพไม่ดี มีโรคประจำตัวหลายโรค ซ้ำยังป่วยเป็นโรคไตระยะที่ 5 ต้องไปฟอกเลือดสัปดาห์ละ 3 วัน และต้องรับภาระดูแลแม่อายุ 85 ปี ที่ป่วยติดเตียง เพราะตกบันไดจนพิการและตาข้างซ้ายบอด โดยมีบัตรคนพิการทางการเคลื่อนไหวและร่างกาย และต้องดูแลน้าสาวอีก 1 คน อายุ 75 ปี ป่วยเป็นไส้เลื่อนออกมานอกช่องคลอด ช่วยเหลือตัวเองลำบาก ต้องนั่งบนถาดล้อเลื่อนเพื่อเคลื่อนไหว มีบัตรคนพิการทางการเคลื่อนไหวและร่างกาย โดยได้ดำเนินการช่วยเหลือ เพื่อบรรเทาความเดือดร้อนในเบื้องต้น โดยมอบถุงยังชีพและให้คำแนะนำปรึกษาเรื่องการกู้เงินประกอบอาชีพของกองทุนส่งเสริมและพัฒนาคุณภาพชีวิตคนพิการ พร้อมทั้งพิจารณาให้ความช่วยเหลือเป็นเงินสงเคราะห์ครอบครัว 3,000 บาท และประสานหน่วยงานที่เกี่ยวข้อง เพื่อจัดหางานให้ทำเป็นอาชีพเสริมที่สามารถรับงานมาทำที่บ้าน และการขึ้นทะเบียนผู้ว่างงานไว้ที่จังหวัดนนทบุรี
นางสาวซาราห์ กล่าวเพิ่มเติมว่า ทั้งนี้ หากประชาชนประสบปัญหาความเดือดร้อนทางสังคม สามารถโทรแจ้งได้ที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่านฮอตไลน์ 1300 บริการตลอด 24 ชั่วโมง โดยหน่วยปฏิบัติการเคลื่อนที่เร็ว พร้อมลงพื้นที่ช่วยเหลืออย่างรวดเร็วทันที
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ปทุมธานี #นนทบุรี

ที่มา : https://www.thaigov.go.th/news/contents/details/86065