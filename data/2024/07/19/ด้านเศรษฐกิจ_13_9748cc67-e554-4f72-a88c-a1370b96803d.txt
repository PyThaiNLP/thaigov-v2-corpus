รัฐบาลไทย-ข่าวทำเนียบรัฐบาล-“มนพร” ยืนยันความพร้อมเส้นทางเสด็จพระราชดำเนินถวายผ้าพระกฐิน ขบวนพยุหยาตราทางชลมารค กำชับ “จท.” เข้มมาตรการควบคุมการจราจรทางน้ำ จัดเรือตรวจการณ์พร้อมเจ้าหน้าที่อำนวยความสะดวก


วันศุกร์ที่ 19 กรกฎาคม 2567
“มนพร” ยืนยันความพร้อมเส้นทางเสด็จพระราชดำเนินถวายผ้าพระกฐิน ขบวนพยุหยาตราทางชลมารค กำชับ “จท.” เข้มมาตรการควบคุมการจราจรทางน้ำ จัดเรือตรวจการณ์พร้อมเจ้าหน้าที่อำนวยความสะดวก
....
ดร.มนพร เจริญศรี รัฐมนตรีช่วยว่าการกระทรวงคมนาคม กล่าวว่า วันนี้ (19 กรกฎาคม 2567) ได้ร่วมคณะ นายเศรษฐา ทวีสิน นายกรัฐมนตรี ลงเรือตรวจเส้นทางเสด็จพระราชดำเนินถวายผ้าพระกฐิน ขบวนพยุหยาตราทางชลมารค ซึ่งมีกำหนดจัดขึ้นในวันที่ 27 ตุลาคม 2567 ณ วัดอรุณราชวรารามราชวรมหาวิหาร พร้อมนี้ได้มอบหมายให้กรมเจ้าท่า (จท.) จัดทำแผนปฏิบัติและมาตรการควบคุมการจราจรทางน้ำ งานพระราชพิธีเสด็จพระราชดำเนินถวายผ้าพระกฐิน เนื่องในพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ทั้งในช่วงการซ้อมย่อย ซ้อมใหญ่ และวันพระราชพิธีฯ รวมทั้งสนับสนุนการดำเนินงานตามแผนปฏิบัติงานของกองทัพเรือและหน่วยงานที่เกี่ยวข้อง เพื่อให้การจัดพระราชพิธีฯ เป็นไปอย่างสมพระเกียรติสูงสุด อันเป็นการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัวอย่างหาที่สุดมิได้
นายกริชเพชร ชัยช่วย อธิบดีกรมเจ้าท่า กล่าวว่า จท. อำนวยการจราจร รักษาความปลอดภัยทางน้ำและท่าเทียบเรือในช่วงงานพระราชพิธีฯ พร้อมทั้งออกประกาศเปิด - ปิดการจราจรทางน้ำ เส้นทางขบวนฯ ในช่วงการซ้อมย่อย ซ้อมใหญ่ และวันพระราชพิธีฯ ควบคุมกำกับดูแลการใช้ความเร็วเรือ การจอดเรือริมฝั่งแม่น้ำเจ้าพระยา ประกาศกำหนดให้แม่น้ำเจ้าพระยาด้านเหนือ ตั้งแต่สะพานกรุงธนบุรีถึงด้านใต้สะพานสมเด็จพระปิ่นเกล้า และคลองบางกอกน้อยเป็นพื้นที่ควบคุมการเดินเรือเป็นการเฉพาะคราว จัดเจ้าหน้าที่ประจำศูนย์ควบคุมปฏิบัติการโทรทัศน์วงจรปิดทางน้ำ จท. (CCTV) เพื่อควบคุมดูแลการรักษาความปลอดภัยในพื้นที่การจัดแสดงนิทรรศการฯ และพื้นที่ใกล้เคียง ประสานขอให้เรือทุกลำที่ผ่านบริเวณการจัดแสดงเรือพระที่นั่ง ในวันที่ 28 – 29 กรกฎาคม 2567 เดินเรือชิดฝั่งธนบุรี ห่างจากเรือพระที่นั่งไม่น้อยกว่า 100 เมตร และห้ามจอดลอยลำบริเวณพื้นที่จัดแสดง และสำรวจท่าเรือเอกชนและท่าเรือของกองทัพเรือในพื้นที่การจัดพระราชพิธีฯ จำนวนทั้งสิ้น 44 ท่า เพื่อใช้เป็นข้อมูลในการเตรียมความพร้อมงานพระราชพิธีฯ
ทั้งนี้ ในโอกาสพระราชพิธีมหามงคลเฉลิมพระชนมพรรษา 28 กรกฎาคม 2567 กองทัพเรือ ได้รับพระราชทานพระบรมราชานุญาต ในการอัญเชิญเรือพระที่นั่ง จำนวน 3 ลำ ประกอบด้วย เรือพระที่นั่งสุพรรณหงส์ เรือพระที่นั่งนารายณ์ทรงสุบรรณ รัชกาลที่ 9 และเรือพระที่นั่งอนันตนาคราช ผูกทุ่น ประกอบกาพย์เห่เรือ เพื่อเฉลิมพระเกียรติ ณ ท่าราชวรดิฐ พร้อมทั้งจัดแสดงนิทรรศการเฉลิมพระเกียรติ บริเวณพื้นที่พระที่นั่งราชกิจวินิจฉัย ในระหว่างวันที่ 28 - 29 กรกฎาคม 2567 วันละสองรอบ รอบละ 30 นาที แบ่งเป็น วันที่ 28 กรกฎาคม 2567 เวลา 15.00 น. และเวลา 20.30 น. วันที่ 29 กรกฎาคม 2567 เวลา 17.00 น. และเวลา 20.00 น. โดยประชาชนสามารถรับชมนิทรรศการและกิจกรรมดังกล่าวได้บริเวณพื้นที่พระราชกิจวินิจฉัย และอาคารราชนาวิกสภา โดยขอเชิญชวนแต่งกายสุภาพโทนสีเหลืองโดยพร้อมเพรียงกัน

ที่มา : https://www.thaigov.go.th/news/contents/details/86064