รัฐบาลไทย-ข่าวทำเนียบรัฐบาล-นายกฯ ลงเรือ ตรวจเส้นทางเสด็จพระราชดำเนินถวายผ้าพระกฐิน ขบวนพยุหยาตราทางชลมารค ซึ่งกำหนดให้จัดขึ้น ณ วัดอรุณราชวรารามราชวรมหาวิหาร ในวันที่ 27 ตุลาคม 2567 นี้


วันศุกร์ที่ 19 กรกฎาคม 2567
19/07/2567
พิมพ์
นายกฯ ลงเรือ ตรวจเส้นทางเสด็จพระราชดำเนินถวายผ้าพระกฐิน ขบวนพยุหยาตราทางชลมารค ซึ่งกำหนดให้จัดขึ้น ณ วัดอรุณราชวรารามราชวรมหาวิหาร ในวันที่ 27 ตุลาคม 2567 นี้
นายกฯ ลงเรือ ตรวจเส้นทางเสด็จพระราชดำเนินถวายผ้าพระกฐิน ขบวนพยุหยาตราทางชลมารค ซึ่งกำหนดให้จัดขึ้น ณ วัดอรุณราชวรารามราชวรมหาวิหาร ในวันที่ 27 ตุลาคม 2567 นี้
วันนี้ (19 กรกฎาคม 2567) เวลา 08.30 น. ณ โรงเรือพระราชพิธี ท่าวาสุกรี – ท่าวัดอรุณราชวราราม แขวงวชิร พยาบาล เขตดุสิต กรุงเทพมหานคร นายเศรษฐา ทวีสิน นายกรัฐมนตรี ตรวจเส้นทางเสด็จพระราชดำเนินถวายผ้าพระกฐิน โดยมี นางมนพร เจริญศรี รัฐมนตรีช่วยว่าการกระทรวงคมนาคม และหน่วยงานที่เกี่ยวข้อง ร่วมด้วย
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า เมื่อนายกรัฐมนตรี เดินทางถึงโรงเรือพระราชพิธี ท่าวาสุกรี นายกฯ เดินเยี่ยมชมท่าสุกรี จากนั้น รับฟังการบรรยายสรุปเส้นทางขบวนพยุหยาตราทางชลมารค จากนาวาเอกทรงชัย จิตหวัง หัวหน้านายทหารฝ่ายอำนวยการกรมการขนส่งทหาร
ต่อจากนั้น นายกฯ ลงเรือ ณ ท่าเทียบเรือ ท่าวาสุกรี เพื่อตรวจเส้นทางของขบวนพยุหยาตราทางชลมารคและท่าเทียบเรือ (เส้นทางท่าสุกรี – ท่าวัดอรุณราชวราราม) และร่วมถ่ายภาพร่วมกับคณะกรรมการจัดงาน ก่อนเดินทางกลับ
“การจัดขบวนพยุหยาตราทางชลมารค ใช้เรือพระราชพิธี จำนวนทั้งสิ้น 52 ลำ จัดขบวนเป็น 5 ริ้ว ความยาว 1,200 เมตร กว้าง 90 เมตร ใช้กำลังพลประจำเรือในขบวนเรือพระราชพิธี รวมทั้งสิ้น 2,200 นาย สำหรับงานพระราชพิธีเสด็จพระราชดำเนินถวายผ้าพระกฐิน โดยขบวนพยุหยาตราทางชลมารค ณ วัดอรุณราชวรารามราชวรมหาวิหาร กำหนดจัดให้มีขึ้นในวันที่ 27 ตุลาคม 2567” นางรัดเกล้า กล่าว

ที่มา : https://www.thaigov.go.th/news/contents/details/86032