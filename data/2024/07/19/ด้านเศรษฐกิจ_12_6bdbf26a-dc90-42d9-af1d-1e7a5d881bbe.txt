รัฐบาลไทย-ข่าวทำเนียบรัฐบาล-รมช.เกษตรฯ ติดตามความคืบหน้าการปรับปรุงการเพิ่มประสิทธิภาพอ่างเก็บน้ำห้วยแม่ฮ่องสอน แก้ไขปัญหาขาดแคลนน้ำ


วันศุกร์ที่ 19 กรกฎาคม 2567
รมช.เกษตรฯ ติดตามความคืบหน้าการปรับปรุงการเพิ่มประสิทธิภาพอ่างเก็บน้ำห้วยแม่ฮ่องสอน แก้ไขปัญหาขาดแคลนน้ำ
รมช.เกษตรฯ ติดตามความคืบหน้าการปรับปรุงการเพิ่มประสิทธิภาพอ่างเก็บน้ำห้วยแม่ฮ่องสอน แก้ไขปัญหาขาดแคลนน้ำ
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามการแก้ไขปัญหาการขาดแคลนน้ำ เพื่ออุปโภคบริโภคในเขตพื้นที่อำเภอเมืองแม่ฮ่องสอน ณ อ่างเก็บน้ำห้วยแม่ฮ่องสอน บ้านพะโขโหล่ ต.ปางหมู อ.เมือง จ.แม่ฮ่องสอน ซึ่งเป็นอ่างเก็บน้ำขนาดกลาง ก่อสร้างมากว่า 30 ปี มีปัญหาการสะสมของดินตะกอนเป็นจำนวนมาก และไม่ได้ทำการขุดลอกดินตะกอนเป็นเวลานาน จึงส่งผลให้การเก็บกักน้ำมีปริมาณน้อยไม่สามารถบริหารจัดการน้ำได้อย่างมีประสิทธิภาพ ทั้งนี้ โครงการชลประทานแม่ฮ่องสอน และสำนักงานชลประทานที่ 1 จังหวัดเชียงใหม่ ได้เตรียมของบประมาณเพื่อดำเนินการจัดการขุดลอกดินตะกอนภายในอ่างเก็บน้ำฯ ดังกล่าว ซึ่งมีปริมาณ 250,000 ลบ.ม.
ต่อมา รัฐมนตรีช่วยว่าการกระทรวงเกษตรและสหกรณ์ เดินทางติดตามและรับฟังแนวทางการปรับปรุงลำน้ำแม่ฮ่องสอน ตรวจเยี่ยมการขุดลอกลำน้ำแม่ฮ่องสอน บริเวณสะพานลำน้ำแม่ฮ่องสอน ต.จองคำ อ.เมือง จ.แม่ฮ่องสอน ซึ่งไหลผ่านกลางเมืองแม่ฮ่องสอนที่ตื้นเขิน เพื่อเป็นแนวทางปรับปรุงลำน้ำแม่ฮ่องสอน รวมถึงการปรับทัศนียภาพของลำน้ำให้สวยงาม และแก้ไขปัญหาการบริหารจัดการน้ำภายในเขตเทศบาลเมืองแม่ฮ่องสอนต่อไป โดยกำชับให้กรมชลประทานบูรณาการความร่วมมือกับหน่วยงานที่เกี่ยวข้องเพื่อร่วมกันพัฒนำล้ำน้ำแม่ฮ่องสอน ให้เกษตรกรและประชาชนได้มีน้ำเพียงพอ สามารถเก็บกักน้ำไว้ในสำหรับการอุปโภคบริโภคและการเกษตรได้อย่างทั่วถึง จากนั้น เดินทางไปประชุมหารือแนวทางการปรับปรุงลำน้ำแม่ฮ่องสอน รับฟังข้อมูล อุปสรรค จากผู้มีส่วนได้เสียจากการใช้น้ำในพื้นที่ ณ สำนักงานเทศบาลเมืองแม่ฮ่องสอน ต.จองคำ อ.เมือง จ.แม่ฮ่องสอน
สำหรับอ่างเก็บน้ำห้วยแม่ฮ่องสอน กรมชลประทานได้ดำเนินการก่อสร้างแล้วเสร็จในปี 2532 ความจุ 881,000 ลูกบาศก์เมตร (ลบ.ม.) ส่งน้ำช่วยเหลือเกษตรกร 2,000 ไร่ โดยมีระบบส่งน้ำ 2 ฝั่ง และมีระบบผันน้ำสามารถส่งน้ำไปช่วยอ่างฯ ม่อนตะแลง และยังสามารถสนับสนุนการผลิตประปาได้ปีละ 3.24 ล้าน ลบ.ม. รวมถึงส่งน้ำตามลำน้ำเพื่อสนับสนุนน้ำให้กับฝายด้านท้ายน้ำอีก 15 แห่งด้วย

ที่มา : https://www.thaigov.go.th/news/contents/details/86062