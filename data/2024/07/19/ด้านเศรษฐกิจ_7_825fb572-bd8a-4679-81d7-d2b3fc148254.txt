รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา เปิดโรงงาน บ.ไอออน ออโตโมบิล เซลล์ (ประเทศไทย) จำกัด ตั้งฐานการผลิตในต่างประเทศแห่งแรกของ GAC AION มุ่งเป็นศูนย์กลางการผลิตยานยนต์แห่งอนาคต 


วันศุกร์ที่ 19 กรกฎาคม 2567
19/07/2567
พิมพ์
รัฐมนตรีฯ พิมพ์ภัทรา เปิดโรงงาน บ.ไอออน ออโตโมบิล เซลล์ (ประเทศไทย) จำกัด ตั้งฐานการผลิตในต่างประเทศแห่งแรกของ GAC AION มุ่งเป็นศูนย์กลางการผลิตยานยนต์แห่งอนาคต
รัฐมนตรีฯ พิมพ์ภัทรา เปิดโรงงาน บ.ไอออน ออโตโมบิล เซลล์ (ประเทศไทย) จำกัด ตั้งฐานการผลิตในต่างประเทศแห่งแรกของ GAC AION มุ่งเป็นศูนย์กลางการผลิตยานยนต์แห่งอนาคต
วันที่ 17 กรกฎาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานในพิธีเปิดโรงงานผลิตรถยนต์ไฟฟ้าของบริษัท ไอออน ออโตโมบิล เซลล์ (ประเทศไทย) จำกัด ซึ่งเป็นฐานการผลิตในต่างประเทศแห่งแรกของ GAC AION สาธารณรัฐประชาชนจีน พร้อมกล่าวสุนทรพจน์เกี่ยวกับนโยบายของกระทรวงอุตสาหกรรม ในการส่งเสริมอุตสาหกรรมยานยนต์ไฟฟ้าในประเทศไทย และมีนายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายวีรพงษ์ เอี่ยมเจริญชัย รองเลขาธิการสำนักงานมาตรฐานผลิตภัณฑ์อุตสาหกรรม นายเริงฤทธิ์ กุศลกรรมบถ รองผู้ว่าการการนิคมอุตสาหกรรมแห่งประเทศไทย
นายวิเชียร ทองด้วง อุตสาหกรรมจังหวัดระยอง นายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ ร่วมเป็นเกียรติด้วย โดยมีนายเฉิง ชิงหง ประธานกรรมการบริษัท จี เอ ซี กรุ๊ป นายกู่ ฮุ่ยหนาน  ประธานกรรมการบริษัท GAC AION และคณะ ให้การต้อนรับ ณ โรงงานผลิตรถยนต์ไฟฟ้าบริษัทไอออน ออโตโมบิล เซลล์ (ประเทศไทย) จำกัด นิคมอุตสาหกรรมอมะซิตี้ ต.มาบยางพร อ.ปลวกแดง จ.ระยอง
รัฐมนตรีฯ พิมพ์ภัทรา กล่าวว่า "ประเทศไทยให้ความสำคัญในการขับเคลื่อนยานยนต์สมัยใหม่เพื่อให้ไทยเป็นหนึ่งในฐานการผลิตยานยนต์แห่งอนาคตของโลก โดยมีการกำหนดเป้าหมายและแผนงานในการส่งเสริมการผลิตรถยนต์ปล่อยมลพิษเป็นศูนย์ให้ได้ร้อยละ 30 ของการผลิตรถยนต์ทั้งหมดภายในปี 2030 ภายใต้แผน 30@30 รวมถึงการพัฒนาแรงงานฝีมือ การสร้างความเชื่อมั่นด้านมาตรฐานและความปลอดภัย ตลอดจนการให้บริการศูนย์ทดสอบยานยนต์และยางล้อแห่งชาติและศูนย์ทดสอบแบตเตอรี่ยานยนต์ไฟฟ้า (ATTIC) ซึ่งตั้งอยู่ในพื้นที่ EEC เพื่อส่งเสริมการวิจัยและพัฒนายานยนต์สมัยใหม่ในภูมิภาคอาเซียน ภายใต้วิสัยทัศน์ที่รัฐบาลกำหนดให้ “ประเทศไทยเป็นฐานการผลิตยานยนต์ไฟฟ้าที่สำคัญของโลก”
และรู้สึกยินดีที่ จี เอ ซี ไอออน ได้เลือกประเทศไทยเป็นฐานการผลิตยานยนต์สมัยใหม่นอกประเทศจีน เป็นแห่งแรกในอาเซียน ซึ่งมีแผนการลงทุนกว่า 5,000 ล้านบาท รวมทั้งการสนับสนุนนโยบายรัฐบาลต่าง ๆ ด้วยดี เช่น การเข้าร่วมมาตรการสนับสนุนมาตรการ EV3 และ EV3.5 ตลอดจนนโยบายของ จี เอ ซี ไอออน ในการให้ความสำคัญกับการสร้างความเข้มแข็งให้กับ Supply Chain ของรถยนต์ไฟฟ้า การเข้ามาลงทุนฯ ครั้งนี้นับเป็นก้าวสำคัญของการเป็นศูนย์กลางการผลิตยานยนต์แห่งอนาคต เพื่อส่งออกไปตลาดอาเซียน และประเทศต่าง ๆ ตามนโยบายของรัฐบาลในการเดินหน้าเศรษฐกิจไทยไปพร้อมกับการนำพาประเทศไปสู่สังคมคาร์บอนต่ำ เพื่อการเปลี่ยนผ่านการผลิตและบริโภคไปสู่ความยั่งยืน

ที่มา : https://www.thaigov.go.th/news/contents/details/86037