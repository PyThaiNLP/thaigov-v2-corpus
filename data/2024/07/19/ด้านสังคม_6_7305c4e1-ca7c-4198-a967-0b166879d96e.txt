รัฐบาลไทย-ข่าวทำเนียบรัฐบาล-สธ.เตรียมจัดพิธีถวายสัตย์ปฏิญาณข้าราชการที่ดี เผยภาพรวมเห็นด้วยร่าง พ.ร.บ.อสม.


วันศุกร์ที่ 19 กรกฎาคม 2567
สธ.เตรียมจัดพิธีถวายสัตย์ปฏิญาณข้าราชการที่ดี เผยภาพรวมเห็นด้วยร่าง พ.ร.บ.อสม.
รัฐมนตรีว่าการกระทรวงสาธารณสุข ประชุมผู้บริหารระดับสูง เตรียมพร้อมจัดพิธีถวายสัตย์ปฏิญาณเป็นข้าราชการที่ดี เผยความคืบหน้าจัดทำ 2 กฎหมาย ร่าง พ.ร.บ.อสม. ภาพรวมเห็นด้วย ส่วนร่าง พ.ร.บ.ระเบียบข้าราชการกระทรวงสาธารณสุข กำลังเปิดรับฟังความคิดเห็น
สั่งการ 25 จังหวัดเร่งบำบัดรักษาผู้เสพยาเสพติดตามนโยบายนายกฯ
วันนี้ (19 กรกฎาคม 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานการประชุมผู้บริหารระดับสูงกระทรวงสาธารณสุข ครั้งที่ 6/2567 โดยมี นพ.โอภาส การย์กวินพงศ์ ปลัดกระทรวงสาธารณสุข และผู้บริหารกระทรวงเข้าร่วม พร้อมกล่าวว่า ที่ประชุม ได้รายงานความพร้อมการจัดพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาส วันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2567 โดยกำหนดจัดงาน วันที่ 24 กรกฎาคม 2567 แบ่งเป็น ช่วงเช้า มีพิธีถวายสัตย์ปฏิญาณและมอบต้นไม้โครงการ 72 ล้านต้น พลิกฟื้นผืนป่า ให้แก่ผู้บริหารหรือตัวแทนหน่วยงานนำไปปลูกต่อไป ช่วงบ่าย ผู้บริหารและเจ้าหน้าที่กระทรวงจะร่วมกันปรับปรุงภูมิทัศน์บริเวณทางเข้ากระทรวงทั้ง 5 ประตู ส่วนโครงการเฉลิมพระเกียรติพระบาทสมเด็จพระเจ้าอยู่หัว โครงการตรวจ NAT2 Diplotype ด้วยเทคนิค RT-PCR ได้ให้ทุกเขตสุขภาพร่วมขับเคลื่อน โดยส่งตัวอย่างเลือดผู้ป่วยวัณโรคตรวจ NAT2 Diplotype หรือตรวจยีนย่อยยา ที่ศูนย์วิทยาศาสตร์การแพทย์ และติดตามรายงานการรักษาเพื่อรวบรวมข้อมูลจัดทำแนวทางปรับระดับยาต้านวัณโรค ลดการเกิดภาวะตับอักเสบจากการใช้ยา
นายสมศักดิ์กล่าวต่อว่า ที่ประชุมยังได้รายงานความคืบหน้าการดำเนินงานเรื่องต่างๆ ได้แก่ 1.การจัดทำกฎหมาย คือ ร่าง พ.ร.บ.อาสาสมัครสาธารณสุขประจำหมู่บ้าน พ.ศ. .... จากการทำประชาพิจารณ์พบว่า ภาพรวมเห็นด้วย มีข้อเสนอเรื่องคุณสมบัติพื้นฐาน คือ ต้องอ่านออกเขียนได้ และให้ตัดเรื่องกำหนดอายุ 70 ปีสิ้นสุดสภาพการเป็น อสม.ออก หลังจากนี้จะเสนอคณะกรรมการกลางพิจารณาและวิเคราะห์ผลกระทบต่างๆ ก่อนเสนอคณะรัฐมนตรีต่อไป ส่วนร่าง พ.ร.บ.ระเบียบข้าราชการกระทรวงสาธารณสุข เบื้องต้นมี 7 หมวด 87 มาตรา ได้เปิดให้แสดงความคิดเห็นเป็นเวลา 15 วัน เริ่มตั้งแต่วันที่ 18 กรกฎาคมที่ผ่านมา 2.การแก้ไขปัญหายาเสพติดตามนโยบายของ นายเศรษฐา ทวีสิน นายกรัฐมนตรี ที่กำหนด 25 จังหวัด ดำเนินการเร่งด่วน 3 เดือน (1 มิถุนายน - 31 สิงหาคม 2567) ขณะนี้ได้นำผู้เสพ (สีเขียว) เข้าสู่กระบวนการบำบัด 20,978 ราย ผู้เสพที่มีอาการทางจิต (สีเหลือง, ส้ม, แดง) เข้าสู่กระบวนการบำบัด 9,831 ราย ส่วน 2 จังหวัดพื้นที่สีขาว (ร้อยเอ็ด, น่าน) ได้เอกซเรย์พื้นที่ซ้ำและกำลังขยายผลจากอำเภอนำร่อง คือ ธวัชบุรีและท่าวังผา ให้ครอบคลุมทั้งจังหวัด
3.การขับเคลื่อนแผนความมั่นคงปลอดภัยด้านการเงิน (Money Safety MOPH+) ภาพรวมมีการจัดตั้งคลินิกเสริมสร้างวินัยทางการเงิน, ร่วมกับธนาคารออมสินให้สินเชื่อดอกเบี้ยต่ำ, แก้ปัญหาหนี้เสีย (NPL) ของบุคลากรแล้ว 16%, ร่วมกับกองทุนเงินให้กู้ยืมเงินเพื่อการศึกษาแก้หนี้ กยศ.บุคลากร โดยคำนวณหนี้ใหม่และปรับโครงสร้างหนี้, จัดมหกรรมความสุขทางการเงินทั้ง 13 เขตสุขภาพ รวมถึงลดดอกเบี้ยสหกรณ์ และ 4.การขอรับสนับสนุนเงินจากโครงการสลากการกุศล เพื่อดำเนินโครงการพัฒนาศักยภาพการบริการ 9 โครงการ วงเงิน 5,757 ล้านบาท ได้แก่ รพ.ยะลา รพ.สระบุรี รพ.ชลบุรี รพ.พระนารายณ์มหาราช จ.ลพบุรี  รพ.พระนครศรีอยุธยา รพ.พระจอมเกล้า จ.เพชรบุรี รพ.มหาราชนครศรีธรรมราช รพ.สมเด็จพระยุพราชฉวาง จ.นครศรีธรรมราช และ รพ.หางดง จ.เชียงใหม่ ได้ให้เร่งเตรียมโครงการเสนอให้แล้วเสร็จภายในเดือนสิงหาคม 2567
*********************************** 19 กรกฎาคม 2567

ที่มา : https://www.thaigov.go.th/news/contents/details/86071