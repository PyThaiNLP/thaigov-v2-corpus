รัฐบาลไทย-ข่าวทำเนียบรัฐบาล-ผู้ว่าฯ นครพนม นำชาวนครพนมประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่พระบาทสมเด็จพระเจ้าอยู่หัว และมอบโฉนดที่ดินให้แก่วัด ตามโครงการเร่งรัดออกโฉนดที่ดินให้แก่วัด


วันศุกร์ที่ 19 กรกฎาคม 2567
19/07/2567
พิมพ์
ผู้ว่าฯ นครพนม นำชาวนครพนมประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่พระบาทสมเด็จพระเจ้าอยู่หัว และมอบโฉนดที่ดินให้แก่วัด ตามโครงการเร่งรัดออกโฉนดที่ดินให้แก่วัด
ผู้ว่าฯ นครพนม นำชาวนครพนมประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่พระบาทสมเด็จพระเจ้าอยู่หัว และมอบโฉนดที่ดินให้แก่วัด ตามโครงการเร่งรัดออกโฉนดที่ดินให้แก่วัด วัดร้าง โบสถ์ มัสยิด เนื่องในโอกาสมหามงคลเฉลิมพระชนมพรรษา 6 รอบ
ผู้ว่าฯ นครพนม นำชาวนครพนมประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่พระบาทสมเด็จพระเจ้าอยู่หัว และมอบโฉนดที่ดินให้แก่วัด ตามโครงการเร่งรัดออกโฉนดที่ดินให้แก่วัด วัดร้าง โบสถ์ มัสยิด เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (19 ก.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนได้เป็นประธานในพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่พระบาทสมเด็จพระเจ้าอยู่หัว พร้อมทั้งได้มอบโฉนดตามโครงการเร่งรัดออกโฉนดที่ดินให้แก่วัด วัดร้าง โบสถ์ มัสยิด เฉลิมพระเกียรติพระบาทสมเด็จพระเจ้าอยู่หัวเนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยมี ข้าราชการและประชาชนทุกหมู่เหล่าของจังหวัดนครพนมเข้าร่วมพิธี เป็นจำนวนมาก ณ ศาลาเฉลิมพระเกียรติ 84 พรรษา วัดพระธาตุพนมวรมหาวิหาร ตำบลธาตุพนม อำเภอธาตุพนม จังหวัดนครพนม
นายวันชัย กล่าวต่อไปว่า สำหรับการประกอบพิธีเจริญพระพุทธมนต์ เจริญจิตตภาวนา ในครั้งนี้ จัดขึ้นด้วยความตั้งใจของชาวนครพนมทุกหมู่เหล่า เพื่อร่วมกันแสดงออกซึ่งความจงรักภักดี และน้อมสำนึกในพระมหากรุณาธิคุณที่พระบาทสมเด็จพระเจ้าอยู่หัว ทรงมีพระราชปณิธานอันแน่วแน่ ในการบำเพ็ญพระราชกรณียกิจ ด้วยพระหทัยเปี่ยมพระเมตตากรุณา เพื่อบำบัดทุกข์บำรุงสุขแก่อาณาประชาราษฎร์มาโดยตลอด ในวันนี้เราจึงมาร่วมกัน ตั้งจิตตภาวนา สวดมนต์ เพื่อถวายพระพรชัยมงคล ให้พระบาทสมเด็จพระเจ้าอยู่หัว ทรงมีพระพลานามัยที่สมบูรณ์แข็งแรง เป็นพระมิ่งขวัญดวงใจของปวงชนชาวไทย ไปตลอดกาลสมัย
"ภายหลังจากการประกอบพิธีเจริญพุทธมนต์และ เจริญจิตตภาวนา แล้ว ตนได้ทำการมอบโฉนดตามโครงการเร่งรัดออกโฉนดที่ดินให้แก่วัด วัดร้าง โบสถ์ มัสยิด เฉลิมพระเกียรติพระบาทสมเด็จพระเจ้าอยู่หัวเนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งประกอบด้วย วัดร้าง จำนวน 10 วัด 11 แปลง ได้แก่ วัดด่านนกเขียน วัดศรีอัมพร วัดปากทวย วัดบูรพา วัดป่าดงติ้ว วัดลานชุม วัดดอนสวรรค์ วัดจอมแจ้งหรือวัดทุ่งโพธิ์วัดใหม่สายฝน และวัดศรีเจริญธรรม วัดมีพระสงฆ์ ประเภทวัดมหานิกาย จำนวน 7 วัด 8 แปลง ได้แก่ วัดโพนสวรรค์ วัดป่าร้อยอรัญญา วัดศรีกาย วัดศรีสองคอน วัดสว่างอารมณ์ วัดสว่างแก้วนภาราม และวัดโพธิ์ชัย และประเภทวัดธรรมยุต จำนวน 4 วัด 6 แปลง ได้แก่ วัดป่าสุวรรณาราม วัดโอภาสธรรมาราม วัดป่าโนนสาวเอ้ และวัดป่าดงติ้ว รวมทั้งสิ้น จำนวน 21 วัด 25 แปลง" นายวันชัย กล่าวเพิ่มเติม
นายวันชัย กล่าวต่อไปว่า ในส่วนของโครงการเร่งรัดการออกโฉนดที่ดินให้แก่วัด วัดร้าง โบสถ์ มัสยิด เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษาครบ 6 รอบ 28 กรกฎาคม 2567 นี้ ได้ดำเนินการขับเคลื่อนมาอย่างต่อเนื่อง โดย สำนักงานที่ดินจังหวัดนครพนม ร่วมกับภาคีเครือข่าย ออกสำรวจ วัดและศาสนสถานทุกศาสนา ที่ยังต้องการความช่วยเหลือจากภาครัฐในการออกเอกสารกรรมสิทธิ์ต่าง ๆ ในที่ดินให้ถูกต้องตามกฎหมาย อันจะสามารถช่วยให้ที่ดินซึ่งเป็นศาสนสถานของศาสนา มีโฉนดที่ดินที่เป็นหนังสือสำคัญแสดงกรรมสิทธิ์ในที่ดิน แสดงตำแหน่งที่ตั้ง ขอบเขต และเนื้อที่ให้ที่ตั้งวัดและศาสนสมบัติของแผ่นดิน มีหลักฐานมั่นคงถาวร อันเป็นการสนับสนุนและบำรุงพระพุทธศาสนา เพื่อลดปัญหาพิพาทและการบุกรุกที่ดินเพื่อการศาสนาไปด้วย
"ในวันนี้จึงถือเป็นโอกาสอันดียิ่ง ที่พี่น้องประชาชนชาวจังหวัดนครพนม ได้มาร่วมกัน "ทำความ ดี ด้วยหัวใจ" ทั้งในด้านของการสวดมนต์เจริญจิตตภาวนา เพื่อถวายเป็นพระราชกุศลแด่พระบาทสมเด็จพระเจ้าอยู่หัว และร่วมเป็นสักขีพยานในการมอบโฉนดที่ดิน ให้แก่วัด วัดร้าง โบสถ์ มัสยิด เพื่อเฉลิมพระเกียรติพระบาทสมเด็จพระเจ้าอยู่หัว และเนื่องในปีมหามงคล พระบาทสมเด็จพระเจ้าอยู่หัวทรงเฉลิมพระชนมพรรษาครบ 6 รอบ 28 กรกฎาคม 2567 นี้ ตนจึงอยากขอเชิญชวนพี่น้องประชาชนทุกคน ได้เข้ามามีส่วนร่วมในกิจกรรมสวดมนต์เพื่อเจริญจิตตภาวนา ถวายเป็นพระราชกุศลแด่พระองค์ท่านให้มากยิ่งขึ้น โดยสามารถสวดมนต์และดำรงจิตให้ตั้งมั่น ในหลักธรรมของพระพุทธศาสนา ณ วัดใกล้บ้าน หรือ สถานที่ที่มีความสะดวก รวมทั้งยังสามารถสวดมนต์นั่งสมาธิก่อนนอน ด้วยการตั้งใจที่จะถวายคุณงามความดีที่เราได้ปฏิบัติตามครรลองคลองธรรมแด่พระบาทสมเด็จพระเจ้าอยู่หัว อันจะนำมาซึ่งความสุขกายและสุขใจ ที่เราพสกนิกรคนไทยจะได้น้อมสำนึกในพระมหากรุณาธิคุณเป็นล้นพ้นและเทิดพระเกียรติแด่พระองค์ท่าน อย่างพร้อมเพียงกันทั้งแผ่นดิน" นายวันชัย กล่าวในช่วงท้าย

ที่มา : https://www.thaigov.go.th/news/contents/details/86041