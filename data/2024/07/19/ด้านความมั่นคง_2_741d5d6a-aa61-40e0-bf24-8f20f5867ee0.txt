รัฐบาลไทย-ข่าวทำเนียบรัฐบาล-อำเภอแม่ใจ รวมพลังภาคีเครือข่าย จัดกิจกรรม "คลองสวย น้ำใส ตักบาตรร่วมใจ เทิดไท้องค์ราชัน และถวายเทียนพรรษา" บนเส้นทางถนนสายวัฒนธรรม ริมคลองคลองแม่สุข (ก) เพื่อร่วมปฏิบัติบูชา


วันศุกร์ที่ 19 กรกฎาคม 2567
19/07/2567
พิมพ์
อำเภอแม่ใจ รวมพลังภาคีเครือข่าย จัดกิจกรรม "คลองสวย น้ำใส ตักบาตรร่วมใจ เทิดไท้องค์ราชัน และถวายเทียนพรรษา" บนเส้นทางถนนสายวัฒนธรรม ริมคลองคลองแม่สุข (ก) เพื่อร่วมปฏิบัติบูชา
อ.แม่ใจ รวมพลังภาคีเครือข่าย จัดกิจกรรม "คลองสวย น้ำใส ตักบาตรร่วมใจ เทิดไท้องค์ราชัน และถวายเทียนพรรษา" บนเส้นทางถนนสายวัฒนธรรม ริมคลองคลองแม่สุข(ก) เพื่อร่วมปฏิบัติบูชาในการดูแลรักษาลำคลอง ตามโครงการ 10 คลองสวยน้ำใส คนไทยมีสุข" เพื่อเฉลิมพระเกียรติ
อำเภอแม่ใจ รวมพลังภาคีเครือข่าย จัดกิจกรรม "คลองสวย น้ำใส ตักบาตรร่วมใจ เทิดไท้องค์ราชัน และถวายเทียนพรรษา" บนเส้นทางถนนสายวัฒนธรรม ริมคลองคลองแม่สุข (ก) เพื่อร่วมปฏิบัติบูชาในการดูแลรักษาลำคลอง ตามโครงการ 10 คลองสวยน้ำใส คนไทยมีสุข" เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567
เมื่อวันที่ 18 ก.ค. 67 นายพีรัช จันธิมา นายอำเภอแม่ใจ เปิดเผยว่า ตนได้เป็นประธานในพิธีเปิดกิจกรรมคลองสวยน้ำใส ตักบาตรร่วมใจ เทิดไท้องค์ราชัน และถวายเทียนพรรษา โดยมี คณะสงฆ์อำเภอแม่ใจ พร้อมด้วยนางชุติกาญจน์ จันธิมา นายกกิ่งกาชาดอำเภอแม่ใจ/ประธานแม่บ้านมหาดไทยอำเภอแม่ใจ นายจตุรงค์ สุวรรณะ นายกองค์การบริหารส่วนตำบลแม่สุก หัวหน้าส่วนราชการ กำนัน ผู้ใหญ่บ้านตำบลแม่สุก และประชาชนในพื้นที่ตำบลแม่สุก เข้าร่วมกิจกรรมเป็นจำนวนมาก ณ บริเวณริมคลองแม่สุข (ก) ถนนสายวัฒนธรรมอำเภอแม่ใจ หมู่ที่ 1 ตำบลแม่สุก อำเภอแม่ใจ จังหวัดพะเยา
นายพีรัช กล่าวว่า สำหรับกิจกรรมในวันนี้เริ่มต้นขึ้น จากการที่กระทรวงมหาดไทย ได้รับมอบหมายจากรัฐบาล ให้ดำเนินโครงการเฉลิมพระเกียรติ "โครงการ 10 คลองสวยน้ำใสคนไทยมีสุข" เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ซึ่งจังหวัดพะเยา ได้คัดเลือกให้ คลองแม่สุข (ก) เป็นพื้นที่พัฒนาคลองสวยน้ำใส ซึ่งคลองแม่สุข (ก) เป็นคลองที่มีความเป็นมาเคียงคู่กับจังหวัดพะเยา ที่เปี่ยมไปด้วยความงามทางวัฒนธรรมของพี่น้องประชาชนชาวแม่ใจ ที่อาศัยอยู่ในพื้นที่ริมคลอง มาอย่างยาวนาน
"อำเภอแม่ใจ จังหวัดพะเยา จึงได้ร่วมกับทุกภาคีเครือข่ายในพื้นที่อำเภอแม่ใจ พัฒนาคลองแม่สุข (ก) มาอย่างต่อเนื่อง ภายใต้การจัดโครงการคลองสวย ถนนสายวัฒนธรรมอำเภอแม่ใจ ผ่าน "กิจกรรมคลองสวยน้ำใส ตักบาตรร่วมใจ เทิดไท้องค์ราชัน และถวายเทียนพรรษา" ขึ้น เพื่อถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสปีมหามงคลทรงเฉลิมพระชนมพรรษา 6 รอบ 28 กรกฎาคม 2567 อันเป็นการแสดงถึงความจงรักภักดี และวัฒนธรรมอันดีงาม ของสองฝั่งคลองแม่สุก ซึ่งเป็นคลอง 1 ใน 10 คลองตาม โครงการคลองสวย น้ำใส คนไทยมีความสุข ของกระทรวงมหาดไทยและรัฐบาล รวมทั้ง เพื่อสร้างการมีส่วนร่วมของพี่น้องประชาชนให้ได้เห็นความสำคัญและคุณค่าของแม่น้ำลำคลองที่เคียงคู่กับวิถีชีวิตชาวอำเภอแม่ใจ เพื่อรวมจิต ร่วมใจ ของทุกภาคีเครือข่ายในพื้นที่อำเภอแม่ใจ สืบสานประเพณีอันดีงามของไทย และส่งเสริมการท่องเที่ยวทางวัฒนธรรม ซึ่งคลองสวย และถนนสายวัฒนธรรมนี้ เป็นคลองและถนนที่รวบรวมสถาปัตยกรรม และวิถีชีวิตแบบดั้งเดิมของชาวตำบลแม่สุก อำเภอแม่ใจ เพื่อส่งเสริม สืบสาน รักษาวัฒนธรรม อัตลักษณ์อันดีงามของชาวอำเภอแม่ใจเอาไว้" นายพีรัช กล่าวเพิ่มเติม
นายพีรัช กล่าวต่อไปว่า สำหรับกิจกรรมในวันนี้ จะประกอบไปด้วย การทำบุญตักบาตร โดยมี พระสงฆ์ในพื้นที่มารับบิณฑบาต ซึ่งพี่น้องประชาชนคนแม่สุก ทุกภาคีเครือข่าย จะได้นำข้าวสาร อาหารแห้ง อาหารคาวหวาน และของใช้จำเป็นต่าง ๆ มาตักบาตรร่วมกันอย่างเนืองแน่น อันจะเป็นการสร้างความประทับใจให้กับผู้ที่มาร่วมงานเป็นอย่างมาก โดยของที่ได้จากการร่วมทำบุญในวันนี้คณะสงฆ์จะได้นำไปมอบ แจกจ่าย ช่วยเหลือให้กับผู้ด้อยโอกาสในพื้นที่ต่อไป
นายพีรัช กล่าวในช่วงท้ายว่า จากกิจกรรมตักบาตร คลองสวย ถนนสายวัฒนธรรม ที่จัดขึ้น ถือว่าได้รับการตอบรับเป็นอย่างดีจากพี่น้องชาวบ้านในพื้นที่และนักท่องเที่ยว โดยทุกคนต่างชื่นชม และมีรอยยิ้ม จากการที่ได้มีส่วนร่วมในการน้อมนำพระราชดำรัสของพระบาทสมเด็จพระเจ้าอยู่หัว อันเป็นการขยายความพระปฐมบรมราชโองการ ความว่า "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" มาปรับใช้ด้วยการ "แก้ไขในสิ่งผิด" คือ การปฏิบัติบูชาด้วยการพัฒนาคลองแม่สุข (ก) เพื่อให้กลับมามีคุณภาพน้ำที่ดี มีภูมิทัศน์ที่สะอาด และเป็นลำน้ำแห่งวัฒนธรรมอันงดงามของชาวแม่ใจ เพื่อเชิดหน้าชูตาต่อผู้ที่เข้ามาท่องเที่ยวได้เป็นอย่างดี
"ในวันนี้ ตนในฐานะนายอำเภอแม่ใจซึ่งเป็นตัวแทนของพี่น้องชาวบ้านในพื้นที่ จึงอยากเน้นย้ำขอความร่วมมือให้กับพี่น้องชาวบ้านทุกคนรวมทั้งนักท่องเที่ยว ได้ร่วมมือร่วมใจกัน พัฒนาคลองแม่สุข (ก) ให้เป็นคลองที่งดงามอย่างต่อเนื่อง และร่วมกันอนุรักษ์วัฒนธรรมประเพณี วิถีชีวิต แห่งวัฒนธรรม "ดินแดนล้านนา เมืองพะเยา" แห่งนี้ให้คงอยู่คู่กับคลองสวยน้ำใส ของอำเภอแม่ใจของเราไปตลอดกาล" นายพีรัช กล่าวย้ำ

ที่มา : https://www.thaigov.go.th/news/contents/details/86035