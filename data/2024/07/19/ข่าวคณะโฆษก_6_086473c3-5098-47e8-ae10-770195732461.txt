รัฐบาลไทย-ข่าวทำเนียบรัฐบาล-รองโฆษกฯ รัดเกล้า จับมือ ก.ท่องเที่ยวและกีฬา และ ก.วัฒนธรรม เป็นตัวแทนรัฐบาล รับมอบกระเช้า จากกองประกวด Mrs. Tourism Thailand 


วันศุกร์ที่ 19 กรกฎาคม 2567
19/07/2567
พิมพ์
รองโฆษกฯ รัดเกล้า จับมือ ก.ท่องเที่ยวและกีฬา และ ก.วัฒนธรรม เป็นตัวแทนรัฐบาล รับมอบกระเช้า จากกองประกวด Mrs. Tourism Thailand
ขอบคุณรัฐบาลที่ให้การส่งเสริม สนับสนุน อนุรักษ์การใช้และสวมใส่ผ้าไทย
วันนี้ (19 กรกฎาคม 2567) เวลา 11.00 น. ณ ศูนย์แถลงข่าวรัฐบาล ตึกนารีสโมสร กองประกวด Mrs. Tourism Thailand ชมรมตัวแม่กระตุ้นท่องเที่ยว เข้าพบนางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี โดยมีนายธนกร เลาหพงศ์ชนะ โฆษกกระทรวงการท่องเที่ยวและกีฬา และนางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม เข้าร่วมด้วย สรุปสาระสำคัญดังนี้
รองโฆษกประจำสำนักนายกรัฐมนตรี ในฐานะตัวแทนรัฐบาลกล่าวชื่นชมเเละประทับใจในแนวคิดของเวทีการประกวด ซึ่งเป็นกองประกวดที่ให้ความสำคัญกับผู้หญิงที่ผ่านการสมรสแล้วให้เข้ามามีส่วนร่วม เป็นการแสดงออกถึงความแข็งแกร่งของผู้หญิง ที่รับบทบาทที่หลากหลาย ทั้งด้านการดูแลครอบครัว และการเป็นผู้ประกอบการธุรกิจ พร้อมขอบคุณทางกองประกวดที่ผลักดัน Soft Power ของไทย ชื่นชมการนำผ้าไทยมาเป็นส่วนหนึ่งในการประกวด เพื่อมีส่วนร่วมในการกระตุ้นทั้งการท่องเที่ยวและส่งเสริมศิลปวัฒนธรรมของไทย ซึ่งสอดรับกับนโยบาย IGNITE THAILAND ที่มุ่งผลักดันให้ประเทศไทยเป็นศูนย์กลางเมืองท่องเที่ยว (Tourism Hub) ภายใต้การนำของนายเศราฐา ทวีสิน นายกรัฐมนตรี ที่กำลังเดินหน้าขับเคลื่อนการท่องเที่ยวในเมืองหลักสู่เมืองน่าเที่ยว และการส่งเสริมการใช้อัตลักษณ์ของไทยเป็น Soft Power เสริมกำลังให้ทั้งภาคท่องเที่ยวด้วย  ซึ่ง "ผ้าไทย" เป็นหนึ่งในอัตลักษณ์ที่รัฐบาลให้ความสำคัญเป็นอย่างมาก โดยเฉพาะในวาระวันที่ 12 สิงหาคม 2567 ที่เป็น “วันผ้าไทยแห่งชาติ” ที่จะถึงนี้อีกด้วย  ซึ่งนายธนกร เลาหพงศ์ชนะ โฆษกกระทรวงการท่องเที่ยวและกีฬา และนางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม เห็นพ้อง ร่วมชื่นชมกองประกวด อีกทั้งยังมีการหารือถึงความเป็นไปได้ในการร่วมมือกันในอนาคตอีกด้วย
ด้าน ดร.อังคนางค์ ชากีร่า บำรุงสรณ์ ผู้อำนวยการกองประกวด Mrs. Tourism Thailand และ คุณกิจติพร นันท์ตานนท์ ผู้อำนวยการกองประกวด Mrs. Thailand World ในฐานะตัวแทนกองประกวด Mrs. Tourism Thailand ชมรมตัวแม่กระตุ้นท่องเที่ยว กล่าวขอบคุณ พร้อมกับได้มอบกระเช้าแก่รองโฆษกประจำสำนักนายกรัฐมนตรี เพื่อขอบคุณรัฐบาลที่ให้การส่งเสริม สนับสนุน อนุรักษ์การใช้และสวมใส่ผ้าไทย อีกทั้งยังส่งเสริมความเท่าเทียมทางเพศ และส่งเสริมบทบาทสตรีอีกด้วย โดยเวทีการประกวด Mrs. Tourism Thailand  เป็นเวทีการประกวดของผู้หญิงที่ผ่านการสมรสแล้ว เป็นตัวแทนผู้หญิงไทยยุคใหม่ ก่อให้เกิดการจุดประกายแรงบันดาลใจ และประโยชน์ที่ส่งต่อให้คนอื่น โดยการประกวดมีแนวคิดในการส่งเสริมผ้าไทย เพื่อกระชับความสัมพันธ์ ดึงดูดการท่องเที่ยว และนำเสนอภูมิปัญญาไทย โดยเฉพาะ Soft Power ด้านผ้าไทย ซึ่งทางกองประกวดได้จัดทำโครงการ “ราตรี 4 ภาค” งานแฟชั่นโชว์เพื่อการกุศล ขึ้นในวันนี้ (19 กรกฎาคม 2567) เพื่อผลักดัน Soft Power ในด้านภูมิปัญญาไทย ผ้าไทย วัฒนธรรมไทย อาหารไทย รวมทั้งส่งเสริมบทบาทสตรีไทย เพื่อความยั่งยืนของสังคมไทย ซึ่งรายได้หลังหักค่าใช้จ่ายส่วนหนึ่ง ทางกองประกวดจะมอบให้กับสภาสมาคมสตรีแห่งชาติในพระบรมราชินูปถัมภ์ เพื่อการกุศลต่อไป

ที่มา : https://www.thaigov.go.th/news/contents/details/86044