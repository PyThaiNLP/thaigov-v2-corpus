รัฐบาลไทย-ข่าวทำเนียบรัฐบาล-​ก.แรงงาน เสริมศักยภาพ 540 อาสาสมัครแรงงาน ผู้นำบริการแรงงานสู่ประชาชนในพื้นที่กรุงเทพฯ


วันศุกร์ที่ 19 กรกฎาคม 2567
19/07/2567
พิมพ์
​ก.แรงงาน เสริมศักยภาพ 540 อาสาสมัครแรงงาน ผู้นำบริการแรงงานสู่ประชาชนในพื้นที่กรุงเทพฯ
​ก.แรงงาน เสริมศักยภาพ 540 อาสาสมัครแรงงาน ผู้นำบริการแรงงานสู่ประชาชนในพื้นที่กรุงเทพฯ
วันที่ 19 กรกฎาคม 2567 เวลา 13.30 น. นายไพโรจน์ โชติกเสถียร ปลัดกระทรวงแรงงาน เป็นประธานในพิธีเปิดโครงการเสริมสร้างศักยภาพการให้บริการด้านแรงงานในระดับพื้นที่ โดยมี นางมารศรี ใจรังษี ผู้ตรวจราชการกระทรวงแรงงาน เข้าร่วมด้วย ณ ห้องปรินซ์บอลรูม 2 – 3 ชั้น 11 โรงแรม ปรินซ์พาเลซ เขตป้อมปราบศัตรูพ่าย กรุงเทพมหานคร
นายไพโรจน์ กล่าวว่า กระทรวงแรงงานขอขอบคุณอาสาสมัครแรงงานกรุงเทพมหานคร ที่มีจิตอาสาและเสียสละเวลา กำลังกาย และกำลังทรัพย์ในการเข้าร่วมทำงานให้กับกระทรวงแรงงาน ซึ่งในปีงบประมาณ พ.ศ. 2567 ท่านพิพัฒน์ รัชกิจประการ รัฐมนตรีว่าการกระทรวงแรงงาน มีความตั้งใจและพยายามที่จะสนับสนุนค่าตอบแทนให้กับทุกท่าน โดยมีนโยบายเร่งด่วนเพื่อผลักดันให้อาสาสมัครแรงงานกรุงเทพมหานคร จาก 180 แขวง ของกรุงเทพมหานคร แขวงละ 3 คน รวม 540 คน ได้รับค่าตอบแทนคนละ 600 บาทต่อเดือน ซึ่งในปีงบประมาณ พ.ศ. 2567 ได้รับการจัดสรรงบประมาณเพื่อการจ่ายค่าตอบแทนให้อาสาสมัครแรงงานกรุงเทพมหานครแล้ว
นายไพโรจน์ กล่าวต่อว่า อย่างไรก็ดี ในการทำงานของอาสาสมัครแรงงานกรุงเทพมหานคร จำเป็นต้องมีองค์ความรู้ด้านแรงงาน และองค์ความรู้ที่เกี่ยวข้องกับภารกิจที่กระทรวงแรงงาน มอบให้ปฏิบัติ เพื่อสนับสนุนภารกิจของกระทรวงแรงงาน ที่มีความหลากหลาย ทั้งด้านส่งเสริมการมีงานทำ การพัฒนาฝีมือแรงงาน การฝึกอาชีพ การคุ้มครองแรงงาน และการประกันสังคม ซึ่งเป็นความตั้งใจของกระทรวงแรงงาน ที่เล็งเห็นการพัฒนาเป็นสิ่งสำคัญ เพราะการพัฒนาจะส่งผลให้บุคลากรและเครือข่ายของกระทรวงแรงงาน มีองค์ความรู้ ประสบการณ์ มีศักยภาพและสามารถที่จะนำไปประยุกต์ใช้ในการขับเคลื่อนภารกิจสำคัญของกระทรวงแรงงาน ได้บรรลุตามเป้าหมายที่กำหนดและเกิดประโยชน์ต่อประชาชนโดยรวม
“กระทรวงแรงงานมีภารกิจสำคัญที่จะขับเคลื่อนเพื่อให้ผู้อยู่ในวัยทำงานได้มีงานทำเพิ่มมากขึ้น เช่น ส่งเสริมการไปทำงานในต่างประเทศ การหาตำแหน่งงานให้กับผู้ว่างงานได้มีงานทำ การเพิ่มทักษะเพื่อการมีรายได้ที่สูงขึ้น และการเข้าเป็นผู้ประกันตนของแรงงานนอกระบบ ซึ่งจำเป็นต้องได้รับความร่วมมือจากเครือข่ายทุกท่าน ซึ่งเป็นพลังสำคัญที่เข้มแข็ง และมีความพร้อมในการเผยแพร่ประชาสัมพันธ์ เพื่อสร้างความรู้ความเข้าใจให้แก่ประชาชนในพื้นที่” นายไพโรจน์ กล่าวในท้ายที่สุด
โครงการเสริมสร้างศักยภาพการให้บริการด้านแรงงานในระดับพื้นที่ จัดขึ้นโดยสำนักตรวจและประเมินผล สำนักงานปลัดกระทรวงแรงงาน เพื่อชี้แจงแนวทางการดำเนินงาน และหลักเกณฑ์การจ่ายเงินค่าตอบแทนให้กับอาสาสมัครแรงงานกรุงเทพมหานคร เสริมสร้างองค์ความรู้ และศักยภาพในการขับเคลื่อนภารกิจที่สำคัญของกระทรวงแรงงานไปสู่ประชาชนในระดับพื้นที่ให้เป็นไปในทิศทางเดียวกัน เพื่อการแลกเปลี่ยนความคิดเห็นและรับฟังข้อเสนอแนะในการกำหนดแนวทางในการปฏิบัติงาน และเพื่อสร้างความสัมพันธ์ที่ดีระหว่างเจ้าหน้าที่ในสังกัดกระทรวงแรงงานที่เกี่ยวข้องและอาสาสมัครแรงงานกรุงเทพมหานคร
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/86060