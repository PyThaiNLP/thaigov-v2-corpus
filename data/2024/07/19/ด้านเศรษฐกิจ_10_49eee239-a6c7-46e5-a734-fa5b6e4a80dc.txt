รัฐบาลไทย-ข่าวทำเนียบรัฐบาล-รมว.ธรรมนัส ลุยพัฒนาแหล่งน้ำและมอบที่ดินทำกินให้พี่น้องประชาชนและเกษตรกรชาววังเหนือ จังหวัดลำปาง


วันศุกร์ที่ 19 กรกฎาคม 2567
รมว.ธรรมนัส ลุยพัฒนาแหล่งน้ำและมอบที่ดินทำกินให้พี่น้องประชาชนและเกษตรกรชาววังเหนือ จังหวัดลำปาง
รมว.ธรรมนัส ลุยพัฒนาแหล่งน้ำและมอบที่ดินทำกินให้พี่น้องประชาชนและเกษตรกรชาววังเหนือ จังหวัดลำปาง
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ไปติดตามความก้าวหน้าโครงการฝายทุ่งโป่ง และโครงการฝายหลวงพร้อมระบบส่งน้ำ อำเภอวังเหนือ จังหวัดลำปาง พร้อมมอบโฉนดเพื่อการเกษตรให้กับเกษตรกร จำนวน 100 ราย 137 แปลง เนื้อที่ประมาณ 753 ไร่ โดยมีผู้บริหารกระทรวงเกษตรและสหกรณ์ เข้าร่วม ณ หอประชุมโรงเรียนวังแก้ววิทยา ตำบลวังแก้ว อำเภอวังเหนือ จังหวัดลำปาง
สำหรับโครงการฝายทุ่งโป่ง เป็นโครงการที่ช่วยแก้ไขปัญหาน้ำท่วมน้ำแล้ง เนื่องจากช่วงเดือนสิงหาคม - กันยายน 2566 ที่ผ่านมา มีฝนตกหนัก ทำให้เกิดอุทกภัยน้ำป่าไหลหลาก เข้าท่วมไร่นาของประชาชนในพื้นที่ตำบลวังแก้ว ทำให้ฝายทุ่งโป่ง หมู่ที่ 7 บ้านห้วยต้นเคาะ ได้รับความเสียหาย ต้องเร่งแก้ไขเพื่อให้มีแหล่งกักเก็บน้ำไว้ใช้อุปโภคบริโภคและการเกษตร โดยสำนักงานชลประทานที่ 2 ได้วางแผนก่อสร้างฝายหน้าผาพร้อมระบบส่งน้ำขึ้นมาใหม่ บริเวณด้านท้ายฝายทุ่งโป่งเดิม เพื่อให้ชาวบ้านตำบลวังแก้ว อำเภอวังเหนือ มีแหล่งน้ำไว้อุปโภคบริโภค และทำการเกษตร โดยหากดำเนินการแล้วเสร็จ จะสามารถส่งน้ำช่วยเหลือพื้นที่เพาะปลูกในฤดูฝนได้ประมาณ 850 ไร่ และในฤดูแล้งอีก 150 ไร่ ประชาชนได้รับประโยชน์กว่า 120 ครัวเรือน
จากนั้นได้เดินทางไปติดตามความก้าวหน้าโครงการฝายหลวงพร้อมระบบส่งน้ำ ตำบลวังแก้ว อำเภอวังเหนือ เพื่อแก้ไขปัญหาการขาดแคลนน้ำอุปโภคบริโภค และการเกษตรในช่วงฤดูแล้ง รวมทั้งบรรเทาปัญหาน้ำท่วมในช่วงฤดูฝน ซึ่งสำนักงานชลประทานที่ 2 ได้วางแผนก่อสร้างฝายหลวงพร้อมระบบส่งน้ำขึ้นมาใหม่ เพื่อทดแทนฝายเดิมที่ชำรุดเสียหายจากอุทกภัย หากดำเนินการแล้วเสร็จจะสามารถส่งน้ำช่วยเหลือพื้นที่เพาะปลูกได้ประมาณ 500 ไร่ เป็นแหล่งน้ำเพื่อการอุปโภคบริโภคให้ประชาชนกว่า 183 ครัวเรือน สร้างความมั่นคงด้านน้ำให้กับพี่น้องประชาชนและเกษตรกรชาวอำเภอวังเหนือและพื้นที่ใกล้เคียง ได้มีน้ำใช้อย่างเพียงพอตลอดทั้งปี

ที่มา : https://www.thaigov.go.th/news/contents/details/86047