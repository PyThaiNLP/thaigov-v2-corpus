รัฐบาลไทย-ข่าวทำเนียบรัฐบาล-กระทรวงมหาดไทยเปิดเผยขั้นตอนการประกอบพิธีเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และการประกอบพิธีเสกน้ำพระพุทธมนต์ศักดิ์สิทธิ์


วันพุธที่ 24 กรกฎาคม 2567
24/07/2567
พิมพ์
กระทรวงมหาดไทยเปิดเผยขั้นตอนการประกอบพิธีเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และการประกอบพิธีเสกน้ำพระพุทธมนต์ศักดิ์สิทธิ์
กระทรวงมหาดไทยเปิดเผยขั้นตอนการประกอบพิธีเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และการประกอบพิธีเสกน้ำพระพุทธมนต์ศักดิ์สิทธิ์ ณ พระอุโบสถ วัดพระเชตุพนวิมลมังคลาราม ราชวรมหาวิหาร
กระทรวงมหาดไทยเปิดเผยขั้นตอนการประกอบพิธีเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และการประกอบพิธีเสกน้ำพระพุทธมนต์ศักดิ์สิทธิ์ ณ พระอุโบสถ วัดพระเชตุพนวิมลมังคลาราม ราชวรมหาวิหาร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 23 ก.ค. 67 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงขั้นตอนการประกอบพิธีเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร และการประกอบพิธีเสกน้ำพระพุทธมนต์ศักดิ์สิทธิ์ ณ พระอุโบสถ วัดพระเชตุพนวิมลมังคลาราม ราชวรมหาวิหาร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่จะมีขึ้นในวันพฤหัสบดีที่ 25 กรกฎาคม 2567 นี้
โดยเวลา 05.00 น. ที่บริเวณถนนอัษฎางค์ หน้ากระทรวงมหาดไทย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานในพิธีเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร โดยมี รัฐมนตรีช่วยว่าการกระทรวงมหาดไทย ปลัดกระทรวงมหาดไทย คณะผู้บริหารระดับสูงของกระทรวงมหาดไทย ผู้ว่าราชการกรุงเทพมหานคร ปลัดกรุงเทพมหานคร คณะผู้บริหารกรุงเทพมหานคร ข้าราชการ พนักงาน เจ้าหน้าที่ และสมาชิกกองบัญชาการกองอาสารักษาดินแดน กระทรวงมหาดไทย ร่วมพิธี
โอกาสนี้ ผู้เชิญคนโทน้ำพระพุทธมนต์ศักดิ์สิทธิ์ จำนวน 77 คนโท จากห้องประชุมดำรงธรรมเดินลงจากศาลาว่าการกระทรวงมหาดไทย ทางบันไดหน้ามุข และเชิญขึ้นจัดวางบนรถเชิญคนโทน้ำพระพุทธมนต์ศักดิ์สิทธิ์ บริเวณถนนอัษฎางค์ ด้านหน้าศาลาว่าการกระทรวงมหาดไทย จากนั้น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นำผู้ร่วมพิธีถวายความเคารพ และถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และนำผู้ร่วมพิธีเคลื่อนขบวนไปยังวัดพระเชตุพนวิมลมังคลาราม โดยมีริ้วขบวน แบ่งเป็นจำนวน 9 ตอน ได้แก่ ตอนที่ 1 รถตำรวจนำขบวน ตอนที่ 2 วงดุริยางค์กองทัพบก ตอนที่ 3 สมาชิกกองอาสารักษาดินแดน เชิญธงชาติและธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตอนที่ 4 รถเชิญคนโทน้ำพระพุทธมนต์ศักดิ์สิทธิ์ ตอนที่ 5 คณะผู้บริหารระดับสูงของกระทรวงมหาดไทย ตอนที่ 6 ผู้ว่าราชการจังหวัดและผู้ว่าราชการกรุงเทพมหานคร ตอนที่ 7 ผู้เชิญคนโทน้ำพระพุทธมนต์ศักดิ์สิทธิ์ ตอนที่ 8 ข้าราชการในสังกัดกรมการปกครอง กระทรวงมหาดไทย และตอนที่ 9 รถตำรวจปิดขบวน รวมจำนวนผู้ร่วมขบวน 581 คน ความยาวขบวน 126 เมตร โดยใช้ถนนอัษฎางค์ เลี้ยวซ้ายข้ามสะพานช้างโรงสี เคลื่อนตรงไปตามถนนกัลยาณไมตรี ผ่านกระทรวงกลาโหม เลี้ยวซ้ายหน้าวัดพระศรีรัตนศาสดาราม เข้าถนนสนามไชย เคลื่อนตรงไปจนถึงบริเวณหน้าวัดพระเชตุพนวิมลมังคลาราม ราชวรมหาวิหาร โดยเมื่อขบวนฯ เคลื่อนถึง ผู้ว่าราชการจังหวัดทุกจังหวัด และผู้ว่าราชการกรุงเทพมหานคร เชิญคนโทน้ำพระพุทธมนต์ศักดิ์สิทธิ์ไปวางที่โต๊ะเคียงในพระอุโบสถ วัดพระเชตุพนวิมลมังคลาราม ราชวรมหาวิหาร เพื่อเตรียมประกอบพิธีเสกน้ำพระพุทธมนต์ศักดิ์สิทธิ์ เมื่อแล้วเสร็จจึงเคลื่อนขบวนฯ กลับกระทรวงมหาดไทย
“ลักษณะของคนโทบรรจุน้ำพระพุทธมนต์ศักดิ์สิทธิ์เป็นคนโทเซรามิกทองทรงกลม พร้อมฝาปิด ซึ่งทำเป็นยอดมีลักษณะเป็นชั้น ๆ 3 ชั้น ประกอบด้วย 1) ลูกแก้ว ใช้ลายบัวและมีท้องไม้สูง 35 เซนติเมตร ปากกว้าง 5.7 เซนติเมตร 2) ส่วนคอคนโท มีลูกแก้ว ใช้ลายบัวและมีท้องไม้ ฐานกว้าง 11.3 เซนติเมตร ใช้ลายบัวและมีท้องไม้ และ 3) ส่วนตัวคนโท กว้าง 15 เซนติเมตร ลวดลายบัวและเส้นคิ้วลงน้ำทอง พื้นคนโทสีขาวงาช้าง สัญลักษณ์ความบริสุทธิ์อันเป็นมงคล โดยคนโทด้านหน้าประดิษฐานตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ด้านหลังมีตราสัญลักษณ์ประจำจังหวัดในแต่ละจังหวัด ด้านล่างใต้ฐานคนโทมีตรากระทรวงมหาดไทย ขนาด 3 เซนติเมตร”
จากนั้น เวลา 14.15 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานพิธีบวงสรวงบูชาฤกษ์ โดยจุดเทียนเงิน เทียนทอง ธูป ที่หน้าศาลเพียงตา เสร็จแล้ว รองนายกรัฐมนตรีและรัฐมนตรีว่าการกระทรวงมหาดไทย พร้อมด้วยรัฐมนตรีช่วยว่าการกระทรวงมหาดไทย ปลัดกระทรวงมหาดไทย และรองปลัดกระทรวงมหาดไทยทั้ง 4 คน ยกมือไหว้อธิษฐานจิต พราหมณ์อ่านคาถาบูชาฤกษ์
ต่อมาในเวลา 15.09 น. เจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จไปยังพระอุโบสถ วัดพระเชตุพนวิมลมังคลาราม ราชวรมหาวิหาร นายกรัฐมนตรี พร้อมด้วยประธานรัฐสภา และประธานศาลฎีกา ร่วมกันถวายพัดรองที่ระลึกแด่พระสงฆ์ จำนวน 73 รูป จากนั้น จึงเทน้ำพระพุทธมนต์ศักดิ์สิทธิ์จากคนโทน้ำพระพุทธมนต์ศักดิ์สิทธิ์ทั้ง 77 จังหวัด ทั่วราชอาณาจักร ลงในขันสาคร เสร็จแล้ว นายกรัฐมนตรี จุดธูปเทียนที่เครื่องนมัสการหน้าพระพุทธเทวปฏิมากร พระประธานพระอุโบสถ แล้วถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว เจ้าหน้าที่กรมการศาสนา อาราธนาศีล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ให้ศีล พระมหาราชครูพิธีศรีวิสุทธิคุณ ประธานพระครูพราหมณ์ จุดธูปเทียนบูชาเทพเจ้า แล้วอ่านประกาศชุมนุมเทพเจ้า จบแล้ว เจ้าหน้าที่กรมการศาสนาอาราธนาพระปริตร พระสงฆ์ 73 รูป เจริญพระพุทธมนต์ นายกรัฐมนตรี จุดเทียนที่ครอบสัมฤทธิ์ แล้วถวายสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก โดยเมื่อเสกน้ำพระพุทธมนต์ศักดิ์สิทธิ์ จบแล้ว สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จลงจากอาสน์สงฆ์ที่ประทับ ไปทรงหลั่งน้ำพระพุทธมนต์จากครอบสัมฤทธิ์ลงในขันสาคร ประมวลรวมกับน้ำพระพุทธมนต์ศักดิ์สิทธิ์จากจังหวัดต่าง ๆ แล้วทรงโปรยข้าวตอก ดอกไม้ และทรงประพรมน้ำพระพุทธมนต์ ที่คนโทน้ำพระพุทธมนต์ศักดิ์สิทธิ์จากจังหวัดต่าง ๆ ทั่วประเทศ ภายในราชวัติ พระมหาราชครูพิธีศรีวิสุทธิคุณ ประธานพระครูพราหมณ์ หลั่งน้ำเทพมนตร์ ลงในขันสาคร
และเมื่อถึงฤกษ์เวลา 16.30 น. นายกรัฐมนตรี พร้อมด้วยประธานรัฐสภา และประธานศาลฎีกาตักน้ำพระพุทธมนต์จากขันสาคร โดยใช้ถ้วยศิลาจารึกอักษรพุทธคาถา รินลงในพระเต้าปทุมนิมิต ได้แก่ 1.พระเต้าปทุมนิมิตทอง 2.พระเต้าปทุมนิมิตนาก และ 3.พระเต้าปทุมนิมิตเงิน พระสงฆ์เจริญชัยมงคลคาถา เสร็จแล้ว ร่วมกันถวายจตุปัจจัยไทยธรรม และย่ามปักตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 แล้วกรวดน้ำ พระสงฆ์ทั้งนั้นอนุโมทนา เป็นอันเสร็จพิธี

ที่มา : https://www.thaigov.go.th/news/contents/details/86210