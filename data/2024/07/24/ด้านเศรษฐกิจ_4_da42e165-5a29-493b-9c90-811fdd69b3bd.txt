รัฐบาลไทย-ข่าวทำเนียบรัฐบาล-กระทรวงเกษตรฯ พร้อมใจในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพุธที่ 24 กรกฎาคม 2567
กระทรวงเกษตรฯ พร้อมใจในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
กระทรวงเกษตรฯ พร้อมใจในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีนายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ ผู้บริหาร ข้าราชการ ลูกจ้าง และพนักงานในสังกัดกระทรวงเกษตรและสหกรณ์ เข้าร่วมพิธีอย่างพร้อมเพรียง ณ ลานหน้าอาคาร 1 กระทรวงเกษตรและสหกรณ์ ว่า ในปี 2567 พระบาทสมเด็จพระเจ้าอยู่หัวฯ ทรงเจริญพระชนมายุ 6 รอบ 72 พรรษา ในวันที่ 28 กรกฎาคม 2567 นับเป็นมหามงคลสมัยพิเศษของประชาชนชาวไทยทุกหมู่เหล่า ที่ได้ร่วมน้อมสำนึกในพระมหากรุณาธิคุณอย่างหาที่สุดมิได้ ซึ่งรัฐบาลพร้อมด้วยหน่วยงานภาครัฐและเอกชนได้พร้อมใจกันจัดกิจกรรมเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตลอดทั้งปี
สำหรับกระทรวงเกษตรและสหกรณ์ ได้จัดพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว และแสดงออกถึงความจงรักภักดี สำนึกในพระมหากรุณาธิคุณต่อสถาบันพระมหากษัตริย์ที่ทรงมีคุณูปการต่อภาคการเกษตรไทย รวมทั้งเพื่อให้ข้าราชการ ลูกจ้าง และพนักงานในสังกัดกระทรวงเกษตรและสหกรณ์ มีความตระหนัก มุ่งมั่น สามัคคี และเปี่ยมด้วยขวัญ กำลังใจในการปฏิบัติหน้าที่เป็นข้าราชการที่ดีและเป็นพลังของแผ่นดิน นอกจากนี้ บริเวณด้านหน้ากระทรวงเกษตรฯ ยังได้จัดนิทรรศการพระราชกรณียกิจและโครงการอันเนื่องมาจากพระราชดำริในพระบาทสมเด็จพระเจ้าอยู่หัวฯ ที่เกี่ยวเนื่องกับภาคการเกษตรของไทย โดยทรงให้ความสำคัญกับอาชีพเกษตรกรรม ซึ่งเป็นอาชีพหลักของประชาชนชาวไทยมาอย่างยาวนาน มีโครงการอันเนื่องมาจากพระราชดำริที่ได้พระราชทานให้กับราษฎรครอบคลุมตั้งแต่การจัดหาและพัฒนาแหล่งน้ำเพื่อการเพาะปลูก การเลี้ยงสัตว์ การอุปโภค บริโภค การจัดสร้างเส้นทางคมนาคมขนส่งปัจจัยการผลิตและผลผลิตออกสู่ตลาด ฯลฯ ได้แก่ 1) นิทรรศการ “เฉลิมพระชนม์ 72 พรรษา สายน้ำแห่งพระเมตตา สู่สายธาราแห่งแผ่นดิน” โดยกรมชลประทาน 2) โครงการแปลงนาศิลปะเฉลิมพระเกียรติ 72 พรรษา โดยกรมการข้าว 3) 7.2 ล้าน เมล็ดพันธุ์พลิกฟื้นผืนป่าไทย เทิดไท้องค์ราชันย์ โดยกรมฝนหลวงและการบินเกษตร 4) โครงการรณรงค์ส่งเสริมการปลูกหญ้าแฝกเฉลิมพระเกียรติฯ โดยกรมพัฒนาที่ดิน และ 5) “9 ปศุสัตว์วัฒนา 10 สืบสาน รักษา ต่อยอด โดยกรมปศุสัตว์” เป็นต้น
ในโอกาสนี้ รัฐมนตรีว่าการกระทรวงเกษตรและสหกรณ์ ได้เป็นประธานพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2566 ของกระทรวงเกษตรและสหกรณ์ ณ ห้องประชุม 115 กระทรวงเกษตรและสหกรณ์อีกด้วย

ที่มา : https://www.thaigov.go.th/news/contents/details/86201