รัฐบาลไทย-ข่าวทำเนียบรัฐบาล-ก.เกษตรฯ เตรียมความพร้อมจัดงานเฉลิมฉลองวันดินโลก ประจำปี 2567 (The Global Celebration of World Soil Day 2024)


วันพุธที่ 24 กรกฎาคม 2567
ก.เกษตรฯ เตรียมความพร้อมจัดงานเฉลิมฉลองวันดินโลก ประจำปี 2567 (The Global Celebration of World Soil Day 2024)
ก.เกษตรฯ เตรียมความพร้อมจัดงานเฉลิมฉลองวันดินโลก ประจำปี 2567 (The Global Celebration of World Soil Day 2024)
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ให้เป็นประธานการประชุมคณะกรรมการอำนวยการจัดงานเฉลิมฉลองวันดินโลก ประจำปี 2567 (The Global Celebration of World Soil Day 2024) และการประชุมนานาชาติว่าด้วยการจัดการทรัพยากรที่ดิน ดิน และน้ำ เพื่อความมั่นคงทางอาหารอย่างยั่งยืน (The International Land, Soil and Water Forum 2024) ครั้งที่ 1/2567 พร้อมด้วย นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายเศรษฐเกียรติ กระจ่างวงศ์ รองปลัดกระทรวงเกษตรและสหกรณ์ นายถาวร ทันใจ ผู้ตรวจราชการกระทรวงเกษตรและสหกรณ์ นายรพีภัทร์ จันทรศรีวงศ์ อธิบดีกรมวิชาการเกษตร นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ พร้อมด้วยนางสาววนิดา กำเนิดเพ็ชร์ ผู้อำนวยการสำนักการเกษตรต่างประเทศ และเจ้าหน้าที่หน่วยงานที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ 134 - 135 และผ่านระบบออนไลน์ (Zoom Meeting) ว่า ประเทศไทยมีศักยภาพในด้านการบริหารจัดการที่ดิน ดินและน้ำที่ยั่งยืน สามารถถ่ายทอดความรู้และประสบการณ์ให้แก่ประเทศอื่น ๆ ได้ และด้วยพระอัจฉริยภาพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (รัชการที่ 9) โดยสหประชาชาติได้ยกย่องและประกาศให้วันที่ 5 ธันวาคม ของทุกปี ซึ่งเป็นวันคล้ายวันพระบรมราชสมภพของรัชกาลที่ 9 และยังเป็นวันดินโลกอีกด้วย
กระทรวงเกษตรและสหกรณ์ เป็นเจ้าภาพร่วมกับ องค์การอาหารและการเกษตรแห่งสหประชาชาติ (FAO) จัดงานเฉลิมฉลองวันดินโลก ประจำปี 2567 (The Global Celebration of World Soil Day 2024) และการประชุมนานาชาติว่าด้วยการจัดการทรัพยากรที่ดิน ดิน และน้ำ เพื่อความมั่นคงทางอาหารอย่างยั่งยืน (The International Land, Soil and Water Forum 2024) ระหว่างวันที่ 5 – 11 ธันวาคม 2567 ณ ประเทศไทย โดยได้มีคำสั่งแต่งตั้งคณะกรรมการอำนวยการจัดงานและการประชุมดังกล่าว เพื่อให้ดำเนินงานการจัดงานและการประชุมฯ เป็นไปอย่างเรียบร้อยสมบูรณ์
ทั้งนี้ ในที่ประชุมรับทราบกำหนดการงานเฉลิมฉลองวันดินโลก ประจำปี 2567 (The Global Celebration of World Soil Day 2024) ภายใต้หัวข้อ “ใส่ใจมาตรฐาน ตรวจวัดจัดการ ดินดียั่งยืน” นำเสนอโดยผู้แทนกรมพัฒนาที่ดิน และกำหนดการการประชุมนานาชาติว่าด้วยการจัดการทรัพยากรที่ดิน ดิน และน้ำ เพื่อความมั่นคงทางอาหารอย่างยั่งยืน (The International Land, Soil and Water Forum 2024) นำเสนอโดยผู้แทนองค์การอาหารและการเกษตรแห่งสหประชาชาติ นอกจากนี้ ที่ประชุมมีมติเห็นชอบร่างคำสั่งแต่งตั้งคณะอนุกรรมการดำเนินงานจัดการประชุมนานาชาติว่าด้วยการจัดการทรัพยากรที่ดิน ดิน และน้ำ เพื่อความมั่นคงทางอาหารอย่างยั่งยืน (The International Land, Soil and Water Forum 2024) จำนวน 4 คณะ ดังนี้ 1) คณะอนุกรรมการด้านสารัตถะและการจัดนิทรรศการ 2) คณะอนุกรรมการด้านพิธีการ การต้อนรับ การประชาสัมพันธ์ การจัดเลี้ยง และสถานที่ 3) คณะอนุกรรมการด้านอาคันตุกะสัมพันธ์ (Liaison Officer) ด้านยานพาหนะ การจราจรและรักษาความปลอดภัย และ 4) คณะอนุกรรมการด้านงบประมาณและการเงิน

ที่มา : https://www.thaigov.go.th/news/contents/details/86213