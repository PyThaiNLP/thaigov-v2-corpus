รัฐบาลไทย-ข่าวทำเนียบรัฐบาล-จังหวัดบึงกาฬ “KICK OFF” โครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพุธที่ 24 กรกฎาคม 2567
24/07/2567
พิมพ์
จังหวัดบึงกาฬ “KICK OFF” โครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดบึงกาฬ “KICK OFF” โครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 มุ่งมั่นสร้างพื้นที่ต้นแบบในการพัฒนาคุณภาพชีวิตประชาชนให้มีความสุขอย่างยั่งยืน
วันนี้ (24 ก.ค. 67) นายจุมพฏ วรรณฉัตรสิริ ผู้ว่าราชการจังหวัดบึงกาฬ เปิดเผยว่า ตนได้เป็นประธานในพิธีเปิด KICK OFF โครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ ศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” แปลง นางจำรัส แต้มชายสงค์ ตำบลโนนสว่าง อำเภอเมืองบึงกาฬ จังหวัดบึงกาฬ โดยได้รับเมตตาจาก พระครูอุดมศรีโลภาส เจ้าคณะตำบลโนนสว่าง เขต 1 เจ้าอาวาสวัดสว่างสำราญธรรมคุณ พระครูสุวรรณ จันทกิจ เจ้าคณะตำบลโนนสว่าง เขต 2 เจ้าอาวาสวัดถ้ำศรีวิไลย์วนาราม และพระนิกร จตวโร เจ้าอาวาสวัดพรนิยมวนาราม ร่วมพิธี โดยมี นายเฉลิมเกียรติ แผนกิจเจริญ พัฒนาการจังหวัดบึงกาฬ หัวหน้าส่วนราชการระดับจังหวัด ระดับอำเภอ เจ้าหน้าที่พัฒนาชุมชน คณะกรรมการ/สมาชิกเครือข่าย โคก หนอง นา จังหวัดบึงกาฬ ภาคีเครือข่าย ผู้นำชุมชนและประชาชนในพื้นที่ตำบลโนนสว่างจำนวนมาก ร่วมกิจกรรม
นายจุมพฏ วรรณฉัตรสิริ ผู้ว่าราชการจังหวัดบึงกาฬ กล่าวว่า สืบเนื่องจากคณะอนุกรรมการกลั่นกรองโครงการและกิจกรรมร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 มีมติเห็นชอบให้กรมการพัฒนาชุมชน ดำเนินโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และอนุญาตให้เชิญตราสัญลักษณ์เฉลิมพระเกียรติฯ ไปประดับบนป้ายโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” จังหวัดละ 1 แห่ง
“จังหวัดบึงกาฬได้คัดเลือกพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” แปลง นางจำรัส แต้มชายสงค์ (จำรัสฟาร์ม) บ้านบูรพา หมู่ที่ 7 ตำบลโนนสว่าง อำเภอเมืองบึงกาฬ จังหวัดบึงกาฬ เป็นพื้นที่ดำเนินการตามโครงการ โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รวมถึงขยายผลการพัฒนาคุณภาพชีวิตของประชาชนด้วยการบูรณาการขับเคลื่อนการน้อมนำหลักปรัชญาของเศรษฐกิจพอเพียงและหลักทฤษฎีใหม่สู่การปฏิบัติจนเป็นวิถีชีวิต ตลอดจนต่อยอดพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” สู่การพัฒนาพื้นที่แบบอารยเกษตร ตามแนวพระราชดำริ และเผยแพร่ผลสำเร็จการพัฒนาคุณภาพชีวิตด้วยโคก หนอง นา อารยเกษตร” นายจุมพฏฯ กล่าว
นายจุมพฏ วรรณฉัตรสิริ ผู้ว่าราชการจังหวัดบึงกาฬ กล่าวต่อไปอีกว่า สำหรับกิจกรรมที่จังหวัดบึงกาฬจัดขึ้นในครั้งนี้ ประกอบด้วย กิจกรรมจัดนิทรรศการเผยแพร่แนวคิดและทฤษฎีของการพัฒนาอันเนื่องมาจากพระราชดำริ โคก หนอง นา อารยเกษตร กิจกรรมเสวนาแลกเปลี่ยนองค์ความรู้การน้อมนำแนวคิดและทฤษฎีของการพัฒนาอันเนื่องมาจากพระราชดำริ กิจกรรมจิตอาสาพัฒนาพื้นที่ โคก หนอง นา อารยเกษตร "เอามื้อสามัคคี ทำความดีถวายเป็นพระราชกุศล" กิจกรรมพิธีเปิดป้ายโครงการประดับตราสัญลักษณ์งานเฉลิมพระเกียรติฯ กิจกรรมแบ่งปันกล้าไม้และพันธุ์ผัก จากแปลง โคก หนอง นา สู่ชุมชน (บวร) กิจกรรมปลูกต้นไม้ "ต้นรวงผึ้ง" ต้นไม้ประจำพระองค์ พระบาทสมเด็จพระวชิรเกล้าเจ้าอยู่หัว กิจกรรมปลูกต้นไม้ "ต้นสิรินธรวัลลี" ต้นไม้ประจำจังหวัดบึงกาฬ กิจกรรมเพาะพันธุ์กล้าไม้และพันธุ์ผัก ศูนย์ฮักแพงแบ่งปันโคกหนองนาอารยเกษตรจังหวัดบึงกาฬ สำหรับแจกจ่ายให้ประชาชนทั่วไป และกิจกรรมวันดินโลก ปลูกสมุนไพรและห่มฟางคลุมดิน ในสวนสมุนไพรเฉลิมพระเกียรติฯ
“การพัฒนาพื้นที่ตามแบบอารยเกษตร จะช่วยสร้างความยั่งยืน ทำให้เราได้เห็นว่าภาคีเครือข่ายทุกท่านได้สื่อสารอย่างชัดเจนว่า สิ่งที่เป็นความมั่นคงของประชาชนทุกเรื่อง ทั้งเรื่องการทำมาหากิน การใช้ชีวิต ล้วนแต่มีพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นผู้นำด้วยการที่พระองค์ท่านพระราชทานแนวพระราชดำริให้พวกเราน้อมนำมาทำ โดยไม่ต้องอายที่ได้ทำ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้น การน้อมนำแนวทางแปลงโคก หนอง นา ไปประยุกต์ต่อยอดขยายผลในแปลงอื่น ๆ ทุกพื้นที่ มุ่งมั่นขยายผลการขับเคลื่อนการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” ให้เห็นผลอย่างเป็นรูปธรรมและต่อเนื่อง เพื่อเป็นการรวมพลังแสดงออกถึงความจงรักภักดีและเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกันนำสิ่งที่ดีสู่พี่น้องประชาชนชาวบึงกาฬ "Change for Good" ช่วยกันทำให้ทุกพื้นที่ของเรามีความสุขและมีคุณภาพชีวิตที่ดีอย่างยั่งยืน” นายจุมพฏฯ กล่าวในช่วงท้าย

ที่มา : https://www.thaigov.go.th/news/contents/details/86229