รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจราชการจังหวัดยะลา เปิดงานมหกรรมรวมพลคนหลังกําแพงภาคใต้ “ราชทัณฑ์แก้ไข คนไทยให้โอกาส” 


วันพุธที่ 24 กรกฎาคม 2567
24/07/2567
พิมพ์
รัฐมนตรีว่าการกระทรวงยุติธรรม ลงพื้นที่ตรวจราชการจังหวัดยะลา เปิดงานมหกรรมรวมพลคนหลังกําแพงภาคใต้ “ราชทัณฑ์แก้ไข คนไทยให้โอกาส”
รัฐมนตรีว่าการกระทรวงยุติธรรม ลงพื้นที่ตรวจราชการจังหวัดยะลา เปิดงานมหกรรมรวมพลคนหลังกําแพงภาคใต้ “ราชทัณฑ์แก้ไข คนไทยให้โอกาส” หนุนเพิ่มโอกาส ส่งเสริมศักยภาพผู้ก้าวพลาด
ในวันพุธที่ ๒๔ กรกฎาคม ๒๕๖๗ เวลา ๑๐.๓๐ น. ณ อุทยานการเรียนรู้ยะลา (TK Park ยะลา) ศูนย์เยาวชนเทศบาลนครยะลา ถนนสุขยางค์ ตำบลสะเตง อำเภอเมืองยะลา จังหวัดยะลา​ พันตำรวจเอก ทวี สอดส่อง รัฐมนตรีว่าการกระทรวงยุติธรรม เดินทางมาเป็นประธานเปิดงาน มหกรรมรวมพลคนหลังกำแพง ภายใต้แนวคิด ราชทัณฑ์แก้ไข คนไทยให้โอกาส พร้อมทั้งร่วมเวทีเสวนาพิเศษ ในประเด็นความท้าทายในการสร้างการยอมรับผู้พ้นโทษ โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม พร้อมด้วยที่ปรึกษารัฐมนตรีว่าการ​กระทรวง​ยุติธรรม​ ผู้ทรงคุณวุฒิจุฬาราชมนตรี พันตำรวจโท เชน กาญจนาปัจจ์ รองอธิบดีกรมราชทัณฑ์  นายสิทธิ สุธีวงศ์ รองอธิบดีกรมคุมประพฤติ และข้าราชการ เจ้าหน้าที่กระทรวงยุติธรรม ประชาชน กลุ่มผู้ประกอบการ เข้าร่วม
โอกาส​นี้ พันตำรวจเอกทวี สอดส่อง รัฐมนตรีว่าการกระทรวงยุติธรรม กล่าวว่า ในปัจจุบันจำนวนผู้ต้องราชทัณฑ์ในเรือนจำมี ๓ แสนกว่าคน ผู้ที่อยู่ในกรมคุมประพฤติเกือบ ๔ แสนคน บุคคลเหล่านี้เกือบล้านคนต้องการเพียงแค่โอกาส คำว่าโอกาส คือ สิ่งที่คนอื่นยื่นให้ คนที่ต้องการโอกาสมากที่สุด คือ ผู้ที่ก้าวพลาด โอกาสหนึ่งที่เขาต้องการ คือ อยากให้มองเขาเป็นมนุษย์คนหนึ่ง และจะขอแต่พื้นที่ในสังคม อยากให้เรากลับมามองถึงการให้โอกาสบุคคลที่ก้าวพลาด ทั้งที่อยู่ในเรือนจำและพ้นโทษออกมาแล้ว การให้โอกาส คือการให้ศักดิ์ศรีความเป็นมนุษย์ คนเกือบล้าน สามารถเป็นแรงงานสำคัญในการขับเคลื่อนงานที่เหมาะกับความถนัดของเขาได้ นอกจากนี้ โอกาสที่เป็นสิทธิมนุษยชน คือ โอกาสด้านการศึกษา การเปลี่ยนชีวิต และโอกาสของคน สิ่งสำคัญ คือ การศึกษา ถ้าคนเราขาดโอกาสทางการศึกษา ย่อมเสี่ยงต่อการเข้าไปยุ่งเกี่ยวกับสิ่งเร้าที่ไม่ดี
อย่างน้อย คนที่ในเรือนจำต้องได้รับการศึกษาตามอัตลักษณ์ วัฒนธรรมที่เหมาะสมในพื้นของตนรวมทั้งหลักคำสอนของศาสนา ทุกคนควรได้รับโอกาสที่เท่าเทียมในฐานะที่เป็นบุคลากรของประเทศไทย
สำหรับมหกรรมรวมพลคนหลังกําแพง “ราชทัณฑ์แก้ไข คนไทยให้โอกาส” เริ่มต้นจากโครงการ Yellow Ribbon เป็นโครงการที่ร่วมกับสังคม เพื่อสร้างการยอมรับและการตระหนักรู้ถึงความจําเป็นในการ ให้โอกาสผู้พ้นโทษ ในการกลับมาใช้ชีวิตในสังคมภายนอก ด้วยการสนับสนุนจากภาคสังคม ทั้งขณะอยู่ภายใน เรือนจํา และภายนอกเรือนจํา ที่จะแสดงถึงการยอมรับและไม่รังเกียจจากสังคม เป็นการสื่อให้ผู้พ้นโทษทราบว่า สังคมยังให้การยอมรับ และพร้อมจะให้อภัยผู้พ้นโทษกรมราชทัณฑ์ จึงได้จัดโครงการมหกรรมรวมพลคนหลังกําแพง “ราชทัณฑ์แก้ไข คนไทยให้โอกาส” เพื่อเป็นจุดเริ่มต้นในการจุดประกายการปรับเปลี่ยนทัศนคติของสังคมต่อการให้โอกาส การยอมรับ และการให้ความช่วยเหลือผู้พ้นโทษ โดยผู้พ้นโทษที่ได้รับการพัฒนาพฤตินิสัยจากกรมราชทัณฑ์ ที่ประสบความสําเร็จ มาเป็นส่วนหนึ่งในการสร้างการรับรู้และการยอมรับต่อสังคมและบุคคลภายนอกภายหลังพ้นโทษ รวมไปถึงเชิญ หน่วยงาน องค์กร มูลนิธิที่ให้การสนับสนุนภารกิจของกรมราชทัณฑ์ ในการขับเคลื่อนกระบวนการพัฒนาแก้ไขพฤตินิสัย โดยจัดกิจกรรมครั้งแรกเมื่อวันที่ ๒๓ กุมภาพันธ์ ๒๕๖๗ ณ ศูนย์การค้าเอ็ม บี เค เซ็นเตอร์ และกระทรวงยุติธรรม ได้เล็งเห็นประโยชน์จากการดําเนินโครงการดังกล่าว จึงกําหนดขยายการดําเนินงานไปยังพื้นที่ภูมิภาค โดยเริ่มต้นจากภาคใต้ ที่กําหนดจัดโครงการมหกรรมรวมพลคนหลังกําแพงภาคใต้ “ราชทัณฑ์แก้ไข คนไทยให้โอกาส” ในครั้งนี้ ณ อุทยานการเรียนรู้ยะลา (TK Park Yala)

ที่มา : https://www.thaigov.go.th/news/contents/details/86216