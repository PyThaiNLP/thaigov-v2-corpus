รัฐบาลไทย-ข่าวทำเนียบรัฐบาล-ธ.ก.ส. จัดชำระดีมีโชค ครั้งที่ 3 มอบโชคอีกกว่า 128 ล้านบาท กระตุ้นวินัยการชำระหนี้เกษตรกรอย่างต่อเนื่อง


วันพุธที่ 24 กรกฎาคม 2567
24/07/2567
พิมพ์
ธ.ก.ส. จัดชำระดีมีโชค ครั้งที่ 3 มอบโชคอีกกว่า 128 ล้านบาท กระตุ้นวินัยการชำระหนี้เกษตรกรอย่างต่อเนื่อง
ธ.ก.ส. จัดงานจับรางวัลโครงการชำระดีมีโชค ระดับภูมิภาค ครั้งที่ 3 มอบโชคอีก 12,760 รางวัล มูลค่ารวมกว่า 128 ล้านบาท เพื่อกระตุ้นการเสริมสร้างวินัยการชำระหนี้และสร้างขวัญกำลังใจในการชำระหนี้ให้กับเกษตรกรลูกค้า
ธ.ก.ส. จัดงานจับรางวัลโครงการชำระดีมีโชค ระดับภูมิภาค ครั้งที่ 3 มอบโชคอีก 12,760 รางวัล มูลค่ารวมกว่า 128 ล้านบาท เพื่อกระตุ้นการเสริมสร้างวินัยการชำระหนี้และสร้างขวัญกำลังใจในการชำระหนี้ให้กับเกษตรกรลูกค้า ทั้งรถยนต์กระบะ รถจักรยานยนต์ และ Gift voucher ธ.ก.ส. โดยมีเกษตรกรลูกค้าที่ชำระหนี้ในช่วงเดือนเม.ย. – มิ.ย. 2567 ได้รับสิทธิ์ลุ้น 9.5 แสนราย จำนวนกว่า 166 ล้านสิทธิ์ ซึ่งนำไปสู่การลดภาระหนี้และแก้ไขปัญหาหนี้สินอย่างยั่งยืน พร้อมเตรียมจัดงานรับสิทธิ์ลุ้นโชคชั้นที่ 2 ระดับประเทศ ในวันที่ 30-31 กรกฎาคมนี้
วันนี้ (24 กรกฎาคม 2567) นายโยธิน เพิ่มพูล ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เป็นประธานในงานออกรางวัลโครงการชำระดีมีโชค ครั้งที่ 3 ระดับภูมิภาค เพื่อกระตุ้นและจูงใจให้ลูกค้าปรับเปลี่ยนพฤติกรรมในการชำระหนี้ให้มาชำระหนี้อย่างต่อเนื่องเป็นรายวัน รายเดือน หรือรายไตรมาส ซึ่งเป็นการสร้างวินัยให้ลูกหนี้   อันนำไปสู่การแก้ไขปัญหาหนี้ครัวเรือนอย่างยั่งยืนตามนโยบายรัฐบาลและธนาคารแห่งประเทศไทย (ธปท.) โดยมีลูกค้าที่ชำระหนี้ในช่วงเดือนเมษายน – มิถุนายน 2567 ที่ได้รับสิทธิ์ในการลุ้นโชคกว่า 166 ล้านสิทธิ์ จำนวน 9.5 แสนราย รางวัลรวม 12,760 รางวัล ประกอบด้วย รถยนต์กระบะ Toyota Hilux Revo Z edition จำนวน 20 รางวัล รถจักรยานยนต์ Yamaha Finn UBS version 2023 จำนวน 45 รางวัล และบัตร Gift Voucher ธ.ก.ส. มูลค่า 100,000 บาท จำนวน 45 รางวัล มูลค่า 30,000 บาท จำนวน 900 รางวัล มูลค่า 10,000 บาท จำนวน 4,700 รางวัล และมูลค่า 5,000 บาท จำนวน 7,050 รางวัล คิดเป็นมูลค่ารวมกว่า 128 ล้านบาท ซึ่งทุกรางวัล ธ.ก.ส. มุ่งส่งเสริมการประกอบอาชีพ และการนำโชคที่ได้รับมาลดภาระหนี้สิน เพื่อสร้างภูมิคุ้มกันทางการเงิน อาทิ รถยนต์กระบะนำไปใช้ขนส่งสินค้าทางการเกษตร Gift voucher ธ.ก.ส. นำมาชำระเงินกู้ของ ธ.ก.ส. ทั้งการชำระหนี้ของตนเองหรือบุคคลในครอบครัว การนำไปซื้อผลิตภัณฑ์หรือบริการต่าง ๆ ของ ธ.ก.ส. เช่น สลากออมทรัพย์ สลากดิจิทัล ผลิตภัณฑ์เงินฝากสงเคราะห์ชีวิต การซื้อสินค้าในร้าน A-Shop (เงื่อนไขอื่น ๆ เป็นไปตามที่ธนาคารกำหนด) โดยมีนายปรีชา เบี้ยมุกดา ผู้อำนวยการส่วนการอนุญาตอาวุธปืน สำนักการสอบสวนและนิติการ กรมการปกครอง กระทรวงมหาดไทย ให้เกียรติเป็นประธานกรรมการในการออกรางวัล ณ อาคารทาวเวอร์ ธ.ก.ส. สำนักงานใหญ่ กรุงเทพฯ
ทั้งนี้ ธ.ก.ส. จะประกาศรายชื่อผู้โชคดีผ่านทางแอปพลิเคชัน BAAC Mobile เว็บไซต์ www.baac.or.th และติดประกาศ ณ สาขา ธ.ก.ส. ทั่วประเทศ ภายใน 15 วันหลังจากการออกรางวัล โดยลูกค้าที่ร่วมลุ้นรางวัลในแต่ละรอบจะได้รับรางวัลมูลค่าสูงสุดเพียง 1 รางวัล และสามารถติดต่อยืนยันสิทธิ์ได้ที่ ธ.ก.ส. สาขาที่ทำสัญญาเงินกู้ โดยนำบัตรประจำตัวประชาชน ทะเบียนบ้าน พร้อมสำเนา 1 ชุด มายืนยันภายในวันและเวลาทำการภายใน 90 วันหลังจากประกาศรายชื่อ สำหรับรางวัลรถยนต์กระบะ สามารถรับรางวัลได้ที่ ธ.ก.ส. สำนักงานใหญ่ กรุงเทพฯ รางวัลรถจักรยานยนต์ สามารถรับได้ที่สำนักงาน ธ.ก.ส. จังหวัดที่ท่านมีรายชื่ออยู่ และ Gift Voucher ธ.ก.ส. สามารถรับได้ที่ ธ.ก.ส. สาขาที่ท่านเป็นลูกค้า ทั้งนี้ หากเลยกำหนด ธนาคารจะถือว่าสละสิทธิ์และจะนำรางวัลไปมอบแก่องค์กรการกุศลต่อไป โดยรางวัลดังกล่าวไม่สามารถเปลี่ยนเป็นรางวัลอื่นหรือเงินสดได้ ทั้งนี้ สำหรับผู้ที่มีสิทธิ์ในโครงการฯ เตรียมลุ้นรางวัลใหญ่กับการจับรางวัลระดับประเทศอีก 1 ครั้ง รวมมูลค่ารางวัลกว่า 53 ล้านบาท โดยมีกำหนดจับรางวัลในวันที่ 30-31 กรกฎาคมนี้

ที่มา : https://www.thaigov.go.th/news/contents/details/86220