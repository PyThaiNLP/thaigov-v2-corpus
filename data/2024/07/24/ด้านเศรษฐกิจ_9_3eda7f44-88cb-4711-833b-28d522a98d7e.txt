รัฐบาลไทย-ข่าวทำเนียบรัฐบาล-กรุงไทยจับมือทิพยประกันภัยมอบประกันอุบัติเหตุกลุ่มอาสาสมัคร มูลนิธิพัชรสุธาคชานุรักษ์ ในพระบรมราชูปถัมภ์


วันพุธที่ 24 กรกฎาคม 2567
24/07/2567
พิมพ์
กรุงไทยจับมือทิพยประกันภัยมอบประกันอุบัติเหตุกลุ่มอาสาสมัคร มูลนิธิพัชรสุธาคชานุรักษ์ ในพระบรมราชูปถัมภ์
เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 พระบาทสมเด็จพระเจ้าอยู่หัว  ธนาคารกรุงไทย ร่วมกับ ทิพยประกันภัย มอบประกันภัยอุบัติเหตุกลุ่ม เพื่อคุ้มครองอุบัติเหตุให้แก่อาสาสมัครมูลนิธิพัชรสุธาคชานุรักษ์ ในพระบรมราชูปถัมภ์
เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 พระบาทสมเด็จพระเจ้าอยู่หัว  ธนาคารกรุงไทย ร่วมกับ ทิพยประกันภัย มอบประกันภัยอุบัติเหตุกลุ่ม เพื่อคุ้มครองอุบัติเหตุให้แก่อาสาสมัครมูลนิธิพัชรสุธาคชานุรักษ์ ในพระบรมราชูปถัมภ์ โดยได้รับเกียรติจาก พลเอก เฉลิมชัย สิทธิสาท องคมนตรีและประธานกรรมการบริหารมูลนิธิฯ เป็นผู้แทนรับมอบ และมี นายวิชัย อัศรัสกร กรรมการบรรษัทภิบาลและความยั่งยืน ธนาคารกรุงไทย เป็นผู้มอบ เพื่อสร้างขวัญและกำลังใจให้แก่จิตอาสาระหว่างการปฏิบัติหน้าที่ โดยธนาคารกรุงไทย มีความห่วงใยและคำนึงถึงความปลอดภัยของอาสาสมัคร “เฝ้าระวังช้างป่าในพื้นที่ 5 จังหวัดภาคตะวันออก” ซึ่งทำหน้าที่เป็นกำลังสำคัญที่จะช่วยลดการเผชิญหน้าระหว่างคนกับช้างป่า รวมทั้งช่วยลดความสูญเสียที่จะเกิดขึ้นจากการที่ช้างป่าออกนอกพื้นที่อนุรักษ์
นอกจากนี้ ธนาคารกรุงไทย ร่วมกับทิพยประกันภัย หน่วยงานภาครัฐที่เกี่ยวข้อง ชุมชนและเยาวชนในพื้นที่หมู่บ้านคชานุรักษ์ จัดงาน “รวมใจภักดิ์ สร้างโป่งเพื่อช้าง สร้างน้ำเพื่อคน” ที่หมู่บ้านคชานุรักษ์ บ้านเขาใหญ่ อ.บ่อทอง จ.ชลบุรี เพื่อเฉลิมพระเกียรติพระบาทสมเด็จพระเจ้าอยู่หัว และเพื่อสืบสาน รักษา ต่อยอดแนวพระราชดำริ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในด้านการบริหารจัดการทรัพยากรน้ำ และช่วยสร้างความสมดุลของระบบนิเวศและความหลากหลายทางชีวภาพในพื้นที่อนุรักษ์ สอดคล้องกับเป้าหมายการพัฒนาที่ยั่งยืนขององค์การสหประชาชาติ (Sustainable Development Goals : SDGs) ในเป้าหมายการสร้างหลักประกันการมีสุขภาวะที่ดี และส่งเสริมความเป็นอยู่ที่ดีสำหรับทุกคนในทุกช่วงวัย เป้าหมายการสร้างหลักประกันเรื่องน้ำและการสุขาภิบาล ให้มีการจัดการอย่างยั่งยืนและมีสภาพพร้อมใช้สำหรับทุกคน   เป้าหมายการปกป้อง ฟื้นฟู และสนับสนุนการใช้ระบบนิเวศบนบกอย่างยั่งยืน และเป้าหมายการเสริมความเข้มแข็งให้แก่กลไกการดำเนินงานและฟื้นฟูสภาพหุ้นส่วนความร่วมมือระดับโลกสำหรับการพัฒนาที่ยั่งยืน

ที่มา : https://www.thaigov.go.th/news/contents/details/86221