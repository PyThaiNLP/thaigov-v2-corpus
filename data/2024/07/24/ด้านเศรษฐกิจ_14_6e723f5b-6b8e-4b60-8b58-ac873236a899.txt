รัฐบาลไทย-ข่าวทำเนียบรัฐบาล-ธ.ก.ส. ร่วมปลูกต้นไม้เฉลิมพระเกียรติพระบาทสมเด็จพระเจ้าอยู่หัว พร้อมขับเคลื่อนศูนย์บ่มเพาะธนาคารต้นไม้สู่การขายคาร์บอนเครดิต


วันพุธที่ 24 กรกฎาคม 2567
24/07/2567
พิมพ์
ธ.ก.ส. ร่วมปลูกต้นไม้เฉลิมพระเกียรติพระบาทสมเด็จพระเจ้าอยู่หัว พร้อมขับเคลื่อนศูนย์บ่มเพาะธนาคารต้นไม้สู่การขายคาร์บอนเครดิต
ธ.ก.ส. จัดกิจกรรมปลูกต้นไม้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ พร้อมสร้างศูนย์บ่มเพาะถ่ายทอดองค์ความรู้ในการขยายฐานธนาคารต้นไม้ไปสู่การเข้าร่วมโครงการ BAAC Carbon Credit
ธ.ก.ส. จัดกิจกรรมปลูกต้นไม้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ พร้อมสร้างศูนย์บ่มเพาะถ่ายทอดองค์ความรู้ในการขยายฐานธนาคารต้นไม้ไปสู่การเข้าร่วมโครงการ BAAC Carbon Credit ตอบโจทย์เป้าหมายการไปสู่ Carbon Neutrality ของประเทศ หนุนชุมชน วัด โรงเรียนในการดูแลและเพิ่มพื้นที่สีเขียว ควบคู่การสร้างวินัยการออมให้แก่นักเรียนในโรงเรียนธนาคาร
(วันนี้ 24 กรกฎาคม 2567) นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) พร้อมด้วยคณะผู้บริหารระดับสูง ร่วมกับโรงเรียนราชประชานุเคราะห์ 47 และชุมชนเครือข่ายธนาคารต้นไม้ ธ.ก.ส. จังหวัดเพชรบุรี จัดกิจกรรมปลูกต้นไม้เพิ่มพื้นที่สีเขียว ตามแนวทางพระราชดำริ “ปลูกป่า 3 อย่าง ประโยชน์ 4 อย่าง” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา นอกจากนี้ ยังมีกิจกรรมถ่ายทอดความรู้เพื่อปลูกฝังวินัยการออมเงินแก่นักเรียนในโรงเรียนธนาคาร พร้อมจัดตั้งศูนย์บ่มเพาะความรู้ขึ้นในโรงเรียน เพื่อสนับสนุนการวางรากฐานให้แก่นักเรียนและผู้ที่สนใจในการจัดตั้ง และการพัฒนาธนาคารต้นไม้ เพื่อรับการประเมินมูลค่า Carbon Credit ภายใต้โครงการ BAAC Carbon Credit รวมถึงการส่งเสริมความรู้อื่นๆ ในการยกระดับธนาคารต้นไม้ อันนำไปสู่การบรรลุเป้าหมายความเป็นกลางทางคาร์บอน (Carbon Neutrality) ของประเทศไทย ณ โรงเรียนราชประชานุเคราะห์ 47 ตำบลสามพระยา อำเภอชะอำ จังหวัดเพชรบุรี
นายฉัตรชัย ศิริไล ผู้จัดการ ธ.ก.ส. กล่าวว่า ธ.ก.ส. ดำเนินงานด้านความรับผิดชอบต่อสังคม สิ่งแวดล้อมและการอนุรักษ์ทรัพยากรธรรมชาติ ร่วมกับชุมชน วัด โรงเรียนในพื้นที่ชนบทมาอย่างต่อเนื่อง โดยในวันนี้ได้ร่วมมือกับโรงเรียนราชประชานุเคราะห์ 47 และชุมชนเครือข่ายธนาคารต้นไม้ ธ.ก.ส. จังหวัดเพชรบุรี จัดกิจกรรมปลูกป่าเพิ่มพื้นที่สีเขียวตามพระราชดำริ “ปลูกป่า 3 อย่าง ประโยชน์ 4 อย่าง” เพื่อเฉลิมพระเกียรติพระบาทสมเด็จพระเจ้าอยู่หัวและสร้างการมี  ส่วนร่วมในการจัดการทรัพยากรธรรมชาติอย่างยั่งยืน อันนำไปสู่การสนับสนุนเป้าหมายการบรรลุความเป็นกลางทางคาร์บอน (Carbon neutrality) และการลดการปล่อยก๊าซเรือนกระจกสุทธิเป็นศูนย์ (Net Zero GHG Emission) ของประเทศไทย โดย ธ.ก.ส. พร้อมขับเคลื่อนภารกิจการส่งเสริมความรู้ให้กับโรงเรียนธนาคาร ธนาคารต้นไม้และผู้ที่สนใจในการจัดตั้งศูนย์บ่มเพาะความรู้ด้านการปลูกต้นไม้และการพัฒนาพื้นที่สีเขียวจากโครงการธนาคารต้นไม้ไปสู่การประเมินมูลค่าคาร์บอนเครดิตภายใต้โครงการ BAAC Carbon Credit ที่ส่งเสริมการซื้อ-ขายคาร์บอนเครดิตในประเทศตามโครงการลดก๊าซเรือนกระจกภาคสมัครใจตามมาตรฐานประเทศไทย (Thailand Voluntary Emission Reduction Program: T-VER) โดยเริ่มจากการขึ้นทะเบียนโครงการ การตรวจนับจำนวนต้นไม้ การตรวจรับรองคาร์บอนเครดิตจากผู้ประเมินภายนอก (Validation and Verification Body: VVB) และการรับรองปริมาณคาร์บอนเครดิตจากองค์กรบริหารจัดการก๊าซเรือนกระจก (อบก.) เพื่อนำปริมาณการกักเก็บดังกล่าวไปตอบโจทย์ความต้องการของหน่วยงานภาครัฐ เอกชน ที่มีเป้าหมายลดการปล่อยก๊าซเรือนกระจกสุทธิเป็นศูนย์ ซึ่งเป็นการช่วยสนับสนุนรายได้ให้กับชุมชนในการดูแลและปลูกต้นไม้เพิ่มขึ้น รวมถึงเป็นการสร้างความเข้มแข็งในการอนุรักษ์สิ่งแวดล้อมอย่างยั่งยืน ซึ่ง ธ.ก.ส. ได้เริ่มการซื้อ-ขายคาร์บอนเครดิตครั้งแรกกับธนาคารต้นไม้บ้านท่าลี่และธนาคารต้นไม้บ้านแดง จังหวัดขอนแก่น ไปแล้วกว่า 400 ตันคาร์บอน และในปีบัญชี 2567 นี้ ตั้งเป้าหมายการสร้างคาร์บอนเครดิตภาคป่าไม้ไปยังชุมชนที่เข้าร่วมโครงการ T-VER อีกกว่า 76 แห่ง ขึ้นทะเบียน T-VER 33 แห่ง และได้รับการประเมินรับรองคาร์บอนเครดิต 3 แห่ง จำนวนคาร์บอนเครดิต 2,850 ตันคาร์บอน

ที่มา : https://www.thaigov.go.th/news/contents/details/86237