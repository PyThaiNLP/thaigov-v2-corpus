รัฐบาลไทย-ข่าวทำเนียบรัฐบาล-จังหวัดลำปาง ขับเคลื่อนโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพุธที่ 24 กรกฎาคม 2567
24/07/2567
พิมพ์
จังหวัดลำปาง ขับเคลื่อนโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดลำปาง ขับเคลื่อนโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ผู้ว่าเน้นย้ำ น้อมนำหลักปรัชญาของเศรษฐกิจพอเพียงสู่การพัฒนาพื้นที่ สร้างแหล่งเรียนรู้
จังหวัดลำปาง ขับเคลื่อนโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ผู้ว่าเน้นย้ำ น้อมนำหลักปรัชญาของเศรษฐกิจพอเพียงสู่การพัฒนาพื้นที่ สร้างแหล่งเรียนรู้ทางการเกษตร ขยายผลสู่การเป็นหมู่บ้านยั่งยืน
วันที่ (24 ก.ค. 67) นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า ตนได้เป็นประธานเปิดโครงการพัฒนาหมู่บ้านเศรษฐกิจพอเพียง ขับเคลื่อนกิจกรรม โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ พื้นที่เรียนรู้ชุมชนต้นแบบฯ โคก หนอง นา พื้นที่ของนางกัญจ์วิภา ปิงวัง ตำบลบ้านเป้า อำเภอเมืองลำปาง จังหวัดลำปาง โดยมี นายวิทยา ชุมภูคำ พัฒนาการจังหวัดลำปาง กล่าวรายงานฯ พร้อมด้วย หัวหน้าส่วนราชการ พัฒนาการอำเภอและตัวแทนเครือข่าย โคก หนอง นา จังหวัดลำปาง ทั้ง 13 อำเภอ คณะครูและนักเรียน ประชาชนในพื้นที่ ร่วมกิจกรรม
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า จังหวัดลำปางได้ดำเนินโครงการพัฒนาหมู่บ้านเศรษฐกิจพอเพียง โดยได้ขับเคลื่อนกิจกรรม โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีวัตถุประสงค์เพื่อเป็นการเฉลิมพระเกียรติพระบาทสมเด็จพระเจ้าอยู่หัว ขยายผลการพัฒนาคุณภาพชีวิตของประชาชน ด้วยการน้อมนำหลักปรัชญาเศรษฐกิจพอเพียงและหลักทฤษฎีใหม่สู่การปฏิบัติจนเป็นวิถีชีวิต สอดคล้องกับสภาพพื้นที่และภูมิสังคม เพื่อต่อยอดพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ "โคก หนอง นา" สู่การพัฒนาพื้นที่ต้นแบบอารยเกษตร ตามแนวพระราชดำริ และเพื่อเผยแพร่ผลสำเร็จการพัฒนาคุณภาพชีวิตด้วย โคก หนอง นา อารยเกษตร
“สำหรับกิจกรรมที่จัดขึ้นในครั้งนี้ ประกอบด้วยการเปิดป้ายโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 การมอบเมล็ดโปร่งฟ้าให้แก่พัฒนาการจังหวัดลำปาง พัฒนาการอำเภอ และตัวแทนเครือข่าย โคก หนอง นา 13 อำเภอ การปลูกต้นรวงผึ้ง ต้นไม้ประจำรัชกาลที่ 10 การจัดนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ฐานการเรียนรู้พืชสมุนไพรพื้นถิ่น พืชสมุนไพรหายาก พืชสมุนไพรพื้นบ้าน การเพาะเมล็ดพันธุ์ต้นโปร่งฟ้า และพืชผักสวนครัว การปลูกพืชสมุนไพร ในสวนสมุนไพร เช่น ตะไคร้หอม ขิง ย่านางแดง รางจืด เป็นต้น” นายชัชวาลย์ กล่าว
นายชัชวาลย์ ฉายะบุตร ผู้ว่าราชการจังหวัดลำปาง กล่าวเพิ่มเติมว่า การพัฒนาหมู่บ้านตามแนวคิดเศรษฐกิจพอเพียง เป็นการจัดกิจกรรมการพัฒนาหมู่บ้านเพื่อให้เกิดระบบบริหารจัดการชุมชน ผ่านกระบวนการในการทำหน้าที่ต่าง ๆ มุ่งสู่เป้าหมายของชุมชมชนที่กำหนดไว้อย่างมีประสิทธิภาพ ด้วยการใช้ทรัพยากรได้อย่างเฉลียวฉลาดและคุ้มค่า การตัดสินใจได้อย่างถูกต้อง ปฏิบัติการสำเร็จตามแผนที่กำหนดไว้ จากการทำงานร่วมกันกัน โดยใช้บุคคล กลุ่มคน ทรัพยากร รวมทั้งการออกแบบและรักษาบรรยากาศแวดล้อมในชุมชนให้ทุกคนในชุมชนร่วมกันทำงานได้บรรลุเป้าหมาย ซึ่งประกอบด้วยความสัมพันธ์ขององค์ประกอบภายในชุมชน คือ การมีกลุ่มคน หรืองค์กรของชุมชนเป็นผู้รับผิดชอบ มีและใช้ระบบข้อมูลใช้ข้อมูลเป็นฐานในการจัดประชุมคิดวิเคราะห์ จัดทำแผนเพื่อการพัฒนาหมู่บ้าน ดำเนินการกิจกรรมตามแผนพัฒนา และบูรณาการเงินทุนทั้งภายในชุมชนและนอกชุมชน เพื่อสนับสนุนการดำเนินกิจกรรมพัฒนาตามแนวคิดเศรษฐกิจพอเพียง เป็นต้นแบบ สำหรับการขยายผลแนวทางวิธีปฏิบัติในการพัฒนาตนเอง ครอบครัว และชุมชน เพื่อใช้เป็นสถานที่เรียนรู้สำคัญให้กับหมู่บ้านอื่นๆ ที่ยังไม่ได้เริ่มต้นในการพัฒนาตามแนวทางปรัชญาของเศรษฐกิจพอเพียง คือ "พออยู่ พอกิน" "อยู่ดี กินดี" และ "มั่งมี ศรีสุข" เพื่อประชาชนทุกคนมีคุณภาพชีวิตที่ดีตามแนวทางการเป็นหมู่บ้านยั่งยืน (Sustainable Village)
“การพัฒนาอารยเกษตร เป็นการพัฒนาที่มุ่งหน้าไปสู่ความยั่งยืน อันจะช่วยทำให้เราได้เห็นว่าภาคีเครือข่ายทุกท่านสามารถสื่อสารอย่างชัดเจนว่า สิ่งที่เป็นความมั่นคงของประชาชนทุกเรื่อง ทั้งเรื่องการทำมาหากิน การใช้ชีวิต ล้วนแต่มีพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นผู้นำด้วยการที่พระองค์ท่านพระราชทานแนวพระราชดำริให้พวกเราน้อมนำมาทำโดยไม่ต้องอายที่ได้ทำ ได้ทำโดยที่เราไม่ต้องคาดหวังสิ่งตอบแทนใด ๆ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้น ขอให้ทุกท่านร่วมด้วยช่วยกันกับภาคีเครือข่ายทุกภาคส่วน ทั้งผู้นำท้องที่ ผู้บริหารองค์กรปกครองส่วนท้องถิ่น พี่น้องประชาชน ภาคธุรกิจ ภาคประชาสังคม ผู้นำศาสนา พากันลงพื้นที่ไปหาพี่น้องชาวบ้านเพื่อไปร่วมแลกเปลี่ยนเรียนรู้ความรู้ทางด้าน “อารยเกษตร” ร่วมกันแสดงออกถึงความจงรักภักดี สร้างสรรค์ให้ประเทศชาติมั่นคง ประชาชนมีความสุข โดยเฉพาะอย่างยิ่ง เนื่องในปีมหามงคลที่พระบาทสมเด็จพระเจ้าอยู่หัว ทรงเจริญพระชนมพรรษาครบ 6 รอบ 28 กรกฎาคม 2567 พวกเราทุกคนในฐานะข้าราชการที่ดีและพสกนิกรผู้จงรักภักดีของพระบาทสมเด็จพระเจ้าอยู่หัว จึงจะต้องช่วยกันเพิ่มเติมพื้นที่แห่งความยั่งยืนนี้ให้ครบทุกอำเภอ เพื่อเป็นพื้นที่แห่งความสุขที่ยั่งยืนตลอดไป” นายชัชวาลย์ กล่าวในช่วงท้าย

ที่มา : https://www.thaigov.go.th/news/contents/details/86231