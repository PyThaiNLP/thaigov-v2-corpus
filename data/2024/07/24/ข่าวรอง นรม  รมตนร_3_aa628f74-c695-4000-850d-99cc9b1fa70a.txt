รัฐบาลไทย-ข่าวทำเนียบรัฐบาล-“รมต. จิราพร” นำกองทุนหมู่บ้านและชุมชนเมืองแห่งชาติ ถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันพุธที่ 24 กรกฎาคม 2567
24/07/2567
พิมพ์
“รมต. จิราพร” นำกองทุนหมู่บ้านและชุมชนเมืองแห่งชาติ ถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“รมต. จิราพร” นำกองทุนหมู่บ้านและชุมชนเมืองแห่งชาติ ถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (24 ก.ค. 67) เวลา 10.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีลงนามถวายพระพร ถวายราชสดุดีเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมืองแห่งชาติ พร้อมคณะผู้บริหารพนักงาน และลูกจ้าง สทบ. เข้าร่วมในพิธีในครั้งนี้ ณ ห้องออดิทอเรียม ชั้น 3 อาคารจัสมินอินเตอร์เนชั่นแนล
โดยพิธีในวันนี้ นางสาวสินธุไพร รัฐมนตรีประจำสำนักนายกรัฐมนตรี ได้นำถวายธูปเทียนแพ กราบบังคมทูลถวายพระพรชัยมงคล ร่วมร้องเพลงสรรเสริญพระบารมี และลงนามถวายพระพร เพื่อแสดงความจงรักภักดีและสำนึกในพระมหากรุณาธิคุณที่ได้ทรงปฏิบัติพระราชกรณียกิจ เพื่อประโยชน์สุขแก่อาณาราษฎร ให้มีคุณภาพชีวิตที่ดีอย่างพอเพียงและยั่งยืน และสร้างความเจริญก้าวหน้าอย่างมั่นคงแก่ประเทศชาติ
โอกาสนี้ นางสาวจิราพร ได้เชิญชวนประชาชนชาวไทยร่วมแสดงความจงรักภักดีและสำนึกในพระมหากรุณาธิคุณ  โดยพร้อมใจสวมใส่เสื้อเหลืองตราสัญลักษณ์ และประดับเข็มตราสัญลักษณ์ พร้อมเชิญชวนติดตามรับชมการถ่ายทอดสดกิจกรรมและพิธีสำคัญต่าง ๆ ในวันที่ 28 กรกฎาคม นี้ ทางช่อง NBT และสื่อในสังกัดกรมประชาสัมพันธ์ รวมทั้งโทรทัศน์รวมการเฉพาะกิจแห่งประเทศไทย ตลอดจน ติดตามข้อมูลข่าวสารเพิ่มเติมได้ที่เฟซบุ้คและเว็บไซต์ "พระลาน“ http://www.phralan.in.th ของกรมประชาสัมพันธ์

ที่มา : https://www.thaigov.go.th/news/contents/details/86207