รัฐบาลไทย-ข่าวทำเนียบรัฐบาล-​กรมการจัดหางาน เชิญบริษัทเจ้าของป้ายโฆษณาภาษาจีนชี้แจง เตือน ป้ายโฆษณา บ.นำคนต่างด้าวเข้ามาทำงานในประเทศไทยต้องไม่เกินจริง


วันพุธที่ 24 กรกฎาคม 2567
24/07/2567
พิมพ์
​กรมการจัดหางาน เชิญบริษัทเจ้าของป้ายโฆษณาภาษาจีนชี้แจง เตือน ป้ายโฆษณา บ.นำคนต่างด้าวเข้ามาทำงานในประเทศไทยต้องไม่เกินจริง
นายสมชาย มรกตศรีวรรณ อธิบดีกรมการจัดหางาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน สั่งการเร่งตรวจสอบข้อเท็จจริง กรณีพบป้ายโฆษณาภาษาจีนรับจัดหาแรงงานข้ามชาติเข้ามาทำงานในประเทศไทย บริเวณริมถนน 304 นิคมโรจนะ จ.ปราจีนบุรี
กรมการจัดหางานรับข้อสั่งการแล้วไม่นิ่งนอนใจ เร่งดำเนินการตรวจสอบพบผู้ขึ้นป้ายดังกล่าวเป็นบริษัทนำคนต่างด้าวเข้ามาทำงานในประเทศไทยที่จดทะเบียนถูกต้องตามกฎหมาย มีผู้รับอนุญาตเป็นคนไทย ที่ทำการบริษัทตั้งอยู่ในพื้นที่ เขตวังทองหลาง กรุงเทพมหานคร ซึ่งตามพรก.การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม มิได้ห้ามไม่ให้บริษัทนำคนต่างด้าวเข้ามาทำงานในประเทศไทยทำการโฆษณาการให้บริการรับจัดหาแรงงานข้ามชาติเข้ามาทำงานในประเทศไทยแต่อย่างใด ซึ่งเป็นไปตามวัตถุประสงค์การตั้งบริษัทฯ อย่างไรก็ตามกรมการจัดหางาน โดยกองทะเบียนจัดหางานกลางและคุ้มครองคนหางาน ได้เชิญบริษัทผู้รับอนุญาตดังกล่าวมาสอบถามข้อเท็จจริง และกำชับ หากจะทำการโฆษณาให้บริษัทผู้รับอนุญาต ระบุชื่อบริษัท เลขที่ใบอนุญาตในข้อความโฆษณาให้ชัดเจน รวมถึงเบอร์โทรศัพท์ที่แจ้งเป็นช่องทางติดต่อจะต้องตรงกับข้อมูลที่ได้แจ้งไว้กับกรมการจัดหางาน พร้อมเน้นย้ำให้ใช้ข้อความโฆษณาที่ไม่เกินจริงด้วย
ทั้งนี้ กรมการจัดหางานได้สั่งการไปยังสำนักงานจัดหางานกรุงเทพมหานคร พื้นที่ 1 – 10 และสำนักงานจัดหางานจังหวัดทั่วประเทศ ให้เข้มงวดตรวจสอบ การดำเนินการของบริษัทนำคนต่างด้าวเข้ามาทำงานในประเทศ และการทำงานของแรงงานต่างชาติ ในพื้นที่รับผิดชอบอย่างใกล้ชิด เพื่อให้การบังคับใช้กฎหมายเป็นไปอย่างมีประสิทธิภาพ

ที่มา : https://www.thaigov.go.th/news/contents/details/86217