รัฐบาลไทย-ข่าวทำเนียบรัฐบาล-สธ. เผยผลสำเร็จ อสม. ปักหมุดแอป “พ้นภัย” เข้าพื้นที่ค้นหาดูแลกลุ่มเปราะบางทั่วไทยแล้วกว่าร้อยละ 90


วันพุธที่ 24 กรกฎาคม 2567
สธ. เผยผลสำเร็จ อสม. ปักหมุดแอป “พ้นภัย” เข้าพื้นที่ค้นหาดูแลกลุ่มเปราะบางทั่วไทยแล้วกว่าร้อยละ 90
รัฐมนตรีว่าการกระทรวงสาธารณสุข เปิดโครงการ อสม. ทั่วไทย ร่วมใจปักหมุดผ่านแอป “พ้นภัย” เฉลิมพระเกียรติฯ หนุน อสม.- อสส. ปักหมุดพิกัดกลุ่มเปราะบางให้ครบทุกตำบล/แขวง เพื่อการเข้าถึงบริการสุขภาพและได้รับความช่วยเหลือด้านการแพทย์และสาธารณสุข
เผย ปักหมุดแล้ว 6,762 ตำบล/แขวง คิดเป็นพื้นที่ ร้อยละ 91.10 เดินหน้าผลักดันให้ครอบคลุมทั้งหมดภายใน 28 กรกฎาคม 2567 นี้
วันนี้ (24 กรกฎาคม 2567) ที่ โรงแรมแกรนด์ ริชมอนด์ สไตลิช คอนเวนชั่น จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิด “โครงการ อสม. ทั่วไทย ร่วมใจปักหมุดผ่านแอป “พ้นภัย” เพื่อกลุ่มเปราะบาง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” โดยมี นายแพทย์ภาณุมาศ ญาณเวทย์สกุล รองปลัด กระทรวงสาธารณสุข นายแพทย์สามารถ ถิระศักดิ์ รองอธิบดีกรมสนับสนุนบริการสุขภาพ ผู้บริหารกระทรวงสาธารณสุข และ อสม. ร่วมงาน
นายสมศักดิ์ กล่าวว่า กระทรวงสาธารณสุข โดยกรมสนับสนุนบริการสุขภาพ ได้จัด “โครงการ อสม. ทั่วไทย ร่วมใจปักหมุดผ่านแอป “พ้นภัย” เพื่อกลุ่มเปราะบาง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” มุ่งหวังให้ประชากรกลุ่มเปราะบางทุกพื้นที่ทั่วประเทศ ได้เข้าถึงบริการสุขภาพและได้รับความช่วยเหลือด้านการแพทย์และสาธารณสุขอย่างทั่วถึงและครอบคลุม โดยให้ อสม./อสส. ทำการสำรวจและปักหมุดพิกัดกลุ่มเปราะบางใน 76 จังหวัด 7,255 ตำบล และกรุงเทพมหานคร 168 แขวง รวมเป็น 7,423 ตำบล/แขวง สำหรับเข้าช่วยเหลือเป็นลำดับแรกเมื่อเกิดภัยพิบัติ และยังช่วยลดความซ้ำซ้อนในการช่วยเหลือของหน่วยงานต่างๆ รวมถึงผลักดันให้เกิดความร่วมมือระหว่างหน่วยงานในการเข้าช่วยเหลือ
นายแพทย์ภาณุมาศ กล่าวว่า โครงการ อสม. ทั่วไทย ร่วมใจปักหมุดผ่านแอป “พ้นภัย”ฯ นอกจากช่วยให้กลุ่มเปราะบางได้เข้าถึงการดูแลอย่างทันท่วงทีเมื่อเกิดเหตุภัยพิบัติ ยังเป็นการขับเคลื่อนนโยบายรัฐบาลในการพัฒนาระบบบริการสาธารณสุขของประเทศให้มีคุณภาพอย่างยั่งยืน ขยายโอกาสดูแลคุณภาพชีวิตและความมั่นคงให้กับประชาชนทุกกลุ่มวัย โดยข้อมูลล่าสุด ณ วันที่ 21 กรกฎาคม 2567 อสม./อสส. ได้ทำการปักหมุดในพื้นที่ทั่วประเทศแล้ว 6,762 ตำบล/แขวง คิดเป็นร้อยละ 91.10 มีผู้เปราะบางในการปักหมุดรวม 424,738 ราย แบ่งเป็น ผู้สูงอายุที่ช่วยเหลือตนเองไม่ได้ 359,970 ราย ผู้พิการที่ไม่สามารถหลบหนีภัยได้ 49,861 ราย และผู้ป่วยติดเตียง 14,907 ราย ซึ่งจะมีการสนับสนุนให้ อสม./อสส. ปักหมุดพิกัดกลุ่มเปราะบางเพิ่มเติมอีก 661 ตำบล/แขวงที่เหลือให้ครอบคลุม ภายในวันที่ 28 กรกฎาคม 2567 นี้
ด้าน นายแพทย์สามารถกล่าวว่า การปักหมุดลงพิกัดกลุ่มเปราะบางรายใหม่ผ่านแอป “พ้นภัย” เป็นหนึ่งในภารกิจของ อสม. ที่ต้องปฏิบัติอย่างต่อเนื่องทุกเดือน โดยบูรณาการกับระบบการดูแลผู้มีภาวะพึ่งพิง (Long Term Care) มีเจ้าหน้าที่สาธารณสุขในพื้นที่เป็นพี่เลี้ยงให้คำแนะนำ กำกับ ติดตามการปฏิบัติงาน เพื่อให้ครอบคลุมทุกหมู่บ้าน ตำบล และอำเภอ ที่ผ่านมามีหน่วยงานต่างๆ นำข้อมูลไปใช้ประโยชน์ อาทิ กองบัญชาการป้องกันและบรรเทาสาธารณภัยแห่งชาติ นำข้อมูลไปใช้ในการจัดทำแผนเผชิญเหตุอุทกภัย เตรียมความพร้อมช่วยเหลือกลุ่มเปราะบาง, สภากาชาดไทยส่งมอบชุดธารน้ำใจ 204,890 ชุด นอกจากนี้ ยังเปิดโอกาสให้กลุ่มเปราะบางที่อยู่ลำพัง หรือบางรายที่คนในครอบครัวต้องออกไปทำงานในช่วงกลางวัน ได้มีโอกาสพูดคุย ตรวจสุขภาพเบื้องต้นกับ อสม. ถือเป็นการเสริมพลังใจ สร้างรอยยิ้มและความสุขให้กับกลุ่มเปราะบางได้อีกทางหนึ่ง
**********************************24 กรกฎาคม 2567

ที่มา : https://www.thaigov.go.th/news/contents/details/86235