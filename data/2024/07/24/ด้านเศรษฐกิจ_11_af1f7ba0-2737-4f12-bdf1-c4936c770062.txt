รัฐบาลไทย-ข่าวทำเนียบรัฐบาล-เริ่มแล้ว! งาน Thailand Electronics Circuit Asia 2024 ครั้งแรกในประเทศไทย ย้ำศักยภาพไทยฐานผลิต PCB อันดับ 1 ของอาเซียน มุ่งสู่การเป็นเจ้าภาพประชุมวงจรอิเล็กทรอนิกส์ระดับโลก ปี 2027


วันพุธที่ 24 กรกฎาคม 2567
เริ่มแล้ว! งาน Thailand Electronics Circuit Asia 2024 ครั้งแรกในประเทศไทย ย้ำศักยภาพไทยฐานผลิต PCB อันดับ 1 ของอาเซียน มุ่งสู่การเป็นเจ้าภาพประชุมวงจรอิเล็กทรอนิกส์ระดับโลก ปี 2027
งานแสดงสินค้าและบริการวงจรอิเล็กทรอนิกส์แห่งเอเชีย 2024 หรือ Thailand Electronics Circuit Asia (THECA) เปิดตัวอย่างยิ่งใหญ่ ระหว่างวันที่ 24 - 26 กรกฎาคม พ.ศ. 2567 ณ EH101 ศูนย์นิทรรศการและการประชุมไบเทค กรุงเทพฯ
เริ่มแล้ว! งาน Thailand Electronics Circuit Asia 2024 ครั้งแรกในประเทศไทย
ย้ำศักยภาพไทยฐานผลิต PCB อันดับ 1 ของอาเซียน
มุ่งสู่การเป็นเจ้าภาพประชุมวงจรอิเล็กทรอนิกส์ระดับโลก ปี 2027
งานแสดงสินค้าและบริการวงจรอิเล็กทรอนิกส์แห่งเอเชีย 2024 หรือ Thailand Electronics Circuit Asia (THECA) เปิดตัวอย่างยิ่งใหญ่ ระหว่างวันที่ 24 - 26 กรกฎาคม พ.ศ. 2567 ณ EH101 ศูนย์นิทรรศการและการประชุมไบเทค กรุงเทพฯ โดยได้รับการสนับสนุนจากสำนักงานคณะกรรมการส่งเสริมการลงทุน (บีโอไอ) สมาคมแผ่นวงจรพิมพ์ไทย และสมาคมแผ่นวงจรพิมพ์ฮ่องกง พร้อมประกาศความสำเร็จของประเทศไทย 3 ด้าน ได้แก่ ฐานการผลิตแผ่นวงจรอิเล็กทรอนิกส์อันดับ 1 ของอาเซียน ศูนย์กลางการประชุมไมซ์แห่งอาเซียน และเจ้าภาพจัดงานประชุมวงจรอิเล็กทรอนิกส์ระดับโลก ครั้งที่ 17 ปี 2027
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยว่า การจัดงาน Thailand Electronics Circuit Asia หรือ THECA 2024 ในครั้งนี้ เป็นการประกาศความเป็นผู้นำของประเทศไทยในการเป็นฐานการผลิตแผ่นวงจรอิเล็กทรอนิกส์ (Printed Circuit Board: PCB) อันดับ 1 ของอาเซียน และติดอันดับ 1 ใน 5 ของโลก อีกทั้งแสดงให้เห็นถึงศักยภาพและความก้าวหน้าในการพัฒนาอุตสาหกรรม PCB ซึ่งถือเป็นชิ้นส่วนอิเล็กทรอนิกส์สำคัญที่สามารถต่อยอดไปสู่อุตสาหกรรมเป้าหมายอื่น ๆ เช่น ยานยนต์ไฟฟ้า อุปกรณ์อิเล็กทรอนิกส์และเครื่องใช้ไฟฟ้าอัจฉริยะ คอมพิวเตอร์ เครื่องมือแพทย์ อุปกรณ์โทรคมนาคม ระบบอัตโนมัติและหุ่นยนต์ เป็นต้น
ตั้งแต่ปี 2566 เป็นต้นมา การลงทุนในอุตสาหกรรม PCB ในประเทศไทยเพิ่มขึ้นอย่างก้าวกระโดด โดยในช่วงเดือนมกราคม 2566 จนถึงเดือนมิถุนายน 2567 มีมูลค่าคำขอรับการส่งเสริมการลงทุนในอุตสาหกรรม PCB สูงถึงกว่า 140,000 ล้านบาท เมื่อเทียบกับช่วงปี 2564 – 2565 ที่มีมูลค่าคำขอเฉลี่ย 15,000 ล้านบาทต่อปีเท่านั้น โดยส่วนใหญ่เป็นการลงทุนของบริษัทชั้นนำจากจีน ไต้หวัน ญี่ปุ่น และฮ่องกง
“การเข้ามาลงทุนอย่างรวดเร็วของผู้ผลิต PCB ชั้นนำจำนวนมากในช่วง 1 ปีกว่าที่ผ่านมา ทำให้ประเทศไทยต้องรีบเตรียมความพร้อม เมื่อโรงงานเหล่านี้สร้างเสร็จและจะเริ่มผลิตในช่วง 1-2 ปีนี้ โดยบีโอไอจะให้ความสำคัญกับการเตรียมพร้อมปัจจัยการผลิต 2 เรื่องที่สำคัญ คือ บุคลากร และ Supply Chain ในเรื่องบุคลากร บีโอไอได้ร่วมมือกับกระทรวงการอุดมศึกษา วิทยาศาสตร์ วิจัยและนวัตกรรม (อว.) และภาคเอกชน ช่วยจัดหาบุคลากรที่เหมาะสมให้กับผู้ผลิต PCB ผ่านกิจกรรม Job Matching และโปรแกรม Upskill และ Reskill ร่วมกับบริษัทต่าง ๆ  สำหรับเรื่อง Supply Chain บีโอไอได้ปรับปรุงมาตรการส่งเสริมการลงทุน โดยขยายขอบเขตการส่งเสริมอุตสาหกรรม PCB ให้ครบวงจร ครอบคลุมตั้งแต่การผลิต PBC, PCBA, วัตถุดิบและชิ้นส่วน และการให้บริการที่เกี่ยวข้องกับ PCB นอกจากนี้ ยังจัดกิจกรรมสร้างการเชื่อมโยงภายในอุตสาหกรรม และสร้างโอกาสทางธุรกิจสำหรับผู้ประกอบการไทยในการผลิตชิ้นส่วนและวัตถุดิบส่งให้กับผู้ผลิต PCB เช่น งาน Sourcing Day, งาน SUBCON Thailand และงานแสดงสินค้าขนาดใหญ่อย่าง THECA ในครั้งนี้ เพื่อสร้างการเติบโตอย่างยั่งยืนให้กับอุตสาหกรรม PCB ในประเทศไทย และผลักดันให้ไทยเป็นฐานการผลิตอิเล็กทรอนิกส์ชั้นนำระดับโลก” นายนฤตม์ กล่าว
ดร. ดวงเด็ด ย้วยความดี ผู้อำนวยการฝ่ายอุตสาหกรรมการแสดงสินค้า สำนักงานส่งเสริมการจัดประชุมและนิทรรศการ (องค์การมหาชน) (ทีเส็บ) กล่าวสนับสนุนว่า "ประเทศไทยตั้งอยู่ในจุดที่เป็นศูนย์กลางของภูมิภาคอาเซียน ทำให้สามารถเชื่อมโยงการค้าและการเดินทางได้อย่างมีประสิทธิภาพ ด้วยโครงสร้างพื้นฐานที่ทันสมัย เช่น สนามบินนานาชาติ ท่าเรือน้ำลึก และระบบคมนาคมขนส่งที่ครบครัน รวมถึงการพัฒนาโครงข่ายดิจิทัล ทำให้ประเทศไทยเป็นสถานที่ที่เหมาะสมที่สุดสำหรับการจัดงานไมซ์และการดำเนินธุรกิจในภูมิภาคอาเซียน"
นายพิธาน องค์โฆษิต นายกสมาคมแผ่นวงจรพิมพ์ไทย กล่าวถึงการจัดงาน THECA ครั้งนี้ว่า "แม้จะจัดงานขึ้นเป็นครั้งแรก แต่ได้รับกระแสตอบรับและประสบความสำเร็จเป็นอย่างดีในหลายด้าน นับตั้งแต่การตอบรับจากกลุ่มผู้ประกอบการชั้นนำจากต่างประเทศถึง 200 รายจากทุกทวีปทั่วโลก การลงทะเบียนล่วงหน้าจากผู้เข้าชมงานที่เป็นนักธุรกิจและผู้ประกอบการทั้งในและต่างประเทศสูงถึง 3,000 ราย รวมทั้งสภาวงจรอิเล็กทรอนิกส์โลก ได้ประกาศให้ประเทศไทยเป็นเจ้าภาพการจัดงานประชุมวงจรอิเล็กทรอนิกส์ระดับโลก ครั้งที่ 17 หรือ Electronic Circuits World Convention ในปี 2027 ซึ่งเป็นงานใหญ่ระดับโลก แสดงให้เห็นถึงศักยภาพและความพร้อมของประเทศไทยในการเป็นผู้นำระดับแนวหน้าของอาเซียนในอุตสาหกรรมอิเล็กทรอนิกส์ได้อย่างชัดเจน"
การจัดงาน THECA ในครั้งนี้ คาดว่าจะสามารถสร้างมูลค่าการซื้อขายได้สูงถึง 20,000 ล้านบาท ผ่านกิจกรรมหลัก เช่น การจับคู่เจรจาธุรกิจ การจัดกิจกรรม Networking และการจัดประชุมและสัมมนาระดับนานาชาติ รวมถึงการสร้างโอกาสการจ้างงานกว่า 80,000 ตำแหน่งในภาคอุตสาหกรรมอิเล็กทรอนิกส์ ซึ่งจะเป็นที่ต้องการเพิ่มอย่างมากในอีก 2 ปีข้างหน้า
นายแคนิส ชุง (Mr. Canice Chung) นายกสมาคมแผ่นวงจรพิมพ์ฮ่องกง กล่าวเสริมว่า “ได้ร่วมกับสมาคมแผงวงจรพิมพ์แห่งประเทศไทย จัดการประชุมและสัมมนาระดับนานาชาติ ในหลายหัวข้อสำคัญ ได้แก่ การพัฒนาเทคโนโลยีแผ่นวงจรพิมพ์ การผสมผสานอุตสาหกรรมยานยนต์กับยานพาหนะไฟฟ้า การใช้ AI ในการผลิตแผ่นวงจรพิมพ์ และความยั่งยืนด้านสิ่งแวดล้อม เพื่อส่งเสริมการแลกเปลี่ยนความรู้ ความร่วมมือ และการพัฒนาในอุตสาหกรรมแผ่นวงจรพิมพ์ โดยมีผู้เชี่ยวชาญจาก BMW, Mercedes - Benz และ ดร. นากาฮาระ และยังมีห้วข้อที่น่าสนใจอื่น ๆ อีกว่า 30 หัวข้อ ตลอดระยะเวลา 3 วัน”
การจัดงานครั้งนี้ได้รับการสนับสนุนจาก กรมส่งเสริมการค้าระหว่างประเทศ กระทรวงพาณิชย์ สำนักงานส่งเสริมการจัดประชุมและนิทรรศการ (องค์การมหาชน) สำนักงานส่งเสริมเศรษฐกิจดิจิทัล สมาคมไทยไอโอที บริษัท เคซีอี อีเลคโทรนิคส์ จำกัด (มหาชน) บริษัท ออโรเม็กซ์ จำกัด บริษัท มิตซูบิชิ อีเล็คทริค แฟคทอรี่ ออโตเมชั่น (ประเทศไทย) จำกัด และบริษัท เดลต้า อีเลคโทรนิคส์ (ประเทศไทย) จำกัด (มหาชน)
“ประเทศไทยพร้อมแล้วที่จะก้าวสู่การเป็นศูนย์กลางการผลิตและนวัตกรรมในอุตสาหกรรมอิเล็กทรอนิกส์ในระดับโลก โดยสามารถครองส่วนแบ่งการตลาดเป็นอันดับ 4 ของโลกได้ภายใน 5 ปีข้างหน้า ทำให้ประเทศไทยสามารถแข่งขันได้ในตลาดโลกอย่างเข้มแข็งและยั่งยืน” นายพิธาน องค์โฆษิต กล่าวสรุป

ที่มา : https://www.thaigov.go.th/news/contents/details/86227