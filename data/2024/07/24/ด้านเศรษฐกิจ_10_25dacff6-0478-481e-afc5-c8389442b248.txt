รัฐบาลไทย-ข่าวทำเนียบรัฐบาล-SME D Bank ผนึกกำลัง NIA จัดเต็มเพื่อ “เอสเอ็มอีดี มีนวัตกรรม” พาเข้าถึงแหล่งทุน 3 ปีแรกไม่มีดอกเบี้ย คู่ช่วยพัฒนาเพิ่มศักยภาพธุรกิจ


วันพุธที่ 24 กรกฎาคม 2567
24/07/2567
พิมพ์
SME D Bank ผนึกกำลัง NIA จัดเต็มเพื่อ “เอสเอ็มอีดี มีนวัตกรรม” พาเข้าถึงแหล่งทุน 3 ปีแรกไม่มีดอกเบี้ย คู่ช่วยพัฒนาเพิ่มศักยภาพธุรกิจ
SME D Bank จับมือ NIA ลงนามความร่วมมือส่งเสริมผู้ประกอบการเอสเอ็มอี สตาร์ทอัพไทย ที่มีนวัตกรรมดี ให้เข้าถึงแหล่งทุน เงื่อนไขผ่อนปรน พร้อมรับสิทธิพิเศษ 3 ปีแรกไม่ต้องจ่ายดอกเบี้ย ควบคู่บริการพัฒนาผ่านแพลตฟอร์มอัจฉริยะ DX by SME D Bank
SME D Bank จับมือ NIA ลงนามความร่วมมือส่งเสริมผู้ประกอบการเอสเอ็มอี สตาร์ทอัพไทย ที่มีนวัตกรรมดี ให้เข้าถึงแหล่งทุน เงื่อนไขผ่อนปรน พร้อมรับสิทธิพิเศษ 3 ปีแรกไม่ต้องจ่ายดอกเบี้ย ควบคู่บริการพัฒนาผ่านแพลตฟอร์มอัจฉริยะ DX by SME D Bank ช่วยเสริมแกร่งเพิ่มศักยภาพธุรกิจเติบโตยั่งยืน
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank และ ดร.กริชผกา บุญเฟื่อง ผู้อำนวยการสำนักงานนวัตกรรมแห่งชาติ (องค์การมหาชน) หรือ NIA ร่วมลงนามบันทึกข้อตกลงความร่วมมือโครงการส่งเสริมและพัฒนาศักยภาพผู้ประกอบการด้านนวัตกรรม โดยมีวัตถุประสงค์สนับสนุนผู้ประกอบการเอสเอ็มอี สตาร์ทอัพ ที่มีนวัตกรรมดี ให้เข้าถึง “แหล่งทุน” และ “การพัฒนา” เพื่อนำไปยกระดับและพัฒนาผลิตภัณฑ์ หรือบริการ เพิ่มขีดความสามารถในการแข่งขันทางธุรกิจ
นายพิชิต มิทราวงศ์ กรรมการผู้จัดการ SME D Bank กล่าวว่า โลกธุรกิจปัจจุบัน มีการแข่งขันสูง  ผู้ประกอบการเอสเอ็มอีไทย จำเป็นอย่างยิ่งต้องปรับตัว เพิ่มขีดความสามารถการแข่งขัน ซึ่งการสร้าง “นวัตกรรม” คือหัวใจสำคัญที่จะช่วยเพิ่มผลิตภาพ (Productivity) ยกระดับเพิ่มมูลค่าให้สินค้า ทำน้อยได้มาก สร้างความโดดเด่นในตลาด มีระบบบริหารจัดการที่มีประสิทธิภาพสูง หรือลดต้นทุนให้ธุรกิจได้ อย่างไรก็ตาม การสร้างนวัตกรรม เทคโนโลยี จำเป็นต้องใช้ต้นทุนสูง มักเป็นข้อจำกัดของผู้ประกอบการขนาดกลางและขนาดเล็ก รวมถึง สตาร์ทอัพ
ความร่วมมือครั้งนี้ระหว่าง SME D Bank  กับ สำนักงานนวัตกรรมแห่งชาติ (องค์การมหาชน) หรือ NIA จึงมีความสำคัญ  ที่จะช่วยกันสร้างโอกาส พร้อมส่งเสริมและสนับสนุนให้ผู้ประกอบการเอสเอ็มอี  สตาร์ทอัพ สามารถสร้างพัฒนานวัตกรรมได้อย่างเป็นรูปธรรม ผ่านการสนับสนุนด้าน “การเงิน” ควบคู่ “การพัฒนา” ต่อยอดสู่ความยั่งยืน
สำหรับ “ด้านการเงิน” สนับสนุนผู้ประกอบการที่มีศักยภาพ มีนวัตกรรมดี โดยผ่านการรับรองจาก NIA ให้เข้าถึงแหล่งทุนจาก SME D Bank  ด้วยผลิตภัณฑ์สินเชื่อ “Smile Biz ธุรกิจยิ้มได้”  เงื่อนไขผ่อนปรน ทำธุรกิจมาเพียง 1 ปี สามารถกู้ได้ ไม่ต้องใช้หลักทรัพย์ค้ำประกัน วงเงินกู้สูงสุด 5 ล้านบาท ผ่อนนานสูงสุด 7 ปี ปลอดชำระเงินต้นสูงสุด 6 เดือน อัตราดอกเบี้ยเริ่มต้น 6.5%ต่อปี พร้อมรับสิทธิประโยชน์พิเศษจากโครงการ “นวัตกรรมดี...ไม่มีดอกเบี้ย”  โดย NIA จะสนับสนุนอัตราดอกเบี้ยให้แทนในช่วง 3 ปีแรก  ช่วยให้ผู้ประกอบการที่มีนวัตกรรมดี ได้รับเงินทุนเงื่อนไขสุดพิเศษ ช่วง 3 ปีแรกไม่ต้องจ่ายดอกเบี้ยเลย  สามารถนำนวัตกรรมไปต่อยอด ลงทุน ขยาย ปรับปรุง ปรับเปลี่ยน หรือหมุนเวียน สร้างกิจการเติบโตได้เต็มศักยภาพ
ขณะเดียวกัน SME D Bank ยังมอบบริการ “ด้านการพัฒนา” เสริมแกร่งธุรกิจครบวงจร ผ่านแพลตฟอร์ม DX by SME D Bank (dx.smebank.co.th) ให้บริการฟรี ไม่มีค่าใช้จ่าย มีฟีเจอร์สำคัญ ได้แก่ 1. Business Health Check ระบบตรวจประเมินสุขภาพธุรกิจ 2. E-Learning รวบรวมหลักสูตรความรู้สำคัญ เพิ่มศักยภาพการประกอบธุรกิจ เรียนรู้ได้ด้วยตัวเองตลอด 24 ชม. 3. SME D Coach ที่ปรึกษาและให้คำแนะนำธุรกิจจากโค้ชมืออาชีพ 4. SME D Activity ระบบจองเข้าร่วมกิจกรรมเติมความรู้ต่อเนื่องตลอดทั้งปี และ 5. SME D Market ขยายตลาดด้วย E-marketplace และจับคู่ธุรกิจ พร้อมทั้ง Privilege สิทธิประโยชน์พิเศษอื่น ๆ อีกมากมาย ช่วยให้ผู้ประกอบการเอสเอ็มอี สตาร์ทอัพ ยกระดับเพิ่มขีดความสามารถธุรกิจก้าวสู่การเป็น Smart SMEs เติบโตอย่างเข้มแข็งยั่งยืนในโลกธุรกิจปัจจุบันและอนาคต
ผู้ประกอบการเอสเอ็มอีที่ต้องการรับบริการต่าง ๆ จาก SME D Bank แจ้งความประสงค์ได้ผ่านช่องทางต่าง ๆ เช่น LINE Official Account : SME Development Bank เว็บไซต์ www.smebank.co.th สาขา SME D Bank ทั่วประเทศ เป็นต้น หรือ สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/86222