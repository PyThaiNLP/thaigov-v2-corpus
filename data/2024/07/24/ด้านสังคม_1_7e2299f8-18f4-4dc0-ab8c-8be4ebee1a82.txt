รัฐบาลไทย-ข่าวทำเนียบรัฐบาล-รมว.สธ. นำคณะผู้บริหารและเจ้าหน้าที่ ถวายพระพรชัยมงคลและถวายสัตย์ปฏิญาณเพื่อเป็นข้าราชการที่ดีและพลังของแผ่นดิน


วันพุธที่ 24 กรกฎาคม 2567
รมว.สธ. นำคณะผู้บริหารและเจ้าหน้าที่ ถวายพระพรชัยมงคลและถวายสัตย์ปฏิญาณเพื่อเป็นข้าราชการที่ดีและพลังของแผ่นดิน
รัฐมนตรีว่าการกระทรวงสาธารณสุข นำคณะผู้บริหาร ข้าราชการและเจ้าหน้าที่กระทรวงสาธารณสุข ร่วมพิธีถวายพระพรชัยมงคล และถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
พร้อมมอบต้นไม้ในโครงการ 72 ล้านต้น พลิกฟื้นผืนป่าฯ ให้แต่ละกรมนำไปปลูก และร่วมกันปรับปรุงภูมิทัศน์บริเวณทางเข้ากระทรวง
วันนี้ (24 กรกฎาคม 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข นำคณะผู้บริหาร ข้าราชการและเจ้าหน้าที่ ร่วมพิธีถวายพระพรชัยมงคล และถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมมอบต้นไม้ใน “โครงการ 72 ล้านต้น พลิกฟื้นผืนป่าฯ” แก่ผู้บริหารหรือผู้แทนแต่ละกรมนำไปปลูกต่อไป และในช่วงบ่าย ได้ร่วมกันปรับปรุงภูมิทัศน์บริเวณทางเข้ากระทรวงทั้ง 5 ประตู
นายสมศักดิ์กล่าวว่า เนื่องในโอกาสวันเฉลิมพระชนมพรรษา พระบาทสมเด็จพระปรเมนทรรามาธิบดีศรีสินทร มหาวชิราลงกรณ พระวชิรเกล้าเจ้าอยู่หัว คณะผู้บริหาร ข้าราชการและเจ้าหน้าที่ ได้ร่วมกันถวายพระพรชัยมงคล เพื่อแสดงความจงรักภักดีและสำนึกในพระมหากรุณาธิคุณอันหาที่สุดมิได้ และถวายสัตย์ปฏิญาณว่าจะประพฤติตนเป็นข้าราชการที่ดีและพลังของแผ่นดิน มีความซื่อสัตย์สุจริต เจริญรอยตามเบื้องพระยุคลบาท มุ่งมั่นแน่วแน่แก้ไขปัญหาของประเทศชาติและประชาชน สร้างสรรค์คุณประโยชน์แก่แผ่นดิน และดำเนินชีวิตโดยยึดมั่นในหลักธรรมคำสอนแห่งศาสนา ตามแนวทางในพระบรมราโชวาทตลอดไป
โดยในปีมหามงคลนี้ กระทรวงสาธารณสุข ได้ร่วมกับภาคีเครือข่ายด้านการแพทย์และสาธารณสุขทั้งภาครัฐ ภาคเอกชน และจิตอาสา จัดโครงการพาหมอไปหาประชาชน เฉลิมพระเกียรติฯ ให้บริการ 7 คลินิกหลักเฉพาะทาง ได้แก่ คัดกรองมะเร็งเต้านม มะเร็งตับ/ท่อน้ำดี มะเร็งลำไส้ใหญ่ มะเร็งปากมดลูก ทันตกรรม ตรวจตาในเด็กและผู้สูงอายุ และกระดูกและข้อ และ 60 คลินิกเสริม ซึ่งดำเนินการมาแล้ว 80 ครั้ง ครอบคลุม 70 จังหวัด มีผู้มารับบริการสะสม 1,228,003 ราย ล่าสุด ได้เปิดโครงการตรวจ NAT2 Diplotype ด้วยเทคนิค RT-PCR ให้ทุกเขตสุขภาพส่งตัวอย่างเลือดผู้ป่วยวัณโรคตรวจยีนย่อยยาที่ศูนย์วิทยาศาสตร์การแพทย์ในพื้นที่ เพื่อรวบรวมข้อมูลจัดทำแนวทางปรับระดับยาต้านวัณโรค ลดการเกิดภาวะตับอักเสบจากการใช้ยาด้วย
******************************************** 24 กรกฎาคม 2567

ที่มา : https://www.thaigov.go.th/news/contents/details/86233