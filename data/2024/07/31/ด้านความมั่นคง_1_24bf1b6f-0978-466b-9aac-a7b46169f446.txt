รัฐบาลไทย-ข่าวทำเนียบรัฐบาล-กระทรวงมหาดไทย หารือร่วมประชุมคณะกรรมการบริหาร "กองทุนทีปังกรนภัทรบุตร" ในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร มุ่งขับเคลื่อนการเสริมสร้างสุขภาพที่ดีเชิงรุก


วันพุธที่ 31 กรกฎาคม 2567
31/07/2567
พิมพ์
กระทรวงมหาดไทย หารือร่วมประชุมคณะกรรมการบริหาร "กองทุนทีปังกรนภัทรบุตร" ในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร มุ่งขับเคลื่อนการเสริมสร้างสุขภาพที่ดีเชิงรุก
กระทรวงมหาดไทย หารือร่วมประชุมคณะกรรมการบริหาร "กองทุนทีปังกรนภัทรบุตร" ในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร มุ่งขับเคลื่อนการเสริมสร้างสุขภาพที่ดีเชิงรุกทุกช่วงวัยอย่างยั่งยืน พร้อมผลักดันมาตรการลดภาวะคลอดก่อนกำหนด
เมื่อวันที่ 30 ก.ค. 67 เวลา 09.30 น. ที่ห้องประชุมศิริราชมูลนิธิ ตึกมหิดลบำเพ็ญ ชั้น 2 โรงพยาบาลศิริราช นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายราชันย์ ซุ้นหั้ว รองปลัดกระทรวงมหาดไทย (ถ) เป็นประธานการประชุมหารือแนวทางการขับเคลื่อนโครงการสร้างเสริมสุขภาพเชิงรุก เพื่อลดภาวะคลอดก่อนกำหนด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ภายใต้โครงการเครือข่ายสุขภาพมารดาและทารก เพื่อครอบครัวไทย ในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร โดยมี ศาสตราจารย์คลินิกเกียรติคุณ นายเเพทย์ธราธิป โคละทัต กรรมการและเลขานุการ คณะกรรมการบริหารกองทุนทีปังกรนภัทรบุตร ในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร พร้อมนายประสพโชค อยู่สำราญ ที่ปรึกษาปลัดกระทรวงมหาดไทย นายสมชัย เลิศประสิทธิพันธ์ รองอธิบดีกรมการปกครอง ผู้เเทน กรมส่งเสริมการปกครองท้องถิ่น และผู้แทนหน่วยงานที่เกี่ยวข้อง เข้าร่วมการประชุม
นายราชันย์ ซุ้นหั้ว รองปลัดกระทรวงมหาดไทย กล่าวว่า กระทรวงมหาดไทย มีภารกิจสำคัญในการดูแลคุณภาพชีวิตความเป็นอยู่ของพี่น้องประชาชนด้วยปณิธาน “บำบัดทุกข์ บำรุงสุข” ในทุกมิติอย่างยั่งยืน ที่สอดคล้องกับเป้าหมายการพัฒนาที่ยั่งยืน (SDGs) ทั้ง 17 ข้อ ขององค์การสหประชาชาติ (UN) ซึ่งการประชุมในวันนี้ ได้มีการหารือถึงประเด็นแนวทางการขับเคลื่อนโครงการสร้างเสริมสุขภาพเชิงรุก เพื่อลดภาวะคลอดก่อนกำหนด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ภายใต้โครงการเครือข่ายสุขภาพมารดาและทารกเพื่อครอบครัวไทย ในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร
“กระทรวงมหาดไทย จะดำเนินการประชุมและกำหนดแนวทางปฏิบัติ ร่วมกับ คณะกรรมการพัฒนาคุณภาพชีวิตระดับอำเภอ (พชอ.) พื้นที่ เพื่อพัฒนาระบบประเมินและติดตามผลและบูรณาการแนวทางการปฏิบัติระดับหมู่บ้าน และจัดประชุมและกำหนดขอบเขตการทำงาน รพ.สต. จัดทำภาพคลิปสื่อการสอน จัดอบรมให้ความรู้พยาบาลในสังกัดโรงพยาบาลส่งเสริมสุขภาพตำบล (รพ.สต.) และให้พยาบาลอบรมให้ความรู้ต่อไปยัง อสม. และ อสส. พร้อมทั้ง ค้นหาและกำหนดแนวทางปฏิบัติที่เป็น Best Practice จัดทำสื่อประชาสัมพันธ์ จัดประชุมและเผยแพร่แนวปฏิบัติ 76 จังหวัด และดำเนินการพร้อมทีม พชอ. รวมถึงการเชื่อมโยงข้อมูลร่วมกับกระทรวงสาธารณสุขซึ่งเป็นองค์ประกอบหลักที่สำคัญ และข้อมูล Thai QM ของกรมการปกครองมาใช้ในการดำเนินการและติดตาม ทั้งนี้ กระทรวงมหาดไทย พร้อมบูรณาการร่วมกับทุกภาคส่วนที่เกี่ยวข้อง เพื่อนำข้อคิดเห็นและคำแนะนำของคณะทำงาน ไปดำเนินการและขับเคลื่อนโครงการภายใต้กลไกในระดับพื้นที่ของกระทรวงมหาดไทย โดยมีเป้าหมายสูงสุด คือ การยกระดับคุณภาพชีวิตของประชาชนในทุกช่วงวัยอย่างยั่งยืน ให้เกิดผลเป็นรูปธรรม” นายราชันย์ฯ กล่าวเพิ่มเติม
ด้าน ศาสตราจารย์คลินิกเกียรติคุณ นายเเพทย์ธราธิป โคละทัต กรรมการและเลขานุการ คณะกรรมการฯ ได้กล่าวถึงการพัฒนาต่อยอดโครงการเครือข่ายสุขภาพมารดาและทารกเพื่อครอบครัวไทย ในพระราชูปถัมภ์ฯ โดยให้กระทรวงมหาดไทย ใช้กลไกในระดับพื้นที่ ค้นหาหญิงตั้งครรภ์รายใหม่ในชุมชน เพื่อให้ความรู้ ติดตาม สนับสนุน ช่วยเหลือ พร้อมทั้งเชิญชวนหญิงตั้งครรภ์มาฝากครรภ์โดยเร็วหลังจากที่ทราบว่าตั้งครรภ์ พร้อมทั้งปรับวิธีการสอนในคลินิกฝากครรภ์ของสถานพยาบาลทุกระดับให้เป็นไปในทิศทาง รวมถึงการดำเนินงานเชิงรุกและเชิงรับ โดยทุกหน่วยงานที่รับผิดชอบต้องบูรณาการดำเนินนโยบายให้สอดคล้องเป็นไปในทิศทางเดียวกัน โดยให้ความสำคัญกับการดำเนินงานของภาคีเครือข่าย อาทิ คณะกรรมการพัฒนาคุณภาพชีวิตระดับอำเภอ (พชอ.) และโรงพยาบาลส่งเสริมสุขภาพตำบล (รพ.สต.) และ 7 ภาคีเครือข่ายในการดำเนินงานในพื้นที่

ที่มา : https://www.thaigov.go.th/news/contents/details/86501