รัฐบาลไทย-ข่าวทำเนียบรัฐบาล-ทส. จัดกิจกรรมเชิดชูเกียรติ สร้างขวัญกำลังใจ เจ้าหน้าที่พิทักษ์ป่า อส. ปม. ทช. ในวันเจ้าหน้าที่พิทักษ์ป่าโลก 2567


วันพุธที่ 31 กรกฎาคม 2567
ทส. จัดกิจกรรมเชิดชูเกียรติ สร้างขวัญกำลังใจ เจ้าหน้าที่พิทักษ์ป่า อส. ปม. ทช. ในวันเจ้าหน้าที่พิทักษ์ป่าโลก 2567
ทส. จัดกิจกรรมเชิดชูเกียรติ สร้างขวัญกำลังใจ เจ้าหน้าที่พิทักษ์ป่า อส. ปม. ทช. ในวันเจ้าหน้าที่พิทักษ์ป่าโลก 2567
ทส. จัดกิจกรรมเชิดชูเกียรติ สร้างขวัญกำลังใจ เจ้าหน้าที่พิทักษ์ป่า อส. ปม. ทช. ในวันเจ้าหน้าที่พิทักษ์ป่าโลก 2567
วันนี้ (31 กรกฎาคม 2567) เวลา 10.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม มอบหมายให้ ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ เป็นประธานในพิธีเปิดงานวันเจ้าหน้าที่พิทักษ์ป่าโลก (WORLD RANGER DAY) ประจำปี 2567 ซึ่งตรงกับวันที่ 31 กรกฎาคมของทุกปี ณ ศูนย์ประชุมและแสดงสินค้านานาชาติเฉลิมพระเกียรติ 7 รอบ พระชนมพรรษา จังหวัดเชียงใหม่ โดยมีนายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง คณะผู้บริหาร และเจ้าหน้าที่พิทักษ์ป่าจากทั้ง 3 หน่วยงาน ได้แก่ กรมอุทยานแห่งชาติ สัตว์ป่า และพันธุ์พืช (อส.) กรมป่าไม้ (ปม.) และกรมทรัพยากรทางทะเลและชายฝั่ง (ทช.) ตลอดจน ดร.ดินโด แคมปิลัน ผู้แทนองค์กรระหว่างประเทศเพื่อการอนุรักษ์ (IUCN) และนายทศพล เผื่อนอุดม รองผู้ว่าราชการจังหวัดเชียงใหม่ เข้าร่วมในพิธี
ร.อ.รชฏ กล่าวว่า ในนามตัวแทนของผู้บริหารกระทรวงทรัพยากรธรรมชาติและสิ่งแวดล้อม (ทส.) ขอสดุดีและไว้อาลัยแด่วีรชนเจ้าหน้าที่พิทักษ์ป่าที่ได้รับบาดเจ็บและเสียชีวิตจากการปฏิบัติหน้าที่ และขอเชิดชูเกียรติเจ้าหน้าที่พิทักษ์ป่าทั้ง 3 หน่วยงาน ที่ปฏิบัติหน้าที่ด้วยความเสียสละ อุทิศตน ในการปกป้องทรัพยากรธรรมชาติ เพื่ออนุรักษ์ไว้เป็นมรดกและเพื่อประโยชน์ให้ลูกหลานของเราต่อไปในอนาคต ที่ผ่านมา ทส. ตระหนักถึงปัญหาของเจ้าหน้าที่พิทักษ์ป่า และได้ให้การดูแลช่วยเหลือทั้งด้านสวัสดิการ การสนับสนุนยานพาหนะ วัสดุอุปกรณ์ เพื่อให้สามารถปฏิบัติหน้าที่ได้อย่างมีประสิทธิภาพ การสนับสนุนให้มีการนำเทคโนโลยีที่ทันสมัย มาช่วยในการปฏิบัติงานให้เป็นระบบ มีมาตรฐาน ลดความเสี่ยงของเจ้าหน้าที่ในการเข้าปะทะกับผู้ที่กระทำผิดเกี่ยวกับทรัพยากรธรรมชาติ เนื่องจากความปลอดภัยของเจ้าหน้าที่พิทักษ์ป่าเป็นสิ่งที่สำคัญที่สุด
โอกาสนี้ ร.อ.รชฏ ยังได้เป็นสักขีพยานในการรับมอบโล่และเงินช่วยเหลือ จากมูลนิธิฟรีแลนด์ และจากสมาคมอุทยานแห่งชาติ เพื่อสนับสนุนสวัสดิการเจ้าหน้าที่พิทักษ์ป่า อส. และมอบให้กับเจ้าหน้าที่พิทักษ์ป่าที่ได้รับบาดเจ็บและเสียชีวิต พร้อมทั้งได้มอบโล่เกียรติคุณและเกียรติบัตรให้แก่หัวหน้าหน่วยงาน ที่มีเจ้าหน้าที่พิทักษ์ป่าเสียชีวิต ตลอดจนมอบอุปกรณ์และเครื่องดำรงชีพที่จำเป็นในการออกปฏิบัติหน้าที่ ให้แก่ผู้แทนเจ้าหน้าที่พิทักษ์ป่าจากทั้ง 3 หน่วยงาน ที่ปัจจุบันมีเจ้าหน้าที่พิทักษ์ป่าปฏิบัติงานเป็นแนวหน้าในการอนุรักษ์คุ้มครองพื้นที่อนุรักษ์ ทั้งพื้นที่ป่าไม้ และพื้นที่ทางทะเล ประมาณ 21,000 คน

ที่มา : https://www.thaigov.go.th/news/contents/details/86529