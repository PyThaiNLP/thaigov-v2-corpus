รัฐบาลไทย-ข่าวทำเนียบรัฐบาล-“ศุภมาส” สั่งการ สสน. เร่งรับมือน้ำท่วม จ.ตราด ทั้งจัดรถวอร์รูมเคลื่อนที่ติดตามสถานการณ์น้ำ 24 ชม. ประสานงาน สทนช.- มหาวิทยาลัย-หน่วยงานท้องถิ่นร่วมบริหารจัดการน้ำ


วันพุธที่ 31 กรกฎาคม 2567
“ศุภมาส” สั่งการ สสน. เร่งรับมือน้ำท่วม จ.ตราด ทั้งจัดรถวอร์รูมเคลื่อนที่ติดตามสถานการณ์น้ำ 24 ชม. ประสานงาน สทนช.- มหาวิทยาลัย-หน่วยงานท้องถิ่นร่วมบริหารจัดการน้ำ
.....
“ศุภมาส” สั่งการ สสน. เร่งรับมือน้ำท่วม จ.ตราด ทั้งจัดรถวอร์รูมเคลื่อนที่ติดตามสถานการณ์น้ำ 24 ชม. ประสานงาน สทนช.- มหาวิทยาลัย-หน่วยงานท้องถิ่นร่วมบริหารจัดการน้ำ พร้อมระดมผู้เชี่ยวชาญ-เทคโนโลยีหนุนปฏิบัติการในพื้นที่อย่างครบวงจร
เมื่อวันที่ 31 ก.ค.67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า จากสถานการณ์ฝนตกหนักต่อเนื่องจนเกิดอุทกภัยในพื้นที่ จ.ตราด ด้วยความห่วงใยต่อความปลอดภัยของพี่น้องประชาชน ตนจึงได้สั่งการให้สถาบันสารสนเทศทรัพยากรน้ำ (องค์การมหาชน) หรือ สสน. ให้การสนับสนุนเร่งด่วนในการรับมืออุทกภัย จ.ตราด ใน 4 เรื่อง คือ 1. ให้จัดส่งรถ Mobile War Room พร้อมระบบติดตามและวิเคราะห์สถานการณ์น้ำตลอด 24 ชั่วโมง ไปยัง จ.ตราด โดยเร่งด่วน เพื่อสนับสนุนการดำเนินงานของสำนักงานทรัพยากรน้ำแห่งชาติ (สทนช.) ในการบริหารจัดการน้ำและรับมืออุทกภัยในพื้นที่ 2. จัดส่งทีมเจ้าหน้าที่ผู้เชี่ยวชาญจาก สสน. เพื่อปฏิบัติงานในพื้นที่ร่วมกับหน่วยงานท้องถิ่นและ สทนช. โดยให้นำความรู้และเทคโนโลยีด้านการจัดการน้ำมาใช้ในการแก้ไขปัญหาอย่างเต็มประสิทธิภาพ
รมว.อว. กล่าวต่อว่า 3.ให้ประสานงานกับมหาวิทยาลัยในพื้นที่ จ.ตราด และจังหวัดใกล้เคียงในภาคตะวันออก เพื่อระดมความเชี่ยวชาญทางวิชาการในการวิเคราะห์สถานการณ์และให้คำแนะนำในการบริหารจัดการน้ำแก่หน่วยงานท้องถิ่น และ 4. ให้เตรียมพร้อมอุปกรณ์และเทคโนโลยีอื่นๆ ที่จำเป็น เช่น สถานีโทรมาตร ระบบคาดการณ์สถานการณ์น้ำ และแอปพลิเคชัน ThaiWater เพื่อสนับสนุนการปฏิบัติงานในพื้นที่อย่างครบวงจร โดยให้มีการเฝ้าระวังและติดตามข้อมูลอย่างต่อเนื่องตลอด 24 ชั่วโมง
“ทั้งนี้ ให้ดำเนินการโดยเร่งด่วนที่สุด เพื่อบรรเทาความเดือดร้อนของประชาชนและลดผลกระทบจากอุทกภัยให้ได้มากที่สุด กระทรวง อว. พร้อมสนับสนุนทรัพยากรและบุคลากรเพิ่มเติมตามความจำเป็น เพื่อให้การช่วยเหลือเป็นไปอย่างมีประสิทธิภาพและทันท่วงที“ น.ส.ศุภมาส กล่าว
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/86516