รัฐบาลไทย-ข่าวทำเนียบรัฐบาล-บสย. ลุยค้ำประกันสินเชื่อ IGNITE THAILAND สอดรับนโยบายรัฐบาล ช่วย SMEs กลุ่มท่องเที่ยว-สุขภาพ-อาหาร เข้าถึงแหล่งทุน ขับเคลื่อนเศรษฐกิจไทย


วันพุธที่ 31 กรกฎาคม 2567
31/07/2567
พิมพ์
บสย. ลุยค้ำประกันสินเชื่อ IGNITE THAILAND สอดรับนโยบายรัฐบาล ช่วย SMEs กลุ่มท่องเที่ยว-สุขภาพ-อาหาร เข้าถึงแหล่งทุน ขับเคลื่อนเศรษฐกิจไทย
บสย.ผนึกธนาคารออมสิน เดินหน้าค้ำประกันสินเชื่อ IGNITE THAILAND วงเงินค้ำประกันรวม 5,000 ล้านบาท ฟรี! ค่าธรรมเนียม 2 ปีแรก ลดภาระผู้ประกอบการ หนุน SMEs กลุ่ม “ท่องเที่ยว-การแพทย์และสุขภาพ-อาหาร และ Supply Chain”
บสย. ผนึกธนาคารออมสิน เดินหน้าค้ำประกันสินเชื่อ IGNITE THAILAND วงเงินค้ำประกันรวม 5,000 ล้านบาท ฟรี! ค่าธรรมเนียม 2 ปีแรก ลดภาระผู้ประกอบการ หนุน SMEs กลุ่ม “ท่องเที่ยว-การแพทย์และสุขภาพ-อาหาร และ Supply Chain” เข้าถึงแหล่งเงินทุน ขับเคลื่อนเศรษฐกิจประเทศเติบโตระยะยาว
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. ผนึกธนาคารออมสิน ค้ำประกันโครงการสินเชื่อ IGNITE THAILAND วงเงินค้ำประกันสินเชื่อรวม 5,000 ล้านบาท สามารถค้ำประกันได้สูงสุด 10 ล้านบาทต่อราย สอดรับนโยบายของรัฐบาล และวิสัยทัศน์ IGNITE THAILAND โดยเฉพาะการช่วยเหลือผู้ประกอบการธุรกิจการท่องเที่ยว ซึ่งเป็นภาคอุตสาหกรรมที่เติบโตอย่างแข็งแกร่งในช่วง 6 เดือนแรกของปี 2567 สอดคล้องกับการค้ำประกันสินเชื่อของ บสย. ในช่วงเดือน ม.ค. – มิ.ย. 2567 สูงสุด 3 ลำดับแรก ได้แก่ ภาคบริการ 27.5% การผลิตสินค้าและการค้าอื่น ๆ 13.5% และ 3. อาหารและเครื่องดื่ม 9.6%
ภายใต้โครงการนี้ บสย. และธนาคารออมสิน มุ่งสนับสนุน SMEs กลุ่มอุตสาหกรรมตามวิสัยทัศน์ IGNITE THAILAND 3 กลุ่มหลัก ได้แก่ 1. ศูนย์กลางการท่องเที่ยว 2. ศูนย์กลางการแพทย์และสุขภาพ และ 3. ศูนย์กลางอาหาร และ Supply Chain ให้สามารถเข้าถึงแหล่งเงินทุนได้ง่ายขึ้น ผ่านกลไกการค้ำประกันของ บสย. เติมสภาพคล่อง เพื่อโอกาสในการต่อยอดและพัฒนาศักยภาพการดำเนินธุรกิจ
ทั้งนี้ ด้วยเงื่อนไขที่ผ่อนปรน โครงการค้ำประกันสินเชื่อดอกเบี้ยถูก IGNITE THAILAND จะช่วยลดภาระผู้ประกอบการ SMEs ฟรี! ค่าธรรมเนียมค้ำประกัน 2 ปีแรก และปีที่ 3 – 4 จ่ายค่าธรรมเนียม 0.75% ต่อปี โดยธนาคารออมสิน คิดอัตราดอกเบี้ยเริ่มต้น 2.5% ต่อปี ใน 2 ปีแรก ระยะเวลากู้สูงสุดไม่เกิน 10 ปี ปลอดชำระเงินต้นสูงสุดไม่เกิน 6 เดือน สามารถยื่นขอสินเชื่อได้จนถึงวันที่ 30 ธันวาคม 2568
จากความร่วมมือในครั้งนี้ มั่นใจว่าจะสามารถช่วยเหลือผู้ประกอบการ SMEs ได้รับสินเชื่อเพิ่มขึ้นไม่ต่ำกว่า 1,600 ราย ก่อให้เกิดสินเชื่อในระบบสถาบันการเงินไม่ต่ำกว่า 5.000 ล้านบาท และสามารถสร้างมูลค่าเพิ่มทางเศรษฐกิจได้มากกว่า 20,000 ล้านบาท รวมถึงรักษาการจ้างงานไม่น้อยกว่า 12,000 ตำแหน่ง ช่วยขับเคลื่อนเศรษฐกิจของประเทศให้เติบโตได้ในระยะยาว
สำหรับโครงการสินเชื่อ IGNITE THAILAND ธนาคารออมสิน โดยมี บสย. ค้ำประกัน ได้รับการอนุมัติจากที่ประชุมคณะรัฐมนตรีเมื่อวันที่ 11 มิ.ย. 2567 มุ่งกระตุ้นประเทศเศรษฐกิจผ่านกลไกค้ำประกันสินเชื่อ ให้ SMEs สามารถเข้าถึงสินเชื่อในระบบ ตามนโยบายรัฐบาล เพื่อสร้างการเติบโตให้กับผู้ประกอบการอย่างยั่งยืน

ที่มา : https://www.thaigov.go.th/news/contents/details/86531