รัฐบาลไทย-ข่าวทำเนียบรัฐบาล-ออมสิน คว้ารัฐวิสาหกิจอันดับ 1 จาก ITA Awards 2024 ด้วยคะแนน 98.96


วันพุธที่ 31 กรกฎาคม 2567
31/07/2567
พิมพ์
ออมสิน คว้ารัฐวิสาหกิจอันดับ 1 จาก ITA Awards 2024 ด้วยคะแนน 98.96
ธนาคารออมสินรับรางวัลโล่เกียรติยศ ITA Awards 2024 สำหรับหน่วยงานที่มีคะแนนผลการประเมินสูงสุดของกลุ่มรัฐวิสาหกิจ ด้วยคะแนน 98.96 ระดับผ่านดีเยี่ยม สูงที่สุดเป็นอันดับ 1 ของรัฐวิสาหกิจที่เข้าร่วมรับการประเมินทั้งหมด 51 หน่วยงาน
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินประสบความสำเร็จได้รับรางวัลโล่เกียรติยศ ITA Awards 2024 สำหรับหน่วยงานที่มีคะแนนผลการประเมินสูงสุดของกลุ่มรัฐวิสาหกิจ ด้วยคะแนน 98.96 ระดับผ่านดีเยี่ยม สูงที่สุดเป็นอันดับ 1 ของรัฐวิสาหกิจที่เข้าร่วมรับการประเมินทั้งหมด 51 หน่วยงาน จากพลตำรวจเอก วัชรพล ประสารราชกิจ ประธานกรรมการป้องกันและปราบปรามการทุจริตแห่งชาติ (ป.ป.ช.) ประธานในงานประกาศผลการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ พ.ศ. 2567 และพิธีมอบรางวัล ITA Awards 2024 (ITA DAY 2024 : Transparency with Quality) และยังได้รับรางวัลประกาศนียบัตรเกียรติคุณ ITA Awards สำหรับหน่วยงานที่มีผลการประเมิน “ผ่านดีเยี่ยม” ด้วย ซึ่งนับเป็นเกียรติของธนาคารออมสิน ในฐานะหน่วยงานรัฐวิสาหกิจสังกัดกระทรวงการคลัง ที่มีความมุ่งมั่นในการดำเนินธุรกิจด้วยหลักธรรมาภิบาล มีการกำหนดนโยบายการกำกับดูแลกิจการที่ดี ประมวลจริยธรรมและจรรยาบรรณ นโยบายป้องกันและปราบปรามการทุจริต นโยบายป้องกันความขัดแย้งทางผลประโยชน์ และประกาศเจตจำนงสุจริต รวมถึงประกาศนโยบายไม่ให้ ไม่รับกระเช้าของขวัญ หรือสิ่งตอบแทนรูปแบบใด ๆ แก่ผู้บริหาร พนักงาน และลูกจ้างธนาคารออมสิน ตลอดจนผู้มีส่วนได้เสียของธนาคารด้วย
สำหรับกลยุทธ์สู่ความสำเร็จของธนาคารออมสินจนได้รับคะแนนสูงสุดในครั้งนี้ เกิดจากความมุ่งมั่นตั้งใจของคณะกรรมการ ผู้บริหาร พนักงาน และลูกจ้างธนาคารทุกคนได้ร่วมแรงร่วมใจกันปฏิบัติหน้าที่ด้วยความโปร่งใส เต็มความสามารถ อย่างมีความรับผิดชอบ ไม่มีการเรียกรับสินบนเพื่อแลกกับการปฏิบัติหน้าที่ ขณะที่แบบสอบถามจากลูกค้า ผู้รับบริการ ผู้มาติดต่อ หรือผู้มีส่วนได้เสีย ตอบตรงกันว่าเจ้าหน้าที่ของธนาคารปฏิบัติงานเป็นไปตามมาตรฐาน ขั้นตอน และระยะเวลาที่กำหนดอย่างเท่าเทียมกัน ไม่เลือกปฏิบัติ รวมทั้งธนาคารมีการสื่อสารข้อมูลต่อสาธารณชนผ่านช่องทางต่าง ๆ สามารถเข้าถึงได้ง่าย ครบถ้วนและเป็นปัจจุบัน รวมถึงเปิดโอกาสให้สามารถรับฟังคำติชม ความคิดเห็น และข้อเสนอแนะในการปฏิบัติงาน หรือข้อมูลการทุจริต นอกจากนี้ ธนาคารมีการพัฒนาด้านการให้บริการผ่านช่องทางออนไลน์มีความสะดวกรวดเร็วมากยิ่งขึ้น บุคคลภายนอกสามารถเข้ามามีส่วนร่วมในการปรับปรุงพัฒนาการดำเนินงานให้เกิดความโปร่งใสมากยิ่งขึ้น และมีการเปิดเผยข้อมูลความโปร่งใสครบถ้วนตามตัวชี้วัดที่ สำนักงาน ป.ป.ช. กำหนด ผ่านหน้าเว็บไซต์ให้สาธารณชนได้รับทราบ การได้รับรางวัลครั้งนี้จึงเป็นที่ประจักษ์ชัดว่าธนาคารออมสินสามารถเป็นแบบอย่างที่ดีในการดำเนินงานอย่างมีคุณธรรมและโปร่งใส สมบทบาทธนาคารเพื่อสังคมที่มุ่งสร้างผลลัพธ์เชิงบวกทั้งต่อสิ่งแวดล้อม สังคม และธรรมาภิบาล ตามกรอบแนวคิด ESG
ทั้งนี้ การมอบรางวัลดังกล่าวสำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) จัดขึ้น เพื่อให้หน่วยงานภาครัฐทั่วประเทศได้รับทราบถึงสถานะและปัญหาการดำเนินงานด้านคุณธรรมและความโปร่งใสขององค์กร สามารถนำผลการประเมินไปใช้ในการปรับปรุงพัฒนาองค์กรให้มีประสิทธิภาพในการปฏิบัติงาน การให้บริการ และยกระดับมาตรฐานการดำเนินงาน โดยในปีนี้มีหน่วยงานภาครัฐเข้าร่วมการประเมิน ITA ประจำปีงบประมาณ พ.ศ. 2567 จำนวน 8,325 แห่งทั่วประเทศ

ที่มา : https://www.thaigov.go.th/news/contents/details/86522