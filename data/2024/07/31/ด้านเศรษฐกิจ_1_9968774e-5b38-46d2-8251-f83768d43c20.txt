รัฐบาลไทย-ข่าวทำเนียบรัฐบาล-กรมทางหลวง เร่งสอบเหตุเศษแผ่นเหล็กร่วงหล่นใส่กระโปรงรถยนต์บนถนนพระราม 2 สั่งผู้รับจ้างหยุดงาน 3 วัน


วันพุธที่ 31 กรกฎาคม 2567
กรมทางหลวง เร่งสอบเหตุเศษแผ่นเหล็กร่วงหล่นใส่กระโปรงรถยนต์บนถนนพระราม 2 สั่งผู้รับจ้างหยุดงาน 3 วัน
.....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่มีการเผยแพร่เหตุเศษแผ่นเหล็กหล่นร่วงใส่กระโปรงรถยนต์ด้านหน้าฝั่งซ้าย บริเวณสะพานลอยแยกวัดปากบ่อบนทางหลวงหมายเลข 35 (ถนนพระรามที่ 2) นั้น จากการตรวจสอบพบว่าเหตุการณ์เกิดขึ้นเมื่อวันที่ 29 กรกฎาคม 2567 เวลาประมาณ 11.45 น. ไม่ได้อยู่ในช่วงเวลาการดำเนินงานก่อสร้างที่ได้กำหนดไว้ (เวลา 20.00 - 05.00 น.) เบื้องต้นสาเหตุเกิดจากคนงานได้เก็บแผ่นเหล็กกองไว้ด้านบนของโครงการฯ แต่ด้วยสภาพอากาศแปรปรวน และมีลมพัดแรง ส่งผลให้เศษแผ่นเหล็กหล่นร่วงลงมา ทำให้รถยนต์ที่อยู่ด้านล่างได้รับความเสียหาย และไม่มีผู้ได้รับบาดเจ็บ ทั้งนี้ บริษัทผู้รับจ้างได้เยียวยาผู้เสียหายจากเหตุการณ์ที่เกิดขึ้นแล้ว พร้อมทั้งสั่งหยุดงานเป็นเวลา 3 วัน เพื่อตรวจสอบรายละเอียดข้อเท็จจริง รวมถึงสาเหตุที่เกิดขึ้นโดยละเอียด ขณะเดียวกันหากตรวจสอบพบว่า ผู้รับจ้างละเลยการปฏิบัติตามมาตราการความปลอดภัย ให้ดำเนินการลงโทษผู้รับจ้างตามกฎหมาย รวมทั้งตัดคะแนน ซึ่งจะส่งผลต่อการเข้าร่วมประมูลโครงการในครั้งต่อไป
อย่างไรก็ตาม กรมทางหลวง ยืนยันว่าได้ดำเนินโครงการตามมาตรฐานด้านความปลอดภัยขั้นสูงสุด อีกทั้งได้กำชับให้หน่วยงานที่รับผิดชอบดำเนินการตรวจสอบทุกโครงการที่อยู่ระหว่างการก่อสร้าง โดยคำนึงถึงความปลอดภัยของประชาชนสูงสุด เพื่อป้องกันไม่ให้เกิดเหตุการณ์เช่นนี้ขึ้นอีก และไม่ให้เกิดอุบัติเหตุหรือผลกระทบด้านความปลอดภัยต่อประชาชนผู้ใช้ทางด้วย

ที่มา : https://www.thaigov.go.th/news/contents/details/86498