รัฐบาลไทย-ข่าวทำเนียบรัฐบาล-สธ จับตาไข้ “โอโรพุช” ระบาดในบราซิล เตือนหากป่วยหลังกลับจากพื้นที่ระบาดให้รีบพบแพทย์พร้อมแจ้งประวัติเดินทาง ชี้สามารถป้องกันได้โดยป้องกันริ้นกัด


วันพุธที่ 31 กรกฎาคม 2567
สธ จับตาไข้ “โอโรพุช” ระบาดในบราซิล เตือนหากป่วยหลังกลับจากพื้นที่ระบาดให้รีบพบแพทย์พร้อมแจ้งประวัติเดินทาง ชี้สามารถป้องกันได้โดยป้องกันริ้นกัด
กระทรวงสาธารณสุข ติดตามสถานการณ์ “ไข้โอโรพุช” (Oropouche fever) อย่างใกล้ชิด หลังกระทรวงสาธารณสุขประเทศบราซิลรายงานผู้ป่วยเสียชีวิตจากโรคนี้เป็นครั้งแรก 2 ราย มีอายุต่ำกว่า 30 ปี
แนะนำผู้ที่เดินทางมาจากประเทศบราซิลหรือประเทศที่มีการระบาดของโรคนี้ หากมีอาการป่วยให้รีบพบแพทย์พร้อมแจ้งประวัติการเดินทาง ชี้เป็นโรคที่ป้องกันได้ด้วยการป้องกันริ้นกัด
วันนี้ (31 กรกฎาคม 2567) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีกระทรวงสาธารณสุขประเทศบราซิล มีรายงานเมื่อวันที่ 25 กรกฎาคม 2567 พบผู้เสียชีวิตจากโรค “ไข้โอโรพุช” (Oropouche fever) เป็นครั้งแรกของโลก จำนวน 2 ราย ว่า รายงานของกระทรวงสาธารณสุขบราซิล ระบุว่า ผู้เสียชีวิตทั้งสองรายเป็นเพศหญิงที่มีอายุน้อยกว่า 30 ปี อาศัยอยู่ที่รัฐบาเอีย ทางทิศตะวันออกเฉียงเหนือของประเทศ โดยทั้งคู่มีอาการป่วยคล้ายกับโรคไข้เลือดออกเดงกี่ที่มีอาการรุนแรง ซึ่งในอดีตยังไม่เคยมีรายงานการเสียชีวิตด้วยโรคไข้โอโรพุชมาก่อน ทั้งนี้ มีรายงานพบผู้ป่วยโรคนี้เป็นครั้งแรกตั้งแต่ปี พ.ศ. 2498 ที่สาธารณรัฐตรินิแดดและโตเบโก และในหลายทศวรรษที่ผ่านมาเคยมีรายงานพบการระบาดในบางประเทศที่ตั้งอยู่ในทวีปอเมริกากลางและอเมริกาใต้ โดยพบมากที่สุดที่ประเทศบราซิล จำนวนรวม 7,236 ราย (ข้อมูล ณ วันที่ 23 กรกฎาคม 2567) และยังมีรายงานผู้ป่วยในประเทศโบลิเวีย, เปรู, คิวบา และโคลอมเบียด้วย แต่จนถึงปัจจุบัน ยังไม่มีรายงานการระบาดของโรคนี้ในทวีปอื่นๆ รวมทั้งทวีปเอเชีย
นพ.โอภาสกล่าวต่อว่า ประเทศไทยมีระบบการเฝ้าระวังโรคติดต่อภายใต้แนวคิดสุขภาพหนึ่งเดียวและมีประสบการณ์รับมือกับโรคติดต่อจากต่างประเทศมาหลายครั้ง เช่น ฝีดาษวานร โควิด 19 ซึ่งในการระบาดของโรค “ไข้โอโรพุช” ครั้งนี้ กรมควบคุมโรคได้ติดตามสถานการณ์อย่างใกล้ชิดเช่นกัน ทั้งนี้ ไข้โอโรพุชมีริ้นชนิด Culicoides paraensis เป็นพาหะนำโรค แต่ทั้งริ้นชนิดนี้และเชื้อไวรัสโอโรพุชยังไม่เคยพบในประเทศไทย จึงมีคำแนะนำสำหรับประชาชนที่เดินทางไปในประเทศที่มีรายงานการระบาดของโรคนี้ในทวีปอเมริกากลางและอเมริกาใต้ ให้ป้องกันตนเองระหว่างที่เดินทางในต่างประเทศ โดยสวมเสื้อและกางเกงขายาว และทาโลชั่นกันยุงเพื่อป้องกันยุงและริ้น และหากเดินทางกลับมาแล้วมีไข้สูง ปวดศีรษะ ปวดกล้ามเนื้อ หนาวสั่น ให้แจ้งเจ้าหน้าที่ด่านควบคุมโรคติดต่อระหว่างประเทศ หรือรีบไปพบแพทย์และแจ้งประวัติการเดินทาง เพื่อทำการตรวจวินิจฉัยและรักษาอย่างเหมาะสมต่อไป
********************************************** 31 กรกฎาคม 2567

ที่มา : https://www.thaigov.go.th/news/contents/details/86499