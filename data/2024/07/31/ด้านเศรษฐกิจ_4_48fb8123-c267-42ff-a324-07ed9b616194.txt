รัฐบาลไทย-ข่าวทำเนียบรัฐบาล-ธ.ก.ส. จัดใหญ่ จับรางวัลชำระดีมีโชค ระดับประเทศ  มอบโชคส่งท้ายกว่า 54 ล้านบาท


วันพุธที่ 31 กรกฎาคม 2567
31/07/2567
พิมพ์
ธ.ก.ส. จัดใหญ่ จับรางวัลชำระดีมีโชค ระดับประเทศ  มอบโชคส่งท้ายกว่า 54 ล้านบาท
ธ.ก.ส. จัดงานจับรางวัลโครงการชำระดีมีโชค ระดับประเทศ มอบโชคส่งท้ายกว่า 54 ล้านบาท จำนวน 5,360 รางวัล โดยมีเกษตรกรลูกค้าที่ได้รับสิทธิ์จากการชำระหนี้และการชำระต้นเงินสะสม ตั้งแต่ 1 ตุลาคม 2566 – 30 มิถุนายน 2567 จำนวนกว่า 2.97 ล้านราย
ธ.ก.ส. จัดเต็ม จัดงานจับรางวัลโครงการชำระดีมีโชค ระดับประเทศ มอบโชคส่งท้ายกว่า 54 ล้านบาท จำนวน 5,360 รางวัล ทั้งรถยนต์กระบะ รถจักรยานยนต์ และ Gift voucher ธ.ก.ส. เพื่อสร้างขวัญกำลังใจในการชำระหนี้และร่วมเป็นส่วนหนึ่งในการเสริมสร้างวินัยการชำระหนี้ให้กับเกษตรกรลูกค้า เพื่อมุ่งลดภาระหนี้และแก้ไขปัญหาหนี้สินอย่างยั่งยืน โดยมีเกษตรกรลูกค้าที่ได้รับสิทธิ์จากการชำระหนี้และการชำระต้นเงินสะสม ตั้งแต่ 1 ตุลาคม 2566 – 30 มิถุนายน 2567 จำนวนกว่า 2.97 ล้านราย
นายสุนัน พงศ์ประยูร ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เป็นประธานในงานออกรางวัลโครงการชำระดีมีโชค ระดับประเทศ เพื่อสร้างขวัญกำลังใจให้กับเกษตรกรลูกค้าในการปรับเปลี่ยนพฤติกรรมและสร้างวินัยในการชำระหนี้ อันนำไปสู่การแก้ไขปัญหาหนี้ครัวเรือนอย่างยั่งยืนตามนโยบายรัฐบาลและธนาคารแห่งประเทศไทย (ธปท.) ซึ่งในการจับรางวัลครั้งนี้ ธนาคารจะนำสิทธิ์ที่ลูกค้าชำระหนี้ มารวมกับสิทธิ์ที่ลูกค้าชำระต้นเงินสะสม ตั้งแต่ 1 ตุลาคม 2566 – 30 มิถุนายน 2567 ซึ่งในครั้งนี้ มีเกษตรกรลูกค้าได้รับสิทธิ์ในการลุ้นโชค จำนวน 2.97 ล้านราย รางวัลรวม 5,360 รางวัล ประกอบด้วย รถยนต์กระบะ Toyota Hilux Revo Z edition จำนวน 10 รางวัล รถจักรยานยนต์ Yamaha Finn UBS version 2023 จำนวน 100 รางวัล และบัตร Gift Voucher ธ.ก.ส. มูลค่า 100,000 บาท จำนวน 50 รางวัล มูลค่า 30,000 บาท จำนวน 300 รางวัล มูลค่า 10,000 บาท จำนวน 900 รางวัล และมูลค่า 5,000 บาท จำนวน 4,000 รางวัล คิดเป็นมูลค่ารวมกว่า 54 ล้านบาท โดยการออกรางวัลมอบโชคลูกค้า ธ.ก.ส. ในโครงการชำระดีมีโชค ตั้งแต่ครั้งที่ 1 จนถึงครั้งนี้ ธ.ก.ส. ได้รับความร่วมมืออย่างดียิ่งจากสำนักงานสลากกินแบ่งรัฐบาล ในการดำเนินการหมุนเลขรางวัลให้กับผู้โชคดี คิดเป็นจำนวนรางวัลทั้งสิ้น 48,000 รางวัล มูลค่ารวมกว่า 483 ล้านบาท ซึ่งทุกรางวัล ธ.ก.ส. มุ่งส่งเสริมการประกอบอาชีพ และการนำโชคที่ได้รับมาลดภาระหนี้สิน เพื่อสร้างภูมิคุ้มกันทางการเงิน อาทิ รถยนต์กระบะนำไปใช้ในการประกอบธุรกิจและขนส่งสินค้าทางการเกษตร Gift voucher ธ.ก.ส. นำมาชำระเงินกู้ของ ธ.ก.ส. ทั้งการชำระหนี้ของตนเองหรือบุคคลในครอบครัว การนำไปซื้อผลิตภัณฑ์หรือบริการต่าง ๆ ของ ธ.ก.ส. เช่น สลากออมทรัพย์ สลากดิจิทัล ผลิตภัณฑ์เงินฝากสงเคราะห์ชีวิต การซื้อสินค้าในร้าน A-Shop (เงื่อนไขอื่น ๆ เป็นไปตามที่ธนาคารกำหนด) โดยมี ดร.โสมรัศมิ์ จันทรัตน์ ผู้อำนวยการสถาบันวิจัยเศรษฐกิจป๋วย อึ๊งภากรณ์ ให้เกียรติเป็นประธานกรรมการในการออกรางวัล ณ อาคารทาวเวอร์ ธ.ก.ส. สำนักงานใหญ่ กรุงเทพฯ ระหว่างวันที่ 30-31 กรกฎาคม 2567
ทั้งนี้ ธ.ก.ส. จะประกาศรายชื่อผู้โชคดีผ่านทางแอปพลิเคชัน BAAC Mobile เว็บไซต์ www.baac.or.th และติดประกาศ ณ สาขา ธ.ก.ส. ทั่วประเทศ ภายใน 15 วันหลังจากการออกรางวัล โดยลูกค้าที่ร่วมลุ้นรางวัลในแต่ละรอบจะได้รับรางวัลมูลค่าสูงสุดเพียง 1 รางวัล และสามารถติดต่อยืนยันสิทธิ์ได้ที่ ธ.ก.ส. สาขาที่ทำสัญญาเงินกู้ โดยนำบัตรประจำตัวประชาชน ทะเบียนบ้าน พร้อมสำเนา 1 ชุด มายืนยันภายในวันและเวลาทำการ ภายใน 90 วัน หลังจากประกาศรายชื่อ สำหรับรางวัลรถยนต์กระบะ สามารถรับรางวัลได้ที่ ธ.ก.ส. สำนักงานใหญ่ กรุงเทพฯ รางวัลรถจักรยานยนต์ สามารถรับได้ที่สำนักงาน ธ.ก.ส. จังหวัดที่ท่านมีรายชื่ออยู่และ Gift Voucher ธ.ก.ส. สามารถรับได้ที่ ธ.ก.ส. สาขาที่ท่านเป็นลูกค้า ทั้งนี้ หากเลยกำหนด ธนาคารจะถือว่าสละสิทธิ์และจะนำรางวัลไปมอบแก่องค์กรการกุศลต่อไป โดยรางวัลดังกล่าว ไม่สามารถเปลี่ยนเป็นรางวัลอื่นหรือเงินสดได้

ที่มา : https://www.thaigov.go.th/news/contents/details/86518