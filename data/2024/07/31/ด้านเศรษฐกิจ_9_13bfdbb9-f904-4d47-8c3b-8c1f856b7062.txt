รัฐบาลไทย-ข่าวทำเนียบรัฐบาล-ธอส. สร้าง/ซ่อมที่อยู่อาศัย ณ จังหวัดสมุทรสงคราม และ จังหวัดสมุทรสาคร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพุธที่ 31 กรกฎาคม 2567
31/07/2567
พิมพ์
ธอส. สร้าง/ซ่อมที่อยู่อาศัย ณ จังหวัดสมุทรสงคราม และ จังหวัดสมุทรสาคร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ธอส. ส่งมอบบ้านตามโครงการ “ธอส. สร้าง/ซ่อมที่อยู่อาศัย เพื่อผู้ด้อยโอกาส ผู้ยากไร้ ผู้สูงอายุ และผู้พิการ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธี  มหามงคลเฉลิมพระชนมพรรษา 6 รอบ 28 กรกฎาคม 2567”
ธนาคารอาคารสงเคราะห์ (ธอส.) ส่งมอบบ้านตามโครงการ “ธอส. สร้าง/ซ่อมที่อยู่อาศัย เพื่อผู้ด้อยโอกาส ผู้ยากไร้ ผู้สูงอายุ และผู้พิการ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธี  มหามงคลเฉลิมพระชนมพรรษา 6 รอบ 28 กรกฎาคม 2567” ในพื้นที่ตำบลลาดใหญ่ อำเภอเมืองสมุทรสงคราม จังหวัดสมุทรสงคราม และในพื้นที่ตำบลมหาชัย ตำบลโกรกกราก และตำบลท่าจีน อำเภอเมืองสมุทรสาคร จังหวัดสมุทรสาคร
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ได้ดำเนินโครงการ “ธอส.สร้าง/ซ่อมที่อยู่อาศัย เพื่อผู้ด้อยโอกาส ผู้ยากไร้ ผู้สูงอายุ และผู้พิการ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” โดยเมื่อวันที่ 30 กรกฎาคม 2567 ธอส. ได้รับเกียรติจาก นายศิริศักดิ์ ศิริมังคะลา ผู้ว่าราชการจังหวัดสมุทรสงคราม พร้อมด้วย นายอัครุตม์ สนธยานนท์ ประธานกรรมการธนาคาร และนายธะเรศ โปษยานนท์ กรรมการธนาคาร ส่งมอบบ้านสร้าง จำนวน 1 หลัง ให้แก่ประชาชนในพื้นที่ตำบลลาดใหญ่ อำเภอเมืองสมุทรสงคราม จังหวัดสมุทรสงคราม และในโอกาสเดียวกันนี้ ธอส. ยังได้รับเกียรติจาก นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ และกรรมการธนาคาร เป็นประธานส่งมอบบ้านสร้าง/ซ่อม จำนวน 6 หลัง ให้แก่ประชาชนในพื้นที่ตำบลมหาชัย ตำบลโกรกกราก และตำบลท่าจีน อำเภอเมืองสมุทรสาคร จังหวัดสมุทรสาคร โดยในการดำเนินโครงการสร้าง/ซ่อมที่อยู่อาศัยฯ นี้ ธอส. ได้รับความร่วมมือจากองค์การบริหารส่วนตำบลลาดใหญ่ จังหวัดสมุทรสงคราม และองค์การบริหารส่วนตำบลมหาชัย ตำบลโกรกกราก ตำบลท่าจีน จังหวัดสมุทรสาคร ในการคัดเลือกประชาชนกลุ่มเป้าหมายเพื่อเข้าร่วมโครงการ ทั้งนี้ ธอส. ในฐานะสถาบันการเงินของรัฐ สังกัดกระทรวงการคลัง ที่มีพันธกิจ “ทำให้คนไทยมีบ้าน” โดยตลอดระยะเวลากว่า 70 ปี ธอส. ได้สนับสนุนให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว ควบคู่กับการดำเนินงานด้านการแสดงความรับผิดชอบต่อสังคมและสิ่งแวดล้อม  เพื่อร่วมยกระดับและสนับสนุนความเข้มแข็งของชุมชนให้สามารถพัฒนาตนเองได้อย่างยั่งยืน ในปี 2567 ธอส. ได้ดำเนินโครงการ  “ธอส.สร้าง/ซ่อม ที่อยู่อาศัย เพื่อผู้ด้อยโอกาส ผู้ยากไร้ ผู้สูงอายุ และผู้พิการ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” โดยสนับสนุนสร้างและซ่อมแซมที่อยู่อาศัยเพื่อผู้ด้อยโอกาส ผู้ยากไร้ ผู้สูงอายุ และผู้พิการ รวมจำนวน 135 หลัง เพื่อแสดงออกถึงความจงรักภักดีและสำนึกในพระมหากรุณาธิคุณต่อสถาบันพระมหากษัตริย์ ทั้งนี้ ที่ผ่านมา ธอส. ได้สนับสนุนการสร้างและซ่อมแซมที่อยู่อาศัยมาแล้วกว่า 4,700 หลัง ซึ่งการดำเนินโครงการดังกล่าวสอดคล้องกับนโยบายด้านการแสดงความรับผิดชอบต่อสังคมและสิ่งแวดล้อมของธนาคาร ควบคู่กับการดำเนินภารกิจหลักในการสนับสนุนสินเชื่อที่อยู่อาศัยแก่ประชาชน ตามพันธกิจ “ทำให้คนไทยมีบ้าน”

ที่มา : https://www.thaigov.go.th/news/contents/details/86524