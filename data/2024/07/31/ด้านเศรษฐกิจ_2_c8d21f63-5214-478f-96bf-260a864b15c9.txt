รัฐบาลไทย-ข่าวทำเนียบรัฐบาล-กระทรวงอุตฯ คิกออฟ “รางวัลอุตสาหกรรม” ประจำปี 2567 ชวนผู้ประกอบการชิงรางวัลแห่งเกียรติยศภาคอุตสาหกรรมไทย เปิดรับสมัครแล้ววันนี้ 


วันพุธที่ 31 กรกฎาคม 2567
31/07/2567
พิมพ์
กระทรวงอุตฯ คิกออฟ “รางวัลอุตสาหกรรม” ประจำปี 2567 ชวนผู้ประกอบการชิงรางวัลแห่งเกียรติยศภาคอุตสาหกรรมไทย เปิดรับสมัครแล้ววันนี้
กระทรวงอุตฯ คิกออฟ “รางวัลอุตสาหกรรม” ประจำปี 2567 ชวนผู้ประกอบการชิงรางวัลแห่งเกียรติยศภาคอุตสาหกรรมไทย เปิดรับสมัครแล้ววันนี้
กรุงเทพฯ 29 กรกฎาคม 2567 – ดร.ณัฐพล รังสิตพล ปลัดกระทรวงอุตสาหกรรม ชวนผู้ประกอบการภาคอุตสาหกรรมเข้าร่วมสมัครเข้ารับการคัดเลือก “รางวัลอุตสาหกรรม” ประจำปี 2567 (The Prime Minister’s Industry Award 2024) รางวัลแห่งเกียรติยศภาคอุตสาหกรรมไทย จำนวน 14 ประเภทรางวัล พิเศษกับรางวัล “ทูตอุตสาหกรรมภาคเอกชน” (MIND Ambassador) ซึ่งผู้ประกอบการที่มีคุณสมบัติและผ่านการคัดเลือกจะได้รับประกาศเกียรติคุณและโล่รางวัลเกียรติยศจาก “นายกรัฐมนตรี” สำหรับ “รางวัลอุตสาหกรรม” เป็นส่วนสำคัญในการสร้างรากฐานภาคอุตสาหกรรมไทยให้มีความแข็งแกร่ง พัฒนาผู้ประกอบการให้มีศักยภาพสามารถแข่งขันได้ในเวทีการค้าโลก และสามารถรับมือกับความเปลี่ยนแปลงได้อย่างรวดเร็ว เปิดรับสมัครแล้ววันนี้ถึงวันที่ 16 สิงหาคม 2567 โดยประกาศผลเดือนตุลาคม 2567
ดร.ณัฐพล รังสิตพล ปลัดกระทรวงอุตสาหกรรม เปิดเผยว่า กระทรวงอุตสาหกรรม ได้จัดประชุมคณะทำงานพิจารณาคัดเลือกอุตสาหกรรมยอดเยี่ยม ประจำปี พ.ศ.2567 ครั้งที่ 1/ 2567 เมื่อวันที่ 26 กรกฎาคม 2567 ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม พร้อมกำหนดกรอบแนวคิด และทิศทางการทำงานตามนโยบาย “MIND” ที่มุ่งพัฒนา “อุตสาหกรรมเศรษฐกิจ ที่เติบโตอย่างยั่งยืนคู่ชุมชน” และกำหนดกรอบรายละเอียดของเกณฑ์การพิจารณาต่าง ๆ ภายใต้แนวทางการปรับอุตสาหกรรมเข้าสู่วิถีใหม่ ซึ่งให้ความสำคัญในการยกระดับทุกองค์ประกอบของภาคอุตสาหกรรม ควบคู่กับการสร้างความเข้มแข็ง และการกระจายรายได้สู่ชุมชน ด้วย “หัว” และ “ใจ” เพื่อให้สามารถเฟ้นหาแบบอย่างโรงงานอุตสาหกรรม หรือ วิสาหกิจขนาดกลางและขนาดย่อมที่เก่งและดี สามารถอยู่คู่กับชุมชนได้อย่างเป็นมิตร และยั่งยืน
ดร.ณัฐพล กล่าวว่า การประชุมดังกล่าว ถือเป็นการเปิดตัวการประกวดรางวัลอุตสาหกรรมประจำปี
พ.ศ. 2567 (The Prime Minister’s Industry Award 2024) อย่างเป็นทางการ โดยมุ่งเน้นการให้รางวัลกับสถานประกอบการที่มีความวิริยอุตสาหะในการสร้างสรรค์งานที่มีคุณภาพและเป็นมิตรต่อสิ่งแวดล้อม รวมถึงเป็นแบบอย่างที่ดีแก่อุตสาหกรรมอื่น ๆ อันจะนำมาซึ่งการพัฒนามาตรฐาน และการประกอบการในด้านต่าง ๆ อย่างมีศักยภาพ รวมถึงได้รับสิทธิประโยชน์ต่าง ๆ ภายใต้ข้อกำหนดของกระทรวงอุตสาหกรรม จำนวน 14 ประเภทรางวัล ประกอบด้วย
1. รางวัลอุตสาหกรรมยอดเยี่ยม (The Prime Minister’s Best Industry Award) จำนวน 1 รางวัล
ซึ่งคัดเลือกจากสถานประกอบการที่เคยได้รับรางวัลอุตสาหกรรมดีเด่นมาแล้วไม่น้อยกว่า 3 ประเภท และ
เป็นสถานประกอบการที่มีการพัฒนาศักยภาพขีดความสามรถในการแข่งขันเพิ่มขึ้นอย่างต่อเนื่อง มีมาตรฐาน
การผลิตในระดับสากล และมีความเป็นเลิศทั้งในด้านการผลิต การบริหารจัดการ การตลาด และการลงทุน
มีการนำองค์ความรู้และเทคโนโลยีสมัยใหม่ รวมทั้งนวัตกรรมมาใช้ในการเพิ่มมูลค่าให้กับธุรกิจของตนเอง
และสามารถสร้างการพัฒนาให้กับอุตสาหกรรมในภาพรวมได้อย่างชัดเจน
2. รางวัลอุตสาหกรรมดีเด่น (The Prime Minister’s Industry Award) แบ่งเป็น 9 ประเภท ประกอบด้วย 1) ประเภทการเพิ่มผลผลิต 2) ประเภทการรักษาคุณภาพสิ่งแวดล้อม 3) ประเภทการบริหารความปลอดภัย 4) ประเภทการบริหารงานคุณภาพ 5) ประเภทการจัดการพลังงาน 6) ประเภทการจัดการโลจิสติกส์และโซ่อุปทาน 7) ประเภทอุตสาหกรรมและบริการแห่งอนาคต 8) ประเภทความรับผิดชอบต่อสังคม และ 9) ประเภทเศรษฐกิจหมุนเวียน
3. รางวัลอุตสาหกรรมขนาดกลางและขนาดย่อมดีเด่น (The Prime Minister’s Small and Medium Industry Award) แบ่งเป็น 4 ประเภท ได้แก่ 1) ประเภทการบริหารจัดการที่ดี 2) ประเภทการพัฒนาผลิตภัณฑ์เชิงสร้างสรรค์ 3) ประเภทการจัดการเทคโนโลยีเชิงนวัตกรรม และ 4) ประเภทการบริหารธุรกิจสู่สากล
ในปีนี้กระทรวงอุตสาหกรรมยังมีรางวัลพิเศษที่ต่อเนื่องจากปีที่แล้ว คือ ทูตอุตสาหกรรมภาคเอกชน หรือ MIND Ambassador เพื่อมอบให้แก่สถานประกอบการที่ได้รับรางวัลอุตสาหกรรมยอดเยี่ยม ประจำปี พ.ศ. 2567 ซึ่งในปีที่ผ่านมา บริษัท เดลต้า อีเลคโทรนิคส์ (ประเทศไทย) จำกัด (มหาชน) ได้รับรางวัลอุตสาหกรรมยอดเยี่ยม พร้อมตำแหน่ง ทูตอุตสาหกรรมภาคเอกชน (MIND Ambassador) โดยได้ร่วมดำเนินงานในการยกระดับภาคอุตสาหกรรม ผ่านกิจกรรมต่าง ๆ ของกระทรวงอุตสาหกรรม อาทิ ให้การสนับสนุนแหล่งเงินทุนเพื่อการจัดตั้งวิสาหกิจเริ่มต้น สร้างโอกาสให้เจ้าของไอเดียธุรกิจที่พร้อมจะเป็นผู้ประกอบการใหม่หรือวิสาหกิจเริ่มต้น (Startup) ซึ่งเป็นรากฐานสำคัญของภาคอุตสาหกรรมในการขับเคลื่อนเศรษฐกิจของประเทศไทย เกิดการกระจายรายได้สู่ชุมชน และถ่ายทอดเทคโนโลยีที่สามารถช่วยยกระดับความเป็นอยู่ของชุมชนโดยรอบสถานประกอบการให้ดีขึ้น รวมถึงร่วมเป็นคณะกรรมการจัดงานรางวัลอุตสาหกรรม ประจำปี พ.ศ. 2567
ดร.ณัฐพล กล่าวเพิ่มเติมว่า ขอเชิญชวนผู้ประกอบการภาคอุตสาหกรรมเข้าร่วมสมัครเข้ารับคัดเลือก “รางวัลอุตสาหกรรม” ประจำปี 2567 (The Prime Minister’s Industry Award 2024) รางวัลแห่งเกียรติยศภาคอุตสาหกรรมไทย ซึ่งผู้ประกอบการที่มีคุณสมบัติและผ่านการคัดเลือกจะได้รับประกาศเกียรติคุณและโล่รางวัลเกียรติยศจากนายกรัฐมนตรี สำหรับ “รางวัลอุตสาหกรรม” เป็นส่วนสำคัญในการสร้างรากฐานภาคอุตสาหกรรมไทยให้มีความแข็งแกร่ง พัฒนาผู้ประกอบการให้มีศักยภาพสามารถแข่งขันได้ในเวทีการค้าโลก และสามารถรับมือกับความเปลี่ยนแปลงได้อย่างรวดเร็ว อีกทั้ง ยังเป็นส่วนหนึ่งในการส่งเสริมและสนับสนุนภาคอุตสาหกรรมไทยให้ก้าวหน้า พร้อมทั้งสร้างความเชื่อมั่นในสินค้าอุตสาหกรรมไทยให้เป็นที่ยอมรับในตลาดสากล ตลอดจนพัฒนาประเทศไปสู่ความมั่นคง มั่งคั่ง และยั่งยืนต่อไป
ทั้งนี้ ผู้ประกอบการที่สนใจสามารถสมัครคัดเลือกได้มากกว่า 1 ประเภท ตั้งแต่บัดนี้ – 16 สิงหาคม 2567 โดยประกาศผลเดือนตุลาคม 2567 และมอบรางวัลเดือนธันวาคม 2567 พร้อมรับฟังการชี้แจงรายละเอียด คุณสมบัติและหลักเกณฑ์การพิจารณาฯ ในวันศุกร์ที่ 2 สิงหาคม 2567 เวลา 09.00 – 12.00 น. ณ ห้องประชุม 1 ชั้น 6 อาคารกรมส่งเสริมอุตสาหกรรม และสามารถดูรายละเอียดการรับสมัครได้ที่https://industryaward.industry.go.th/ หรือสอบถามรายละเอียดได้ที่ กรมส่งเสริมอุตสาหกรรม 02430 6873 ต่อ 1678 หรือศูนย์ส่งเสริมอุตสาหกรรมที่ 1 - 11 และสำนักงานอุตสาหกรรมจังหวัดทั่วประเทศ หรือติดตามความเคลื่อนไหวได้ที่ https://industryaward.industry.go.th/ ดร.ณัฐพล กล่าวทิ้งท้าย

ที่มา : https://www.thaigov.go.th/news/contents/details/86503