รัฐบาลไทย-ข่าวทำเนียบรัฐบาล-“ตลาดนัดคุณธรรม สธ.” ปีที่ 7 หนุนบุคลากรเป็นคนคุณธรรม ขับเคลื่อนองค์กรคุณธรรมอย่างยั่งยืน


วันพุธที่ 31 กรกฎาคม 2567
“ตลาดนัดคุณธรรม สธ.” ปีที่ 7 หนุนบุคลากรเป็นคนคุณธรรม ขับเคลื่อนองค์กรคุณธรรมอย่างยั่งยืน
กระทรวงสาธารณสุข จัดกิจกรรมตลาดนัดคุณธรรมต่อเนื่องเป็นปีที่ 7 ส่งเสริมบุคลากรและหน่วยงานใช้หลักคุณธรรม 5 ประการ “พอเพียง วินัย สุจริต จิตอาสา กตัญญู” ในการดำรงชีวิตและดำเนินงาน
พร้อมแลกเปลี่ยน  องค์ความรู้ผ่านกิจกรรม Moral Show เพื่อนำไปต่อยอด ขยายผล พัฒนางานให้เป็นองค์กรคุณธรรมต้นแบบอย่างยั่งยืนร่วมกัน โดยปีนี้มีผู้ได้รับรางวัล “Good Guy 2024” บุคคลต้นแบบด้านคุณธรรมจริยธรรม จำนวน 30 คน
วันนี้ (31 กรกฎาคม  2567) ที่ สำนักงานปลัดกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข เป็นประธาน เปิดโครงการตลาดนัดคุณธรรม (MOPH Moral Market) ปีที่ 7 ภายใต้แนวคิด “MOPH Moral Touchable : คุณธรรมสัมผัสได้ : กระทรวงสาธารณสุขเป็นองค์กรคุณธรรมต้นแบบอย่างยั่งยืน” โดยมี นายแพทย์วินัย วิริยกิจจา ประธานกรรมการจริยธรรมประจำสำนักงานปลัดกระทรวงสาธารณสุข พลอากาศเอก วีรวิท คงศักดิ์ กรรมการจริยธรรมประจำสำนักงานปลัดกระทรวงสาธารณสุข นายแพทย์กิตติศักดิ์ อักษรวงศ์ รองปลัดกระทรวงสาธารณสุข ผู้แทนศูนย์ปฏิบัติการต่อต้านการทุจริต ระดับกระทรวง ผู้บริหารกระทรวงสาธารณสุข และบุคลากรในสังกัด เข้าร่วมงาน
นายแพทย์โอภาส กล่าวว่า กระทรวงสาธารณสุขจัดกิจกรรมตลาดนัดคุณธรรมมาอย่างต่อเนื่องเป็นปีที่ 7  เพื่อเสริมสร้างระบบคุณธรรมของกระทรวงสาธารณสุขให้เข้มแข็ง บนฐานคิดการยึดถือประโยชน์ของประเทศชาติเหนือกว่าประโยชน์ส่วนตน นำไปสู่การเป็นกระทรวงคุณธรรม (Moral Ministry of Public Health) ภายใต้คุณธรรม   5 ประการ “พอเพียง วินัย สุจริต จิตอาสา กตัญญู” และค่านิยม MOPH ที่เชื่อมโยงกับแผนปฏิบัติการด้านการส่งเสริมคุณธรรมแห่งชาติ ระยะที่ 2 (พ.ศ. 2566-2570) โดยมีการแลกเปลี่ยนองค์ความรู้การดำเนินงานองค์กรคุณธรรมของแต่ละหน่วยงาน ผ่านกิจกรรม Moral Show ที่นำเสนอด้วยวิธีการที่เข้าใจง่าย เห็นความสำเร็จในการดำเนินงานอย่างเป็นรูปธรรม สามารถนำองค์ความรู้ที่ได้ไปปรับใช้ในการดำเนินงานองค์กรคุณธรรมต้นแบบของหน่วยงาน เกิดการต่อยอด ขยายผล และพัฒนาสู่การเป็นองค์กรคุณธรรมต้นแบบอย่างยั่งยืน
“ขอแสดงความยินดีกับบุคลากรที่ได้รับรางวัล “Good Guy 2024” ทุกท่าน และขอชื่นชมในการประพฤติปฏิบัติตนที่ดี เป็นต้นแบบด้านคุณธรรมจริยธรรม มีความรับผิดชอบต่อหน้าที่ และมีจิตสาธารณะ รวมทั้งขอให้ทุกหน่วยงาน ที่ร่วมออกบูธนิทรรศการครั้งนี้ ได้ธำรงรักษาและมุ่งมั่นในการดำเนินงานด้านคุณธรรม เพื่อร่วมกันขับเคลื่อนกระทรวงสาธารณสุขสู่การเป็นองค์กรคุณธรรมต้นแบบอย่างยั่งยืนสืบไป” นายแพทย์โอภาสกล่าว
ทั้งนี้ ภายในงานมีการออกบูธนิทรรศการและการนำเสนอผลงานวิชาการองค์กรคุณธรรมต้นแบบ และการมอบรางวัล “คุณธรรม เทวะเวสม์” ประกอบด้วย ใบประกาศเกียรติคุณ “Good Guy 2024” 30 คน เข็มเชิดชูเกียรติ “Good Guy” 11 คน โล่รางวัลผลงานวิชาการองค์กรคุณธรรมต้นแบบระดับสำนักงานปลัดกระทรวงสาธารณสุข 3 รางวัล ระดับกระทรวงสาธารณสุข 3 รางวัล และโล่รางวัลกิจกรรม “Moral Show” 3 รางวัล โดยมีหน่วยงานในสังกัดสำนักงานปลัดกระทรวงสาธารณสุขส่วนกลาง กรมต่างๆ และหน่วยงานในกำกับ เข้าร่วมกิจกรรมรวม 32 หน่วยงาน
********************************************** 31 กรกฎาคม 2567

ที่มา : https://www.thaigov.go.th/news/contents/details/86536