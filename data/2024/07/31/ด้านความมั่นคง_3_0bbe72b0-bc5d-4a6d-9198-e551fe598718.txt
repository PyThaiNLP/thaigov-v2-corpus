รัฐบาลไทย-ข่าวทำเนียบรัฐบาล-“พิพัฒน์”มอบเลขาฯ “อารี” เยี่ยมสถานประกอบกิจการ จ.สมุทรสาคร หารือแนวทางพัฒนาความปลอดภัยในการทำงานอย่างยั่งยืน พร้อมเผยอัตราการเสียชีวิตจากการทำงานลดลง 14%


วันพุธที่ 31 กรกฎาคม 2567
31/07/2567
พิมพ์
“พิพัฒน์”มอบเลขาฯ “อารี” เยี่ยมสถานประกอบกิจการ จ.สมุทรสาคร หารือแนวทางพัฒนาความปลอดภัยในการทำงานอย่างยั่งยืน พร้อมเผยอัตราการเสียชีวิตจากการทำงานลดลง 14%
“พิพัฒน์”มอบเลขาฯ “อารี” เยี่ยมสถานประกอบกิจการ จ.สมุทรสาคร หารือแนวทางพัฒนาความปลอดภัยในการทำงานอย่างยั่งยืน พร้อมเผยอัตราการเสียชีวิตจากการทำงานลดลง 14%
วันที่ 31 กรกฎาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมาย นายอารี ไกรนรา เลขานุการรัฐมนตรีว่าการกระทรวงแรงงาน ลงพื้นที่จังหวัดสมุทรสาคร เยี่ยมชมการบริหารจัดการด้านความปลอดภัย อาชีวอนามัย และสภาพแวดล้อมในการทำงานของบริษัท ไทยยูเนี่ยน กรุ๊ป จำกัด (มหาชน) ตำบลท่าทราย อำเภอเมืองสมุทรสาคร จังหวัดสมุทรสาคร โดยมีผู้บริหารของบริษัทฯ ให้การต้อนรับ พร้อมด้วย นางวัชรี มากหวาน รองอธิบดีกรมสวัสดิการและคุ้มครองแรงงาน ผู้บริหารระดับสูงกระทรวงแรงงาน ร่วมเป็นเกียรติ
นายอารี ไกรนรา เลขานุการรัฐมนตรีว่าการกระทรวงแรงงาน กล่าวว่า องค์การแรงงานระหว่างประเทศ (ILO) ได้รณรงค์ให้ทุกประเทศให้ความสำคัญกับสภาพแวดล้อมในการทำงานที่อาจส่งผลกระทบต่อความปลอดภัยและสุขภาพอนามัยในการทำงาน ประกอบกับกระทรวงแรงงาน โดยกรมสวัสดิการและคุ้มครองแรงงาน ได้มีการดำเนินงานด้านความปลอดภัย อาชีวอนามัย และสภาพแวดล้อมในการทำงานตามระเบียบวาระแห่งชาติ “แรงงานปลอดภัยและสุขภาพอนามัยดี” โดยมีเป้าหมายหลักในการขับเคลื่อนการบริหารจัดการและบูรณาการในทุกภาคส่วนเพื่อให้การดำเนินการด้านความปลอดภัย อาชีวอนามัย และสภาพแวดล้อมในการทำงานของประเทศเป็นไปตามเจตนารมณ์ในการลดการประสบอันตรายจากการทำงานที่เป็นรูปธรรมและยั่งยืน จากผลการดำเนินงานที่ผ่านมา พบว่าข้อมูล ณ เดือนพฤษภาคม 2567 อัตราการประสบอันตรายจากการทำงานกรณีร้ายแรงลดลงร้อยละ 4.00 อัตราการเสียชีวิตจากการทำงานลดลงร้อยละ 14.00 ซึ่งเป็นไปตามเป้าหมายที่กำหนด อย่างไรก็ตาม การที่จะไปสู่ผลสำเร็จตามเป้าหมายนั้นย่อมเกิดจากความร่วมมือจากทุกภาคส่วน โดยเฉพาะภาคเอกชนซึ่งถือเป็นฟันเฟืองหลักที่จะนำนโยบายลงสู่การปฏิบัติได้อย่างแท้จริง ผมขอขอบคุณบริษัท ไทยยูเนี่ยน กรุ๊ป จำกัด (มหาชน) ที่ให้เข้าเยี่ยมชมกระบวนการผลิต แนวทางการบริหารจัดการด้านแรงงาน การบริหารจัดการด้านความปลอดภัย อาชีวอนามัย และสภาพแวดล้อมในการทำงาน การบริหารจัดการด้านสิ่งแวดล้อม การลดการใช้พลังงาน การลดของเสียที่เกิดจากขั้นตอนการผลิตให้เป็นศูนย์ (Zero Discharge) และกลยุทธ์ความยั่งยืน (Sea Change) ของสถานประกอบกิจการเพื่อแลกเปลี่ยนเรียนรู้เกี่ยวกับแนวทางในการบริหารจัดการในเรื่องดังกล่าว รวมทั้งรับฟังความคิดเห็นจากผู้ประกอบการลูกจ้างและผู้ที่เกี่ยวข้อง เพื่อที่จะได้นำไปปรับเปลี่ยนและพัฒนาการดำเนินงานในส่วนที่เกี่ยวข้องต่อไป
นางวัชรี มากหวาน รองอธิบดีกรมสวัสดิการและคุ้มครองแรงงาน กล่าวเพิ่มเติมว่า บริษัท ไทยยูเนี่ยน กรุ๊ป จำกัด (มหาชน) ประกอบกิจการผลิตและจำหน่าย อาหารทะเลแช่แข็ง แช่เย็นและบรรจุกระป๋อง มีลูกจ้างจำนวน 7,901 คน เป็นสถานประกอบกิจการที่โดดเด่นด้านการบริหารจัดการความปลอดภัย อาชีวอนามัย และสภาพแวดล้อมในการทำงาน ซึ่งได้รับการรับรองมาตรฐานที่เกี่ยวข้อง เช่น มาตรฐาน ISO 45001 มาตรฐานการบริหารจัดการด้านความปลอดภัยและอาชีวอนามัยของสถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) รวมทั้งมีอัตราการประสบอันตรายจากการทำงานลดลงอย่างเป็นรูปธรรม ตลอดจนมีการบริหารจัดการเกี่ยวกับสิ่งแวดล้อมที่ดีเยี่ยม ซึ่งได้รับการรับรองมาตรฐานที่เกี่ยวข้อง เช่น มาตรฐาน ISO 14001 อุตสาหกรรมสีเขียวระดับที่ 3 และการลดของเสียที่เกิดจากขั้นตอนการผลิตให้เป็นศูนย์ เป็นต้น

ที่มา : https://www.thaigov.go.th/news/contents/details/86526