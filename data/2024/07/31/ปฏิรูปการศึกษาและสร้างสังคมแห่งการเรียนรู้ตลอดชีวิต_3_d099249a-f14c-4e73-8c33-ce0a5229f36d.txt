รัฐบาลไทย-ข่าวทำเนียบรัฐบาล-“ศุภมาส” ชง  ครม. “แผนเพิ่มการผลิตบุคลากรสาขาการพยาบาล  15,985 คน  ในปีการศึกษา 2566 – 2570” เพื่อแก้ปัญหาขาดแคลนพยาบาล ตามข้อสั่งการของนายกรัฐมนตรี 


วันพุธที่ 31 กรกฎาคม 2567
“ศุภมาส” ชง  ครม. “แผนเพิ่มการผลิตบุคลากรสาขาการพยาบาล  15,985 คน  ในปีการศึกษา 2566 – 2570” เพื่อแก้ปัญหาขาดแคลนพยาบาล ตามข้อสั่งการของนายกรัฐมนตรี
......
“ศุภมาส” ชง ครม. “แผนเพิ่มการผลิตบุคลากรสาขาการพยาบาล 15,985 คน ในปีการศึกษา 2566 – 2570” เพื่อแก้ปัญหาขาดแคลนพยาบาล ตามข้อสั่งการของนายกรัฐมนตรี มีสถาบันการศึกษาพยาบาลเข้าร่วม 62 สถาบัน พร้อมทำงานคู่ขนานหารือกับหน่วยงานที่เกี่ยวข้องเพื่อดูแลด้านสวัสดิการและค่าตอบแทนเพื่อสร้างขวัญกำลังใจในการทำงาน รวมทั้งกรอบอัตราบรรจุเพื่อให้เกิดความมั่นคงในวิชาชีพด้วย
เมื่อวันที่ 30 ก.ค.น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม(อว.) เปิดเผยหลังประชุมคณะรัฐมนตรี(ครม.) ว่า ที่ประชุม ครม. มีมติอนุมัติแผนเพิ่มการผลิตบุคลากรสาขาการพยาบาล ปีการศึกษา 2566 – 2570 ตามที่กระทรวง อว.เสนอ โดยแผนดังกล่าวนายกรัฐมนตรี ได้สั่งการให้กระทรวง อว.มีการผลิตพยาบาลเพิ่ม ตนจึงสั่งการให้สำนักงานปลัดกระทรวง อว.ร่วมกับสภาการพยาบาล จัดทำแผนเพิ่มการผลิตบุคลากรสาขาการพยาบาล เนื่องจากพยาบาลเป็นสาขาที่มีความจำเป็นและยังมีการขาดแคลนอยู่มาก และยังมีผู้ต้องการเรียนสูง ซึ่งถ้าดูจากการสมัครบุคคลเข้าศึกษาต่อในระดับอุดมศึกษาปีการศึกษา 2567 (TCAS) มีผู้สมัครและเลือกสาขาพยาบาลมากที่สุดเป็นลำดับที่หนึ่ง จำนวนถึง 106,346 คน
รมว.กระทรวง อว.กล่าวต่อว่า สำหรับโครงการเพิ่มการผลิตบุคลากรสาขาพยาบาลศาสตร์ปีการศึกษา 2566 ถึง 2570 เป็นโครงการต่อเนื่องหรือระยะที่ 2 จากโครงการเพิ่มการผลิตบุคลากรสาขาพยาบาลปีการศึกษา 2561 -2565 ซึ่งเป็นระยะที่ 1 โดยในโครงการเพิ่มการผลิตบุคลากรสาขาพยาบาลปีการศึกษา 2566 -2570 มีเป้าหมาย คือ 1.ผลิตพยาบาลวิชาชีพให้มีอัตราส่วนพยาบาลต่อประชากรในภาพรวมของประเทศ 1 ต่อ 326 เมื่อสิ้นสุดโครงการในปี 2574 (ในปี 2565 มีอัตราส่วนพยาบาลต่อประชากร 1 ต่อ 371) ปัจจุบัน องค์การอนามัยโลก กำหนดให้สัดส่วนที่เหมาะสมคือ 1:200 ซึ่งประเทศไทยยังต้องผลิตเพิ่มอีกจำนวนมาก แต่ความสามารถในการผลิตของสถาบันอุดมศึกษาไทยในปัจจุบันยังมีจำกัด เนื่องจากการผลิตพยาบาลวิชาชีพนั้น ต้องมีการควบคุมคุณภาพอย่างเข้มงวด เป็นไปตามมาตรฐานสภาวิชาชีพ 2.ผลิตพยาบาลวิชาชีพ โดยจะรับนักศึกษาจำนวน 5 รุ่น ในปีการศึกษา 2566 - 2570 จำนวน 43,890 คนโดยแบ่งเป็นแผนรับปกติ 27,905 คน และแผนการผลิตเพิ่มจำนวน 15,985 คน หรือเพิ่มร้อยละ 36.42 ของจำนวนรับทั้งหมด โดยมีสถาบันการศึกษาพยาบาลเข้าร่วมโครงการจำนวน 62 สถาบันประกอบด้วย สถาบันอุดมศึกษา สังกัดกระทรวง อว. 31 แห่ง สถาบันอุดมศึกษา สังกัดกระทรวงสาธารณสุข 30 แห่ง และสถาบันอุดมศึกษา สังกัด กทม. 1 แห่ง
น.ส.ศุภมาส กล่าวอีกว่า ตามแผนการผลิตบุคลากรสาขาการพยาบาลเพิ่ม จำนวน 15,985 คน งบประมาณที่ขอรับการสนับสนุน ประมาณ 7,033,400,000 บาท โดยคำนวณในอัตราค่าใช้จ่าย 440,000 บาทต่อคนต่อหลักสูตร ที่สำคัญ กระทรวง อว. จะร่วมกับ สภาการพยาบาล ในการวางแผนการผลิตอาจารย์พยาบาลเพิ่มมากขึ้น เพื่อจะได้มีการขยายการผลิตพยาบาลให้เพิ่มมากขึ้นได้อย่างเพียงพอในอนาคต
“ดิฉันในฐานะรับผิดชอบสถาบันอุดมศึกษาได้มองเห็นถึงสถานการณ์ปัญหาการขาดแคลนพยาบาลสะสมมาเป็นเวลานานและมีแนวโน้มรุนแรงเพิ่มขึ้นแม้จะมีการเพิ่มจำนวนการผลิตก็ตามและที่ผ่านมาได้ประชุมหารือกับสถาบันการศึกษาเพื่อหาทางแก้ปัญหามาโดยตลอด จนกระทั่งได้จัดทำแผนเพิ่มการผลิตบุคลากรสาขาการพยาบาล ปีการศึกษา 2566 – 2570 ขึ้น โดยมี 62 สถาบันร่วมกันผลิต แต่สิ่งสำคัญที่ดิฉันตั้งใจนอกจากเร่งผลิตพยาบาลแล้ว ยังจะเร่งทำงานคู่ขนานไปด้วย คือจะไปหารือกับหน่วยงานที่เกี่ยวข้องเพื่อดูแลด้านสวัสดิการและค่าตอบแทนเพื่อสร้างขวัญกำลังใจในการทำงาน รวมทั้งกรอบอัตราบรรจุเพื่อให้เกิดความมั่นคงในวิชาชีพด้วย” น.ส.ศุภมาสกล่าว
#MHESI
#กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/86515