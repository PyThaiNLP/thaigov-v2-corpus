รัฐบาลไทย-ข่าวทำเนียบรัฐบาล-อว. จัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567 


วันพุธที่ 31 กรกฎาคม 2567
อว. จัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567
......
อว. จัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567 ทุกหน่วยงานในสังกัดรวมใจเฉลิมพระเกียรตินำศักยภาพช่วยพัฒนาคุณภาพชีวิตประชาชน
เมื่อวันที่ 30 ก.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า ตามที่รัฐบาลได้กำหนดการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567 และสำนักนายกรัฐมนตรีได้เชิญชวนหน่วยงานเสนอโครงการฯ จัดส่งให้สำนักงานปลัดสำนักนายกรัฐมนตรีเพื่อนำเสนอคณะอนุกรรมการกลั่นกรองฯ พิจารณาเป็นโครงการเฉลิมพระเกียรติฯ นั้น สำนักงานปลัดกระทรวง อว.(สป.อว.) ได้เชิญชวนหน่วยงานในสังกัดและกำกับเสนอโครงการเข้าร่วมเป็นโครงการเฉลิมพระเกียรติฯ โดยมีหน่วยงานฯ ได้เสนอโครงการรวมจำนวนทั้งสิ้น 27 โครงการ และ สป.อว.ได้จัดส่งโครงการดังกล่าวถึงสำนักงานปลัดสำนักนายกรัฐมนตรี ซึ่งขณะนี้ สำนักงานปลัดสำนักนายกรัฐมนตรีได้พิจารณาโครงการของกระทรวง อว. และให้ความเห็นชอบเป็นโครงการเฉลิมพระเกียรติฯ แล้วจำนวน 23 โครงการ
รมว.กระทรวง อว. กล่าวต่อว่า โครงการของกระทรวง อว. ที่ผ่านความเห็นชอบให้เป็นโครงการเฉลิมพระเกียรติฯ จำนวน 23 โครงการ ซึ่งเป็นโครงการที่หน่วยงานในสังกัด และร่วมใจกันจัดเพื่อเฉลิมพระเกียรติฯ พร้อมกันทั่วประเทศ โดยโครงการที่เสนอโดยสำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม มี 3 โครงการหลัก คือ 1. โครงการจิตอาสาทำความดี “ทุกยูนิต รวมหัวใจ ชาว อว.พร้อมใจบริจาคโลหิต” 2.โครงการปลูกต้นไม้ และ 3. โครงการเดิน วิ่ง ปั่น เฉลิมพระเกียรติฯ โดยโครงการนี้ได้กำหนดจัดพร้อมกันทั่วประเทศ ในวันที่ 4 ส.ค.นี้ โดยในส่วนกลาง (กทม.) จัด ณ สนามกีฬาอินทรีจันทรสถิตย์ มหาวิทยาลัยเกษตรศาสตร์ บางเขน สำหรับในภูมิภาคจัดในพื้นที่ตามที่หน่วยงาน/สถาบันอุดมศึกษาได้กำหนด
ทั้งนี้ ในส่วนโครงการจิตอาสาทำความดี “ทุกยูนิต รวมหัวใจ ชาว อว.พร้อมใจบริจาคโลหิต” และโครงการปลูกต้นไม้ ที่สำนักงานปลัดสำนักนายกรัฐมนตรีได้พิจารณาเห็นชอบเป็นโครงการเฉลิมพระเกียรติฯ นั้น สอดคล้องกับโครงการเฉลิมพระเกียรติฯ ในนามรัฐบาล ได้แก่ โครงการบริจาคโลหิต 10,000,000 CC และโครงการ 72 ล้านต้น พลิกฟื้นผืนป่า สำหรับหน่วยงานในสังกัด มี 15 โครงการ ได้แก่ 1.เดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธี มหามงคลเฉลิมพระชนมพรรษา 6 รอบ 28 ก.ค. 67 2. นิทรรศการเฉลิมพระเกียรติ 72 พรรษา 3.สัปดาห์การแพทย์แผนไทย กินอยู่อย่างไทย ห่างไกลโรค 4.โครงการวันนอนหลับโลก 2024 และ 5.เรียนรู้ประวัติศาสตร์ก้าวสู่อนาคตอย่างแข็งแรงกับคนวังหลัง โดยคณะแพทยศาสตร์ศิริราชพยาบาล วิทยาลัยมหิดล 6. โครงการบ่มเพาะเพื่อเพิ่มศักยภาพการพัฒนาเชิงพื้นที่ด้วยกระบวนการวิศวกรสังคม 7.โครงการพัฒนาระบบและมาตรฐานในการใช้เทคโนโลยีและนวัตกรรมโดรนแปรอักษรเพื่อสร้างอัตลักษณ์ให้กับประเทศไทย 8.โครงการวิจัยสืบสาน รักษา ต่อยอดราชประศาสนศาสตร์ 9.โครงการก้าวใหม่ด้วยวิจัยและนวัตกรรม โดยสำนักงานการวิจัยแห่งชาติ(วช.) 10.โครงการดาราศาสตร์สำหรับผู้บกพร่องทางการเห็น โดยสถาบันวิจัยดาราศาสตร์แห่งชาติ(สดร.) 11.โครงการพัฒนานวัตกรรมสร้างอาชีพ โดยสถาบันวิจัยวิทยาศาสตร์และเทคโนโลยีแห่งประเทศไทย(วว.) 12.โครงการชุมชนเกษตรปลอดภัยเทิดไท้องค์ราชัน โดยสถาบันเทคโนโลยีนิวเคลียร์แห่งชาติ(สทน.) 13.โครงการรวมใจภักดิ์อนุรักษ์แหล่งน้ำพื้นที่หมู่บ้านคชานุรักษ์ โดยสถาบันสารสนเทศทรัพยากรน้ำ(สสน.) 14.โครงการคลังข้อมูลดิจิทัล 15.โครงการ KidBright at school ในโรงเรียนราชประชานุเคราะห์ โดยสำนักงานพัฒนาวิทยาศาสตร์และเทคโนโลยีแห่งชาติ(สวทช.) 16.โครงการ SLRI ปันน้ำใจบริจาคโลหิตเพื่อถวายเป็นพระราชกุศลฯ โดยสถาบันวิจัยแสงซินโครตรอน (สซ.) 17. 5 กอง 5 กิจกรรมจิตอาสา ทำความดีด้วยหัวใจถวายเป็นพระราชกุศลฯ โดยสำนักงานปรมาณูเพื่อสันติ(ปส.) 18.โครงการยกระดับคุณภาพชีวิตเด็กนักเรียนตำรวจตระเวนชายแดนและโรงเรียนในพื้นที่โครงการพระราชดำริโดยกรมวิทยาศาสตร์บริการ(วศ.) 19.โครงการคาราวานวิทยาศาสตร์ อว.สืบสาน รักษา ต่อยอดสู่ความยั่งยืน โดยองค์การพิพิธภัณฑ์วิทยาศาสตร์แห่งชาติ(อพวช.) และ 20. โครงการนิทรรศการเฉลิมพระเกียรติพระบาทสมเด็จพระเจ้าอยู่หัว โดยสำนักงานพัฒนาเทคโนโลยีอวกาศและภูมิสารสนเทศ(จิสด้า)
น.ส.ศุภมาส กล่าวด้วยว่า สำหรับโครงการเฉลิมพระเกียรติของกระทรวง อว.ที่เหลืออีกจำนวน 4 โครงการอยู่ระหว่างการพิจารณาของคณะอนุกรรมการกลั่นกรองฯ ซึ่งโครงการทั้งหมดของกระทรวงก็เป็นโครงการที่ทุกหน่วยงานในสังกัดได้รวมพลัง โดยนำศักยภาพของหน่วยงานในการจัดในแต่ละกิจกรรมและมุ่งเป้าในการช่วยพัฒนาคุณภาพชีวิตประชาชน เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567
#กระทรวงการอุดมศึกษาวิทยาศาสตร์วิจัยและนวัตกรรม #อว #MHESI

ที่มา : https://www.thaigov.go.th/news/contents/details/86513