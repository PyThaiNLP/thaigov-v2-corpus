รัฐบาลไทย-ข่าวทำเนียบรัฐบาล-ศูนย์ Command Center ภัยพิบัติฯ สรุปสถานการณ์อุทกภัยบนโครงข่ายของกระทรวงคมนาคม ณ วันที่ 31 กรกฎาคม 2567 (ข้อมูลระหว่างวันที่ 1 - 30 กรกฎาคม 2567)


วันพุธที่ 31 กรกฎาคม 2567
ศูนย์ Command Center ภัยพิบัติฯ สรุปสถานการณ์อุทกภัยบนโครงข่ายของกระทรวงคมนาคม ณ วันที่ 31 กรกฎาคม 2567 (ข้อมูลระหว่างวันที่ 1 - 30 กรกฎาคม 2567)
....
นายวิทยา ยาม่วง รองปลัดกระทรวงคมนาคม ผู้อำนวยการศูนย์ปฏิบัติการความปลอดภัยคมนาคม กล่าวว่า ตามที่นายสุริยะ จึงรุ่งเรืองกิจ รองนายกรัฐนตรี และรัฐมนตรีว่าการกระทรวงคมนาคม ได้สั่งการให้กระทรวงคมนาคมเปิด “ศูนย์ Command Center ภัยพิบัติกระทรวงคมนาคม” เพื่อเป็นศูนย์บัญชาการสั่งการ รับแจ้งเหตุ ประสานข้อมูล การสนับสนุนจากหน่วยงานที่เกี่ยวข้อง ทั้งภายในและภายนอกกระทรวงคมนาคม พร้อมบูรณาการการรายงานผลการให้ความช่วยเหลือประชาชน และรองรับผลกระทบจากสถานการณ์อุทกภัยที่อาจจะส่งผลต่อการเดินทาง เพื่อเป็นข้อมูลประกอบการพิจารณาสั่งการและแก้ไขปัญหาได้ทันที พร้อมทั้งมอบให้หน่วยงานในสังกัดกระทรวงคมนาคมได้เฝ้าระวังสถานการณ์อุทกภัย และรายงานผลกระทบจากอุทกภัยต่อการคมนาคมขนส่ง ทั้งทางบก ทางน้ำ ทางราง และทางอากาศ โดยศูนย์ฯ ได้สรุปสถานการณ์อุทกภัยบนโครงข่ายของกระทรวงคมนาคม ณ วันที่ 31 กรกฎาคม 2567 เวลา 10.00 น. (ข้อมูลระหว่างวันที่ 1 - 30 กรกฎาคม 2567) ดังนี้
1. โครงการข่ายคมนาคมที่ได้รับผลกระทบ รวม 49 สายทาง 67 แห่ง ผ่านได้ 64 แห่ง         ไม่สามารถผ่านได้ 3 แห่ง (ลดลงจากวันที่ 30 กรกฎาคม 2567 จำนวน 5 แห่ง ซึ่งมีสถานการณ์กลับเข้าสู่สภาวะปกติ/สามารถสัญจรได้แล้ว) โดยสรุปแยกตามประเภทโครงข่าย ดังนี้ ถนนทางหลวง ได้รับผลกระทบ 14 สายทาง 24 แห่ง ผ่านได้เป็นปกติทั้ง 24 แห่ง ถนนทางหลวงชนบท ได้รับผลกระทบ 35 สายทาง 43 แห่ง ผ่านได้ 40 แห่ง (ผ่านได้เป็นปกติ 38 แห่ง เฝ้าระวัง 2 แห่ง) ไม่สามารถผ่านได้ 3 แห่ง ได้แก่ 1) ตร.5044 จังหวัดตราด 2) ตก.3002 จังหวัดตาก และ 3) จบ.5020 จังหวัดจันทบุรี กรมทางหลวงชนบท จัดเจ้าหน้าที่อำนวยความสะดวกด้านการจราจร
2. จังหวัดที่ได้รับผลกระทบมี 15 จังหวัด โดยจังหวัดที่ได้รับผลกระทบสูงสุด 3 จังหวัดแรก ได้แก่ จังหวัดตราด ได้รับผลกระทบ 20 แห่ง จังหวัดตาก 12 แห่ง และจังหวัดมหาสารคาม 9 แห่ง ส่วนสถานีขนส่ง สถานีรถไฟ ท่าเรือ และท่าอากาศยาน ไม่มีการรายงานการได้รับผลกระทบแต่อย่างใด
ทั้งนี้ ประชาชนผู้ประสบเหตุอุทกภัยสามารถติดต่อขอรับการช่วยเหลือจากกระทรวงคมนาคมได้ที่สายด่วน (โทรฟรีทุกเครือข่ายตลอด 24 ชั่วโมง) ได้แก่ สายด่วน 1356 กระทรวงคมนาคม สายด่วน 1586 กรมทางหลวง สายด่วน 1146 กรมทางหลวงชนบท สายด่วน 1690 การรถไฟแห่งประเทศไทย และสายด่วน 1199 กรมเจ้าท่า

ที่มา : https://www.thaigov.go.th/news/contents/details/86538