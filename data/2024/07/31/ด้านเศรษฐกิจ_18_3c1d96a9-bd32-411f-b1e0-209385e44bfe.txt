รัฐบาลไทย-ข่าวทำเนียบรัฐบาล-ผู้ตรวจฯ เอกนิติ ร่วมประชุมกับพันธมิตรทั้งภาครัฐและเอกชนจากจีน หารือแนวทางส่งเสริมอุตสาหกรรมสีเขียวในประเทศไทย 


วันพุธที่ 31 กรกฎาคม 2567
31/07/2567
พิมพ์
ผู้ตรวจฯ เอกนิติ ร่วมประชุมกับพันธมิตรทั้งภาครัฐและเอกชนจากจีน หารือแนวทางส่งเสริมอุตสาหกรรมสีเขียวในประเทศไทย
ผู้ตรวจฯ เอกนิติ ร่วมประชุมกับพันธมิตรทั้งภาครัฐและเอกชนจากจีน หารือแนวทางส่งเสริมอุตสาหกรรมสีเขียวในประเทศไทย
เมื่อวันที่ 26 กรกฎาคม 2567 นายเอกนิติ รมยานนท์  ผู้ตรวจราชการกระทรวงอุตสหกรรรม พร้อมด้วย นางนิตยา พิระภัทรุ่งสุริยา ที่ปรึกษาสถาบันอาหาร กระทรวงอุตสาหกรรม ผู้แทนสำนักงานเศรษฐกิจอุตสาหกรรม เข้าร่วมประชุมกับพันธมิตรทั้งภาครัฐและเอกชนจากจีน นำโดย Mr.Ding Zhijun อธิบดีกรมเจรจาด้านพลังงานและทรัพยากร กระทรวงอุตสาหกรรมและเทคโนโลยีสารสนเทศของจีน (Ministry of Industry and Information of China: MIIT) และองค์การสหประชาชาติเพื่อการพัฒนาอุตสาหกรรม United Nations Industrial Development Organization (UNIDO) เพื่อหารือแนวทางส่งเสริมอุตสาหกรรมสีเขียวในประเทศไทย การประชุมครั้งนี้ มีวัตถุประสงค์เพื่อแลกเปลี่ยนองค์ความรู้และประสบการณ์ทางเทคโนโลยีการทำความเย็นชั้นสูงในภาคอุตสาหกรรมไฟฟ้า อาหารและเครื่องดื่ม ซึ่งเป็นเทคโนโลยีที่สำคัญในการลดการปล่อยก๊าซเรือนกระจกในภาคอุตสาหกรรม นอกจากนี้ที่ประชุมยังได้หารือถึงความเป็นไปได้ในการนำเทคโนโลยีทำความเย็นมาประยุกต์ใช้ในประเทศไทย เพื่อเพิ่มประสิทธิภาพการผลิตและลดต้นทุนให้แก่ผู้ประกอบการ
ผู้ตรวจฯ เอกนิติ กล่าวว่า กระทรวงอุตสาหกรรม หรือ Ministry of Industry มีชื่อย่อ MIND นั้น หมายถึง “จิตใจ” ที่ใช้ขับเคลื่อนงานต้องให้ใจในการทำงาน  การทำงานดีด้วย 'หัว' และ 'ใจ' ของคนกระทรวงอุตสาหกรรม ผลักดันนโยบายและการดำเนินงานอย่างรอบด้านและบูรณาการ ซึ่ง อก. ให้ความสำคัญกับการพัฒนาอุตสาหกรรมอย่างยั่งยืน มุ่งเน้นการเสริมสร้างอุตสาหกรรมสีเขียว (Green Industry)และการกระจายรายได้สู่ชุมชน รวมถึงการลดปริมาณคาร์บอนจากภาคอุตสาหกรรม โดยได้จัดโครงการ “อุตสาหกรรมรวมใจ ลดคาร์บอนไทย 7.2 ล้านตัน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” เพื่อแสดงความจงรักภักดี และสำนึกในพระมหากรุณาธิคุณของพระบาทสมเด็จพระเจ้าอยู่หัวที่มีต่อประชาชนชาวไทย ตลอดจนเสริมสร้างจิตสำนึกของการเป็นผู้ให้โดยสนับสนุน ส่งเสริมสถานประกอบการให้มีความรับผิดชอบต่อสังคม สามารถอยู่ด้วยกันกับชุมชนได้อย่างยั่งยืน ภายใต้นโยบาย MIND ใช้ ‘หัว’ และ ‘ใจ’ ปั้นอุตสาหกรรมคู่ชุมชน เพื่อให้สถานประกอบการอุตสาหกรรมเติบโตอย่างสมดุลและยั่งยืน ผ่าน 4 มิติ ได้แก่ ความสำเร็จทางธุรกิจ ความอยู่ดีกับสังคมโดยรวม ความลงตัวกับกติกาสากล และการกระจายรายได้สู่ชุมชนที่ตั้ง โดยตั้งเป้าการลดการปล่อยก๊าซเรือนกระจกในภาคอุตสาหกรรมได้ประมาณ 7.2 ล้านตันคาร์บอนไดออกไซด์เทียบเท่าต่อปี ซึ่งสอดคล้องกับอนุสัญญาสหประชาชาติว่าด้วยการเปลี่ยนแปลงสภาพภูมิอากาศ (United Nations Framework Convention on Climate Change : UNFCCC) เพื่อให้ประเทศไทยบรรลุเป้าหมายความเป็นกลางทางคาร์บอน (Carbon Neutrality) ภายในปี 2593 และปล่อยก๊าซเรือนกระจกสุทธิเป็นศูนย์ (Net Zero) ภายในปี 2608
สำหรับฝ่ายจีน Mr.Ding กล่าวว่า จีนมีแนวทางการดำเนินงานด้านอุตสาหกรรมสีเขียว เพื่อการพัฒนาอย่างยั่งยืนเช่นเดียวกับไทย และเน้นย้ำความสำคัญการพัฒนาโครงการภายใต้ความร่วมมือใต้–ใต้ (South-South Cooperation) หรือ ความร่วมมือระหว่างประเทศกำลังพัฒนาในการแก้ไขปัญหาสิ่งแวดล้อมและบรรลุเป้าหมายการพัฒนาที่ยั่งยืน อก.เป็นหน่วยงานสำคัญในการผลักดันการพัฒนาอุตสาหกรรมอย่างยั่งยืนในประเทศไทย ทั้งโครงการ “อุตสาหกรรมรวมใจ ลดคาร์บอนไทย 7.2 ล้านตัน” อุตสาหกรรมสีเขียว การพัฒนายานยนต์ EV และการพัฒนาเทคโนโลยีสะอาดสำหรับ SMEs และ Start Up โดยเฉพาะอย่างยิ่งในด้านเทคโนโลยีสีเขียวและการลดการปล่อยก๊าซเรือนกระจก นับเป็นก้าวสำคัญในการขยายความร่วมมือและการสนับสนุนทั้งทางวิชาการและความช่วยเหลือร่วมกันต่อไป

ที่มา : https://www.thaigov.go.th/news/contents/details/86542