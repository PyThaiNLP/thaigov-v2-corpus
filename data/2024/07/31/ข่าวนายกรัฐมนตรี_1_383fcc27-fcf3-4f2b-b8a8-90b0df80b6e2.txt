รัฐบาลไทย-ข่าวทำเนียบรัฐบาล-นายกฯ บูรณาการความร่วมมือกับสหรัฐฯ เพื่อปราบปรามและแก้ไขปัญหายาเสพติดตามแนวชายแดน สร้างความมั่นคงปลอดภัยจากปัญหายาเสพติดให้แก่พี่น้องคนไทย 


วันพุธที่ 31 กรกฎาคม 2567
นายกฯ บูรณาการความร่วมมือกับสหรัฐฯ เพื่อปราบปรามและแก้ไขปัญหายาเสพติดตามแนวชายแดน สร้างความมั่นคงปลอดภัยจากปัญหายาเสพติดให้แก่พี่น้องคนไทย
โดยเอกอัครราชทูตสหรัฐฯ ชื่นชมนายกฯ แก้ไขปัญหายาเสพติดในภูมิภาค
วันนี้ (31 กรกฎาคม 2567) เวลา 10.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายรอเบิร์ต เอฟ. โกเด็ก (Robert F. Godec) เอกอัครราชทูตสหรัฐอเมริกาประจําประเทศไทย พร้อมด้วยนางสาว Roshni Nirody ผู้อำนวยการฝ่ายความร่วมมือด้านยาเสพติดและการบังคับใช้กฎหมาย (Bureau for International Narcotics and Law Enforcement Affairs: INL) และนาย Mark Snyder ผู้ช่วยพิเศษประจำสำนักงานปราบปรามยาเสพติดของสหรัฐอเมริกา (Drug Enforcement Administration: DEA) เข้าเยี่ยมคารวะนายเศรษฐา ทวีสิน นายกรัฐมนตรี เพื่อหารือถึงความร่วมมือเพื่อต่อต้านยาเสพติด โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญภายหลังการหารือ ดังนี้
นายกรัฐมนตรีให้ความสำคัญกับการเร่งรัดปราบปรามยาเสพติด ตามนโยบายของรัฐบาลให้เห็นผลเป็นรูปธรรมภายใน 90 วัน โดยเมื่อวานถือว่าครบ 60 วันของปฏิบัติการ สำหรับรัฐบาลไทย นายกรัฐมนตรีได้ให้นโยบายให้สำนักงาน ป.ป.ส. ปฏิบัติการเร่งรัดการดำเนินงานป้องกันปราบปราม พร้อมบูรณาการความร่วมมือกับหลายภาคส่วน และประสงค์แสวงหาความร่วมมือในการป้องกันปัญหายาเสพติดตามแนวชายแดนกับสหรัฐฯ เพิ่มเติม
เอกอัครราชทูตสหรัฐอเมริกาฯ ชื่นชมนายกรัฐมนตรีถึงบทบาทนำของไทยในการแก้ไขปัญหายาเสพติดในภูมิภาค และยินดีแลกเปลี่ยนประสบการณ์ของสหรัฐฯ และกระชับความร่วมมือในการแก้ไขปัญหายาเสพติดกับรัฐบาล ทั้งการสนับสนุนด้านงบประมาณ เครื่องมือในการตรวจจับและป้องกัน รวมถึงการอบรมบุคลากรไทยด้วย
ทั้งสองฝ่ายยินดีที่ไทยและสหรัฐฯ พร้อมร่วมมืออย่างต่อเนื่องและใกล้ชิดระหว่างสำนักงานคณะกรรมการป้องกันและปราบปรามยาเสพติด (ป.ป.ส.) และสำนักงานปราบปรามยาเสพติดของสหรัฐอเมริกา (Drug Enforcement Administration: DEA) หวังว่าทั้งสองประเทศจะร่วมมือกันป้องกันและปราบปรามยาเสพติดอย่างใกล้ชิดร่วมกันต่อไป
ในโอกาสนี้ สหรัฐฯ ยืนยันสนับสนุนความร่วมมือกับไทย รวมทั้งอาจพิจารณาแสวงหาความร่วมมือกับหลากหลายหน่วยงาน รวมถึงกับประเทศเพื่อนบ้านมากขึ้น เพื่อร่วมกันแก้ไขปัญหายาเสพติดตามแนวชายแดนได้อย่างมีประสิทธิภาพ

ที่มา : https://www.thaigov.go.th/news/contents/details/86517