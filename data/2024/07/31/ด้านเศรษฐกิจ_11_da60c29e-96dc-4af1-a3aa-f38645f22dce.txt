รัฐบาลไทย-ข่าวทำเนียบรัฐบาล-"เผ่าภูมิ" เดินหน้า "สลากเกษียณ" ชูมิติใหม่การออม ผ่าน กอช. ลุยสัญจรทั่วไทย  


วันพุธที่ 31 กรกฎาคม 2567
31/07/2567
พิมพ์
"เผ่าภูมิ" เดินหน้า "สลากเกษียณ" ชูมิติใหม่การออม ผ่าน กอช. ลุยสัญจรทั่วไทย
กองทุนการออมแห่งชาติ (กอช.) จัดกิจกรรม "9 ปี กอช. ก้าวสู่อนาคตที่มั่นคง" โดยมี ดร.เผ่าภูมิ โรจนสกุล รมช.คลัง เป็นประธานในพิธี พร้อมกล่าวแสดงความยินดีกับคณะผู้บริหารและบุคลากร กอช. ในวาระครบรอบ 9 ปี การจัดตั้งกองทุนการออมแห่งชาติ
เมื่อวันที่ 31 ก.ค. ที่สถานีรถไฟกรุงเทพ (หัวลำโพง) กองทุนการออมแห่งชาติ (กอช.) จัดกิจกรรม "9 ปี กอช. ก้าวสู่อนาคตที่มั่นคง" โดยมี ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง เป็นประธานในพิธี พร้อมกล่าวแสดงความยินดีกับคณะผู้บริหารและบุคลากร กอช. ในวาระครบรอบ 9 ปี การจัดตั้งกองทุนการออมแห่งชาติ ตอนหนึ่งว่า รัฐบาลให้ความสำคัญกับการพัฒนาส่วนงานต่างๆ ทั้งโครงสร้างทางเศรษฐกิจและสังคม ให้มีความเข้มแข็ง โดยเฉพาะความเป็นอยู่ของคนไทย ต้องครอบคลุมทุกมิติ และมีการกระจายรายได้อย่างเท่าเทียมและเป็นธรรมอย่างยั่งยืน เนื่องจากปัจจุบันประเทศไทยเข้าสู่สังคมผู้สูงอายุอย่างสมบูรณ์ มีการจ่ายสวัสดิการดูแลผู้สูงอายุเป็นแบบขั้นบันไดตามช่วงอายุ ซึ่ง กอช. ในฐานะหน่วยงานภายใต้การกำกับของกระทรวงการคลัง ได้ตระหนักถึงความสำคัญของการวางแผนทางการเงิน เพื่อให้ประชาชนที่อยู่นอกระบบแรงงาน หรือผู้ประกอบอาชีพอิสระ ที่มีอายุ 15 - 60 ปี สามารถเริ่มออมตั้งแต่ 50 บาท แต่ไม่เกิน 30,000 บาทต่อปี และรัฐสมทบสูงสุด 100% แต่ไม่เกิน 1,800 บาทต่อปี ได้มีเงินออม ไว้ใช้ในยามเกษียณ เพื่อความมั่นคงของชีวิตในช่วงสูงวัย จึงอยากให้ทุกภาคส่วน ร่วมกันแก้ปัญหา ยกระดับคุณภาพชีวิตของคนไทย ให้มีความเป็นอยู่ที่ดีและนำไปสู่การเปลี่ยนแปลงอย่างแท้จริง
"การเริ่มออมจากตัวเอง นับเป็นทางเลือกหนึ่ง ที่ช่วยให้กลุ่มคนเหล่านี้ ได้มีเงินไว้ใช้ในยามเกษียณ ไม่มากก็น้อย และต้องยอมรับว่า ปัญหานี้ไม่สามารถแก้ไขได้ในระยะเวลาอันสั้น แต่มั่นใจว่า จะช่วยลดปัญหาคนไทยแก่แต่จนได้ในระดับหนึ่ง รวมทั้งช่วยลดภาระทางการคลังให้กับประเทศได้อีกทางหนึ่งด้วย" ดร.เผ่าภูมิ กล่าว
ภายในงาน มีการจัดเวทีเสวนา หัวข้อ "สลากเกษียณ วิชั่นใหม่ การออม รับสังคมสูงวัย" โดยมี ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ดร.วโรทัย โกศลพิศิษฐ์กุล ที่ปรึกษาด้านเศรษฐกิจระหว่างประเทศ สำนักงานเศรษฐกิจการคลัง นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ และพ.ท.หนุน ศันสนาคม ผู้อำนวยการสำนักงานสลากกินแบ่งรัฐบาล ร่วมพูดคุยแลกเปลี่ยนผ่านเวทีเสวนา ที่จะชี้แจงในทุกประเด็นที่สังคมให้ความสนใจ ทั้งเรื่องความเป็นมาและแนวทางการขับเคลื่อนนโยบายสลากเกษียณ แผนงานส่งเสริมการออม ของ กอช. และบทบาทหน้าที่ของสำนักงานสลากกินแบ่งรัฐบาล เป็นต้น โดยมีไฮไลท์สำคัญ คือ การเปิดตัวโครงการ สลากเกษียณ สัญจรทั่วไทย โดย กอช.
นอกจากนี้ภายในงานได้มีการจัดบูธกิจกรรมจากภาคีเครือข่ายและหน่วยงานต่างๆ อาทิ ทรูมันนี่ ,ธนาคารกรุงไทย ,ธนาคารออมสิน ,ธกส. ,ธอส. ,ธนาคารอิสลามแห่งประเทศไทย ,สถาบันคุ้มครองเงินฝาก ,บสย. ,ทิสโก้ ,ทิพยประกันภัย และกยศ. เป็นต้น ในโอกาสนี้ คุณมนสินี นาคปนันท์ กรรมการผู้จัดการใหญ่ (ร่วม) บริษัท แอสเซนด์ มันนี่ จำกัด ผู้ให้บริการแอปพลิเคชัน ทรูมันนี่ ได้สนับสนุนของรางวัลเป็นโทรศัพท์มือถือ iphone 15 Pro ในการจัดกิจกรรมให้แก่ผู้เข้าร่วมงานอีกด้วย

ที่มา : https://www.thaigov.go.th/news/contents/details/86528