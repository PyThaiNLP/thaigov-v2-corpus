รัฐบาลไทย-ข่าวทำเนียบรัฐบาล-​นายกฯ เผยหลัง ผบ.ตร. ไทย-กัมพูชา ถกแก้ปราบคอลเซ็นเตอร์ จ่อบินขยายผลสัปดาห์หน้า พร้อมกำชับ ผบ.ชน.ตรวจเข้มกลุ่มนายทุนจีนเทา


วันพฤหัสบดีที่ 25 กรกฎาคม 2567
25/07/2567
พิมพ์
​นายกฯ เผยหลัง ผบ.ตร. ไทย-กัมพูชา ถกแก้ปราบคอลเซ็นเตอร์ จ่อบินขยายผลสัปดาห์หน้า พร้อมกำชับ ผบ.ชน.ตรวจเข้มกลุ่มนายทุนจีนเทา
​นายกฯ เผยหลัง ผบ.ตร. ไทย-กัมพูชา ถกแก้ปราบคอลเซ็นเตอร์ จ่อบินขยายผลสัปดาห์หน้า พร้อมกำชับ ผบ.ชน.ตรวจเข้มกลุ่มนายทุนจีนเทา
วันนี้ (25 กรกฎาคม 2567) เวลา 14.00 น. ณ สโมสรทหารบก (วิภาวดี) ถนนวิภาวดี-รังสิต แขวงสามเสนใน เขตพญาไท กรุงเทพมหานคร นายเศรษฐา ทวีสิน นายกรัฐมนตรี กล่าวถึงความคืบหน้าในการร่วมปราบปรามแก๊งคอลเซ็นเตอร์ระหว่างไทยกับกัมพูชาว่า เรื่องนี้สืบเนื่องจากที่ตนเองเดินทางไปที่อำเภอเชียงแสน จังหวัดเชียงราย และได้มีการสั่งการให้ตัดสัญญาณโทรศัพท์ ตามแนวชายแดน ซึ่งตนเองก็ได้พูดคุยกับ ฮุน มาแนต นายกรัฐมนตรีกัมพูชา เมื่อสัปดาห์ที่แล้ว และเช้าวันนี้ (25 ก.ค.) เวลา 10:00 น. พลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ ได้หารือกับพลตำรวจเอกซอ เทต ผู้บัญชาการตำรวจแห่งชาติกัมพูชา คาดว่าสัปดาห์หน้า จะเดินทางไปที่กัมพูชา เพื่อขยายผลปราบปรามแก๊งคอลเซ็นเตอร์ ซึ่งเรื่องนี้เราให้ความสำคัญ
ผู้สื่อข่าวถามว่า มีกลุ่มสีเทาแฝงเข้ามากับนักท่องเที่ยวจะต้องมีการเฝ้าระวังเรื่องนี้มากขึ้นหรือไม่ นายกรัฐมนตรี กล่าวว่า ทำอยู่ตลอด และเพิ่งได้เจอกับ พลตำรวจโท ธิติ แสงสว่าง ผู้บัญชาการตำรวจนครบาล ได้มีการกำชับเรื่องจีนสีเทา และมีการขยายผลเรื่องการติดป้ายโฆษณา ซื้อขายพาสปอร์ต 4 สัญชาติที่แยกห้วยขวาง ซึ่งตนเองยังไม่อยากพูดอะไรมาก เพราะจะเสียรูปคดี ยืนยันว่าเรื่องนี้มีความคืบ
ส่วนสินค้าจีนที่ทะลักเข้ามาไทย นายกรัฐมนตรีกล่าวว่า ในช่วงที่มีความผันผวนมาก และมีการผ่านถ่ายสินค้าทั่วโลกเข้ามาได้ เป็นเรื่องของการแข่งขันทางการค้า รัฐบาลไม่ได้นิ่งนอนใจ ซึ่งได้มีการออกมาตรการด้านการเก็บภาษี (VAT) ที่มีราคาต่ำกว่า 1,500 บาท ได้ออกมาตรการไปแล้ว ตู้รวมถึงการตรวจเอกซเรย์ตู้คอนเทนเนอร์อย่างถี่ถ้วน เชื่อว่าทุกคนทำอย่างเต็มที่

ที่มา : https://www.thaigov.go.th/news/contents/details/86273