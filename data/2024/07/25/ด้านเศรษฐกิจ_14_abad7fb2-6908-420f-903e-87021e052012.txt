รัฐบาลไทย-ข่าวทำเนียบรัฐบาล-ธอส. เตรียมจัดงานมหกรรมแก้ไขหนี้และไกล่เกลี่ยภาคครัวเรือน พร้อมกันทั่วประเทศ วันเสาร์ที่ 17 สิงหาคม 2567 เวลา 09.00 – 17.00 น. หลังเปิดให้ลูกค้าเจรจาปรับโครงสร้างหนี้ ณ สาขานครราชส


วันพฤหัสบดีที่ 25 กรกฎาคม 2567
25/07/2567
พิมพ์
ธอส. เตรียมจัดงานมหกรรมแก้ไขหนี้และไกล่เกลี่ยภาคครัวเรือน พร้อมกันทั่วประเทศ วันเสาร์ที่ 17 สิงหาคม 2567 เวลา 09.00 – 17.00 น. หลังเปิดให้ลูกค้าเจรจาปรับโครงสร้างหนี้ ณ สาขานครราชส
ธอส.เตรียมจัดงานมหกรรมแก้ไขหนี้และไกล่เกลี่ยภาคครัวเรือนทั่วประเทศวันเสาร์ที่ 17 ส.ค.2567 เวลา 9.00–17.00 น. ณ สาขาทั่วประเทศ เปิดโอกาสให้ลูกค้ากลุ่มเฝ้าระวังเป็นพิเศษ และลูกค้าสถานะ NPL ที่รับผลกระทบด้านรายได้ เจรจาปรับโครงสร้างหนี้ครบจบวันเดียว
ธนาคารอาคารสงเคราะห์ (ธอส.) เผยผลสำเร็จการจัดงานมหกรรมแก้ไขหนี้และไกล่เกลี่ยภาคครัวเรือน ณ ธอส. สาขานครราชสีมา จังหวัดนครราชสีมา เมื่อวันที่ 1 กรกฎาคม 2567 ที่ผ่านมา มีลูกค้าขอเจรจาปรับโครงสร้างหนี้กว่า 100 ราย ธอส. จึงเตรียมจัดงานมหกรรมแก้ไขหนี้และไกล่เกลี่ยภาคครัวเรือนทั่วประเทศ ในวันเสาร์ที่ 17 สิงหาคม 2567 เวลา 09.00 – 17.00 น. ณ สาขาธนาคารทั่วประเทศ เปิดโอกาสให้ลูกค้ากลุ่มเฝ้าระวังเป็นพิเศษ (SM) และลูกค้าสถานะ NPL ที่ได้รับผลกระทบด้านรายได้ เข้าเจรจาปรับโครงสร้างหนี้ ครบจบในวันเดียว แบบ One Stop Service เพื่อทำให้ลูกค้าสามารถรักษาบ้านของตนเองไว้ได้ต่อไป
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า จากการจัดงานมหกรรมแก้ไขหนี้และไกล่เกลี่ยภาคครัวเรือน ณ ธอส. สาขานครราชสีมา จังหวัดนครราชสีมา เมื่อวันที่ 1 กรกฎาคม 2567 ที่ผ่านมา ได้รับการตอบรับจากลูกค้ากลุ่มต้องเฝ้าระวังเป็นพิเศษ (SM) และลูกค้าสถานะ NPL ของ ธอส. ที่ได้รับผลกระทบด้านรายได้ ส่งผลให้ไม่สามารถผ่อนชำระเงินงวดได้ตามปกติ เข้ามาขอเจรจาปรับโครงสร้างหนี้เป็นจำนวนมาก ทำให้สามารถช่วยเหลือลูกค้าให้ยังคงรักษาบ้านของตนเองไว้ได้มากกว่า 100 ราย ดังนั้น ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” ที่ตลอดระยะเวลากว่า 70 ปี ได้ทำให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว จึงเตรียมขยายผลความช่วยเหลือลูกค้ากลุ่ม SM และลูกค้าสถานะ NPL ด้วยการจัดงาน “มหกรรมแก้ไขหนี้และไกล่เกลี่ยภาคครัวเรือน” พร้อมกันทั่วประเทศ ในวันเสาร์ที่ 17 สิงหาคม 2567 เวลา 09.00 – 17.00 น. โดยได้รับความร่วมมือจากสำนักงานศาลยุติธรรมมาร่วมเป็นคนกลางไกล่เกลี่ยหนี้ เพื่อให้ประชาชนสามารถแก้ไขหนี้กับ ธอส.ได้ครบจบในวันเดียวแบบ One Stop Service
“ธอส. ยังคงสนับสนุนนโยบายรัฐบาลและกระทรวงการคลัง ในการช่วยแก้ไขปัญหาหนี้ครัวเรือนให้กับคนไทย โดยลูกค้า ธอส. ที่ได้รับความเดือดร้อนจากภาระค่าครองชีพที่เพิ่มสูงขึ้น จะได้รับความช่วยเหลือในการปรับโครงสร้างหนี้ ทำให้กลับมามีความสามารถในการผ่อนชำระเงินงวดได้ตามปกติ” นายกมลภพ กล่าว
นอกจากนี้ ภายในงานมหกรรมแก้ไขหนี้และไกล่เกลี่ยภาคครัวเรือน ธอส. ยังนำทรัพย์บ้านมือสอง ธอส. คุณภาพเด่น ทำเลดี และราคาคุ้มค่า มาจำหน่าย เพื่อเป็นทางเลือกให้กับผู้ที่ต้องการมีที่อยู่อาศัยเป็นของตนเอง โดย ธอส. ยังช่วยลดภาระเพิ่มเติมให้กับผู้ที่สนใจซื้อทรัพย์ภายในงาน ด้วยการมอบสิทธิ์ในการรับสินเชื่ออัตราดอกเบี้ยต่ำสุด นานสูงสุด 24 เดือน อีกด้วย สำหรับผู้ที่สนใจซื้อบ้านมือสอง ธอส. สามารถดูข้อมูลบ้านมือสอง ธอส. ได้ที่ www.ghbhomecenter.com, Mobile Application : GHB ALL HOME และ Line Official Account : @GHBALLHOME และผู้ที่สนใจเข้าร่วมมหกรรมแก้ไขหนี้และไกล่เกลี่ยภาคครัวเรือน สามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/86271