รัฐบาลไทย-ข่าวทำเนียบรัฐบาล-กระทรวงเกษตรฯ เข้าร่วมประชุมเตรียมการรับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี


วันพฤหัสบดีที่ 25 กรกฎาคม 2567
กระทรวงเกษตรฯ เข้าร่วมประชุมเตรียมการรับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
กระทรวงเกษตรฯ เข้าร่วมประชุมเตรียมการรับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เพื่อเตรียมความพร้อม รับเสด็จฯ ทรงเปิดงาน “สีสรรพรรณไม้ เทิดไท้บรมราชินีนาถ”
นายปรีชา พันธุ์วา หัวหน้าผู้ตรวจราชการกระทรวงเกษตรและสหกรณ์ ได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ เข้าร่วมประชุมเตรียมการรับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เพื่อเตรียมความพร้อม รับเสด็จฯ ทรงเปิดงาน “สีสรรพรรณไม้ เทิดไท้บรมราชินีนาถ” โดยมี นายจรัลธาดา กรรณสูต องคมนตรี เป็นประธาน ณ สวนสมเด็จพระนางเจ้าสิริกิติ์ฯ สรุปสาระการประชุม ดังนี้
1) กำหนดสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชดำเนินทรงเปิดงานและเสด็จทอดพระเนตรงาน “สีสรรพรรณไม้ เทิดไท้บรมราชินีนาถ” ประจำปี 2567 จำนวน 10 จุด เสด็จโดยรถพระที่นั่ง ทอดพระเนตรค่ายเยาวชนฯ กระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ กรุงเทพมหานคร ฟาร์มตัวอย่าง มหาวิทยาลัยเกษตรศาสตร์ โครงการหลวง ร้าน 109 สมาคมแม่บ้านมหาดไทย และจุดถวายบังคมทูลแด่สมเด็จพระกนิษฐาธิราชเจ้าฯ
2) ประธานมูลนิธิสวนสมเด็จพระนางเจ้าสิริกิติ์ฯ  กราบบังคมทูลสำนึกในพระมหากรุณาธิคุณ และถวายรายงาน ความเป็นมา และวัตถุประสงค์ของการจัดงาน เพื่อเฉลิมพระเกียรติพระบาทสมเด็จพระเจ้าอยู่หัว ในโอกาสมหามงคลเฉลิมพระชนมพรรษา 72 พรรษา โดยน้อมนำพระบรมราโชบาย “สืบสาน รักษา ต่อยอด” ด้วยโครงการ “พระราชทานต้นพลองใหญ่คืนสู่ถิ่นกำเนิด” จำนวน 720 ต้น โดยกราบบังคมเบิกปลัดกระทรวงทรัพยากรธรรมชาติและสิ่งแวดล้อม อธิบดีกรมป่าไม้/อธิบดีกรมอุทยานแห่งชาติ และปลัดกรุงเทพมหานคร (ตามลำดับ) เข้ารับพระราชทานต้นพลองใหญ่ ท่านละ 1 ต้น (เพื่อเป็นสัญลักษณ์ของการนำไปปลูก) และมีผู้ว่าราชการจังหวัดชุมพรกราบบังคมทูลสำนึกในพระมหากรุณาธิคุณ ร่วมปลูกพลองใหญ่คืนสู่ป่าธรรมชาติ (ผ่านวิดีทัศน์)
3) กรมโยธาการและผังเมือง กระทรวงมหาดไทย กรุงเทพมหานคร การไฟฟ้านครหลวง ร่วมกันอำนวยการด้านสถานที่จัดงาน
4) กองบังคับการตำรวจนครบาล กองบัญชาการทหารบก กองบัญชาการตำรวจจราจร ดำเนินการอำนวยความสะดวกด้านเส้นทางเสด็จ
5) กองบัญชาการตำรวจสันติบาล ดำเนินการดูแลรักษาความปลอดภัยภายในงาน พร้อมตรวจสอบของถวายบังคมทูล และผู้ร่วมเข้าเฝ้าฯ
และ 6) มีหน่วยงานต่าง ๆ ร่วมสนับสนุนภายใน ได้แก่ สำนักงานอนามัย กรุงเทพมหานคร สำนักงานป้องกันและบรรเทาสาธารณภัย เป็นต้น เพื่อเตรียมพร้อมภาวะเหตุฉุกเฉินและอำนวยความสะดวกภายในงาน

ที่มา : https://www.thaigov.go.th/news/contents/details/86260