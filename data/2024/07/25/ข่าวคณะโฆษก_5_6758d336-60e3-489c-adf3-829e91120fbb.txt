รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมมอบสัญญาเช่าที่ราชพัสดุและมอบบ้านตามโครงการพัฒนาคุณภาพชีวิต ที่ดินทำกินและที่อยู่อาศัย เฉลิมพระเกียรติพระบาทสมเด็จพระเจ้าอยู่หัว 


วันพฤหัสบดีที่ 25 กรกฎาคม 2567
25/07/2567
พิมพ์
โฆษกรัฐบาลเผย นายกฯ เตรียมมอบสัญญาเช่าที่ราชพัสดุและมอบบ้านตามโครงการพัฒนาคุณภาพชีวิต ที่ดินทำกินและที่อยู่อาศัย เฉลิมพระเกียรติพระบาทสมเด็จพระเจ้าอยู่หัว
โฆษกรัฐบาลเผย นายกฯ เตรียมมอบสัญญาเช่าที่ราชพัสดุและมอบบ้านตามโครงการพัฒนาคุณภาพชีวิต ที่ดินทำกินและที่อยู่อาศัย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลพระชนมพรรษา 6 รอบฯ ที่ จ.นครพนม 26 ก.ค. 67 นี้
วันนี้ (25 กรกฎาคม 2567)  นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มีกำหนดการเดินทางไปตรวจราชการจังหวัดนครพนม ในวันศุกร์ที่ 26 กรกฎาคม 2567 เพื่อเป็นประธานพิธีมอบสัญญาเช่าที่ราชพัสดุและมอบบ้านตามโครงการพัฒนาคุณภาพชีวิต ที่ดินทำกินและที่อยู่อาศัย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลพระชนมพรรษา 6 รอบ 28 กรกฎาคม  2567 โดยมีกำหนดการ ดังนี้
เวลา 09.00 น. นายกรัฐมนตรีพร้อมด้วยคณะ ออกเดินทางจากท่าอากาศยานทหาร กองบิน 6 (บน.6)  ดอนเมือง กรุงเทพมหานคร ไปยังท่าอากาศยานนครพนม อำเภอเมืองนครพนม จังหวัดนครพนม จากนั้น เวลา 10.30 น. นายกรัฐมนตรีจะมอบสัญญาเช่าให้กับผู้เช่าที่ราชพัสดุ ณ หอประชุมรุกขนคร โรงเรียนนครพนมวิทยาคม
จากนั้น นายกรัฐมนตรีและคณะเดินทางไปยังสถานที่ดำเนินโครงการซ่อมบ้านผู้พิการ/ผู้ยากไร้ โดยนายกรัฐมนตรีจะมอบป้ายบ้านให้กับผู้ร่วมโครงการซ่อมบ้านผู้พิการ/ผู้ยากไร้  เสร็จแล้ว นายกรัฐมนตรีและคณะ จะออกเดินทางจากท่าอากาศยานนครพนม อำเภอเมืองนครพนม จังหวัดนครพนม กลับกรุงเทพมหานคร
“การเดินทางไปตรวจราชการ จ.นครพนม ของนายกฯ ครั้งนี้ เป็นการติดตามงานตามนโยบายรัฐบาล ที่มุ่งเน้นและให้ความสำคัญกับการรับรองสิทธิด้วยการจัดการให้เช่าที่ราชพัสดุ เพื่อแก้ไขปัญหาที่อยู่อาศัย ที่ดินทำกินให้แก่ประชาชน และต้องการจัดการบริหารที่ดินราชพัสดุให้เกิดประโยชน์สูงสุด ให้เกิดความมั่นคงด้านที่อยู่อาศัย ซึ่งเป็นปัจจัยพื้นฐานในการดำรงชีวิต สำหรับโครงการมอบสัญญาเช่าที่ราชพัสดุและมอบบ้านตามโครงการพัฒนาคุณภาพชีวิต ที่ดินทำกินและที่อยู่อาศัย เป็นหนึ่งในโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนพรรษา 6 รอบ 28 กรกฎาคม 2567” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/86254