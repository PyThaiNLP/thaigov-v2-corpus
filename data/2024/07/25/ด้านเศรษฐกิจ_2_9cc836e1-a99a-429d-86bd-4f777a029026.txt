รัฐบาลไทย-ข่าวทำเนียบรัฐบาล-ธอส.สนับสนุนเครื่องช่วยนวดหัวใจและฟื้นคืนชีพผู้ป่วยแก่ รพ.พระมงกุฎเกล้า เฉลิมพระเกียรติพระบาทสมเด็จพระเจ้าอยู่หัว 


วันพฤหัสบดีที่ 25 กรกฎาคม 2567
25/07/2567
พิมพ์
ธอส.สนับสนุนเครื่องช่วยนวดหัวใจและฟื้นคืนชีพผู้ป่วยแก่ รพ.พระมงกุฎเกล้า เฉลิมพระเกียรติพระบาทสมเด็จพระเจ้าอยู่หัว
ธนาคารอาคารสงเคราะห์ (ธอส.) สนับสนุนเครื่องช่วยนวดหัวใจและฟื้นคืนชีพผู้ป่วยแก่ รพ.พระมงกุฎเกล้า เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ธนาคารอาคารสงเคราะห์ (ธอส.) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ส่งมอบเครื่องช่วยนวดหัวใจและฟื้นคืนชีพผู้ป่วย ภายใต้โครงการ ธอส. สนับสนุนเครื่องช่วยนวดหัวใจและฟื้นคืนชีพผู้ป่วยให้แก่โรงพยาบาลพระมงกุฎเกล้า เพื่อแสดงออกถึงความจงรักภักดี และสำนึกในพระมหากรุณาธิคุณต่อสถาบันพระมหากษัตริย์ โดยดำเนินรอยตามพระราชกรณียกิจในการให้ความช่วยเหลือหน่วยงานด้านการแพทย์
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. สนับสนุนงบประมาณเพื่อจัดหาเครื่องช่วยนวดหัวใจและฟื้นคืนชีพผู้ป่วย ภายใต้ “โครงการ ธอส. สนับสนุนเครื่องช่วยนวดหัวใจและฟื้นคืนชีพผู้ป่วยให้แก่โรงพยาบาลพระมงกุฎเกล้า เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” โดยเมื่อวันที่ 24 กรกฎาคม 2567 ธอส. ได้ส่งมอบเครื่องช่วยนวดหัวใจและฟื้นคืนชีพผู้ป่วย จำนวน 3 เครื่อง เป็นเงินจำนวน 2,550,000 บาท ให้แก่โรงพยาบาลพระมงกุฎเกล้า โดยพลตรีธำรงโรจน์ เต็มอุดม ผู้อำนวยการโรงพยาบาลพระมงกุฎเกล้า เป็นผู้รับมอบ ซึ่ง ธอส. ได้ดำเนินโครงการดังกล่าวเพื่อแสดงออกถึงความจงรักภักดี และสำนึกในพระมหากรุณาธิคุณต่อสถาบันพระมหากษัตริย์ โดยดำเนินรอยตามพระราชกรณียกิจในการให้ความช่วยเหลือหน่วยงานด้านการแพทย์ อีกทั้งยังสนับสนุนให้การรักษาพยาบาลผู้ป่วยฉุกเฉินที่มีอยู่เป็นจำนวนมากมีประสิทธิภาพมากขึ้น ทั้งนี้ ธอส.ในฐานะสถาบันการเงินของรัฐ สังกัดกระทรวงการคลัง ที่มีพันธกิจ “ทำให้คนไทยมีบ้าน” โดยตลอดระยะเวลากว่า 70 ปี ได้สนับสนุนให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว อีกทั้งยังดำเนินนโยบายด้านความรับผิดชอบต่อสังคมและสิ่งแวดล้อม ควบคู่ภารกิจหลักในการสนับสนุนสินเชื่อที่อยู่อาศัยแก่ประชาชน ตามพันธกิจ “ทำให้คนไทยมีบ้าน”

ที่มา : https://www.thaigov.go.th/news/contents/details/86249