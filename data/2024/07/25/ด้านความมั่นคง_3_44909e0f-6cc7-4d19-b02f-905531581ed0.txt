รัฐบาลไทย-ข่าวทำเนียบรัฐบาล-กระทรวงมหาดไทย จัดพิธีเชิญคนโทน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม เพื่อประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคล


วันพฤหัสบดีที่ 25 กรกฎาคม 2567
25/07/2567
พิมพ์
กระทรวงมหาดไทย จัดพิธีเชิญคนโทน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม เพื่อประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคล
กระทรวงมหาดไทย จัดพิธีเชิญคนโทน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม เพื่อประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (25 ก.ค. 67) เวลา 07.00 น. ที่บริเวณถนนอัษฎางค์ ด้านหน้ากระทรวงมหาดไทย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) เป็นประธานในพิธีเชิญคนโทน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร เพื่อประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย นายสมเจตน์ ลิมปะพันธุ์ ที่ปรึกษารัฐมนตรีว่าการกระทรวงมหาดไทย นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทย คณะผู้บริหารระดับสูงของกระทรวงมหาดไทย ผู้ว่าราชการจังหวัดทุกจังหวัด นายชัชชาติ สิทธิพันธุ์ ผู้ว่าราชการกรุงเทพมหานคร ข้าราชการ พนักงาน เจ้าหน้าที่ และสมาชิกกองอาสารักษาดินแดน กระทรวงมหาดไทย ร่วมพิธี
โอกาสนี้ ผู้เชิญคนโทน้ำพระพุทธมนต์ศักดิ์สิทธิ์ของทุกจังหวัด และกรุงเทพมหานคร จำนวน 77 คนโท ออกจากห้องประชุมดำรงธรรม เดินลงจากศาลาว่าการกระทรวงมหาดไทยทางบันไดหน้ามุข และเชิญขึ้นจัดวางบนรถเชิญคนโทน้ำพระพุทธมนต์ศักดิ์สิทธิ์ บริเวณถนนอัษฎางค์ ด้านหน้าศาลาว่าการกระทรวงมหาดไทย จากนั้น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นำผู้ร่วมพิธีถวายความเคารพ และถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และเคลื่อนขบวนไปยังวัดพระเชตุพนวิมลมังคลาราม ราชวรมหาวิหาร โดยใช้ถนนอัษฎางค์ เลี้ยวซ้ายข้ามสะพานช้างโรงสี เคลื่อนตรงไปตามถนนกัลยาณไมตรี ผ่านกระทรวงกลาโหม เลี้ยวซ้ายหน้าวัดพระศรีรัตนศาสดาราม เข้าถนนสนามไชย เคลื่อนตรงไปจนถึงบริเวณหน้าวัดพระเชตุพนวิมลมังคลาราม ราชวรมหาวิหาร
สำหรับริ้วขบวนเชิญคนโทน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร เพื่อประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ประกอบด้วย 9 ตอน ได้แก่ ตอนที่ 1 รถตำรวจนำขบวน ตอนที่ 2 วงดุริยางค์กองทัพบก ตอนที่ 3 สมาชิกกองอาสารักษาดินแดน เชิญธงชาติและธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตอนที่ 4 รถเชิญคนโทน้ำพระพุทธมนต์ศักดิ์สิทธิ์ ตอนที่ 5 คณะผู้บริหารระดับสูงของกระทรวงมหาดไทย ตอนที่ 6 ผู้ว่าราชการจังหวัดและผู้ว่าราชการกรุงเทพมหานคร ตอนที่ 7 ผู้เชิญคนโทน้ำพระพุทธมนต์ศักดิ์สิทธิ์ ตอนที่ 8 ข้าราชการในสังกัดกรมการปกครอง กระทรวงมหาดไทย และตอนที่ 9 รถตำรวจปิดขบวน รวมจำนวนผู้ร่วมขบวน 581 คน ความยาวขบวน 126 เมตร
โดยเมื่อขบวนฯ เคลื่อนถึง ผู้ว่าราชการจังหวัดทุกจังหวัด และผู้ว่าราชการกรุงเทพมหานคร เชิญคนโทน้ำพระพุทธมนต์ศักดิ์สิทธิ์ไปวางที่โต๊ะเคียงในพระอุโบสถ วัดพระเชตุพนวิมลมังคลาราม ราชวรมหาวิหาร เพื่อเตรียมประกอบพิธีเสกน้ำพระพุทธมนต์ศักดิ์สิทธิ์ โดยจะเริ่มพิธีบวงสรวงบูชาฤกษ์ ตั้งแต่เวลา 14.15 น. จากนั้น เป็นพิธีเสกน้ำพระพุทธมนต์ศักดิ์สิทธิ์ ตามฤกษ์เวลา 16.30 น. โดยเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธาน โดยมี นายเศรษฐา ทวีสิน นายกรัฐมนตรี นายพิเชษฐ์ เชื้อเมืองพาน รองประธานสภาผู้แทนราษฎร คนที่ 2 ผู้แทนประธานรัฐสภา นางอโนชา ชีวิตโสภณ ประธานศาลฎีกา แขกผู้มีเกียรติ ร่วมประกอบพิธี ทั้งนี้ พิธีเชิญคนโทน้ำพระพุทธมนต์ศักดิ์สิทธิ์ ไปยังวัดพระเชตุพนวิมลมังคลาราม ราชวรมหาวิหาร ในช่วงเช้าวันนี้เป็นไปด้วยความเรียบร้อย และสมพระเกียรติ
สำหรับคนโทน้ำพระพุทธมนต์ศักดิ์สิทธิ์ของจังหวัดและกรุงเทพมหานครที่เตรียมประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในครั้งนี้ ได้ผ่านการประกอบพิธีจัดทำน้ำพระพุทธมนต์ศักดิ์สิทธิ์ในทุกจังหวัดทั่วประเทศ และกรุงเทพมหานคร ได้แก่ พิธีพลีกรรมตักน้ำ จากแหล่งน้ำศักดิ์สิทธิ์ 108 แห่งทั่วประเทศ พิธีเสกน้ำพระพุทธมนต์ศักดิ์สิทธิ์ และพิธีเวียนเทียนสมโภชน้ำพระพุทธมนต์ศักดิ์สิทธิ์ ณ พระอารามวัดสำคัญของจังหวัด (ยกเว้นกรุงเทพมหานคร) ซึ่งได้มีการเชิญคนโทน้ำทั้ง 77 คนโทมาเก็บรักษาที่กระทรวงมหาดไทย เมื่อวันที่ 13 กรกฎาคม 2567 (กรุงเทพมหานคร) และวันที่ 14 กรกฎาคม 2567 (76 จังหวัด) ที่ผ่านมา

ที่มา : https://www.thaigov.go.th/news/contents/details/86251