รัฐบาลไทย-ข่าวทำเนียบรัฐบาล-“เกณิกา”เผย ผลงานแก้หนี้นอกระบบของรัฐบาล สามารถไกล่เกลี่ยได้ครบ 100% มูลหนี้ลดลง 1.2 พันล้านบาท ด้านหนี้ กยศ.ยอดหนี้ที่ต้องชำระลดลง 2.8 ล้านราย มั่นใจแก้หนี้นอกระบบจบภายในรัฐบาล


วันพฤหัสบดีที่ 25 กรกฎาคม 2567
25/07/2567
พิมพ์
“เกณิกา”เผย ผลงานแก้หนี้นอกระบบของรัฐบาล สามารถไกล่เกลี่ยได้ครบ 100% มูลหนี้ลดลง 1.2 พันล้านบาท ด้านหนี้ กยศ.ยอดหนี้ที่ต้องชำระลดลง 2.8 ล้านราย มั่นใจแก้หนี้นอกระบบจบภายในรัฐบาล
“เกณิกา”เผย ผลงานแก้หนี้นอกระบบของรัฐบาล สามารถไกล่เกลี่ยได้ครบ 100% มูลหนี้ลดลง 1.2 พันล้านบาท ด้านหนี้ กยศ.ยอดหนี้ที่ต้องชำระลดลง 2.8 ล้านราย มั่นใจแก้หนี้นอกระบบจบภายในรัฐบาล
วันที่ 25 ก.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า ด้วยนโยบายแก้หนี้ทั้งระบบของรัฐบาลนำโดยนายเศรษฐา ทวีสิน นายกรัฐมนตรี เพื่อฟื้นฟูเศรษฐกิจประเทศ ด้วยการทำให้เกิดหนี้ที่เป็นธรรม สร้างระบบนิเวศทางการเงิน คืนเงินกลับเข้าสู่ระบบเศรษฐกิจ และหยุดเงินมหาศาลที่ถูกดูดออกนอกระบบ โดยไม่ต้องใช้งบประมาณรัฐ สู่เป้าหมายเสถียรภาพทางการเงินของประชาชนรายย่อยนั้น ปัจจุบันมูลค่าหนี้สินครัวเรือนประมาณ 16 ล้านล้านบาท หรือ 91% ต่อ GDP ซึ่งหนี้ในระบบ และหนี้นอกระบบมีความเกี่ยวพันกัน ดังนั้นจึงต้องแก้หนี้นอกระบบและหนี้ในระบบไปพร้อมกัน
น.ส.เกณิกา กล่าวต่อว่า จากข้อมูของกรรมการกำกับการแก้ไขหนี้สินของประชาชนรายย่อย ปัญหาหนี้นอกระบบ ทางแก้ก็คือทุกฝ่ายทั้งเจ้าหนี้และลูกหนี้ยังคงอยู่ร่วมกัน ‘ในระบบ’ และถูกต้องตามกฎหมาย เมื่อจ่ายดอกเบี้ยจนครบต้นแล้วต้องจบ ลูกหนี้ต้องใช้หนี้ แต่ไม่มีหน้าที่ต้องจ่ายดอกเบี้ยเกินกว่าอัตรากฎหมายกำหนด เจ้าหนี้ได้รับเงินต้นคืนตามสิทธิที่เจ้าหนี้ควรได้รับ การปล่อยหนี้ก้อนใหม่ต้องเป็นไปตามกฎหมาย ซึ่งช่วงที่ผ่านมา รัฐบาลเปิดให้มีการลงทะเบียนเจ้าหนี้-ลูกหนี้ เพื่อแจ้งความประสงค์ให้รัฐคุ้มครองสิทธิ รวมจำนวน 1.5 แสนราย สามารถไกล่เกลี่ยและยุติเรื่องได้ครบ 100% ทำให้มูลหนี้ลดลง 1.2 พันล้านบาท รวมระยะดำเนินการ 109 วัน
ในส่วนของหนี้ในระบบ อย่างกองทุนกู้ยืมเพื่อการศึกษา หรือ (กยศ.)ที่มีจำนวนลูกหนี้ประมาณ 3.6 ล้านคน รัฐได้บังคับใช้กฎหมายใหม่ โดยลดเบี้ยปรับจาก 18% เป็น 0.5% ต่อปี รวมทั้งมีการปรับลำดับการตัดเงินต้น ยุติการฟ้องร้องบังคับคดี ปรับโครงสร้างหนี้ โดย กยศ.ได้คำนวณยอดหนี้ใหม่ 3.65 ล้านบัญชี เสร็จแล้ว มีผู้กู้ 2.98 ล้านรายได้รับประโยชน์ ยอดหนี้ลดลง 56,326 ล้านบาท โดยลูกหนี้ตรวจสอบยอดหนี้ได้ที่หน้าเว็บไซต์ กยศ. ตั้งแต่ 1 ส.ค. 67 เป็นต้นไป อย่างไรก็ตาม ในช่วงที่ผ่านมา ผู้กู้ยืมมียอดหนี้ที่ต้องชำระลดลง จำนวน 2.8 ล้านราย โดยผู้กู้ยืมที่มียอดชำระหนี้ครบถ้วนและสามารถปิดบัญชีได้ จำนวน 177,936 ราย และมีผู้จะได้รับเงินคืน จำนวน 177,917 ราย เป็นเงิน 2,104 ล้านบาท ทั้งนี้ สามารถหยุดหักเงินเดือนผ่านองค์กรนายจ้าง จำนวน 18,326 ราย
“นายกรัฐมนตรีมีเป้าหมายต้องการให้ประชาชนหลุดพ้นจากการเป็นหนี้ และผลรายงานการแก้ปัญหาหนี้ฯตัวเลขที่ออกมาต้องถือว่าเป็นนิมิตหมายอันดี รัฐบาลต้องขอบคุณทุกหน่วยงานที่ร่วมแก้ปัญหาหนี้นอกระบบ และขอให้ประชาชนเชื่อมั่นว่าการแก้ไขปัญหาหนี้สินของรัฐบาล ซึ่งจะเดินหน้าช่วยเหลือประชาชนอย่างทั่วถึงและจะแก้หนี้นอกระบบให้จบภายในรัฐบาลนี้ให้ได้“น.ส.เกณิกา กล่าว

ที่มา : https://www.thaigov.go.th/news/contents/details/86243