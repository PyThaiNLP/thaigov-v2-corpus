รัฐบาลไทย-ข่าวทำเนียบรัฐบาล-ปลัด มท. เผยทุกจังหวัดทั่วประเทศปลื้มปีติที่พระบาทสมเด็จพระเจ้าอยู่หัวทรงมีพระบรมราชานุญาตให้ผู้ว่าราชการจังหวัดจัดงานสโมสรสันนิบาตตามที่ขอพระมหากรุณา


วันพุธที่ 24 กรกฎาคม 2567
24/07/2567
พิมพ์
ปลัด มท. เผยทุกจังหวัดทั่วประเทศปลื้มปีติที่พระบาทสมเด็จพระเจ้าอยู่หัวทรงมีพระบรมราชานุญาตให้ผู้ว่าราชการจังหวัดจัดงานสโมสรสันนิบาตตามที่ขอพระมหากรุณา
ปลัด มท. เผยทุกจังหวัดทั่วประเทศปลื้มปีติที่พระบาทสมเด็จพระเจ้าอยู่หัวทรงมีพระบรมราชานุญาตให้ผู้ว่าราชการจังหวัดจัดงานสโมสรสันนิบาตตามที่ขอพระมหากรุณา
วันนี้ (24 ก.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รัฐบาลได้เชิญชวนให้ส่วนราชการและหน่วยงานทุกภาคส่วนดำเนินการจัดงานเฉลิมพระเกียรติพระบาทสมเด็จพระเจ้าอยู่หัวเนื่องในโอกาสมหามงคลดังกล่าว โดยรัฐบาลได้กำหนดจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันจันทร์ที่ 29 กรกฎาคม 2567 เวลา 19.00 น. ณ ทำเนียบรัฐบาล
“เนื่องในวาระอันเป็นมหามงคลสมัยพิเศษยิ่งนี้ กระทรวงมหาดไทยสำนึกในพระมหากรุณาธิคุณที่พระบาทสมเด็จพระเจ้าอยู่หัว ผู้ทรงปฏิบัติบำเพ็ญพระราชกรณียกิจน้อยใหญ่นานัปการ เพื่อบำบัดทุกข์ บำรุงสุขแก่ปวงชนชาวไทยตลอดมา จึงเห็นเป็นการสมควรดำเนินการจัดงานสโมสรสันนิบาต เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในส่วนภูมิภาค เพื่อเป็นการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว โดยได้ขอพระราชทานพระบรมราชานุญาตให้ทุกจังหวัดดำเนินการจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันจันทร์ที่ 29 กรกฎาคม 2567 เวลา 19.00 น. พร้อมกันกับส่วนกลาง ซึ่งสำนักพระราชวังได้นำความกราบบังคมทูลพระกรุณาทรงทราบฝ่าละอองธุลีพระบาทแล้ว พระราชทานพระบรมราชานุญาตตามที่กระทรวงมหาดไทยขอพระมหากรุณา” นายสุทธิพงษ์ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า กระทรวงมหาดไทย จึงได้แจ้งไปยังผู้ว่าราชการจังหวัดทุกจังหวัดได้ร้อยรวมใจของภาคีเครือข่ายในพื้นที่จังหวัด ร่วมจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันจันทร์ที่ 29 กรกฎาคม 2567 เวลา 19.00 น. ณ ศาลากลางจังหวัด หรือสถานที่ที่เหมาะสม พร้อมกับส่วนกลาง มีผู้ว่าราชการจังหวัดเป็นประธาน โดยข้าราชการผู้ร่วมพิธีแต่งกาย เครื่องแบบเต็มยศ สายสะพายสูงสุด สำหรับสุภาพบุรุษ แต่งกายชุดขอเฝ้าเต็มยศ กางเกงดำ ประดับเครื่องราชอิสริยาภรณ์ ชั้นสูงสุด หรือชุดแบล็คไท ไม่ประดับเครื่องราชอิสริยาภรณ์ หรือชุดผ้าไทยแขนยาว ไม่ประดับเครื่องราชอิสริยาภรณ์ และสุภาพสตรี ชุดไทยอมรินทร์ หรือชุดไทยบรมพิมาน โทนสีเหลือง ประดับเครื่องราชอิสริยาภรณ์ชั้นสูงสุด
“เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทยขอเชิญชวนภาคีเครือข่ายทุกภาคส่วนในทุกจังหวัด ร่วมงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันจันทร์ที่ 29 กรกฎาคม 2567 เวลา 19.00 น. ณ ศาลากลางจังหวัด หรือสถานที่ที่จังหวัดกำหนด เพื่อร่วมแสดงออกซึ่งความจงรักภักดีโดยพร้อมเพรียงกัน” นายสุทธิพงษ์ กล่าวในช่วงท้าย

ที่มา : https://www.thaigov.go.th/news/contents/details/86240