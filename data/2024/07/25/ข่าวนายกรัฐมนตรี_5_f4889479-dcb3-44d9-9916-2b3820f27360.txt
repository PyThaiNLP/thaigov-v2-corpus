รัฐบาลไทย-ข่าวทำเนียบรัฐบาล-​นายกฯ เผย  ไม่หวั่นศาล รธน. นัดชี้ชะตา 14 ส.ค.นี้ ขอบคุณกำลังใจที่ส่งให้ ยืนยันมีกำลังใจเต็มเปี่ยมในการทำงานระบุ “อนุทิน-ทักษิณ” ตีกอล์ฟธรรมดาไร้นัยยะการเมืองมั่นใจเสถียรภาพรัฐบาล


วันพฤหัสบดีที่ 25 กรกฎาคม 2567
25/07/2567
พิมพ์
​นายกฯ เผย  ไม่หวั่นศาล รธน. นัดชี้ชะตา 14 ส.ค.นี้ ขอบคุณกำลังใจที่ส่งให้ ยืนยันมีกำลังใจเต็มเปี่ยมในการทำงานระบุ “อนุทิน-ทักษิณ” ตีกอล์ฟธรรมดาไร้นัยยะการเมืองมั่นใจเสถียรภาพรัฐบาล
​นายกฯ เผย  ไม่หวั่นศาล รธน. นัดชี้ชะตา 14 ส.ค.นี้  ขอบคุณกำลังใจที่ส่งให้ ยืนยันมีกำลังใจเต็มเปี่ยมในการทำงาน ระบุ “อนุทิน-ทักษิณ” ตีกอล์ฟธรรมดา ไร้นัยยะการเมือง มั่นใจเสถียรภาพรัฐบาล
วันนี้ (25 กรกฎาคม 2567) เวลา 14.00 น. ณ สโมสรทหารบก (วิภาวดี) ถนนวิภาวดี-รังสิต แขวงสามเสนใน เขตพญาไท กรุงเทพมหานคร นายเศรษฐา ทวีสิน นายกรัฐมนตรีกล่าวถึงกรณีที่ศาลรัฐธรรมนูญ นัดวินิจฉัยคดีที่กลุ่ม 40 สว.ยื่นฟ้อง ปมการแต่งตั้งนายพิชิต ชื่นบาน เป็นรัฐมนตรีไม่ชอบด้วยกฎหมาย ในวันที่ 14 สิงหาคมนี้ว่า เพิ่งทราบเรื่องวานนี้ และได้เริ่มเข้าสู่กระบวนการโต้แย้งตามกรอบเวลาที่ศาลกำหนดภายใน 7 วัน พร้อมขอบคุณกำลังใจจากทุกคนที่ส่งให้ และจะทำให้ดีที่สุด พร้อมย้ำว่า ได้ส่งข้อมูลให้ศาลครบถ้วนแล้ว และอยู่ในกระบวนการยุติธรรมแล้ว จึงไม่อยากพูดอะไรมาก พร้อมยืนยันว่า ตนเองยังมีกำลังใจเต็มเปี่ยมในการทำงาน
นายกฯ ยังย้ำถึงความสัมพันธ์ระหว่างพรรคร่วมรัฐบาลว่า ยังเป็นไปด้วยดี มีการพูดจาและพบปะกันตลอด  เช่นเดียวกับการทำงานของรัฐบาลก็ยังเดินหน้าไปด้วยดี ส่วนประเด็นใดที่ไม่เข้าใจกันก็ถือเป็นธรรมดาของการอยู่ด้วยกัน ก็ต้องแก้ปัญหากันไป
ส่วนการปรากฏภาพรัฐมนตรีหลายคนไปร่วมกิจกรรมตีกอล์ฟที่เขาใหญ่ จนเป็นที่มาของปฏิญญาเขาใหญ่นั้น  นายกฯ กล่าวว่า มีภาพของนายอนุทิน ชาญวีรกูล หัวหน้าภูมิใจไทย กับ นายทักษิณ ชินวัตร อดีตนายกรัฐมนตรี ที่เป็นผู้นำจิตวิญญาณพรรคเพื่อไทย  ซึ่งพรรคเพื่อไทยกับพรรคภูมิใจไทยมีมากกว่าคำว่า ปฏิญญา ซึ่งเชื่อว่าเป็นสัญญาที่ร่วมกันอยู่แล้ว และเป็นส่วนหนึ่งของพรรคการเมืองที่มี 314 เสียง จึงเชื่อมั่นว่าภาพที่ปรากฎออกมาเป็นการไปออกกำลังกายตีกอล์ฟเท่านั้น และมั่นใจด้วยว่า จะไม่ทำให้เกิดผลกระทบกับเสถียรภาพของรัฐบาล ส่วนปัญหาการกระทบกันในประเด็นกัญชานั้น ได้มีการพูดคุยกันในพรรคร่วมรัฐบาล แต่ทั้งหมดเป็นหน้าที่ของสาธารณสุขที่จะต้องดำเนินการต่อไป

ที่มา : https://www.thaigov.go.th/news/contents/details/86276