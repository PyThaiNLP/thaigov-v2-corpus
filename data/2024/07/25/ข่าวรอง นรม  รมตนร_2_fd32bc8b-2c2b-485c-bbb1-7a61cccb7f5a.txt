รัฐบาลไทย-ข่าวทำเนียบรัฐบาล-“รมต.จิราพร” นำข้าราชการกรมประชาสัมพันธ์ ถวายสัตย์ปฏิญาณเป็นข้าราชการที่ดี และร่วมกิจกรรมจิตอาสาเฉลิมพระเกียรติฯ


วันพฤหัสบดีที่ 25 กรกฎาคม 2567
25/07/2567
พิมพ์
“รมต.จิราพร” นำข้าราชการกรมประชาสัมพันธ์ ถวายสัตย์ปฏิญาณเป็นข้าราชการที่ดี และร่วมกิจกรรมจิตอาสาเฉลิมพระเกียรติฯ
“รมต.จิราพร” นำข้าราชการกรมประชาสัมพันธ์ ถวายสัตย์ปฏิญาณเป็นข้าราชการที่ดี และร่วมกิจกรรมจิตอาสาเฉลิมพระเกียรติฯ
วันนี้ (25 กรกฎาคม 2567) เวลา 10.45 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน ประจำปี 2567 และร่วมกิจกรรมจิตอาสาพระราชทาน “PRD เราทำความดี ด้วยหัวใจ” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ โดยมี นางสุดฤทัย เลิศเกษม อธิบดีกรมประชาสัมพันธ์ พร้อมด้วยคณะผู้บริหาร ข้าราชการ และเจ้าหน้าที่กรมประชาสัมพันธ์ เข้าร่วม
โดยในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน ประจำปี 2567 นางสาวจิราพร สินธุไพร รัฐมนตรีประจำสำนักนายกรัฐมนตรีได้ถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว ลงนามถวายพระพรชัยมงคลและกล่าวถวายพระพรชัยมงคล จากนั้นได้กล่าวนำข้าราชการกรมประชาสัมพันธ์ถวายสัตย์ปฏิญาณเพื่อเป็นข้าราชการที่ดีและพลังของแผ่นดิน และร่วมร้องเพลงสรรเสริญพระบารมีและเพลงสดุดีจอมราชา
จากนั้น รัฐมนตรีประจำสำนักนายกรัฐมนตรี เป็นประธานเปิดกิจกรรมจิตอาสาพระราชทาน “PRD เราทำความดี ด้วยหัวใจ” โดยได้ร่วมกับข้าราชการและเจ้าหน้าที่กรมประชาสัมพันธ์ ทำกิจกรรมจิตอาสา อาทิเช่น ปลูกต้นจันทน์ ซึ่งเป็นกล้าไม้มงคล 1 ใน 72 ล้านต้น เพื่อเพิ่มความร่มรื่นและเพิ่มพื้นที่สีเขียวในชุมชนเมือง และร่วมทำความสะอาดบริเวณโดยรอบกรมประชาสัมพันธ์
“ที่ตั้งของกรมประชาสัมพันธ์อยู่ในพื้นที่ชุมชนเมืองใจกลางกรุงเทพมหานคร อีกทั้งยังใกล้เคียงกับสถานที่ราชการหลายแห่ง ประชาชนสามารถเข้ามาใช้ประโยชน์ได้ เช่น การออกกำลังกายยามเย็น หรือพักผ่อนหย่อนใจในสวนสาธารณะที่มีลักษณะเป็น Pocket Park  การได้ร่วมกิจกรรมจิตอาสาของกรมประชาสัมพันธ์ในวันนี้ เป็นการช่วยเพิ่มพื้นที่สีเขียวให้ประชาชนที่อาศัยอยู่ใกล้เคียง และยังปรับปรุงพื้นที่ให้มีความสะอาด ช่วยยกระดับคุณภาพชีวิตประชาชนให้มีความเป็นอยู่ที่ดีขึ้น ตามแนวทางของ 10 โครงการเฉลิมพระเกียรติฯ “คน น้ำ ป่า” ที่รัฐบาลได้น้อมนำโครงการพระราชดำริ สืบสานพระราชปณิธาน สู่ความยั่งยืนครอบคลุมทุกพื้นที่ทั่วประเทศ“ รัฐมนตรีประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/86277