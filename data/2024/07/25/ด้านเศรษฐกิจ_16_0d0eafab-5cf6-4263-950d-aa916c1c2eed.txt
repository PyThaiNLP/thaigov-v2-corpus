รัฐบาลไทย-ข่าวทำเนียบรัฐบาล-กระทรวงเกษตรฯ เชิญเที่ยวงาน "งานตรานกยูงพระราชทาน สืบสานตำนานไหมไทย" ครั้งที่ 19 ระหว่างวันที่ 1 - 4 สิงหาคม 2567 ณ ฮอลล์ 6-7 อิมแพ็ค เมืองทองธานี


วันพฤหัสบดีที่ 25 กรกฎาคม 2567
กระทรวงเกษตรฯ เชิญเที่ยวงาน "งานตรานกยูงพระราชทาน สืบสานตำนานไหมไทย" ครั้งที่ 19 ระหว่างวันที่ 1 - 4 สิงหาคม 2567 ณ ฮอลล์ 6-7 อิมแพ็ค เมืองทองธานี
กระทรวงเกษตรฯ เชิญเที่ยวงาน "งานตรานกยูงพระราชทาน สืบสานตำนานไหมไทย" ครั้งที่ 19 ระหว่างวันที่ 1 - 4 สิงหาคม 2567 ณ ฮอลล์ 6-7 อิมแพ็ค เมืองทองธานี
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานแถลงข่าวการจัด “งานตรานกยูงพระราชทาน สืบสานตำนานไหมไทย” ครั้งที่ 19 ประจำปี 2567 โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ พันจ่าเอก ประเสริฐ มาลัย อธิบดีกรมหม่อนไหม และผู้บริหารหน่วยงานในสังกัดกระทรวงเกษตรและสหกรณ์ เข้าร่วมเป็นเกียรติภายในงาน ณ ห้องประชุม 115 กระทรวงเกษตรและสหกรณ์ ว่า กระทรวงเกษตรและสหกรณ์ โดยกรมหม่อนไหม เตรียมจัดงาน “งานตรานกยูงพระราชทาน สืบสานตำนานไหมไทย” ครั้งที่ 19 ภายใต้แนวคิด “มหัศจรรย์หม่อนไหมภูมิปัญญาผ้าไทย เทิดไท้องค์ราชัน” เพื่อเฉลิมพระเกียรติและน้อมรำลึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวง ที่ทรงสืบสานและทรงให้ความสำคัญกับผ้าไหมไทย และยังเป็นการเฉลิมพระเกียรติพระบาทสมเด็จพระเจ้าอยู่หัว ที่ทรงเจริญพระชนมพรรษาครบ 6 รอบ 72 พรรษา ในวันที่ 28 กรกฎาคม 2567 พร้อมทั้งเป็นการส่งเสริมการตลาดผ้าไหมไทยคุณภาพจากเกษตรกรให้ถึงมือผู้บริโภคโดยตรง อีกทั้งยังมีการส่งเสริมให้เยาวชนคนรุ่นใหม่สวมใส่ผ้าไหม/ผ้าไทยในชีวิตประจำวัน และเกษตรกรผู้ปลูกหม่อนเลี้ยงไหมได้สืบสานรักษาภูมิปัญญาให้คงอยู่และส่งต่อไปยังคนรุ่นหลังซึ่งอาชีพปลูกหม่อนเลี้ยงไหมถือเป็นอาชีพพระราชทาน เป็นอัตลักษณ์ที่โดดเด่นของไทยสู่สายตาชาวต่างชาติ สามารถสร้างรายได้ให้แก่เกษตรกรอย่างยั่งยืน และสามารถขับเคลื่อนภาคเกษตรไทยสู่การยกระดับคุณภาพชีวิตของเกษตรกรให้มีรายได้เพิ่มขึ้น 3 เท่าใน 4 ปี ตามนโยบายของรัฐบาลอีกด้วย
สำหรับไฮไลท์กิจกรรมภายในงานที่น่าสนใจ คือ นิทรรศการ “เส้นทางอาชีพหม่อนไหม” เป็นการจัดแสดงเส้นทางอาชีพด้านหม่อนไหมที่มีการต่อยอดไปสู่อาชีพอื่น ๆ รวมถึง การนำนวัตกรรมการผลิตผ้าไหมเส้นไหมด้วยกราฟีนเพื่อใช้พัฒนาเป็นผลิตภัณฑ์ที่เพิ่มคุณสมบัติพิเศษให้แก่เส้นไหมและผ้าไหม ซึ่งนำมาพัฒนาเป็นผลิตภัณฑ์สินค้าต่าง ๆ เช่น เครื่องนุ่งห่ม อีกทั้ง มีกิจกรรมอื่น ๆ อีกมากมาย ได้แก่ 1) นิทรรศการเฉลิมพระเกียรติฯ 2) นิทรรศการตรานกยูงพระราชทาน นิทรรศการ 72 หมู่บ้าน รวมใจปลูกหม่อนน้อมถวาย 72 พรรษา ทศมินทรราชา สืบสาน รักษา ต่อยอด สู่ 12 พรรณพฤกษาไทย สร้างสีสันบนผ้าไหม 21 ลายทรงเลือก3) นิทรรศการเส้นทางสายไหม 4) นิทรรศการผลงานของกรมหม่อนไหมและหน่วยงานการบูรณาการ และ 5) นิทรรศการทายาทหม่อนไหม
ทั้งนี้ กระทรวงเกษตรและสหกรณ์ ขอเชิญชวนผู้ที่สนใจร่วมเที่ยวชม “งานตรานกยูงพระราชทาน สืบสานตำนานไหมไทย” ครั้งที่ 19 ประจำปี 2567 ระหว่างวันที่ 1 - 4 สิงหาคม 2567 ตั้งแต่เวลา 10.00 น. – 20.00 น. ณ ฮอลล์  6-7 อิมแพ็ค เมืองทองธานี

ที่มา : https://www.thaigov.go.th/news/contents/details/86281