รัฐบาลไทย-ข่าวทำเนียบรัฐบาล-กบข. จัดโครงการรวมพลังจิตอาสาสร้างความดี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพฤหัสบดีที่ 25 กรกฎาคม 2567
25/07/2567
พิมพ์
กบข. จัดโครงการรวมพลังจิตอาสาสร้างความดี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
กบข. จัดทำโครงการ “กบข. รวมพลังจิตอาสาสร้างความดี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗”
นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้จัดทำโครงการ “กบข. รวมพลังจิตอาสาสร้างความดี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗”
โดยโครงการนี้ กบข. ได้ดำเนินการทั้งหมด 3 กิจกรรม ได้แก่ 1. กิจกรรมเดิน-วิ่งการกุศล สะสมระยะทาง เพื่อสมทบทุนช่วยเหลือผู้ป่วยยากไร้ในโรงพยาบาลมหาวชิราลงกรณธัญบุรี จังหวัดปทุมธานี ซึ่งคณะผู้บริหารและพนักงานได้ร่วมกันเดิน-วิ่ง ณ อุทยาน 100 ปี จุฬาลงกรณ์มหาวิทยาลัย และชวนสมาชิก กบข. ร่วมกิจกรรม 72 KM | 72 Day : GPF Charity Virtual Run เพื่อสะสมระยะทางสูงสุด 72 กิโลเมตรต่อราย โดยทุก 1 กิโลเมตรของสมาชิกที่ทำกิจกรรมสำเร็จจะแปลงเป็นเงินบริจาค 1 บาท
2. กิจกรรมสร้างสื่อการเรียนรู้นอกห้องเรียน (Brain-Based Learning : BBL) เพื่อพัฒนาทักษะการเรียนรู้ด้วยตนเองและส่งเสริมวินัยการออม พร้อมทั้งมอบสมุดบัญชีรายรับ-รายจ่าย และทุนการศึกษาให้กับนักเรียนโรงเรียนวัดหัวไทร รวมถึงได้ร่วมกันปรับภูมิทัศน์โดยรอบให้กับวัดหัวไทร จังหวัดฉะเชิงเทรา
3. กบข. ได้จัดทำ Microsite เฉลิมพระเกียรติพระบาทสมเด็จพระเจ้าอยู่หัว โดยได้รวบรวมเนื้อหาพระราชกรณียกิจ โครงการในพระราชดำริ พระราชดำรัสและพระบรมราโชวาทที่สำคัญ เพื่อเผยแพร่เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567

ที่มา : https://www.thaigov.go.th/news/contents/details/86289