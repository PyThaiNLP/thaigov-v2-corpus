รัฐบาลไทย-ข่าวทำเนียบรัฐบาล-กระทรวงเกษตรฯ ปล่อยขบวนรถบรรทุกโค – กระบือ 721 ตัว ส่งมอบให้เกษตรกร 6 จังหวัด จากพิธีไถ่ชีวิตโค – กระบือ เฉลิมพระเกียรติพระบาทสมเด็จพระเจ้าอยู่หัว 


วันพฤหัสบดีที่ 25 กรกฎาคม 2567
กระทรวงเกษตรฯ ปล่อยขบวนรถบรรทุกโค – กระบือ 721 ตัว ส่งมอบให้เกษตรกร 6 จังหวัด จากพิธีไถ่ชีวิตโค – กระบือ เฉลิมพระเกียรติพระบาทสมเด็จพระเจ้าอยู่หัว
กระทรวงเกษตรฯ ปล่อยขบวนรถบรรทุกโค – กระบือ 721 ตัว ส่งมอบให้เกษตรกร 6 จังหวัด จากพิธีไถ่ชีวิตโค – กระบือ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพธิีมหามงคลเฉลิมพระชนมพรรษา 6 รอบ  28 กรกฎาคม 2567
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานในพิธีไถ่ชีวิตโค - กระบือ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายประยูร อินสกุล ปลัดกระทรวงเกษตรและสหกรณ์ นายสัตวแพทย์สมชวน รัตนมังคลานนท์ อธิบดีกรมปศุสัตว์ ผู้บริหารกระทรวงเกษตรและสหกรณ์และตัวแทนเกษตรกรผู้ได้รับมอบโค - กระบือ เข้าร่วม ณ หอประชุมใหญ่พุทธมณฑล อำเภอพุทธมณฑล จังหวัดนครปฐม
กระทรวงเกษตรและสหกรณ์ โดยกรมปศุสัตว์ จัดโครงการมอบกรรมสิทธิ์และไถ่ชีวิตโค – กระบือ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 จำนวน 721 แบ่งเป็นโค 500 ตัว กระบือ 221 ตัว และส่งมอบ โค-กระบือที่ได้รับการไถ่ชีวิตให้แก่เกษตรกร ภายใต้ระเบียบและหลักเกณฑ์ของโครงการธนาคารโค - กระบือเพื่อเกษตรกรตามพระราชดำริ ในพื้นที่ 6 จังหวัด ดังนี้ 1) จังหวัดพะเยา รับมอบโคเพศเมีย 200 ตัว 2) จังหวัดหนองบัวลำภู รับมอบโคเพศเมีย 100 ตัว 3) จังหวัดชัยนาท รับมอบโคเพศเมีย 100 ตัว 4) จังหวัดมหาสารคาม รับมอบโคเพศเมีย 100 ตัว 5) จังหวัดบุรีรัมย์ รับมอบกระบือเพศเมีย 121 ตัว และ 6) จังหวัดสุพรรณบุรี รับมอบกระบือเพศเมีย 100 ตัว เพื่อช่วยเหลือเกษตรกรให้มีโค – กระบือสำหรับใช้ในภาคการเกษตร และเพิ่มผลผลิตทางการเกษตรตามพระราชดำริ นอกจากนี้ยังได้มอบหมายให้สำนักงานปศุสัตว์จังหวัดดำเนินการกิจกรรมมอบกรรมสิทธิ์โค-กระบือแก่เกษตรกรที่ปฏิบัติตามเงื่อนไขของโครงการเป็นกรณีพิเศษ จำนวน 7,200 ราย และ กิจกรรมบริการด้านสุขภาพสัตว์ของโครงการธนาคารโค -กระบือเพื่อเกษตรกรตามพระราชดำริ จำนวน 132,240 ตัว เพื่อบริการและอำนวยความสะดวกแก่เกษตรกรในแต่ละพื้นที่อย่างทั่วถึงต่อไป
รมว.ธรรมนัส กล่าวว่า สำหรับโครงการธนาคารโค-กระบือเพื่อเกษตรกรตามพระราชดำริ เป็นหนึ่งในโครงการพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งกระทรวงเกษตรฯ โดยกรมปศุสัตว์รับสนองพระราชดำริและดำเนินงานมาตั้งแต่ปี พ.ศ. 2522 เป็นต้นมา เพื่อแก้ไขปัญหาความยากจนของเกษตรกร รวมถึงสนับสนุนให้มีการรวมกลุ่มเกษตรกร และเปิดโอกาสให้ชุมชนมีส่วนร่วมในการบริหารโครงการ เพื่อให้เกิดความเข้มแข็งตลอดจนมีการต่อยอดการใช้ประโยชน์และการอนุรักษ์วัฒนธรรมประเพณีในท้องถิ่น จากการดำเนินงานที่ผ่านมาได้ให้ความช่วยเหลือเกษตรกรไปแล้ว 376,858 ราย มอบกรรมสิทธิ์โค-กระบือให้เกษตรกรไปแล้ว 135,591 ราย คิดเป็นมูลค่า 2,880 ล้านบาท อีกทั้งยังมีเกษตรกรอยู่ในความดูแลของโครงการ 118,623 ราย

ที่มา : https://www.thaigov.go.th/news/contents/details/86262