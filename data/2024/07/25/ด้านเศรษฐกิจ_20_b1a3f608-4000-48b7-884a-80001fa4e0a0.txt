รัฐบาลไทย-ข่าวทำเนียบรัฐบาล-บสย. ผนึก “TED Fund” ร่วมเติมทุน เสริมสภาพคล่อง SMEs หนุนผู้ประกอบการกลุ่มเทคโนโลยี และนวัตกรรม เข้าถึงสินเชื่อ


วันพฤหัสบดีที่ 25 กรกฎาคม 2567
25/07/2567
พิมพ์
บสย. ผนึก “TED Fund” ร่วมเติมทุน เสริมสภาพคล่อง SMEs หนุนผู้ประกอบการกลุ่มเทคโนโลยี และนวัตกรรม เข้าถึงสินเชื่อ
บสย. และ อว. ร่วมลงนาม MOU โครงการส่งเสริมและสนับสนุนผู้ประกอบการ SMEs เทคโนโลยีและนวัตกรรม สร้างความรู้ความเข้าใจแก่ผู้ประกอบการในการประกอบธุรกิจ เข้าถึงแหล่งทุน และการเข้าถึงสิทธิประโยชน์ต่างๆ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) และ นายวันนี นนท์ศิริ ผู้ช่วยปลัดกระทรวงการอุดมศึกษา วิทยาศาสตร์ วิจัยและนวัตกรรม ร่วมลงนามบันทึกความเข้าใจความร่วมมือ (MOU) “โครงการส่งเสริมและสนับสนุนผู้ประกอบการ SMEs เทคโนโลยีและนวัตกรรม” สร้างความรู้ ความเข้าใจแก่ผู้ประกอบการ ในการประกอบธุรกิจ การเข้าถึงแหล่งทุน และการเข้าถึงสิทธิประโยชน์ต่างๆ โดยมี ดร.ชาญวิทย์ ตรีเดช ผู้จัดการกองทุนพัฒนาผู้ประกอบการเทคโนโลยีและนวัตกรรม (TED Fund) ร่วมเป็นสักขีพยาน เมื่อวันที่ 25 กรกฎาคม 2567 ในงาน อว.แฟร์ ณ ศูนย์การประชุมแห่งชาติสิริกิติ์
นายสิทธิกร กล่าวว่า บสย. เป็นสถาบันการเงินเฉพาะกิจของรัฐ มีบทบาทในการค้ำประกันสินเชื่อ เพื่อช่วยเหลือผู้ประกอบการ SMEs สามารถเข้าถึงสินเชื่อในระบบได้ง่ายขึ้น โดยทำหน้าที่เป็น SMEs Gateway เชื่อมโยงเงินทุนและโอกาสให้แก่ SMEs รวมถึงเชื่อมโยง SMEs กับพันธมิตรทั้งภาครัฐ และเอกชน ให้สามารถเข้าถึงสิทธิประโยชน์ต่างๆ พร้อมยกระดับสู่ Digital SMEs Gateway ด้วยการพัฒนาช่องทางต่างๆ ผ่านการใช้ Digital เป็นเครื่องมือในการดำเนินงาน เพื่อเพิ่มประสิทธิภาพในการช่วยเหลือ SMEs ได้มากขึ้น
ความร่วมมือในครั้งนี้ นับเป็นก้าวสำคัญในการเสริมสร้างศักยภาพให้กับผู้ประกอบการ SMEs โดย บสย. และกองทุน TED Fund จะทำหน้าที่เป็น Funding Gateway เพื่อเติมเงินทุน และเสริมสภาพคล่องให้กับผู้ประกอบการกลุ่มเทคโนโลยีและนวัตกรรม
ทั้งนี้ จากรูปแบบการให้เงินทุนของกองทุน TED Fund ซึ่งสนับสนุนเงินทุนในรูปแบบทุนอุดหนุนสมทบบางส่วน (Matching Grant) ภายใต้กรอบวงเงินสนับสนุน 90% ของมูลค่าโครงการที่ได้รับการอนุมัติ และไม่เกิน 2 ล้านบาท บสย. จะเข้าไปช่วยเหลือ SMEs ในการเข้าถึงสินเชื่อในระบบ ผ่านกลไกการค้ำประกันของ บสย. เพื่อช่วยเหลือผู้ที่ได้รับเงินทุนจากกองทุน TED Fund ที่ต้องการขอสินเชื่อ นำมาเป็นเงินทุนหมุนเวียนในช่วงเริ่มต้นกิจการ (ก่อนได้รับเงินทุนจาก TED Fund) เพื่อให้ธุรกิจสามารถดำเนินอย่างไม่สะดุด
ภายใต้ความร่วมมือนี้ บสย. และกองทุน TED Fund ยังร่วมกันเสริมองค์ความรู้ ให้คำปรึกษาและคำแนะนำแก่ SMEs ให้ความรู้ทางการเงิน และการเข้าถึงแหล่งเงินทุน ผ่านช่องทางต่างๆ อาทิ การออกบูธ การอบรมแก่ผู้ประกอบการ ฯลฯ โดย บสย. พร้อมให้คำปรึกษาผ่านศูนย์ที่ปรึกษาทางการเงิน SMEs โดยไม่มีค่าใช้จ่าย
สำหรับผู้ประกอบการในกลุ่มเทคโนโลยีและนวัตกรรมที่สนใจสมัครโครงการของกองทุน TED Fund   ประจำปีงบประมาณปี 2568 จะเริ่มเปิดรับสมัครในช่วงเดือนพฤศจิกายน 2567 เป็นต้นไป และสำหรับ SMEs ที่ต้องการขอสินเชื่อจากสถาบันการเงินเพื่อใช้เป็นเงินลงทุนในช่วงเริ่มต้นธุรกิจ วันนี้สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ได้ที่ LINE OA : @tcgfirst
ปัจจุบัน บสย. มี โครงการ Smart Gen ภายใต้โครงการค้ำประกันสินเชื่อ PGS 11 “บสย. SMEs ยั่งยืน” ที่ร่วมกับสถาบันการเงินทั้ง 18 แห่ง ในการปล่อยสินเชื่อ เพื่อให้ความช่วยเหลือผู้ประกอบการที่เปิดกิจการใหม่ (อายุไม่เกิน 3 ปี) รวมถึงผู้ประกอบการ SMEs ในกลุ่มเทคโนโลยีและนวัตกรรม ซึ่งส่วนใหญ่เป็นกลุ่มนักศึกษาจบใหม่ และคนรุ่นใหม่ที่ต้องการลงทุนในธุรกิจที่เน้นพัฒนานวัตกรรม และใช้เทคโนโลยีสมัยใหม่ ที่จำเป็นต้องใช้งบลงทุนจำนวนมาก
สำหรับโครงการค้ำประกันสินเชื่อ Smart Gen สามารถค้ำประกันได้สูงสุด 500,000 บาทต่อราย อัตราค่าธรรมเนียม 1.75% ต่อปี และภาครัฐช่วยสนับสนุนค่าธรรมเนียมใน 2 ปีแรก จากจำนวนผู้รับทุนของกองทุน TED Fund ต่อปี เฉลี่ยปีละ 120-130 โครงการ บสย. คาดว่าจากความร่วมมือในครั้งนี้ จะมีผู้ประกอบการ SMEs ในกลุ่มเทคโนโลยีและนวัตกรรม ได้รับสินเชื่อเพิ่มขึ้นมากกว่า 200 ราย คิดเป็นวงเงินค้ำประกัน 300 ล้านบาท ก่อให้เกิดสินเชื่อในระบบกว่า 360 ล้านบาท
ทั้งนี้ มั่นใจว่าจากความร่วมมือในครั้งนี้ จะช่วยให้ผู้ประกอบการ SMEs กลุ่มเทคโนโลยีและนวัตกรรมสามารถต่อยอดธุรกิจและสร้างสรรค์งานนวัตกรรม ซึ่งจะส่งผลต่อการพัฒนานวัตกรรมของประเทศ และสร้างการเติบโตทางเศรษฐกิจอย่างยั่งยืน

ที่มา : https://www.thaigov.go.th/news/contents/details/86288