รัฐบาลไทย-ข่าวทำเนียบรัฐบาล-​เลขานุการรัฐมนตรีฯ ไพลิน เปิดงาน ASEAN Tools Expo 2024 ส่งเสริมศักยภาพอุตสาหกรรมเครื่องมือช่างไทย มุ่งสู่ตลาดอาเซียน


วันพฤหัสบดีที่ 25 กรกฎาคม 2567
25/07/2567
พิมพ์
​เลขานุการรัฐมนตรีฯ ไพลิน เปิดงาน ASEAN Tools Expo 2024 ส่งเสริมศักยภาพอุตสาหกรรมเครื่องมือช่างไทย มุ่งสู่ตลาดอาเซียน
​เลขานุการรัฐมนตรีฯ ไพลิน เปิดงาน ASEAN Tools Expo 2024 ส่งเสริมศักยภาพอุตสาหกรรมเครื่องมือช่างไทย มุ่งสู่ตลาดอาเซียน
วันที่ 24 กรกฏาคม 2567 นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม ได้รับมอบหมายจาก นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานในพิธีเปิดงานนิทรรศการอุตสาหกรรมการช่างประจำปี 2567 หรือ ASEAN Tools Expo 2024 จัดโดย บริษัท เอ็น.ซี.ซี. แมนเนจเม้นท์ แอนด์ ดิเวลลอปเม้นท์ จำกัด โดยมี นายดวงเด็ด ย้วยความดี ผู้อำนวยการฝ่ายอุตสาหกรรมการแสดงสินค้านานาชาติ สำนักงานส่งเสริมการจัดการประชุมและนิทรรศการ องค์การมหาชน นายสุรพล อุทินทุ ประธานเจ้าหน้าที่บริหาร ศูนย์การประชุมแห่งชาติสิริกิติ์ ผู้แทนหน่วยงานภาครัฐและเอกชน และคณะผู้สนับสนุนการจัดงาน ให้การต้อนรับ ณ ห้อง Ballroom 1-4 ศูนย์ประชุมแห่งชาติสิริกิติ์ กรุงเทพฯ
เลขานุการฯ ไพลิน กล่าวว่า   "ASEAN Tools Expo 2024 งานแสดงสินค้าเครื่องมือช่างและฮาร์ดแวร์ที่ยิ่งใหญ่ที่สุดในภูมิภาคอาเซียน งานนี้ถือเป็นเวทีสำคัญในการส่งเสริมศักยภาพของอุตสาหกรรมเครื่องมือช่างไทย และเป็นโอกาสอันดีสำหรับผู้ประกอบการไทยในการขยายธุรกิจและเชื่อมต่อกับพันธมิตรทางธุรกิจจากทั่วโลก โดยเฉพาะกระทรวงอุตสาหกรรม ซึ่งเป็นหน่วยงานที่ให้การส่งเสริม พัฒนาและสนับสนุนภาคอุตสาหกรรมให้มีขีดความสามารถในการประกอบธุรกิจ รวมถึงการต่อยอดโอกาสทางธุรกิจ ให้กลุ่มเป้าหมายสามารถเข้าถึงสินค้าผลิตภัณฑ์งานช่างพื้นฐาน ตลอดจนอุปกรณ์ชิ้นส่วนที่ใช้เทคโนโลยีสมัยใหม่ ซึ่งเกี่ยวเนื่องกับอุตสาหกรรมสนับสนุนทุกสาขา"
ทั้งนี้ งาน ASEAN Tools Expo 2024 จัดขึ้นระหว่างวันที่ 24 – 26 กรกฎาคม 2567 รวบรวมผู้ผลิต ตัวแทนจำหน่าย และผู้ซื้อชั้นนำจากทั้งในและต่างประเทศ มาร่วมแสดงสินค้าและเทคโนโลยีเครื่องมือช่างล่าสุด ครอบคลุมหลากหลายประเภท อาทิ เครื่องมือช่างไฟฟ้า เครื่องมือช่างอเนกประสงค์ เครื่องมือช่างลม เครื่องมือวัด เครื่องมือตัด อุปกรณ์ฮาร์ดแวร์  และอื่นๆ อีกมากมาย

ที่มา : https://www.thaigov.go.th/news/contents/details/86267