รัฐบาลไทย-ข่าวทำเนียบรัฐบาล-“สุริยะ” เปิดนิทรรศการ “72 พรรษา ทศมราชัน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพฤหัสบดีที่ 25 กรกฎาคม 2567
“สุริยะ” เปิดนิทรรศการ “72 พรรษา ทศมราชัน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม กล่าวว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงคมนาคมได้จัดนิทรรศการเฉลิมพระเกียรติพระบาทสมเด็จพระเจ้าอยู่หัว “72 พรรษา ทศมราชัน” บริเวณด้านหน้ากระทรวงฯ โดยเป็นส่วนหนึ่งของกิจกรรม “คมนาคมร้อยดวงใจ เทิดไท้องค์ราชัน” เฉลิมพระเกียรติพระบาทสมเด็จพระเจ้าอยู่หัวเพื่อเผยแพร่พระราชประวัติพระราชกรณียกิจและพระอัจฉริยภาพของพระบาทสมเด็จพระเจ้าอยู่หัวให้ประชาชนได้น้อมสำนึกในพระมหากรุณาธิคุณที่เปี่ยมล้นด้วยพระเมตตา อันก่อให้เกิดคุณูปการต่อประเทศไทย ผู้บริหารและพนักงานในสังกัดกระทรวงคมนาคมขอแสดงความจงรักภักดีและความสามัคคีพร้อมน้อมใจเป็นหนึ่งเดียวร่วมอธิษฐานถวายพระพรชัยมงคลให้พระองค์ทรงพระเกษมสำราญ พระสุขภาพพลานามัยแข็งแรง สมบูรณ์ สถิตเป็นมิ่งขวัญร่มเกล้าของปวงชนชาวไทยตลอดไป
นายชยธรรม์ พรหมศร ปลัดกระทรวงคมนาคม กล่าวเพิ่มเติมว่า กระทรวงคมนาคมได้จัดนิทรรศการเฉลิมพระเกียรติพระบาทสมเด็จพระเจ้าอยู่หัว “72 พรรษา ทศมราชัน” บริเวณด้านหน้ากระทรวงคมนาคม ระหว่างวันที่ 25 - 31 กรกฎาคม 2567 ภายในงานประกอบด้วย ซุ้มลงนามถวายพระพร การจัดแสดงนิทรรศการเพื่อเผยแพร่พระราชประวัติ พระราชกรณียกิจ และพระอัจฉริยภาพของพระบาทสมเด็จพระเจ้าอยู่หัว การจัดแสดงนิทรรศการการดำเนินงานของกระทรวงคมนาคมที่สนองงานใต้เบื้องพระยุคลบาท และน้อมนำแนวพระราชดำริและพระราชปณิธานมาประพฤติปฏิบัติทั้งการวางยุทธศาสตร์ การพัฒนาโครงข่ายคมนาคมขนส่งทั้งทางบก ราง น้ำ อากาศ เพื่อความผาสุกของปวงชนชาวไทย ประกอบด้วยนิทรรศการย่อย 4 ภูมิภาค ได้แก่ การคมนาคมขนส่งในพื้นที่ภาคเหนือ ภาคกลางและภาคตะวันออก ภาคตะวันออกเฉียงเหนือ และภาคใต้ ซึ่งแต่ละภูมิภาคแสดงการพัฒนาด้านการคมนาคมขนส่งที่เชื่อมโยงกันอย่างไร้รอยต่อเป็นโครงข่ายครอบคลุมทุกภูมิภาคทั่วประเทศ รวมไปถึงการจัดให้มีการเผยแพร่นิทรรศการในรูปแบบออนไลน์ในสื่อ Social ตลอดปีมหามงคลนี้ นอกจากนี้ ในวันอาทิตย์ที่ 28 กรกฎาคม 2567 ช่วงเวลา 19.00 น. จะมีพิธีจุดเทียนถวายพระพรชัยมงคล ณ เวทีใหญ่เบื้องหน้าพระบรมฉายาลักษณ์ ด้านหน้ากระทรวงคมนาคม ในโอกาสนี้ จึงขอเชิญชวนพสกนิกรเข้าร่วมพิธีฯ เพื่อร่วมหลอมรวมพลังใจและพลังความสามัคคีพร้อม ๆ กับประชาชนในมณฑลพิธีท้องสนามหลวง
ทั้งนี้ กระทรวงคมนาคมขอเชิญชมนิทรรศการเฉลิมพระเกียรติฯ และร่วมลงนามถวายพระพรผ่านระบบออนไลน์ที่เว็บไซต์กระทรวงคมนาคม เพื่อแสดงถึงความจงรักภักดีและน้อมสำนึกในพระมหากรุณาธิคุณที่เปี่ยมล้นด้วยพระเมตตาที่ทรงน้อมนำ สืบสาน รักษา ต่อยอดพระราชดำริและพระราชกรณียกิจของสมเด็จพระบรมราชชนก และสมเด็จพระบรมราชชนนี ตลอดจนพระราชปณิธานอันแน่วแน่ มั่นคง ที่ทรงบำบัดทุกข์บำรุงสุขแก่อาณาประชาราษฎร์ และพัฒนาประเทศชาติให้เจริญรุ่งเรือง นำมาซึ่งความร่มเย็นเป็นสุขของพสกนิกรทั่วทั้งแผ่นดิน นับเป็นพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/86287