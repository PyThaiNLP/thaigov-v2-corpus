รัฐบาลไทย-ข่าวทำเนียบรัฐบาล-เกษตรฯ หารือแนวทางพัฒนาความร่วมมือ RSPO มุ่งเสริมพัฒนามาตรฐานการปลูกปาล์มให้เกิดความยั่งยืนในไทย


วันพฤหัสบดีที่ 25 กรกฎาคม 2567
เกษตรฯ หารือแนวทางพัฒนาความร่วมมือ RSPO มุ่งเสริมพัฒนามาตรฐานการปลูกปาล์มให้เกิดความยั่งยืนในไทย
เกษตรฯ หารือแนวทางพัฒนาความร่วมมือ RSPO มุ่งเสริมพัฒนามาตรฐานการปลูกปาล์มให้เกิดความยั่งยืนในไทย
ดร.บุรินทร์ สุขพิศาล คณะทำงานรัฐมนตรีว่าการกระทรวงเกษตรและสหกรณ์ พร้อมด้วย ดร.พรเทพ ศรีธนาธร ผู้ช่วยปลัดกระทรวงเกษตรและสหกรณ์ หารือร่วมกับ Mr. Guntur Cahyo Prabowo หัวหน้าฝ่ายเกษตรกรรายย่อย (Head of Smallholders) องค์กรเจรจาระหว่างประเทศว่าด้วยปาล์มน้ำมันยั่งยืน Roundtable on Sustainable Palm Oil (RSPO) โดยมีผู้แทนจากสำนักงานเศรษฐกิจการเกษตร กรมส่งเสริมการเกษตร กรมวิชาการเกษตร เข้าร่วม ณ กระทรวงเกษตรและสหกรณ์ (ห้อง 134)
ในการหารือกันวันนี้ ทั้งสองฝ่ายได้หารือแนวทางการพัฒนาความร่วมมือในการยกระดับการรับรอง CSPO (Certified Sustainable Palm Oil) ของน้ำมันปาล์มในประเทศไทย และสนับสนุนการเปิดตลาดใหม่สำหรับน้ำมันปาล์มและผลิตภัณฑ์แปรรูป โดยเฉพาะในกลุ่มสหภาพยุโรป สหรัฐอเมริกาและญี่ปุ่น ตลอดจน ติดตามความคืบหน้าการดำเนินงานความร่วมมือระหว่าง กระทรวงเกษตรและสหกรณ์ กับ RSPO
ทั้งนี้ กระทรวงเกษตรฯ ได้ชี้แจ้งถึงการส่งเสริมกลุ่มเกษตรกรปาล์มน้ำมันเพื่อให้เข้าสู่มาตรฐาน RSPO สำหรับผู้ผลิตรายย่อย โดยเฉพาะการดำเนินโครงการการผลิตปาล์มน้ำมันและน้ำมันปาล์มอย่างยั่งยืนและเป็นมิตรต่อสิ่งแวดล้อม : Sustainable and Climate-friendly Palm Oil Production and Procurement Project in Thailand (SCPOPP) โดยมี กรมวิชาการเกษตร กรมส่งเสริมการเกษตร และองค์กรความร่วมมือระหว่างประเทศของเยอรมัน (GIZ) ประจำประเทศไทย ร่วมมือกัน เพื่อสนับสนุนเกษตรกรในการจัดการสวนปาล์มน้ำมันอย่างยั่งยืนตามมาตรฐาน RSPO อาทิ การพัฒนาหลักสูตรอบรมเกษตรกรรายย่อยของไทยในการผลิตปาล์มน้ำมันอย่างยั่งยืน โดยนำหลักการและเกณฑ์กำหนดมาตรฐานเกษตรกรรายย่อยของ RSPO มาเป็นแนวทางในการพัฒนาหลักสูตร ควบคู่กับการพัฒนาระบบฐานข้อมูลดิจิทัลเกษตรกร (แอพพลิเคชั่น i-palm) นอกจากนี้ กระทรวงเกษตรฯ โดยกรมวิชาการเกษตร ได้ดำเนินโครงการชุมชนนวัตกรรมการผลิตปาล์มน้ำมันอย่างยั่งยืนและเป็นมิตรกับสิ่งแวดล้อม ในพื้นที่จังหวัดชุมพร จังหวัดสุราษฎร์ธานี และจังหวัดกระบี่ เพื่อสนับสนุนกลุ่มเกษตรกรให้สามารถเสนอขอการรับรองมาตรฐาน RSPO
ในขณะเดียวกัน RSPO ได้ชื่นชมการดำเนินการของกระทรวงเกษตรฯ ในการส่งเสริมผู้ผลิตรายย่อย และได้ประชาสัมพันธ์การประชุมน้ำมันปาล์มยั่งยืน RSPO ประจำปี ค.ศ. 2024 (Roundtable Conference on Sustainable Palm Oil: RT2024) ระหว่างวันที่ 11 – 13 พฤศจิกายน 2567 ณ โรงแรม Amari Bangkok กรุงเทพมหานคร โดยขอความอนุเคราะห์กระทรวงเกษตรและสหกรณ์พิจารณาจัดกิจกรรมในการประชุมฯ ดังกล่าว

ที่มา : https://www.thaigov.go.th/news/contents/details/86280