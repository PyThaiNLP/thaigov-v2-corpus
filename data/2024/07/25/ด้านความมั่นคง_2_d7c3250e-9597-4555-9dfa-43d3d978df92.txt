รัฐบาลไทย-ข่าวทำเนียบรัฐบาล-จังหวัดมุกดาหาร ร่วมกับกรมโยธาธิการและผังเมือง สนองพระราชปณิธานส่งมอบบ้านผู้ยากไร้ ในโครงการซ่อมแซมบ้านให้ผู้ยากไร้ตามผังภูมิสังคม เฉลิมพระเกียรติพระบาทสมเด็จพระเจ้าอยู่หัว


วันพุธที่ 24 กรกฎาคม 2567
24/07/2567
พิมพ์
จังหวัดมุกดาหาร ร่วมกับกรมโยธาธิการและผังเมือง สนองพระราชปณิธานส่งมอบบ้านผู้ยากไร้ ในโครงการซ่อมแซมบ้านให้ผู้ยากไร้ตามผังภูมิสังคม เฉลิมพระเกียรติพระบาทสมเด็จพระเจ้าอยู่หัว
จังหวัดมุกดาหาร ร่วมกับกรมโยธาธิการและผังเมือง สนองพระราชปณิธานส่งมอบบ้านผู้ยากไร้ ในโครงการซ่อมแซมบ้านให้ผู้ยากไร้ตามผังภูมิสังคม เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (24 ก.ค. 67) นายวรญาณ บุญณราช ผู้ว่าราชการจังหวัดมุกดาหาร เปิดเผยว่า จังหวัดมุกดาหาร จัดกิจกรรมมอบบ้านผู้ยากไร้ ตามโครงการซ่อมแชมบ้านให้ผู้ยากไร้ตามผังภูมิสังคม เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ บ้านเลขที่ 167 หมู่ที่ 14 ตำบลโพนทราย อำเภอเมืองมุกดาหาร จังหวัดมุกดาหาร ให้แก่ นายกวง แก้วใส โดยตนได้มอบหมายให้ นายวิวัฒน์ อินทร์ไทยวงศ์ รองผู้ว่าราชการจังหวัดมุกดาหาร เป็นประธานในพิธี โดยมี นายทวีศักดิ์ สุริยะสิงห์ โยธาธิการและผังเมืองจังหวัดมุกดาหาร หัวหน้าส่วนราชการ ภาคีเครือข่ายทุกภาคส่วน และประชาชนในพื้นที่ ร่วมพิธี
“เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รัฐบาลได้กำหนดให้กระทรวงมหาดไทย โดยกรมโยธาธิการและผังเมือง ร่วมกับ 76 จังหวัดทั่วประเทศ ดำเนินการจัดทำโครงการซ่อมแชมบ้านให้ผู้ยากไร้ตามผังภูมิสังคมฯ จำนวน 86 หลัง โดยมีวัตถุประสงค์ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม2567 ตามหลักการทรงงาน "ด้านจิตอาสา" และเพื่อซ่อมแซมปรับปรุงบ้านผู้ยากไร้ตามฐานข้อมูลผังภูมิสังคมฯ ให้มีความมั่นคง แข็งแรง ปลอดภัยตามหลักวิชาการ นำไปสู่ด้านเสริมสร้างการมีส่วนร่วมสู่การเปลี่ยนแปลงให้เกิดสิ่งที่ดีขึ้น และมีคุณค่าต่อสังคม (Change For Good) โดยการคัดเลือกบ้านจากข้อมูล Thai QM ที่มีสภาพชำรุดและไม่แข็งแรง ดำเนินการปรับปรุงร่วมมือของภาคีเครือข่ายและจิตอาสาในพื้นที่ โดยไม่ใช้งบประมาณจากภาครัฐ เป็นการร่วมมือ ร่วมแรง ร่วมใจ ปรับปรุงซ่อมแซมบ้านให้ผู้ยากไร้ ให้มีความมั่นคงแข็งแรง ปลอดภัย โดยส่งมอบบ้านฯ พร้อมกันทั่วประเทศในวันนี้” นายวรญาณ กล่าว
นายวรญาณ บุญณราช ผู้ว่าราชการจังหวัดมุกดาหาร กล่าวต่อไปอีกว่า ตามที่กระทรวงมหาดไทยมีนโยบายให้ทุกส่วนราชการในสังกัดกระทรวงมหาดไทย จัดโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 เพื่อน้อมนำพระราชปณิธาน พระราชดำริ พระบรมราโชวาท พระราชกรณียกิจ มาประยุกต์ใช้หรือเป็นการสืบสาน รักษาและต่อยอด โครงการอันเนื่องมาจากพระราชดำริ โดยต้องคำนึงถึงความเหมาะสมและสมพระเกียรติ มีความจำเป็นและเป็นประโยชน์ต่อสังคมโดยรวม ซึ่งกรมโยธาธิการและผังเมือง เป็นหน่วยงานหลักที่ได้บูรณาการร่วมกับหน่วยงานในสังกัดกระทรวงมหาดไทย ขับเคลื่อนโครงการเฉลิมพระเกียรติพระบาทสมเด็จพระเจ้าอยู่หัว จำนวน 5 โครงการ ได้แก่ 1. โครงการ 72 พรรษา 7,300 โครงการ พัฒนาตามผังภูมิสังคมเพื่อการบริหารจัดการน้ำอย่างยั่งยืน 2. โครงการพัฒนาพื้นที่ต้นแบบ เพื่อพัฒนาคุณภาพชีวิตแบบอารยเกษตรตามแนวพระราชดำริ 3. โครงการเพื่อพัฒนาพื้นที่อำเภอเกาะสีชัง จังหวัดชลบุรี 4.โครงการจัดทำซุ้มประตูเฉลิมพระเกียรติพระบาทสมเด็จพระเจ้าอยู่หัว
“ขอขอบคุณและขอชื่นชมองค์กรภาคีเครือข่ายทุกภาคส่วนทั้งภาครัฐ ภาคเอกชน และภาคประชาสังคม ที่บูรณาการความร่วมมือในการดำเนินโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกันสนองพระราชปณิธานของพระบาทสมเด็จพระเจ้าอยู่หัว การทำความ ดี ด้วยหัวใจ ด้วยการรวมพลังจิตอาสา มุ่งมั่นตั้งใจที่จะพัฒนาชุมชนของเราให้ดีขึ้น และแก้ปัญหาความเดือดร้อนทำให้ครอบครัวผู้ยากไร้ผู้ด้อยโอกาสได้มีที่อยู่อาศัย โดยไม่ทิ้งใครไว้ข้างหลัง ทำให้สามารถสร้างที่พักอาศัยที่มั่นคงแข็งแรง ตลอดจนการดูแลความเป็นอยู่ต่าง ๆ ของพี่น้องประชาชน ถือเป็นการร่วมกันทำความดี สร้างความสุขและความมั่นคงให้กับคนในชุมชน ดังที่กระทรวงมหาดไทยโดยผู้บริหารของกระทรวงมหาดไทย และผู้ว่าราชการจังหวัดทั้ง 76 จังหวัด ได้ร่วมประกาศเจตนารมณ์เพื่อประเทศไทยที่ยั่งยืนกับสหประชาชาติประจำประเทศไทย ภายใต้แนวคิด “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน” นำไปสู่การพัฒนาอย่างยั่งยืน (SDGs) ให้เกิดผลลัพธ์เป็นรูปธรรมอย่างแท้จริง” นายวรญาณฯ กล่าวในช่วงท้าย

ที่มา : https://www.thaigov.go.th/news/contents/details/86242