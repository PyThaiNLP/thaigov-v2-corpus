รัฐบาลไทย-ข่าวทำเนียบรัฐบาล-นายกฯ เสริมแกร่งอุตสาหกรรมดิจิทัลคอนเทนต์ไทย สนับสนุนการจัดงาน Bangkok International Digital Content Festival 2024


วันพฤหัสบดีที่ 25 กรกฎาคม 2567
25/07/2567
พิมพ์
นายกฯ เสริมแกร่งอุตสาหกรรมดิจิทัลคอนเทนต์ไทย สนับสนุนการจัดงาน Bangkok International Digital Content Festival 2024
เพิ่มโอกาสผู้ประกอบการเจรจาการค้า เพิ่มขีดความสามารถการแข่งขันของดิจิทัลคอนเทนต์ไทยสู่เวทีโลก
ตั้งเป้าจับคู่เจรจาธุรกิจมากกว่า 450 คู่ สร้างรายได้กว่า 800 ล้านบาทเข้าประเทศ ก้าวสู่การเป็น Hub ด้านดิจิทัลคอนเทนต์ของภูมิภาค
วันที่ 25 กรกฎาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ให้ความสำคัญกับการส่งเสริมอุตสาหกรรมดิจิทัลคอนเทนต์ไทยให้ทัดเทียมตลาดสากล ในฐานะอุตสาหกรรมศักยภาพที่ขับเคลื่อนเศรษฐกิจประเทศให้เติบโต ทั้งนี้ นายกรัฐมนตรีเชื่อมั่นว่าในงาน Bangkok International Digital Content Festival 2024 (BIDC 2024) ระหว่างวันที่ 24 กรกฎาคม - 8 สิงหาคม 2567 จะเป็นโอกาสสำคัญสร้างเครือข่ายความสัมพันธ์ทางการค้าและการลงทุนในธุรกิจบริการดิจิทัลคอนเทนต์ในระดับสากล พร้อมขยายตลาดต่างประเทศของผู้ประกอบการดิจิทัลคอนเทนต์ไทย โดยตั้งเป้าจับคู่เจรจาธุรกิจมากกว่า 450 คู่ คาดการณ์สร้างมูลค่าการค้ากว่า 800 ล้านบาท
โฆษกประจำสำนักนายกรัฐมนตรีระบุว่า งาน BIDC 2024 ได้จัดขึ้นอย่างต่อเนื่องเป็นปีที่ 11 โดยถือเป็นความร่วมมือระหว่างกรมส่งเสริมการค้าระหว่างประเทศ กระทรวงพาณิชย์ กับ หน่วยงานพันธมิตรภาครัฐและเอกชน ส่งเสริมให้เกิดการขยายช่องทางการค้าของอุตสาหกรรมดิจิทัลคอนเทนต์ไทยสู่ตลาดโลก ครอบคลุมตั้งแต่การผลิต การเผยแพร่ การจำหน่าย และการให้บริการสื่อสร้างสรรค์ในรูปแบบดิจิทัล ด้วยศักยภาพของไทยในการก้าวสู่การเป็นศูนย์กลางของอุตสาหกรรมดิจิทัลคอนเทนต์ในภูมิภาคเอเชียตะวันออกเฉียงใต้
ภายในงานมีกิจกรรม อาทิ การจับคู่เจรจาการค้า การสร้างเครือข่ายธุรกิจ การมอบรางวัลด้านดิจิทัลคอนเทนต์ประจำปี 2024 เช่น BIDC AWARDS RISING STAR AWARDS และ GLOVAL ACHIEVEMENT AWARD รวมกว่า 29 รางวัล และการเยี่ยมชมสถานประกอบการดิจิทัลคอนเทนต์ไทยชั้นนำในกลุ่มแอนิเมชัน เกม คาแรคเตอร์ และ E-Learning เป็นต้น โดยมีผู้ประกอบการดิจิทัลคอนเทนต์จากบริษัทชั้นนำ 42 บริษัท เช่น Warner Bros, Discovery, Imagica Lab, และ Avex Asia เป็นต้น ทั้งหมดจาก 10 ประเทศทั่วโลก อาทิ ญี่ปุ่น สิงคโปร์ จีน ไต้หวัน ฮ่องกง มาเลเซีย อินเดีย เกาหลี ฝรั่งเศส และสหรัฐอาหรับเอมิเรตส์ และมีผู้ประกอบการดิจิทัลคอนเทนต์ไทย 73 บริษัท ที่เข้าร่วมงาน คาดว่าจะสามารถจับคู่เจรจาการค้ากว่า 450 คู่ สร้างมูลค่าการเจรจาการค้าไม่ต่ำกว่า 800 ล้านบาท
“นายกรัฐมนตรีชื่นชมความร่วมมือจากทุกหน่วยงานที่ขับเคลื่อนให้เกิดความร่วมมือขยายช่องทางการค้าของอุตสาหกรรมดิจิทัลคอนเทนต์สู่ตลาดโลกอย่างเป็นรูปธรรม เชื่อว่างาน BIDC 2024 จะเป็นอีกเครื่องมือสำคัญที่ส่งเสริมโอกาสในธุรกิจบริการดิจิทัลคอนเทนต์ไทยให้ได้แสดงศักยภาพให้เป็นที่รู้จักและยอมรับในแวดวงดิจิทัลคอนเทนต์ เพิ่มมูลค่าการค้าของธุรกิจบริการดิจิทัลคอนเทนต์ไทยในตลาดโลก ผลักดันให้ไทยก้าวเป็น Hub ด้านดิจิทัลคอนเทนต์ของภูมิภาค” นายชัย กล่าว

ที่มา : https://www.thaigov.go.th/news/contents/details/86245