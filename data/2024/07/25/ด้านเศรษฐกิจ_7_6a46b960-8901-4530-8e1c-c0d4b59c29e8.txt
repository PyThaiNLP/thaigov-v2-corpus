รัฐบาลไทย-ข่าวทำเนียบรัฐบาล-“สุริยะ” เร่งรัด ทล. ดำเนินโครงการพัฒนาคูน้ำถนนวิภาวดีรังสิต เพิ่มประสิทธิภาพการระบายน้ำ ลดปัญหาการจราจรจากน้ำท่วมขัง เพื่อความสะดวกปลอดภัยของประชาชน 


วันพฤหัสบดีที่ 25 กรกฎาคม 2567
“สุริยะ” เร่งรัด ทล. ดำเนินโครงการพัฒนาคูน้ำถนนวิภาวดีรังสิต เพิ่มประสิทธิภาพการระบายน้ำ ลดปัญหาการจราจรจากน้ำท่วมขัง เพื่อความสะดวกปลอดภัยของประชาชน
...
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้มอบนโยบายให้กรมทางหลวง (ทล.) เร่งดำเนินโครงการพัฒนาคูน้ำริมทางหลวงหมายเลข 31 (ถนนวิภาวดีรังสิต) ระยะที่ 2 จาก กม. ที่ 5+500 - 30+300 ช่วงแยกดินแดงถนนวิภาวดีรังสิต - คลองบึงทะเลสาบ ระยะทาง 24.8 กิโลเมตร งบประมาณ 1,660 ล้านบาท ซึ่งเป็นโครงการอันเนื่องมาจากพระราชดำริพระบาทสมเด็จพระเจ้าอยู่หัว ที่ทรงมีพระมหากรุณาธิคุณต่อพสกนิกรชาวไทยที่ ทล. ได้น้อมนำมาแก้ไขปัญหาน้ำท่วมและปัญหาการจราจร โดยการก่อสร้างปรับปรุงเพื่อเพิ่มประสิทธิภาพระบบระบายน้ำบริเวณคูน้ำตามแนวถนนวิภาวดีรังสิตลงสู่คลองบางเขน คลองลาดพร้าว และคลองบางซื่อ ผ่านอุโมงค์ระบายน้ำใต้คลองบางซื่อออกสู่แม่น้ำเจ้าพระยา รวมทั้งตกแต่งภูมิทัศน์ตลอดริมคูน้ำให้สวยงามเป็นเส้นทางประตูเมืองต้อนรับนักท่องเที่ยว ด้วยการปรับปรุงทางเท้า ติดตั้งไฟฟ้าแสงสว่าง ก่อสร้างทางจักรยานตามแนวถนนวิภาวดีรังสิตขาเข้า แบ่งดำเนินงานเป็น 3 ตอน ได้ผลงานรวมแล้วประมาณ 85% โดยบริหารจัดการงานก่อสร้างที่ยังเป็นปัญหาอุปสรรค คาดว่าจะแล้วเสร็จภายในเดือนตุลาคม 2567
นอกจากนี้ได้ดำเนินโครงการพัฒนาคูน้ำ ระยะที่ 3 ระหว่าง กม. ที่ 8+700 - 25+500 ช่วงคลองบางซื่อ (ซอยวิภาวดีรังสิต 3) - ฐานทัพอากาศดอนเมือง ระยะทาง 16.8 กิโลเมตร งบประมาณ 948 ล้านบาท เริ่มงานเมื่อเดือนกรกฎาคม 2566 ได้ผลงานประมาณ 10% สิ้นสุดสัญญาวันที่ 11 กรกฎาคม 2569 รองรับปริมาณน้ำของคูน้ำริมถนนวิภาวดีรังสิตในช่วงที่ยังไม่ได้ดำเนินการ ซึ่งต่อเนื่องมาจากโครงการระยะที่ 2 เพื่อให้การปรับปรุงคูน้ำริมถนนวิภาวดีรังสิตครบถ้วน เมื่อโครงการแล้วเสร็จสมบูรณ์จะเพิ่มขีดความสามารถในการระบายน้ำโดยเฉพาะบริเวณใกล้สถานีสูบน้ำได้อย่างรวดเร็ว รองรับปริมาณน้ำฝนประมาณ 100 มิลลิเมตร จากปัจจุบันรองรับได้ 60 มิลลิเมตร ลดปัญหาการจราจรกรณีน้ำท่วมขัง ประชาชนสัญจรได้สะดวกปลอดภัยมากขึ้น สำหรับโครงการระยะที่ 1 งานดันท่อลอดเชื่อมโยงระบบระบายน้ำสองฝั่งขาเข้าและขาออก งานติดตั้งระบบเครื่องสูบน้ำ งานลอกท่อดูดเลนของท่อระบายน้ำเดิม งานขยายท่อทางเชื่อม และงานปรับปรุงผิวจราจร วงเงิน 296 ล้านบาท ทล. ดำเนินการแล้วเสร็จเมื่อปี 2562

ที่มา : https://www.thaigov.go.th/news/contents/details/86261