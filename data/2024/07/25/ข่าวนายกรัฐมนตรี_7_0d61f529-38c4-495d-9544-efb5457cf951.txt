รัฐบาลไทย-ข่าวทำเนียบรัฐบาล-นายกรัฐมนตรีและภริยา เป็นประธานประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันพฤหัสบดีที่ 25 กรกฎาคม 2567
25/07/2567
พิมพ์
นายกรัฐมนตรีและภริยา เป็นประธานประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายกรัฐมนตรีและภริยา เป็นประธานประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (25 กรกฎาคม 2567) เวลา 15.20 น. ณ พระอุโบสถ วัดพระเชตุพนวิมลมังคลาราม ราชวรมหาวิหาร เขตพระนคร กรุงเทพมหานคร นายเศรษฐา ทวีสิน นายกรัฐมนตรี และนางพักตร์พิไล ทวีสิน ภริยา เป็นประธานพิธีเสกน้ำพระพุทธมนต์ศักดิ์สิทธิ์ โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นางสาวจิราพร สินธุไพร รัฐมนตรีประจำสำนักนายกรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม นายพรหมินทร์ เลิศสุริย์เดช เลขาธิการนายกรัฐมนตรี เข้าร่วมพิธี
นายชัย วัชรงค์ โฆษกประจำสำนักนายกรัฐมนตรี เผยว่า เมื่อนายกรัฐมนตรีและภริยาเดินทางถึงวัดพระเชตุพนวิมลมังคลาราม ราชวรมหาวิหาร นายกรัฐมนตรี ประธานรัฐสภา และประธานศาลฎีกา เทน้ำพระพุทธมนต์ศักดิ์สิทธิ์จากคนโทน้ำพระพุทธมนต์ศักดิ์สิทธิ์ ทั้ง 77 จังหวัด ลงในขันสาคร จากนั้น นายกรัฐมนตรีจุดธูปเทียนเครื่องนมัสการที่หน้าพระพุทธเทวปฏิมากรพระประธานในพระอุโบสถ ต่อจากนั้น นายกรัฐมนตรีถวายคำนับ ถวายธูปเทียนแพหน้าพระบรมฉายาลักษณ์พระบาทสมเด็จพระเจ้าอยู่หัว พระสงฆ์ให้ศีล พระมหาราชครูพิธีศรีวิสุทธิคุณ ประธานพระครูพราหมณ์ จุดธูปเทียนบูชาเทพเจ้า พระมหาราชครูพิธีศรีวิสุทธิคุณ อ่านประกาศ เจ้าหน้าที่อาราธนาพระปริตร พระสงฆ์ 73 รูป เจริญพระพุทธมนต์
นายกรัฐมนตรีจุดเทียนครอบสัมฤทธิ์ถวายสมเด็จพระธีรญาณมุนี ประธานสงฆ์ เจ้าอาวาสวัดเทพศิรินทราวาส ราชวรวิหาร จากนั้น ประธานสงฆ์ไปหลั่งน้ำพระพุทธมนต์จากครอบสัมฤทธิ์ลงในขันสาคร ประมวลรวมกับน้ำพระพุทธมนต์ศักดิ์สิทธิ์จากจังหวัดต่าง ๆ ต่อจากนั้น พระมหาราชครูพิธีศรีวิสุทธิคุณ ประธานพระครูพราหมณ์ หลั่งน้ำเทพมนต์ลงในขันสาคร
โอกาสนี้ นายกรัฐมนตรี ประธานรัฐสภา และประธานศาลฎีกา ตักน้ำพระพุทธมนต์จากขันสาครโดยใช้ถ้วยศิลาจารึกอักษรพุทธคาถา รินลงในพระเต้าปทุมนิมิต พระเต้าปทุมนิมิตทอง ของนายกรัฐมนตรี พระเต้าปทุมนิมิตนาก ของประธานรัฐสภา พระเต้าปทุมนิมิตเงิน ของประธานศาลฎีกา นายกรัฐมนตรี ประธานรัฐสภา และประธานศาลฎีกา ร่วมถวายจตุปัจจัยไทยธรรมและย่ามปักตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และนายกรัฐมนตรีถวายพัดรองที่ระลึกและผ้าไตรแด่พระสงฆ์ จำนวน 73 รูป แล้วกรวดน้ำ กราบลาพระรัตนตรัย และกราบลาประธานสงฆ์ ถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว เสร็จพิธี นายกรัฐมนตรีและภริยาเดินทางกลับ

ที่มา : https://www.thaigov.go.th/news/contents/details/86284