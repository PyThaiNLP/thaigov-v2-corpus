รัฐบาลไทย-ข่าวทำเนียบรัฐบาล-​นายกฯ กำชับ ก.ทรัพย์ฯ ต้องทำตามกฎหมายปมพื้นที่อุทยานแห่งชาติทับลาน  ชี้ เป็นมติ ครม. สมัยที่แล้วที่ “บิ๊กป้อม” เป็นประธานกำกับดูแล


วันอังคารที่ 9 กรกฎาคม 2567
09/07/2567
พิมพ์
​นายกฯ กำชับ ก.ทรัพย์ฯ ต้องทำตามกฎหมายปมพื้นที่อุทยานแห่งชาติทับลาน  ชี้ เป็นมติ ครม. สมัยที่แล้วที่ “บิ๊กป้อม” เป็นประธานกำกับดูแล
​นายกฯ กำชับ ก.ทรัพย์ฯ ต้องทำตามกฎหมายปมพื้นที่อุทยานแห่งชาติทับลาน  ชี้ เป็นมติ ครม. สมัยที่แล้วที่ “บิ๊กป้อม” เป็นประธานกำกับดูแล
วันนี้ (9 กรกฎาคม 2567) เวลา 11.30 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.)  ถึงปัญหาเรื่องอุทยานแห่งชาติทับลาน รัฐบาลจะต้องแก้ปัญหาหรือต้องบริหารจัดการอย่างไร ระหว่างเรื่องที่ดินทำกินของชาวบ้านกับพื้นที่อนุรักษ์ว่า รัฐมนตรีกระทรวงที่เกี่ยวข้องได้ชี้แจงไปแล้ว ซึ่งตนเองไม่มีอะไรจะพูดนอกจากจะบอกว่าเรื่องนี้เป็นมติของที่ประชุมคณะรัฐมนตรีในสมัยที่แล้ว โดยมีอดีตรองนายกรัฐมนตรี พลเอกประวิตร วงษ์สุวรรณ เป็นประธานกำกับดูแลสำนักงานคณะกรรมการนโยบายที่ดินแห่งชาติ หรือ สคทช. ที่จะต้องไปตรวจสอบข้อเท็จจริง และกระทรวงทรัพยากรธรรมชาติและสิ่งแวดล้อมต้องปฏิบัติตามกฎหมายที่เกี่ยข้อง และสิ่งสำคัญคือต้องรับฟังเสียงของพี่น้องประชาชน ก่อนที่จะมีการเพิกถอน ซึ่งยังมีอีกหลายกระบวนการที่ต้องดำเนินตามกฎหมายก่อนนำเสนอเข้าที่ประชุมคณะรัฐมนตรีอีกครั้ง
ผู้สื่อข่าวถามว่า ที่หลายฝ่ายมีความกังวลเรื่องของนายทุนที่จะนำพื้นที่ดังกล่าวไปครอบครอง รัฐบาลจะกำชับอย่างไร นายกฯ กล่าว ย้ำว่าทุกอย่างต้องเป็นไปตามกฎหมาย เพราะจะทำเช่นนั้นไม่ได้ ซึ่งตนเองเข้าใจว่าในพื้นที่อุทยานแห่งชาติทับลานมีประชาชนบางส่วนเข้าไปอยู่อาศัยก่อนอยู่แล้ว ส่วนมีความจำเป็นที่จะต้องยกเลิกมติคณะรัฐมนตรีในวันที่ 14 มีนาคม 2566 หรือไม่ นายกฯ ระบุว่า ยังไม่มีแนวคิด เพราะตอนนี้อยู่ในกระบวนการของการศึกษาอยู่
ผู้สื่อข่าวถามจะมีการทบทวนแผนที่วันแมป (one map) ด้วยหรือไม่นั้น นายกฯ กล่าวว่า เรื่องวันแมปก็เป็นส่วนหนึ่งที่ต้องนำมาพิจารณาด้วย

ที่มา : https://www.thaigov.go.th/news/contents/details/85590