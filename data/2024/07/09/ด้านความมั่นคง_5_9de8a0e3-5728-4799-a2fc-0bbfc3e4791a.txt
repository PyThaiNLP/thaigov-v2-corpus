รัฐบาลไทย-ข่าวทำเนียบรัฐบาล-​การหารือด้านอุตสาหกรรมป้องกันประเทศระหว่าง ไทย - สาธารณรัฐฝรั่งเศส ระหว่างวันที่ 8 - 9 กรกฎาคม 2567 ณ อาคารอเนกประสงค์ สำนักงานปลัดกระทรวงกลาโหม ศรีสมาน


วันอังคารที่ 9 กรกฎาคม 2567
​การหารือด้านอุตสาหกรรมป้องกันประเทศระหว่าง ไทย - สาธารณรัฐฝรั่งเศส ระหว่างวันที่ 8 - 9 กรกฎาคม 2567 ณ อาคารอเนกประสงค์ สำนักงานปลัดกระทรวงกลาโหม ศรีสมาน
...
​วันจันทร์ที่ 8 กรกฎาคม 2567 เวลา 10.30 นาฬิกา นายสุทิน  คลังแสง รัฐมนตรีว่าการกระทรวงกลาโหม พร้อมด้วย นายฌ็อง-โกลด ปวงเบิฟ (Jean-Claude Poimbœuf) เอกอัครราชทูตฝรั่งเศสประจำประเทศไทย ร่วมเป็นประธานเปิดการหารือด้านอุตสาหกรรมป้องกันประเทศระหว่าง ไทย – สาธารณรัฐฝรั่งเศส ณ สำนักงานปลัดกระทรวงกลาโหม (ศรีสมาน) กรุงเทพ ระหว่างวันที 8 – 9 กรกฎาคม 2567 โดยมีแขกผู้มีเกียรติจำนวนมาก พร้อมผู้ประกอบการกว่า 100 บริษัททั้งไทยและฝรั่งเศสเข้าร่วมโดยมีผู้เข้าร่วมกิจกรรมมากกว่า 300 คน
​
สำหรับการหารือในครั้งนี้เป็นความร่วมมือครั้งสำคัญระหว่างไทยกับฝรั่งเศสที่ต่อเนื่องจากการเดินทางเยือนฝรั่งเศสอย่างเป็นทางการของนายกรัฐมนตรีได้เดินทางไปพบกับประธานาธิบดีฝรั่งเศส เมื่อวันที่ 14-18 พฤษภาคม และ รัฐมนตรีว่าการกระทรวงกลาโหมพร้อมปลัดกระทรวงกลาโหมได้เดินทางเข้าร่วมงานนิทรรศการยูโรซาทอรี่ 2024 ณ กรุงปารีส ระหว่างวันที่ 17-19 มิถุนายน ที่ผ่านมา โดยการหารือนี้เป็นการดำเนินการภายใต้การลงนามหนังสือแสดงเจตจำนง (Letter of Intent: LOI) ว่าด้วยความร่วมมือด้านอุตสาหกรรมป้องกันประเทศ ระหว่าง ศอพท. และสำนักงานจัดการยุทโธปกรณ์ กระทรวงกลาโหมฝรั่งเศส (Direction Générale de l’Armement: DGA) ที่ได้มีการลงนามร่วมกัน เมื่อ 17 พฤษภาคม 2567
​โดยมีวัตถุประสงค์ เพื่อกำหนดแนวทาง แลกเปลี่ยนแนวความคิดในการขับเคลื่อนการลงทุนและสร้างเครือข่ายด้านอุตสาหกรรมป้องกันประเทศระหว่างไทยและฝรั่งเศส ที่สอดคล้องกับนโยบายของรัฐบาลไทยที่มีเป้าหมายในการพัฒนาความสามารถทางเทคโนโลยีของประเทศไทยด้านความมั่นคงและการรักษาความปลอดภัยให้พึ่งพาตนเองได้อย่างเป็นรูปธรรม ลดการนำเข้า เกิดการถ่ายทอดเทคโนโลยี และการส่งออกอุปกรณ์ทารทหารที่ผลิตภายได้ในประเทศ โดยมีผู้ประกอบการฝรั่งเศสจำนวน 32 บริษัท และ 2 สมาคมอุตสาหกรรมเดินทางมาร่วมหารือ และฝ่ายไทยมีจำนวน 2 สมาคม 48 บริษัท และ 3 สมาคมอุตสาหกรรม เข้าร่วมกิจกรรม
​นอกจากนี้ กิจกรรมสำคัญในงานประกอบไปด้วย การปาฐกถาพิเศษโดยผู้บัญชาการทหารสูงสุด “มุมมองผู้ใช้งาน : ประสบการณ์ใช้ผลิตภัณฑ์ของฝรั่งเศสและแนวทางการจัดหา”, การชักชวนนักลงทุน โดย รองเลขาธิการคณะกรรมการส่งเสริมการลงทุน, การจัดนิทรรศการของผู้ประกอบการไทยที่มีศักยภาพ การจับคู่ธุรกิจ และการเยี่ยมชมโรงงานเอกชน 6 บริษัท ในวันที่ 9 กรฎาคม 2567

ที่มา : https://www.thaigov.go.th/news/contents/details/85570