รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมงาน สคช. ผนึก อีอีซี พัฒนาทักษะอนาคตให้แรงงานและภาคการศึกษา เน้น Learn to Earn ผ่าน EWE Platform รองรับการเติบโตทางเศรษฐกิจและการลงทุนของประเทศ


วันอังคารที่ 9 กรกฎาคม 2567
09/07/2567
พิมพ์
ปลัดฯ ณัฐพล ร่วมงาน สคช. ผนึก อีอีซี พัฒนาทักษะอนาคตให้แรงงานและภาคการศึกษา เน้น Learn to Earn ผ่าน EWE Platform รองรับการเติบโตทางเศรษฐกิจและการลงทุนของประเทศ
ปลัดฯ ณัฐพล ร่วมงาน สคช. ผนึก อีอีซี พัฒนาทักษะอนาคตให้แรงงานและภาคการศึกษา เน้น Learn to Earn ผ่าน EWE Platform รองรับการเติบโตทางเศรษฐกิจและการลงทุนของประเทศ
8 กรกฎาคม 2567 ดร.ณัฐพล รังสิตพล ปลัดกระทรวงอุตสาหกรรม ร่วมเปิดงาน “Learn to Earn in Digital World through E-Workforce Ecosystem Platform” โดยมี ดร.ณหทัย ทิวไผ่งาม ผู้ช่วยรัฐมนตรีประจำสำนักนายกรัฐมนตรี ในฐานะประธานคณะอนุกรรมการการบริหารทุนมนุษย์เพื่อเข้าสู่ EEC Model ปาฐกถาพิเศษ หัวข้อ “การเรียนรู้เพื่ออยู่รอด” พร้อมกล่าวเปิดงาน “Learn to Earn in Digital World through E-Workforce Ecosystem Platform” ณ โรงแรมดุสิตธานี พัทยา จ. ชลบุรี ซึ่งจัดขึ้นโดยสถาบันคุณวุฒิวิชาชีพ (องค์การมหาชน) หรือ สคช. ร่วมกับ สำนักงานคณะกรรมการนโยบายเขตพัฒนาพิเศษภาคตะวันออก หรือ EEC โอกาสนี้ นายวรงค์ แสงเมือง รองอธิบดีกรมการพัฒนาชุมชนได้ร่วมบรรยายพิเศษ ในหัวข้อ “ทุนมนุษย์และการสร้างเศรษฐกิจและสังคมดิจิทัล : อีอีซีโมเดล” โดยมีนายนคร ศิลปอาชา ประธานกรรมการสถาบันคุณวุฒิวิชาชีพ นางสาวจุลลดา มีจุล ผู้อำนวยการสถาบันคุณวุฒิวิชาชีพ นายจุฬา สุขมานพ เลขาธิการคณะกรรมการนโยบายเขตพัฒนาพิเศษภาคตะวันออก คณะผู้บริหารหน่วยงานภาคีเครือข่าย เข้าร่วมงาน
ผู้ช่วยรัฐมนตรีประจำสำนักนายกรัฐมนตรี กล่าวว่า การขับเคลื่อนเศรษฐกิจกับการพัฒนาคนจำเป็นต้องเดินไปพร้อมกัน การพัฒนาคนต้องมีระบบฐานข้อมูลเพื่อสนับสนุน ดังนั้น การใช้แพลตฟอร์ม E-Workforce Ecosystem (EWE) จะเป็นเครื่องมือสำคัญ ในการเรียนรู้ และคลังข้อมูลในการพัฒนาคนในพื้นที่ EEC ที่เชื่อมโยงการใช้งานจากทั้งหน่วยงานภาครัฐและเอกชน สามารถตอบโจทย์ให้กับสถานประกอบการ สถานศึกษา และต่อยอดเป็นฐานข้อมูลกลางของประเทศต่อไป
EWE แพลตฟอร์ม เป็นแพลตฟอร์มที่เกิดจากความร่วมมือจากหลายหน่วยงาน เพื่อเชื่อมโยงข้อมูลด้านกำลังแรงงานของประเทศ ส่งเสริมการเรียนรู้ตลอดชีวิต ลดความเหลื่อมล้ำ ด้วยการพัฒนาความรู้ ทักษะ ตามโปรแกรมที่จัดสรรไว้ให้ในบริการต่าง ๆ ในระบบ ซึ่งนำไปสู่การมีรายได้ มีงานทำ ตอบโจทย์ Learn To Earn ในสังคมปัจจุบัน โดยแพลตฟอร์มมีระบบ E-portfolio ที่สามารถเก็บประวัติ ข้อมูลด้านการศึกษา ผลงาน ประสบการณ์การทำงาน ประวัติการฝึกอบรม การได้รับ Certificate จากแหล่งต่าง ๆ และหากผ่านการอบรมและการประเมินสมรรถนะฯ จาก สคช. หรือหลักสูตรอื่นใดที่สอดคล้องกับมาตรฐานอาชีพก็สามารถนำเก็บในระบบสั่งสมสมรรถนะการเรียนรู้ Competency Credit Bank ได้ ซึ่งสามารถทำให้เชื่อมโยงคุณวุฒิวิชาชีพสู่คุณวุฒิทางการศึกษา
EWE ยังมีระบบระบบแนะแนวการศึกษาและการเรียนรู้สู่อาชีพที่เรียก ว่า Education and Career Guidance หรือ ECG เพื่อแนะแนวนักเรียน นักศึกษา คนทำงาน จากโลกการศึกษา ไปสู่โลกของอาชีพได้อย่างตรงเป้าหมาย ให้ทุกคนค้นพบตัวเอง สำรวจโอกาส มองเห็นช่องทางเจออาชีพที่เหมาะสมกับตัวตนได้อย่างง่ายดาย นอกจากนี้ยังมีระบบฝึกอบรมออนไลน์หลักสูตร E-Training เพื่อพัฒนาทักษะอาชีพ และทักษะชีวิต รวบรวมหลักสูตรจากทั้งภาครัฐและเอกชน เปิดโอกาสให้ทุกคนเข้าถึงการ Up-skill Re-skill ได้ไม่จำกัดเวลาและสถานที่ มีระบบสนับสนุนต้นทุนการเรียนรู้ผ่านคูปองอิเล็กทรอนิกส์ E-coupon หรือ เรียนดี มีจ่ายคืนสำหรับคนทำงานในหลักสูตรที่ EWE ให้การรับรอง และเป็นพื้นที่กลางสำหรับการจับคู่งาน Job matching ระหว่างคนหางานและสถานประกอบการ ที่สำคัญคือเป็นฐานข้อมูลกำลังคนขนาดใหญ่ที่รวมไว้บนแพลตฟอร์มเดียว ซึ่งตอบสนองต่อการวางแผนพัฒนากำลังคน เพื่อยกระดับการพัฒนาภาคการผลิตอุตสาหกรรม เพิ่มขีดความสามารถในการแข่งขันทางเศรษฐกิจ และสังคมของประเทศได้อย่างมีประสิทธิภาพ ซึ่งพื้นที่ EEC จะเป็นต้นแบบสำคัญในการใช้พัฒนากำลังคนในพื้นที่ด้วยการใช้ประโยชน์จาก EWE Platform

ที่มา : https://www.thaigov.go.th/news/contents/details/85580