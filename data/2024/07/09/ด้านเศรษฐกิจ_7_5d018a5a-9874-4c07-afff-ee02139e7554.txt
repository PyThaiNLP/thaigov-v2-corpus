รัฐบาลไทย-ข่าวทำเนียบรัฐบาล-​รองปลัดฯ ใบน้อย เปิดการฝึกอบรมหลักสูตรการเป็นข้าราชการที่ดี รุ่นที่ 23 ย้ำตั้งใจมุ่งมั่นเรียนรู้เป็นข้าราชการที่ดีของในหลวงและกระทรวงอุตสาหกรรม


วันอังคารที่ 9 กรกฎาคม 2567
09/07/2567
พิมพ์
​รองปลัดฯ ใบน้อย เปิดการฝึกอบรมหลักสูตรการเป็นข้าราชการที่ดี รุ่นที่ 23 ย้ำตั้งใจมุ่งมั่นเรียนรู้เป็นข้าราชการที่ดีของในหลวงและกระทรวงอุตสาหกรรม
​รองปลัดฯ ใบน้อย เปิดการฝึกอบรมหลักสูตรการเป็นข้าราชการที่ดี รุ่นที่ 23 ย้ำตั้งใจมุ่งมั่นเรียนรู้เป็นข้าราชการที่ดีของในหลวงและกระทรวงอุตสาหกรรม
วันที่ 8 กรกฎาคม 2567 นายใบน้อย สุวรรณชาตรี รองปลัดกระทรวงอุตสาหกรรม เป็นประธานเปิดการฝึกอบรมหลักสูตรข้าราชการที่ดี รุ่นที่ 23 โดยมี นางสาวสุนีย์ โสภณ ผู้อำนวยการกองบริหารทรัพยากรบุคคล กล่าวรายงาน ณ ห้องปาริชาต ชั้น 3 โรงแรมโกลเด้น ทิวลิป ซอฟเฟอริน กรุงเทพฯ
รองปลัดฯ ได้กล่าวแสดงความยินดีกับผู้ฝึกอบรมฯ ซึ่งเข้ารับการบรรจุเป็นข้าราชการใหม่ทุกคน พร้อมชี้แนะให้ใช้เวลาในการเข้ารับการฝึกอบรมอย่างคุ้มค่า ทั้งทางด้านวิชาการ ความรู้ ประสบการณ์ต่าง ๆ ที่วิทยากรถ่ายทอด รวมถึงการมีส่วนร่วมในทุกกิจกรรม เพื่อให้ข้าราชการที่เข้ารับการฝึกอบรมได้สร้างสัมพันธภาพที่ดีร่วมกัน ซึ่งเป็นการสร้างเครือข่ายในการบูรณาการการทำงานให้บรรลุเป้าหมายของหน่วยงานได้อย่างมีประสิทธิภาพ เป็นข้าราชการที่ดีของในหลวง และกระทรวงอุตสาหกรรมต่อไป
โดยการจัดฝึกอบรมฯ ในครั้งนี้ มีวัตถุประสงค์หลักเพื่อให้เป็นไปตามพระราชบัญญัติ ระเบียบข้าราชการพลเรือน พ.ศ. 2551 และกฎ ก.พ. ว่าด้วยการทดลองปฏิบัติราชการและการพัฒนาข้าราชการที่อยู่ระหว่างทดลองปฏิบัติหน้าที่ราชการ พ.ศ. 2553 ซึ่งกำหนดให้มีการพัฒนาข้าราชการพลเรือนสามัญที่อยู่ระหว่างทดลองปฏิบัติหน้าที่ราชการ และเพื่อปลูกฝังปรัชญาการเป็นข้าราชการที่ดี ส่งเสริมด้านคุณธรรมและจริยธรรม เสริมสร้างสมรรถนะและทักษะที่จำเป็นสำหรับการปฏิบัติราชการ และการมี MIND ในการปฏิบัติงานเพื่อองค์กร รวมทั้งพัฒนาเครือข่าย สร้างสายสัมพันธ์ที่ดีในการปฏิบัติงานระหว่างส่วนราชการ ในสังกัดกระทรวงอุตสาหกรรม
สำหรับหลักสูตรการเป็นข้าราชการที่ดี รุ่นที่ 23 ได้รับความอนุเคราะห์วิทยากรผู้ทรงคุณวุฒิจากภาครัฐและเอกชนที่มีความรู้ความเชี่ยวชาญในแต่ละสาขาวิชา ได้แก่ สำนักงานปลัดกระทรวงอุตสาหกรรม สำนักงานคณะกรรมการป้องกันและปราบปรามการทุจริตแห่งชาติ กรมคุ้มครองสิทธิและเสรีภาพ สำนักงานคณะกรรมการข้อมูลข่าวสารของราชการ กองทุนบำเหน็จบำนาญข้าราชการ จัดฝึกอบรมระหว่างวันที่ 8 – 19 กรกฎาคม 2567 ณ โรงแรมโกลเด้น ทิวลิป ซอฟเฟอริน กรุงเทพฯ และกิจกรรมเรียนรู้และฝึกปฏิบัติเศรษฐกิจพอเพียง และจิตอาสา ในวันที่ 12 กรกฎาคม 2567 ณ ศูนย์ฝึกโรงเรียนจิตอาสา 904 (บางเขน) กรุงเทพฯ รวมระยะเวลา 10 วัน ซึ่งในครั้งนี้ มีผู้เข้ารับการฝึกอบรมทั้งสิ้น จำนวน 58 คน จาก 6 หน่วยงาน ได้แก่
1. สำนักงานปลัดกระทรวงอุตสาหกรรม จำนวน 2 คน
2. กรมโรงงานอุตสาหกรรม จำนวน 18 คน
3. กรมส่งเสริมอุตสาหกรรม จำนวน 25 คน
4. กรมอุตสาหกรรมพื้นฐานและการเหมืองแร่ จำนวน 1 คน
5. สำนักงานมาตรฐานผลิตภัณฑ์อุตสาหกรรม จำนวน 11 คน
6. สำนักงานเศรษฐกิจอุตสาหกรรม จำนวน 1 คน

ที่มา : https://www.thaigov.go.th/news/contents/details/85576