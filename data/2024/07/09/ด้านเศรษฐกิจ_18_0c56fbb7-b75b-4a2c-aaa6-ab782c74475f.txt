รัฐบาลไทย-ข่าวทำเนียบรัฐบาล-​‘ทปษ.ธนสาร’ ประชุม คกก.แก้ไขปัญหาปาล์มน้ำมันผ่านสถาบันเกษตรกร


วันอังคารที่ 9 กรกฎาคม 2567
​‘ทปษ.ธนสาร’ ประชุม คกก.แก้ไขปัญหาปาล์มน้ำมันผ่านสถาบันเกษตรกร
​‘ทปษ.ธนสาร’ ประชุม คกก.แก้ไขปัญหาปาล์มน้ำมันผ่านสถาบันเกษตรกร
นายธนสาร ธรรมสอน ที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการแก้ไขปัญหาปาล์มน้ำมันผ่านสถาบันเกษตรกร ครั้งที่ 1/2567 ณ ห้องประชุมกระทรวงเกษตรและสหกรณ์ 134 และผ่านระบบ Zoom Meeting โดยที่ประชุมได้รับทราบภาพรวมการดำเนินธุรกิจรวบรวมและแปรรูปปาล์มน้ำมันของประเทศและในสถาบันเกษตรกร พร้อมมอบหมายให้กรมส่งเสริมสหกรณ์ กรมส่งเสริมการเกษตร และสำนักงานเศรษฐกิจการเกษตร บูรณาการทำงานร่วมกันปรับปรุงข้อมูลเพื่อใช้เป็นฐานข้อมูลในการกำหนดแนวทาง มาตรการแก้ไขปัญหาให้แก่เกษตรกรหรือสถาบันเกษตรกรผู้ปลูกปาล์มน้ำมัน อีกทั้ง ยังได้กำชับให้หน่วยงานที่เกี่ยวข้องเตรียมความพร้อมรองรับมาตรการ กฎระเบียบของสหภาพยุโรปเกี่ยวกับผลิตภัณฑ์ปลอดจากการทำลายป่า EU Deforestation Regulation (EUDR) ในสินค้าปาล์มน้ำมัน โดยจะเริ่มนำกฎหมายมาสู่การปฏิบัติ สำหรับผู้ประกอบการรายใหญ่ ในเดือนธันวาคม 2567 และให้เวลาปรับตัวเพิ่มเป็น 2 ปี ก่อนจะนำมาใช้กับกลุ่มผู้ผลิต ผู้นำเข้า และผู้ส่งออกรายย่อย ในเดือนมิถุนายน 2568
นอกจากนี้ ที่ประชุมยังได้ร่วมกันพิจารณาในประเด็นที่สำคัญ ได้แก่ พิจารณาและรับฟังข้อเสนอแนะการใช้ประโยชน์โรงงานสกัดปาล์มน้ำมันกระบี่ ซึ่งเป็นโรงงานที่มีกำลังการผลิตขนาดใหญ่ ที่กรมสอบสวนคดีพิเศษได้ยึดอายัดมาจาก บริษัท กระบี่วิเศษ น้ำมันปาล์ม จำกัด กรณีการทุจริตและยักยอกทรัพย์ในชุมนุมสหกรณ์ชาวสวนปาล์มน้ำมันกระบี่ จำกัด เพื่อให้เกิดประโยชน์สูงสุดต่อเกษตรกรชาวสวนปาล์มน้ำมันในจังหวัดกระบี่และพื้นที่ใกล้เคียง ตลอดจน พิจารณาศึกษาวิเคราะห์ความเหมาะสมการจัดตั้งโรงงานสกัดปาล์มน้ำมันจังหวัดสุราษฎร์ธานี เพื่อบรรเทาความเดือดร้อนของเกษตรกรชาวสวนปาล์มน้ำมันที่ได้รับผลกระทบจากราคาปาล์มน้ำมันตกต่ำ ตามนโยบายของ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ที่มุ่งแก้ไขปัญหาปาล์มน้ำมันให้เกิดเป็นรูปธรรมทั้งระบบ โดยให้มีการบูรณาการความร่วมมือทั้งภาครัฐและเอกชน ผ่านกลไกสถาบันเกษตรกร เข้ามาช่วยเหลือในการส่งเสริมการผลิต การรวบรวมและการแปรรูป เพื่อทำให้เกิดการผลิตปาล์มน้ำมันที่ได้มาตรฐานและเป็นไปตามคุณภาพที่กำหนด ส่งเสริมการแปรรูปเพื่อเพิ่มมูลค่าและสนับสนุนให้สถาบันเกษตรกรเป็นศูนย์กลางในการรวบรวมและแปรรูปปาล์มน้ำมัน ช่วยเหลือเกษตรกร ขายผลผลิตปาล์มน้ำมันได้ราคาที่เหมาะสม แก้ไขปัญหาปาล์มน้ำมันอย่างยั่งยืน

ที่มา : https://www.thaigov.go.th/news/contents/details/85622