รัฐบาลไทย-ข่าวทำเนียบรัฐบาล-​ปลัดฯ ณัฐพล ลงพื้นที่ติดตามความคืบหน้าแก้ปัญหา บ.วิน โพรเสส ระยอง กำชับให้วางแผนดำเนินงานในภาพรวม เร่งแก้ไขปัญหา สร้างความเชื่อมั่นต่อภาคประชาชนในพื้นที่โดยเร็วที่สุด 


วันอังคารที่ 9 กรกฎาคม 2567
09/07/2567
พิมพ์
​ปลัดฯ ณัฐพล ลงพื้นที่ติดตามความคืบหน้าแก้ปัญหา บ.วิน โพรเสส ระยอง กำชับให้วางแผนดำเนินงานในภาพรวม เร่งแก้ไขปัญหา สร้างความเชื่อมั่นต่อภาคประชาชนในพื้นที่โดยเร็วที่สุด
​ปลัดฯ ณัฐพล ลงพื้นที่ติดตามความคืบหน้าแก้ปัญหา บ.วิน โพรเสส ระยอง กำชับให้วางแผนดำเนินงานในภาพรวม เร่งแก้ไขปัญหา สร้างความเชื่อมั่นต่อภาคประชาชนในพื้นที่โดยเร็วที่สุด
จังหวัดระยอง : 7 กรกฎาคม 2567 ดร.ณัฐพล รังสิตพล ปลัดกระทรวงอุตสาหกรรม ลงพื้นที่จังหวัดระยองและประชุมติดตามความคืบหน้ากรณี บริษัท วิน โพรเสส จำกัด จ.ระยอง โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม นายวิเชียร ทองด้วง อุตสาหกรรมจังหวัดระยอง นายเตมีย์ พันธุ์วงค์ราช ผู้อำนวยการกองตรวจราชการ  นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงอุตสาหกรรม นางจินดา เตชะศรินทร์ ผู้อำนวยการกองกฎหมาย นางสาวศิรกาญจน์ เหลืองสกุล ผู้อำนวยการกองบริหารจัดการกากอุตสาหกรรม นายขจรพงศ์ ศิริวิสูตร วิศวกรชำนาญการพิเศษ รักษาการนักวิเคราะห์นโยบายและแผนเชี่ยวชาญ นายทวี อำพาพันธ์ ผู้อำนวยการศูนย์วิจัยและเตือนภัยมลพิษโรงงานภาคตะวันออก กรมโรงงานอุตสาหกรรม (กรอ.) ร่วมประชุม ณ สำนักงานอุตสาหกรรมจังหวัดระยอง (สอจ.ระยอง) และผ่านระบบ zoom
ปลัดกระทรวงอุตสาหกรรม ได้รับฟังการรายงานความคืบหน้าการดำเนินงานของ สอจ.ระยอง และ กรอ. โดย กรอ. ได้ส่งเจ้าหน้าที่จากส่วนกลางลงประจำพื้นที่ เพื่อร่วมปฏิบัติงานแก้ไขปัญหาในพื้นที่ บริษัท วิน โพรเสส จำกัด ร่วมกับหน่วยงานที่เกี่ยวข้องอย่างใกล้ชิด อาทิ สำนักงานตำรวจแห่งชาติ กรมควบคุมมลพิษ สภาอุตสาหกรรมแห่งประเทศไทย องค์กรปกครองส่วนท้องถิ่น และจังหวัดระยอง เป็นต้น โดย สอจ.ระยอง และ กรอ. ได้ส่งมอบหน้ากากอนามัยจำนวน 2,000 ชิ้น และมอบถุงยังชีพจำนวน 400 ชุด ให้กับชาวบ้านโดยรอบเพื่อบรรเทาความเดือดร้อนในเบื้องต้น อีกทั้งได้ติดตามประเมินสถานการณ์ วางแผนการบริหารจัดการของเสียและวัตถุอันตรายในพื้นที่อย่างต่อเนื่อง ตั้งแต่เริ่มเกิดเหตุเพลิงไหม้จนถึงปัจจุบัน โดยมีแนวทางการจัดการของเสีย 3 วิธี คือ (1) ทำลายฤทธิ์ โดยการบำบัดด้วยสารเคมีแล้วส่งกำจัดบำบัดภายนอกยังผู้รับดำเนินการ (2) ส่งกำจัดบำบัดภายนอกยังผู้รับดำเนินการ และ (3) จัดการภายในพื้นที่ เช่น ทำความสะอาด จำแนกชนิดแล้วจำหน่ายยังผู้รับดำเนินการ นอกจากนี้ ได้ร่วมกับ อบจ.ระยอง ทำการขุดบ่อรองรับน้ำเสียเพิ่มเติมและเสริมคันบ่อดินเพื่อเพิ่มความแข็งแรงพร้อมทั้งขยายความจุของบ่อรองรับน้ำเสียเพื่อให้สามารถกักเก็บน้ำฝนที่ชะล้างพื้นที่ปนเปื้อนให้ไหลลงสู่บ่อรองรับน้ำเสียได้อย่างมีประสิทธิภาพ
ปลัดฯ ณัฐพล ได้กำชับให้ สอจ.ระยอง และ กรอ. จัดทำแผนการดำเนินงานในภาพรวม เร่งพิจารณาดำเนินการขุดแนวบังคับน้ำเพื่อป้องกันปริมาณน้ำฝนไม่ให้ชะล้างไหลผ่านบ่อรองรับน้ำเสียที่มีความเป็นกรดเข้มข้นไหลปนเปื้อนลงสู่พื้นที่ของชาวบ้านข้างเคียง อีกทั้ง ได้สั่งการให้ สอจ.ระยอง และ กรอ. เร่งรัดนำตะกรันอลูมิเนียม ของเสียและวัตถุอันตรายต่าง ๆ ไปทำการกำจัดบำบัด โดยการบูรณาการร่วม 3 ฝ่าย ภาครัฐ ภาคเอกชน ภาคประชาชน ผ่านกลไก “อุตสาหกรรมรวมใจ” ร่วมมือกันแก้ไขปัญหาตามหลักวิศวกรรมและหลักกฎหมาย เพื่อแก้ไขปัญหาและสร้างความเชื่อมั่นให้กับภาคประชาชนในพื้นที่โดยเร็วที่สุด

ที่มา : https://www.thaigov.go.th/news/contents/details/85568