รัฐบาลไทย-ข่าวทำเนียบรัฐบาล-จังหวัดภูเก็ต ส่งชุดปฏิบัติการพิเศษฝ่ายปกครองถลาง เข้าจับกุมผู้มีส่วนเกี่ยวข้องกับยาเสพติดจำนวน 3 ราย พร้อมของกลางยาบ้าและยาไอซ์ ผู้ว่าฯ กำชับ จนท.ทุกฝ่ายปฏิบัติงานอย่างเคร่งครัด


วันอังคารที่ 9 กรกฎาคม 2567
09/07/2567
พิมพ์
จังหวัดภูเก็ต ส่งชุดปฏิบัติการพิเศษฝ่ายปกครองถลาง เข้าจับกุมผู้มีส่วนเกี่ยวข้องกับยาเสพติดจำนวน 3 ราย พร้อมของกลางยาบ้าและยาไอซ์ ผู้ว่าฯ กำชับ จนท.ทุกฝ่ายปฏิบัติงานอย่างเคร่งครัด
จังหวัดภูเก็ต ส่งชุดปฏิบัติการพิเศษฝ่ายปกครองถลาง เข้าจับกุมผู้มีส่วนเกี่ยวข้องกับยาเสพติดจำนวน 3 ราย พร้อมของกลางยาบ้าและยาไอซ์ ผู้ว่าฯ กำชับ ขอให้เจ้าหน้าที่ทุกฝ่ายปฏิบัติงานอย่างเคร่งครัด เพื่อกวาดล้างยาเสพติดให้หมดไป
วันนี้ (9 ก.ค. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า ตนได้มอบหมายให้ นายสุวิทย์ สุริยะวงค์ ปลัดจังหวัดภูเก็ต และ นายไพโรจน์ ศรีละมุล นายอำเภอถลาง สั่งการ ชุดปฏิบัติการพิเศษฝ่ายปกครองอำเภอถลาง นำโดย นายปัญจพงศ์ บุญจันทร์ ปลัดอำเภอถลาง พร้อมด้วย สมาชิกกองอาสารักษาดินแดนร้อย.อส.อ.ถลางที่ 3 ร่วมลงพื้นที่ตรวจสอบตามข้อร้องเรียนว่ามีการจำหน่ายและจัดที่ให้มีการเสพยาเสพติด สร้างความรำคาญให้แก่ประชาชนบริเวณใกล้เคียง ในพื้นที่อำเภอถลาง จังหวัดภูเก็ต จับกุมผู้ต้องหาได้ 3 ราย พร้อมของกลางเป็นยาบ้า ยาไอซ์ และอื่น ๆ จำนวนมาก ทั้งนี้ เจ้าหน้าที่ชุดปฏิบัติการพิเศษ ได้ควบคุมตัวผู้ต้องหา และนำตัวพร้อมด้วยของกลางส่งพนักงานสอบสวนสถานีตำรวจภูธรถลางเพื่อดำเนินคดีเป็นที่เรียบร้อย
นายโสภณ สุวรรณรัตน์ ผู้ว่าราชการจังหวัดภูเก็ต กล่าวว่า การปฏิบัติการในครั้งนี้สืบเนื่องมาจาก จังหวัดภูเก็ตได้รับร้องเรียนจากพี่น้องประชาชนในพื้นที่ว่ามีการจำหน่ายและจัดที่ให้มีการเสพยาเสพติด สร้างความรำคาญให้แก่ประชาชนโดยรอบ จึงได้ส่งเจ้าหน้าที่ชุดปฏิบัติการพิเศษฝ่ายปกครองเข้าตรวจสอบข้อเท็จจริงดังกล่าว บ้านเช่าในพื้นที่ หมู่ที่ 9 ตำบลเทพกระษัตรี อำเภอถลาง จังหวัดภูเก็ต สามารถจับกุมตัวผู้ต้องหาทราบชื่อ นายเนตรฯ (สงวนนามสกุล) อายุ 49 ปี พร้อมของกลาง ยาบ้า จำนวน 414 เม็ด ยาไอซ์ จำนวน 0.83 กรัม โทรศัพท์มือถือ จำนวน 1 เครื่อง อุปกรณ์การเสพยาเสพติด จำนวน 1 ชุด กระเป๋าคาดเอว จำนวน 1 ใบ โดยเจ้าหน้าที่แจ้งข้อกล่าวหา 1. จำหน่ายยาเสพติดให้โทษประเภท 1 (เมทแอมเฟตามีน) โดยการมีไว้ในครอบครองเพื่อจำหน่าย โดยไม่ได้รับอนุญาต อันเป็นการกระทำเพื่อการค้า และก่อให้เกิดการแพร่กระจายในประชาชน และ 2. เสพยาเสพติดให้โทษประเภท 1 (เมทแอมเฟตามีน) โดยผิดกฎหมาย นอกจากนี้ยังจับกุมผู้ต้องหาชาวเมียนมาได้อีก 2 ราย ทราบชื่อ MR.OAKAR อายุ 24 ปี และ Mr.HTET อายุ 21 ปี เจ้าหน้าที่แจ้งข้อกล่าวหา เสพยาเสพติดให้โทษประเภท 1 (เมทแอมเฟตามีน) โดยผิดกฎหมาย ทั้งนี้ เจ้าหน้าที่ชุดปฏิบัติการพิเศษฝ่ายปกครอง ได้ควบคุมตัวผู้ต้องหาทั้ง 3 ราย นำตัวพร้อมด้วยของกลางส่งพนักงานสอบสวนสถานีตำรวจภูธรถลางเพื่อดำเนินคดีตามกฎหมายต่อไป
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า จังหวัดภูเก็ตได้นำนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งจังหวัดภูเก็ตได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือ พบเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85602