รัฐบาลไทย-ข่าวทำเนียบรัฐบาล-“ศุภมาส” เอาจริงเตรียมใช้อำนาจตาม พ.ร.บ. สถาบันอุดมศึกษาเอกชน พ.ศ.2546 จัดการมหาวิทยาลัยเอกชนที่เป็นข่าวซื้อขายวุฒิปริญญาบัตร หากพบว่าผิดจริงจะใช้มาตรการเด็ดขาดตามกฎหมาย 


วันอังคารที่ 9 กรกฎาคม 2567
“ศุภมาส” เอาจริงเตรียมใช้อำนาจตาม พ.ร.บ. สถาบันอุดมศึกษาเอกชน พ.ศ.2546 จัดการมหาวิทยาลัยเอกชนที่เป็นข่าวซื้อขายวุฒิปริญญาบัตร หากพบว่าผิดจริงจะใช้มาตรการเด็ดขาดตามกฎหมาย
......
“ศุภมาส” เอาจริงเตรียมใช้อำนาจตาม พ.ร.บ. สถาบันอุดมศึกษาเอกชน พ.ศ.2546 จัดการมหาวิทยาลัยเอกชนที่เป็นข่าวซื้อขายวุฒิปริญญาบัตร หากพบว่าผิดจริงจะใช้มาตรการเด็ดขาดตามกฎหมาย พร้อมเข้าควบคุมและยกเลิกใบอนุญาตในการจัดตั้งมหาวิทยาลัย
เมื่อวันที่ 7 ก.ค.67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยความคืบหน้ากรณีข่าวการซื้อขายวุฒิปริญญาบัตรของมหาวิทยาลัยเอกชนแห่งหนึ่ง ว่า ขณะนี้ กระทรวง อว. ได้ดำเนินการแต่งตั้งคณะกรรมการสอบข้อเท็จจริง โดยมี ศ.ดร.ศุภชัย ปทุมนากุล รองปลัดกระทรวง อว. เป็นประธาน รวมถึงมีหนังสือแจ้งไปยังกรรมการสภาสถาบันผู้ทรงคุณวุฒิของมหาวิทยาลัยเอกชนดังกล่าว ซึ่งเป็นกรรมการสภาที่กระทรวง อว. แต่งตั้งเป็นผู้แทน 3 ท่าน ให้ดำเนินการติดตามตรวจสอบข้อเท็จจริงและรายงานทางกระทรวง อว. ให้ทราบโดยด่วน
รมว.กระทรวง อว. กล่าวต่อว่า สำหรับมหาวิทยาลัยเอกชนดังกล่าว เคยถูกควบคุมโดยกระทรวง อว. เมื่อวันที่ 14 มีนาคม 2566 ถึง 4 มิถุนายน 2567 เนื่องจากปัญหาการขอกำหนดตำแหน่งวิชาการไม่เป็นไปตามที่คณะกรรมการการอุดมศึกษา (กกอ.) กำหนด และเพิ่งจะมีการยกเลิกการควบคุมเมื่อเดือนมิถุนายนที่ผ่านมา ซึ่งในช่วงเวลาที่อยู่ในการควบคุม มั่นใจได้ว่าไม่มีการออกวุฒิปริญญาบัตรที่ไม่ถูกต้องแน่นอน เพราะกระทรวง อว. ควบคุมอย่างเข้มงวด นี่อาจจะเป็นสาเหตุ ที่ทำให้เกิดกรณีที่เป็นข่าวว่าเสียเงินซื้อ แต่ไม่ได้ปริญญาตามที่ตกลง
“จากนี้กระทรวง อว. จะทำการสอบข้อเท็จจริงย้อนหลังไปก่อนการควบคุม ว่าได้มีการดำเนินการซื้อขายวุฒิปริญญาบัตรตามที่เป็นข่าวหรือไม่ หากพบว่าผิดจริง จะใช้มาตรการเด็ดขาดตามกฎหมาย ซึ่งตามพระราชบัญญัติ (พ.ร.บ.) สถาบันอุดมศึกษาเอกชน พ.ศ.2546 ให้อำนาจกระทรวง อว. เข้าไปควบคุม ดำเนินคดี จนถึงการยกเลิกใบอนุญาตในการจัดตั้งมหาวิทยาลัยได้ และในอดีตที่ผ่านมา ก็เคยมีการยกเลิกใบอนุญาตสถาบันอุดมศึกษาเอกชนที่ทำผิดกฎหมายในลักษณะเดียวกันมาแล้ว” น.ส.ศุภมาส กล่าว
#กระทรวงการอุดมอุดมศึกษาวิทยาศาสตร์วิจัยนวัตกรรม
#MHESI

ที่มา : https://www.thaigov.go.th/news/contents/details/85613