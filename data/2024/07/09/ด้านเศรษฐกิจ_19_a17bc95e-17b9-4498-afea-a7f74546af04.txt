รัฐบาลไทย-ข่าวทำเนียบรัฐบาล-ทปษ.รมว.กษ. รับฟังปัญหาข้อเรียกร้องจากชุมนุมสหกรณ์โคนมแห่งประเทศไทย 


วันอังคารที่ 9 กรกฎาคม 2567
ทปษ.รมว.กษ. รับฟังปัญหาข้อเรียกร้องจากชุมนุมสหกรณ์โคนมแห่งประเทศไทย
ทปษ.รมว.กษ. รับฟังปัญหาข้อเรียกร้องจากชุมนุมสหกรณ์โคนมแห่งประเทศไทย พร้อมนำข้อเสนอไปหารือกับพาณิชย์-มหาดไทย ช่วยลดภาระต้นทุนการผลิตของสหกรณ์
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เปิดเผยหลังจากพบปะเกษตรกรผู้เลี้ยงโคนม และรับฟังปัญหาข้อเรียกร้องจากชุมนุมสหกรณ์โคนมแห่งประเทศไทย จำกัด โดยมี นายสัตวแพทย์ประภาส ภิญโญชีพ รองอธิบดีกรมปศุสัตว์ นายสันทาน สีสา รองอธิบดีกรมส่งเสริมสหกรณ์ และเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ ว่า กระทรวงเกษตรและสหกรณ์เข้าใจปัญหาของสหกรณ์โคนมที่แบกรับต้นทุนการรับซื้อน้ำนมดิบจากเกษตรกร เพื่อนำไปผลิตนมโรงเรียนตามโควต้าที่ได้รับจัดสรร ซึ่งปัจจุบันนมโรงเรียนยังไม่ได้ปรับราคากลางขึ้นให้สอดคล้องกับราคาต้นทุนที่เกิดขึ้นจริง ทำให้สหกรณ์หลายแห่งขาดสภาพคล่องและอาจส่งผลต่อสมาชิกสหกรณ์หรือเกษตรกรผู้เลี้ยงโคนม ทั้งนี้ กระทรวงเกษตรฯ โดยกรมปศุสัตว์ ได้นำเสนอเรื่องเข้าคณะรัฐมนตรีเพื่อพิจารณาขอปรับราคานมโรงเรียนเพิ่มขึ้น 0.46 สตางต์ต่อลิตร เรียบร้อยแล้ว โดยขณะนี้อยู่ในกระบวนการพิจารณาของสำนักงบประมาณ ซึ่งกระทรวงเกษตรฯ จะเร่งติดตามความคืบหน้าเพื่อบรรเทาความเดือดร้อนให้เกษตรกรอย่างเร่งด่วน
อย่างไรก็ตาม จะนำข้อเรียกร้องจากสมาชิกชุมนุมสหกรณ์โคนมแห่งประเทศไทย เข้าหารือกับ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ โดยจะเร่งติดตามความคืบหน้าจากหน่วยงานที่เกี่ยวข้อง ทั้งกระทรวงพาณิชย์ และกระทรวงมหาดไทย เพื่อแนวทางแก้ไขให้มีความคืบหน้าต่อไป

ที่มา : https://www.thaigov.go.th/news/contents/details/85623