รัฐบาลไทย-ข่าวทำเนียบรัฐบาล-ประกาศแล้ว! กฎหมายคุ้มครองซื้อของออนไลน์ เก็บเงินปลายทาง มีผล 3 ต.ค. นี้


วันอังคารที่ 9 กรกฎาคม 2567
ประกาศแล้ว! กฎหมายคุ้มครองซื้อของออนไลน์ เก็บเงินปลายทาง มีผล 3 ต.ค. นี้
......
ประกาศแล้ว! กฎหมายคุ้มครองซื้อของออนไลน์ เก็บเงินปลายทาง มีผล 3 ต.ค. นี้
.
ข่าวดีของนักชอปออนไลน์ เมื่อวันที่ 5 ก.ค. ที่ผ่านมา เว็บไซต์ราชกิจจานุเบกษา เผยแพร่ประกาศเรื่อง ‘ให้ธุรกิจการให้บริการขนส่งสินค้าโดยเรียกเก็บเงินปลายทางเป็นธุรกิจที่ควบคุมรายการในหลักฐานการรับเงิน พ.ศ. 2567‘
.
กฎหมายฉบับนี้จะช่วยแก้ปัญหาให้นักชอปออนไลน์ ด้วย “มาตรการส่งดี (Dee-Delivery)” ให้ผู้ให้บริการขนส่งสินค้าที่เรียกเก็บเงินปลายทาง ต้องระบุ ชื่อ-สกุล และหมายเลขโทรศัพท์ของผู้ส่งสินค้า หมายเลขติดตามพัสดุ ข้อมูลพัสดุ จำนวนเงินที่เรียกเก็บปลายทาง โดยให้ผู้ประกอบธุรกิจถือเงินไว้ก่อน 5 วัน ก่อนนำส่งเงินให้กับผู้ส่งสินค้า เพื่อให้ผู้บริโภคมีโอกาสแจ้งเหตุที่ขอคืนสินค้าและขอเงินคืน
.
นอกจากนี้ ยังให้สิทธิผู้บริโภคสามารถเปิดดูสินค้าก่อนชำระเงินได้ โดยบันทึกภาพถ่ายหรือวิดีโอไว้เป็นหลักฐาน หากสินค้าไม่ตรงตามที่สั่งซื้อ ผู้บริโภคสามารถปฏิเสธการชำระเงินและไม่รับสินค้าได้
.
โดยจะมีผลบังคับใช้ในวันที่ 3 ต.ค. 67 เป็นต้นไป ซึ่งการมีผลบังคับใช้เมื่อพ้นกำหนด 90 วัน นับแต่วันประกาศในราชกิจจานุเบกษา เพื่อให้ผู้ประกอบการขนส่งสินค้า และผู้มีส่วนเกี่ยวข้องได้มีเวลาในการเตรียมตัวที่เหมาะสม
.
อ่านประกาศฉบับเต็ม คลิก https://ratchakitcha.soc.go.th/documents/36275.pdf
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/85611