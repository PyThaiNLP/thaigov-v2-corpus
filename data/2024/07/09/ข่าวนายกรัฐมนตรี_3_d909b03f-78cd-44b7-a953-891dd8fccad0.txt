รัฐบาลไทย-ข่าวทำเนียบรัฐบาล-นายกฯ ยอมรับการปรับขึ้นค่าแรง 600 บาท ไม่สามารถทำได้ทันที แต่จะทำให้ภายในระยะเวลา 4 ปี เดินหน้าแก้ไขปัญหาค่าครองชีพให้กับประชาชน


วันอังคารที่ 9 กรกฎาคม 2567
09/07/2567
พิมพ์
นายกฯ ยอมรับการปรับขึ้นค่าแรง 600 บาท ไม่สามารถทำได้ทันที แต่จะทำให้ภายในระยะเวลา 4 ปี เดินหน้าแก้ไขปัญหาค่าครองชีพให้กับประชาชน
นายกฯ ยอมรับการปรับขึ้นค่าแรง 600 บาท ไม่สามารถทำได้ทันที แต่จะทำให้ภายในระยะเวลา 4 ปี เดินหน้าแก้ไขปัญหาค่าครองชีพให้กับประชาชน
วันนี้ (9 กรกฎาคม 2567) เวลา 11.30 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) กล่าวถึงกรณีถูกมองว่าเป็น CEO เก่า มีผลต่อการทำงานการบริหารราชการแผ่นดิน ในเรื่องของการเปิดไซต์งานเมื่อตอนเป็น CEO มีการเปิดไซต์งานอย่างต่อเนื่อง แต่เมื่อมาบริหารราชการแผ่นดินเป็นเวลา 1 ปี แล้วนั้นยังไม่มีการปิดไซต์งานอย่างเป็นรูปธรรม นายกฯ กล่าวว่า ก็ได้มีการปิดไซต์งานไปเยอะมากพอสมควร และเมื่อสมัยก่อนที่ตนเคยเป็น CEO ก็ได้มีการเปิดไซต์งานและปิดไซต์งานอย่างต่อเนื่องตลอด
ผู้สื่อข่าวถามต่อไปว่า กรณีค่าครองชีพในปัจจุบันนี้ ไม่สัมพันธ์กับรายได้ปัจจุบัน ทางรัฐบาลจะมีการแก้ปัญหาในเรื่องนี้อย่างไร นายกฯ กล่าวว่า เรื่องดังกล่าวก็มีอยู่ 2 มิติ ไม่ว่าจะเป็นเรื่องของ การเพิ่มรายได้ให้กับประชาชน อย่างเช่น เรื่องโครงการปุ๋ยคนละครึ่ง ก็เป็นโครงการที่พยายามจะเพิ่มรายได้ทางภาคการเกษตร ทำให้ผลิตผลต่อไร่เพิ่มสูงขึ้นทำให้ราคาดีขึ้น มีการเปิดตลาดการค้าใหม่  การเปิดตลาดการค้าเสรี (FTA) เพื่อยกระดับรายได้ให้สูงขึ้น ในด้านรายจ่าย รัฐบาลก็ได้มีให้ความช่วยเหลือด้านการเงิน (SUBSIDIZE)  ในแง่ของค่าไฟฟ้า ค่าน้ำมัน การพักหนี้เกษตรกร การทลายหนี้นอกระบบ ก็เป็นอีกหนึ่งเรื่องที่รัฐบาลพยายามทำอยู่
ผู้สื่อข่าวถามต่อไปว่า นโยบายที่ทางพรรคเพื่อไทยได้หาเสียงไว้ การเพิ่มค่าแรง 600 บาท ประเมินแล้วภายในระยะเวลา 4 ปี จะสามารถเพิ่มค่าแรงไปถึงหรือไม่ นายกฯ กล่าวว่า ก็พยายามดำเนินการทำอยู่ ซึ่งก็ได้มีการพูดคุยกับทางด้าน นาย พิพัฒน์ รัชกิจประการ รัฐมนตรีว่าการกระทรวงแรงงานในเรื่องดังกล่าว พร้อมกล่าวว่า เรื่องค่าแรง 400 ก็ยังดำเนินการทำได้อยู่ แต่คงจะไม่ไปถึง 600 บาท ในทันที แต่จะทำภายในระยะเวลา 4 ปี ตามที่พูดไว้

ที่มา : https://www.thaigov.go.th/news/contents/details/85585