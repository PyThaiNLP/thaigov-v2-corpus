รัฐบาลไทย-ข่าวทำเนียบรัฐบาล-นายกฯ เผย รัฐบาลพร้อมรับฟังคำติของทุกฝ่าย อะไรที่เป็นการติที่เหมาะสมจะนำไปปรับปรุง พร้อมชี้แจงการทำงานให้ทุกฝ่ายรับรู้ ย้ำรัฐบาลทำงานเกิดผลอย่างชัดเจนในหลายโครงการ


วันอังคารที่ 9 กรกฎาคม 2567
09/07/2567
พิมพ์
นายกฯ เผย รัฐบาลพร้อมรับฟังคำติของทุกฝ่าย อะไรที่เป็นการติที่เหมาะสมจะนำไปปรับปรุง พร้อมชี้แจงการทำงานให้ทุกฝ่ายรับรู้ ย้ำรัฐบาลทำงานเกิดผลอย่างชัดเจนในหลายโครงการ
นายกฯ เผย รัฐบาลพร้อมรับฟังคำติของทุกฝ่าย อะไรที่เป็นการติที่เหมาะสมจะนำไปปรับปรุง พร้อมชี้แจงการทำงานให้ทุกฝ่ายรับรู้ ย้ำรัฐบาลทำงานเกิดผลอย่างชัดเจนในหลายโครงการ
วันนี้ (9 กรกฎาคม 2567) เวลา 11.30 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) ถึงกรณีการบริหารราชการแผ่นดินของรัฐบาล ที่หลายฝ่ายมองว่าการทำงานบางส่วนของรัฐบาลยังไม่ออกสู่สายตาประชาชน รัฐบาลจะมีวิธีการหรือดำเนินการอย่างไรให้เข้าถึงการทำงานของทางรัฐบาล นายกฯ กล่าวว่า เรื่องของการสื่อสารที่จัดเจนถือเป็นเรื่องสำคัญ อย่างที่ทางผู้สื่อข่าวก็ได้บอกว่าทางรัฐบาลทำงานอยู่เยอะ ในหลาย ๆ โครงการในทุกกระทรวงก็ได้มีการทำงานกันอย่างหนัก ทั้งส่วนการลงทุนจากต่างประเทศ การเพิ่มราคาสินค้า การพักหนี้เกษตรกร การดูแลเรื่องผลผลิตทางการเกษตรพืชหลัก พืชรอง การเพิ่มศักยภาพของเยาวชนในการศึกษา การเพิ่มค่าแรง พ.ร.บ.สมรสเท่าเทียม การยกระดับโครงการ 30 บาท รักษาทุกโรค รวมถึงนโยบายการปราบปรามยาเสพติด ก็ได้มีการทำเรื่องดังกล่าวในอีกหลาย ๆ มิติ ที่ทางเราพยายามทำอยู่ ก็จะไปดูแลในเรื่องการสื่อสารเพื่อให้มีประสิทธิภาพมากยิ่งขึ้น
ผู้สื่อข่าวถามต่อไปว่า เรื่องการปฏิบัติอย่างเป็นรูปธรรมและชัดเจนจะทำให้ประชาชน รับรู้ได้อย่างไร นายกฯ กล่าวต่อไปว่า เราก็ต้องค่อย ๆ ไป ยังมีอีกหลายโครงการที่ทยอยมาไม่ว่าจะเป็นเรื่องของการลงทุนจากต่างประเทศ การทำ FTA ที่เพิ่มมากขึ้น ตนเองเชื่อว่าในสังคมที่เป็นประชาธิปไตย ไม่ว่าจะเป็นคนของพรรคการเมืองเดียวกัน คนของพรรคร่วมรัฐบาล หรือกระทั้งฝ่ายค้าน ความอัดอั้นตันใจ ความไม่เข้าใจ หรือแม้ว่าการสื่อสารที่ไม่ดีพอ รัฐบาลก็ต้องรับฟังถึงแม้ว่าจะเป็นคำติพรรคร่วมเดียวกัน เราก็ต้องรับฟังและไปพิจารณา ถ้าอะไรที่เป็นคำติที่เหมาะสมและสมควรที่มีการปรับปรุงเปลี่ยนแปลงเราก็จะทำ แต่ถ้าเป็นเรื่องที่เราทำอยู่แล้วแต่อาจไม่ได้มีการสื่อสารที่ดี เราก็พร้อมจะไปชี้แจ้งในเวทีที่เหมาะสม โดยในวันนี้ตนเองจะเดินทางไปพรรคเพื่อชี้แจ้งการทำงานในช่วงเวลา 15.00 น. ซึ่งได้ทำเรื่องการลาราชการเป็นที่เรียบร้อยแล้ว

ที่มา : https://www.thaigov.go.th/news/contents/details/85583