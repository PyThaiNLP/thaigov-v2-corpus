รัฐบาลไทย-ข่าวทำเนียบรัฐบาล-นายกฯ รับมอบรางวัล The President’s Award of Service จากผู้แทน Claremont Graduate University 


วันอังคารที่ 9 กรกฎาคม 2567
09/07/2567
พิมพ์
นายกฯ รับมอบรางวัล The President’s Award of Service จากผู้แทน Claremont Graduate University
ในฐานะศิษย์เก่าผู้ทำคุณประโยชน์แก่สาธารณะ ส่งเสริมการพัฒนาของมนุษยชาติ และสนับสนุนสิทธิมนุษยชน
วันนี้ (9 กรกฎาคม 2567) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรี รับมอบรางวัล The President’s Award of Service จากคณะผู้บริหารและผู้แทนจากมหาวิทยาลัยบัณฑิตศึกษาแคลร์มอนต์ (Claremont Graduate University) รัฐแคลิฟอร์เนีย สหรัฐอเมริกา ซึ่งเป็นรางวัลที่มอบแก่ศิษย์เก่าที่ทำคุณประโยชน์ โดยภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวต้อนรับคณะผู้บริหารและผู้แทนจาก Claremont Graduate University ยินดีและเป็นเกียรติอย่างยิ่งที่ได้รับรางวัล The President’s Award of Service ซึ่งสะท้อนถึงความมุ่งมั่นของนายกรัฐมนตรีในการสนับสนุนสิทธิมนุษยชน ยกระดับคุณภาพชีวิตและศักดิ์ศรีของประชาชนชาวไทย โดยนายกรัฐมนตรีย้ำความมุ่งมั่นในการดำเนินงานเพื่อพัฒนาคุณภาพชีวิตของชาวไทยมากขึ้น โดยเฉพาะอย่างยิ่งด้านการส่งเสริมการศึกษาให้เยาวชนไทยรับการศึกษาที่สูงขึ้น
Dr. Michelle Bligh ผู้แทน Claremont Graduate University สหรัฐฯ กล่าวเป็นเกียรติที่พบกับนายกรัฐมนตรีในวันนี้ และยินดีที่หนึ่งในผู้สำเร็จการศึกษาของ Claremont Graduate University ได้ก้าวขึ้นสู่ตำแหน่งสูงสุดในประเทศไทย ซึ่งเป็นแรงบันดาลใจให้กับนักศึกษาไทยปัจจุบันของ Claremont Graduate University พร้อมขอบคุณนายกรัฐมนตรีที่สร้างเส้นทางสู่อนาคต และทำในสิ่งที่ดียิ่งขึ้นแก่ผู้อื่น พร้อมขอให้นายกรัฐมนตรีสนับสนุนเพื่อสร้างโอกาสให้ผู้นำไทยในอนาคตได้มีโอกาสศึกษาที่ Claremont Graduate University มากขึ้น
Dr. Michelle Bligh ชื่นชมพัฒนาการของไทยในด้านสิทธิมนุษยชน เช่น การผ่านร่าง พ.ร.บ. สมรสเท่าเทียม การให้ความช่วยเหลือด้านมนุษยธรรมแก่เมียนมา เป็นต้น นอกจากนี้ ไทยและสหรัฐฯ ยังมีความสัมพันธ์และความร่วมมือระหว่างกันที่ใกล้ชิด โดยเฉพาะในด้านวิทยาศาสตร์ วัฒนธรรม การค้าการลงทุน และความสัมพันธ์ทางการทูต ซึ่งเชื่อมั่นว่าการดำเนินงานของนายกรัฐมนตรีมีส่วนสำคัญสนับสนุนความสัมพันธ์ระหว่างทั้งสองประเทศให้ใกล้ชิดยิ่งขึ้น
ด้านนายวทัญญู สุขเสงี่ยม ผู้แทนศิษย์เก่า Claremont Graduate University ในประเทศไทย กล่าวเป็นเกียรติที่ได้พบนายกรัฐมนตรีในวันนี้ ชื่นชมความเป็นผู้นำของนายกรัฐมนตรี ซึ่งสะท้อนค่านิยมของ Claremont Graduate University ที่ว่า Multa lumina lux una หรือ Many lamps, one light พร้อมขอบคุณสำหรับความทุ่มเทของนายกรัฐมนตรี นำมาซึ่งความภาคภูมิใจแก่ชาวไทย และผู้สำเร็จการศึกษาจาก Claremont Graduate University ทุกคน โดยพร้อมให้ความร่วมมือกับนายกรัฐมนตรี เพื่อสนับสนุนให้นักศึกษาไทยได้มีโอกาสไปศึกษาต่อยัง Claremont Graduate University มากขึ้น
ทั้งนี้ Claremont Graduate University มีการมอบรางวัลให้แก่ศิษย์เก่าที่ทำคุณประโยชน์ในด้านต่าง ๆ มาอย่างต่อเนื่องตั้งแต่ปี 2518 โดยรางวัล The President’s Award of Service จะพิจารณามอบแก่บุคคลที่ทำคุณประโยชน์แก่สาธารณะ ส่งเสริมการพัฒนาของมนุษยชาติ และสนับสนุนสิทธิมนุษยชน โดยนายกรัฐมนตรีถือเป็นศิษย์เก่าคนไทยคนแรกที่ได้รับรางวัลดังกล่าว

ที่มา : https://www.thaigov.go.th/news/contents/details/85618