รัฐบาลไทย-ข่าวทำเนียบรัฐบาล-​นายกฯ เชื่อ โผแต่งตั้งโยกย้ายทหารชั้นนายพล  ผู้บัญชาการเหล่าทัพจะให้ความเป็นธรรม รู้ว่าใครเหมาะสม ย้ำไม่เข้าไปก้าวก่าย


วันอังคารที่ 9 กรกฎาคม 2567
09/07/2567
พิมพ์
​นายกฯ เชื่อ โผแต่งตั้งโยกย้ายทหารชั้นนายพล  ผู้บัญชาการเหล่าทัพจะให้ความเป็นธรรม รู้ว่าใครเหมาะสม ย้ำไม่เข้าไปก้าวก่าย
​นายกฯ เชื่อ โผแต่งตั้งโยกย้ายทหารชั้นนายพล  ผู้บัญชาการเหล่าทัพจะให้ความเป็นธรรม รู้ว่าใครเหมาะสม ย้ำไม่เข้าไปก้าวก่าย
วันนี้ (9 กรกฎาคม 2567) เวลา 11.30 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) กล่าวถึงการพบกับผู้นำเหล่าทัพ  ในการบันทึกเทปอาเศียรวาทถวายพระพรชัยมงคลพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ที่สถานีวิทยุแห่งประเทศไทย (NBT) ได้มีพูดคุยการจัดโผทำแต่งตั้งโยกย้ายนายทหารชั้นนายพลหรือไม่ เนื่องจะมีการเกษียณอายุราชการในเดือนกันยายนว่า ไม่ได้มีการพูดคุยเรื่องนี้ คุยกันแต่เรื่องยาเสพติด โดยในเรื่องการโยกย้ายเป็นเรื่องของผู้บัญชาการเหล่าทัพที่บริหารจัดการอยู่แล้ว ท่านทราบบุคลากรที่เหมาะสมว่าใครควรได้รับการเลื่อนตำแหน่ง หรือโยกย้ายตำแหน่ง ตนเองไม่เคยก้าวก่ายเรื่องพวกนี้
ผู้สื่อข่าวถามว่า นายกฯ จะต้องเป็นผู้นำโผทหารเข้าทูลเกล้าฯ จะช่วยดูด้วยหรือไม่ หรือจะให้นายสุทิน คลังแสง รมว.กลาโหมเป็นผู้ดูเพียงคนเดียว นายกฯ กล่าวว่า ตนเองเชื่อว่ามีคณะกรรมการสภากลาโหมอยู่แล้ว ซึ่งทุกท่านคงมีการพูดคุย และเชื่อว่าทุกคนต้องให้ความเป็นธรรมกับลูกน้อง
ผู้สื่อข่าวถามต่อว่า นายกฯ มองถึงเรื่องรุ่นนักเรียนเตรียมทหารว่าจะเป็นการรุ่นเดียวกัน หรือคละรุ่น นายกฯ กล่าวว่า ไม่มี ตนเองไม่เคยมองเรื่องพวกนี้เลย เอาบุคคลที่เหมาะสมก็แล้วกัน จะเป็นรุ่นพี่รุ่นน้อง หรือรุ่นเดียวกัน เชื่อว่าฝ่ายความมั่นคงมีความตั้งใจจริงที่จะเอาคนที่ทำงานมาอยู่ในตำแหน่งที่วางไว้

ที่มา : https://www.thaigov.go.th/news/contents/details/85589