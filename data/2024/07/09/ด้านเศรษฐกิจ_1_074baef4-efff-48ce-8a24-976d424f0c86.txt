รัฐบาลไทย-ข่าวทำเนียบรัฐบาล-รมว.ธรรมนัส พบประธานบริษัทพาโกด้า ขยายการส่งออกผลไม้ไทยเกรดพรีเมียม


วันจันทร์ที่ 8 กรกฎาคม 2567
รมว.ธรรมนัส พบประธานบริษัทพาโกด้า ขยายการส่งออกผลไม้ไทยเกรดพรีเมียม
รมว.ธรรมนัส พบประธานบริษัทพาโกด้า ขยายการส่งออกผลไม้ไทยเกรดพรีเมียมสู่ตลาดกลุ่มผู้บริโภคระดับกลางและสูงของจีน
เมื่อวันที่ 6 กรกฎาคม 2567 ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายสมชวน รัตนมังคลานนท์ อธิบดีกรมปศุสัตว์ นายรพีภัทร์ จันทรศรีวงษ์ อธิบดีกรมวิชาการเกษตร นายบัญชา สุขแก้ว อธิบดีกรมประมง และคณะ ประชุมหารือกับบริษัท พาโกด้า จำกัด นำโดยนาย Yu Huiyong ประธานบริษัท พาโกด้า จำกัด นาย Tian Xiqiu รองประธานบริษัม พาโกด้า จำกัด ณ ศูนย์กระจายสินค้าบริษัทพาโกด้า ณ นครเซี่ยงไฮ้ เพื่อขยายการส่งออกสินค้าเกษตร โดยเฉพาะผลไม้สู่ตลาดผู้บริโภคระดับกลางถึงสูง และสร้างความร่วมมือด้านการประยุกต์ใช้เทคโนโลยีเกษตรอัจฉริยะระหว่างกระทรวงเกษตรและสหกรณ์กับบริษัท พาโกด้า จำกัด ให้เกิดเป็นผลอย่างเป็นรูปธรรม
ทั้งนี้ บริษัท บริษัท พาโกด้า เริ่มก่อตั้งในปี ค.ศ. 2001 ปัจจุบันมีหน้าร้านกว่า 8,000 ร้าน ในกว่า 170 เมือง มีลูกค้าที่เป็นสมาชิก 80 ล้านคน มียอดขายเป็นอันดับ 1 ในอุตสาหกรรมการค้าผลไม้ในจีนติดต่อกัน 10 ปี นอกจากนี้ พาโกด้า ได้นำเข้าผลไม้กว่า 1,000 ชนิดจาก 26 ประเทศ โดยบริษัทจะส่งทีมผู้เชี่ยวชาญไปยังสวนผลไม้ในประเทศนั้น ๆ เพื่อตรวจสอบคุณภาพสินค้าก่อนส่งมายังประเทศจีน อีกทั้ง พาโกด้า แบ่งคุณภาพผลไม้เป็น 2 ระดับ คือ A และ B ด้วยเกณฑ์การวัดใน 6 มิติ ได้แก่ ความสดใหม่ ความหวานและเปรี้ยว ความกรอบ ความปลอดภัย ความนุ่มละมุน และรสชาติ ซึ่งคุณภาพเกรด A หมายถึง ผลไม้ระดับพรีเมียม และคุณภาพเกรด B หมายถึง ผลไม้ระดับดี ซึ่งที่ผ่านมา พาโกด้า ได้นำเข้าผลไม้จากไทยมากที่สุด 2 อันดับ คือ ทุเรียนพันธุ์ชะนี และมะพร้าวน้ำหอม โดยทุเรียนจะต้องมาจากสวนในจังหวัดจันทบุรี ที่มีอายุการปลูก 10 ปีขึ้นไป และมะพร้าวจะต้องมาจากจังหวัดราชบุรี ที่มีอายุ 8 ปีขึ้นไป ตลอดระยะเวลา 5 ปีที่ผ่านมา พาโกด้า นำเข้าผลไม้จากประเทศไทยแล้วกว่า 220,000 ตัน มูลค่ามากกว่า 100,000 ล้านหยวน
ในโอกาสนี้ ร้อยเอก ธรรมนัส ได้กล่าวขอบคุณบริษัท พาโกด้าที่ให้การสนับสนุนผลไม้ไทยเป็นอย่างดี ซึ่งมีส่วนร่วมในการสร้างรายได้ให้แก่พี่น้องเกษตรกรไทยอย่างเป็นรูปธรรม และเชื่อมั่นว่าในอนาคตปริมาณและมูลค่าการค้าผลไม้ไทยกับบริษัท พาโกด้า จะเพิ่มสูงขึ้น จากผลไม้ชนิดใหม่ ๆ ที่จะสามารถเข้าตลาดจีนได้ในเร็ววันนี้ ได้แก่ เนื้อมังคุดแช่แข็ง ซึ่งจะสามารถตอบสนองความต้องการให้แก่ผู้บริโภคชาวจีนได้อย่างแน่นอน

ที่มา : https://www.thaigov.go.th/news/contents/details/85559