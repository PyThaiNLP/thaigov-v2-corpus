รัฐบาลไทย-ข่าวทำเนียบรัฐบาล-ฝ่ายปกครอง อ.สว่างแดนดิน บุกรวบตัวผู้เกี่ยวข้องกับยาเสพติดจำนวน 3 ราย พร้อมของกลางยาบ้า 257 เม็ด ผู้ว่าฯ เน้นย้ำ พบเบาะแสกระทำผิดทุกรูปแบบ แจ้งข้อมูลได้ที่ สายด่วน 1567 ฟรี 24 ชม.


วันจันทร์ที่ 8 กรกฎาคม 2567
08/07/2567
พิมพ์
ฝ่ายปกครอง อ.สว่างแดนดิน บุกรวบตัวผู้เกี่ยวข้องกับยาเสพติดจำนวน 3 ราย พร้อมของกลางยาบ้า 257 เม็ด ผู้ว่าฯ เน้นย้ำ พบเบาะแสกระทำผิดทุกรูปแบบ แจ้งข้อมูลได้ที่ สายด่วน 1567 ฟรี 24 ชม.
ฝ่ายปกครองอำเภอสว่างแดนดิน บุกรวบตัวผู้เกี่ยวข้องกับยาเสพติด จำนวน 3 ราย พร้อมของกลางยาบ้า 257 เม็ด ด้านผู้ว่าฯ เน้นย้ำ หากพบเบาะแสการกระทำผิดทุกรูปแบบ สามารถแจ้งข้อมูลได้ที่ สายด่วน 1567 โทรฟรีตลอด 24 ชั่วโมง
วันนี้ (8 ก.ค. 67) นายชูศักดิ์ รู้ยิ่ง ผู้ว่าราชการจังหวัดสกลนคร เปิดเผยว่า จังหวัดสกลนคร ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งล่าสุดตนได้มอบหมายให้นายสมชาย จันทร์งาม นายอำเภอสว่างแดนดิน สั่งการฝ่ายปกครองอำเภอสว่างแดนดิน และชุดรักษาความปลอดภัยหมู่บ้าน (ชรบ.) เข้าจับกุมผู้เกี่ยวข้องกับยาเสพติดจำนวน 3 ราย พร้อมของกลางยาบ้า 257 เม็ด ทั้งนี้ ได้นำตัวผู้กระทำผิดทั้ง 3 ราย พร้อมของกลางทั้งหมด ส่งพนักงานสอบสวน สภ.สว่างแดนดิน เพื่อดำเนินการตามกฎหมายเป็นที่เรียบร้อยแล้ว
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวว่า การปฏิบัติการในครั้งนี้ เจ้าหน้าที่ฝ่ายปกครองอำเภอสว่างแดนดิน ได้ลงพื้นที่ตรวจสอบบริเวณบ้านสร้างแก้ว หมู่ที่ 24 ตำบลสว่างแดนดิน อำเภอสว่างแดนดิน จังหวัดสกลนคร ซึ่งสามารถจับกุมผู้ครอบครองยาเสพติดได้ 3 ราย โดยคนแรกมียาบ้าไว้ในครอบครองจำนวน 17 เม็ด คนที่สองมียาบ้าไว้ในครอบครองจำนวน 86 เม็ด และคนที่สามมียาบ้าไว้ในครอบครองจำนวน 154 เม็ด รวมทั้งสิ้น 257 เม็ด ทั้งนี้ เจ้าหน้าที่ฝ่ายปกครองได้แจ้งข้อกล่าวหาให้กับผู้กระทำผิดทั้ง 3 รายทราบแล้ว คือ เสพและมียาเสพติดให้โทษประเภท 1 (เมทแอมเฟตามีนหรือยาบ้า) ไว้ในครอบครองเพื่อจำหน่ายโดยผิดกฎหมาย ก่อนที่จะนำตัวผู้กระทำผิดทั้ง 3 ราย พร้อมของกลางทั้งหมด ส่งพนักงานสอบสวน สภ.สว่างแดนดิน เพื่อดำเนินการตามกฎหมายต่อไป
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวในช่วงท้ายว่า จังหวัดสกลนครได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85560