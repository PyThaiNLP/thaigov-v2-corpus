รัฐบาลไทย-ข่าวทำเนียบรัฐบาล-บสย. ร่วมงาน “เปิดกล่องของขวัญ เพื่อ SMEs” ย้ำบทบาทค้ำประกันสินเชื่อ เขื่อมต่อ SMEs เข้าถึงสินเชื่อในระบบ


วันอังคารที่ 9 กรกฎาคม 2567
09/07/2567
พิมพ์
บสย. ร่วมงาน “เปิดกล่องของขวัญ เพื่อ SMEs” ย้ำบทบาทค้ำประกันสินเชื่อ เขื่อมต่อ SMEs เข้าถึงสินเชื่อในระบบ
บสย.  ร่วมเสวนาในหัวข้อ “CEO Talk for SMEs” ในงาน “เปิดกล่องของขวัญ เพื่อ SMEs ปี 2567” จัดโดยสภาอุตสาหกรรมแห่งประเทศไทย  เมื่อวันที่ 9 กรกฎาคม 2567 ณ ศูนย์การประชุมแห่งชาติสิริกิติ์
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) ร่วมเสวนาในหัวข้อ “CEO Talk for SMEs” ในงาน “เปิดกล่องของขวัญ เพื่อ SMEs ปี 2567” จัดโดยสภาอุตสาหกรรมแห่งประเทศไทย ร่วมด้วย นายเกรียงไกร เธียรนุกุล ประธาน สภาอุตสาหกรรมแห่งประเทศไทย (ส.อ.ท.), นายรุ่งเรือง สุขเกิดกิจพิบูลย์ ผู้จัดการใหญ่ธนาคารกสิกรไทย, นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย, นายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศ, นางอรมน ทรัพย์ทวีธรรม อธิบดีกรมพัฒนาธุรกิจการค้า และ ดร.กริชผกา บุญเฟื่อง ผู้อำนวยการสำนักงานนวัตกรรมแห่งชาติ (องค์การมหาชน) ดำเนินรายการโดย นายอภิชิต ประสพรัตน์ รองประธาน ส.อ.ท. เมื่อวันที่ 9 กรกฎาคม 2567 ณ ศูนย์การประชุมแห่งชาติสิริกิติ์
นายสิทธิกร กล่าวว่า บสย. เป็นสถาบันการเงินเฉพาะกิจของรัฐ ภายใต้การกำกับดูแลของกระทรวงการคลัง ทำหน้าที่เป็น SMEs’ Gateway เชื่อมต่อผู้ประกอบการ SMEs กับสถาบันการเงิน ให้ SMEs สามารถเข้าถึงสินเชื่อในระบบได้ง่ายขึ้น ผ่านกลไกการค้ำประกันของ บสย. ตลอดจนเป็นตัวกลางเชื่อมต่อ SMEs เข้าถึงสิทธิประโยชน์ของหน่วยงานพันธมิตรทั้งจากภาครัฐและเอกชน พร้อมยกระดับองค์กรสู่การเป็น Digital SMEs Gateway เพื่อให้การช่วยเหลือ SMEs มีประสิทธิภาพมากยิ่งขึ้น เพื่อเป็นลมใต้ปีกให้ SMEs เติบโตและพลิกฟื้นธุรกิจได้
สำหรับของขวัญที่ บสย. เตรียมมอบให้กับผู้ประกอบการ SMEs พร้อมเดินหน้าให้ความช่วยเหลือ SMEs ผ่านโครงการค้ำประกันสินเชื่อ PGS 11 “บสย. SMEs ยั่งยืน” ซึ่งได้รับการอนุมัติจากคณะรัฐมนตรี เมื่อวันที่ 11 มิถุนายน 2567 ในกรอบวงเงินค้ำประกัน 50,000 ล้านบาท โดยเน้นให้ความช่วยเหลือ SMEs ทุกกลุ่ม เติมทุน เสริมสภาพคล่อง เพิ่มความเข้มแข็งให้กับ SMEs สร้างการเติบโตอย่างยั่งยืน โดยพร้อมเปิดรับคำขอค้ำประกันสินเชื่อตั้งแต่วันที่ 11 กรกฎาคม 2567
ในงานนี้ บสย. ยังได้เปิดบูธ บสย. จัดเตรียมทีมผู้เชี่ยวชาญจากศูนย์ที่ปรึกษาทางการเงิน SMEs พร้อมให้คำปรึกษา แนะนำ และให้ความช่วยเหลือด้านการเงิน และการดำเนินธุรกิจ และเตรียมความพร้อมให้ผู้ประกอบการ SMEs ก่อนยื่นขอสินเชื่อกับสถาบันการเงิน นอกจากนี้ ได้เพิ่มความสะดวกให้ SMEs ที่สนใจเข้าร่วมโครงการค้ำประกันสินเชื่อ PGS 11 “บสย. SMEs ยั่งยืน” สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงิน ได้ที่ LINE OA : @tcgfirst ฟรี.. ไม่มีค่าใช้จ่าย ตั้งแต่วันนี้เป็นต้นไป

ที่มา : https://www.thaigov.go.th/news/contents/details/85621