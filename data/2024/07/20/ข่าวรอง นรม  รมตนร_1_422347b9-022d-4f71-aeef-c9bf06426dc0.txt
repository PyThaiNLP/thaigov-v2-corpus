รัฐบาลไทย-ข่าวทำเนียบรัฐบาล-​“จักรพงษ์” รมต.นร. นำข้าราชการ สทนช.ถวายสัตย์ปฏิญาณ เพื่อการเป็นข้าราชการที่ดีและพลังของแผ่นดิน และลงนามถวายพระพรชัยมงคล 


วันเสาร์ที่ 20 กรกฎาคม 2567
20/07/2567
พิมพ์
​“จักรพงษ์” รมต.นร. นำข้าราชการ สทนช.ถวายสัตย์ปฏิญาณ เพื่อการเป็นข้าราชการที่ดีและพลังของแผ่นดิน และลงนามถวายพระพรชัยมงคล
​“จักรพงษ์” รมต.นร. นำข้าราชการ สทนช.ถวายสัตย์ปฏิญาณ เพื่อการเป็นข้าราชการที่ดีและพลังของแผ่นดิน และลงนามถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษา พระบาทสมเด็จพระเจ้าอยู่หัว
วันนี้ (20 ก.ค. 67) นายจักรพงษ์ แสงมณี รัฐมนตรีประจำสำนักนายกรัฐมนตรี เป็นประธานในพิธีถวายสัตย์ปฏิญาณเพื่อการเป็นข้าราชการที่ดีและพลังของแผ่นดิน และลงนามถวายพระพรชัยมงคลเนื่องในโอกาสพระราชพิธีมหามงคลเฉลิมพระชนมพรรษา พระบาทสมเด็จพระเจ้าอยู่หัว 6 รอบ 28 กรกฎาคม 2567 โดยมี ดร.สุรสีห์ กิตติมณฑล เลขาธิการสำนักงานทรัพยากรน้ำแห่งชาติ (สทนช.) พร้อมด้วยคณะผู้บริหาร สทนช. และคณะเจ้าหน้าที่ สทนช. เข้าร่วมพิธีโดยพร้อมเพรียงกัน ณ สำนักงานทรัพยากรน้ำแห่งชาติ
โดยประธานในพิธีได้ถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว พร้อมกล่าวคำถวายพระพรชัยมงคล จากนั้นประธานได้กล่าวนำข้าราชการ สทนช. กล่าวคำถวายสัตย์ปฏิญาณเพื่อการเป็นข้าราชการที่ดีและพลังของแผ่นดิน และร่วมร้องเพลงสรรเสริญพระบารมีและเพลงสดุดีจอมราชา ก่อนร่วมลงนามถวายพระพร
เมื่อเสร็จสิ้นพิธีในช่วงเช้า รัฐมนตรีประจำสำนักนายกรัฐมนตรีได้พบปะคณะผู้บริหาร ผู้อำนวยการหน่วยงานในสังกัด สทนช. เพื่อรับทราบภารกิจในภาพรวมของ สทนช. และประเด็นที่มีการขับเคลื่อนเร่งด่วนและประเด็นสำคัญเกี่ยวกับการบริหารจัดการทรัพยากรน้ำของประเทศ

ที่มา : https://www.thaigov.go.th/news/contents/details/86084