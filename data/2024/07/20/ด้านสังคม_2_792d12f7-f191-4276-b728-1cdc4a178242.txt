รัฐบาลไทย-ข่าวทำเนียบรัฐบาล-ดีอี เตือน เฟคนิวส์ “ผลิตภัณฑ์ Paradox ช่วยทำความสะอาดน้ำเหลือง ป้องกันไวรัส” หวั่นสร้างความเข้าใจผิดให้สังคม 


วันเสาร์ที่ 20 กรกฎาคม 2567
ดีอี เตือน เฟคนิวส์ “ผลิตภัณฑ์ Paradox ช่วยทำความสะอาดน้ำเหลือง ป้องกันไวรัส” หวั่นสร้างความเข้าใจผิดให้สังคม
ดีอี เตือน เฟคนิวส์ “ผลิตภัณฑ์ Paradox ช่วยทำความสะอาดน้ำเหลือง ป้องกันไวรัส” หวั่นสร้างความเข้าใจผิดให้สังคม
กระทรวงดิจิทัลเพื่อเศรษฐกิจและสังคม (ดีอี) พบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ผลิตภัณฑ์ Paradox ช่วยทำความสะอาดเลือด น้ำเหลือง และช่องว่างระหว่างเซลล์จากของเสียที่เป็นพิษของพยาธิ ป้องกันการแพร่กระจายของไวรัส Papilloma ของมนุษย์” รองลงมาคือเรื่อง “กรมราชทัณฑ์ เตรียมปล่อยนักโทษ 38,000 คน” โดยขอให้ประชาชนอย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นเป็นการสร้างความเข้าใจผิด สร้างกระแสให้เกิดความวิตกกังวล ความเชื่อ และความเข้าใจคลาดเคลื่อนให้กับประชาชนในสังคม
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 12 - 18 กรกฎาคม 2567 พบข้อความที่เข้ามาทั้งหมด 879,902 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น  325 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 296  ข้อความ ตามมาด้วยการแจ้งเบาะแสผ่าน Line Official จำนวน 25 ข้อความ และผ่านช่องทาง Facebook จำนวน 4 ข้อความ รวมเรื่องที่ต้องดำเนินการตรวจสอบทั้งหมด 269 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 117 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 125 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 62 เรื่อง
กลุ่มที่ 3 : ภัยพิบัติ จำนวน 9 เรื่อง
กลุ่มที่ 4 : เศรษฐกิจ จำนวน 13 เรื่อง
กลุ่มที่ 5 : กลุ่มอาชญากรรมออนไลน์ จำนวน 60 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวที่เป็นความรู้เกี่ยวกับสุขภาพ และการใช้ชีวิตประจำวัน รองลงมากลุ่มนโยบายรัฐบาล ข่าวสารทางราชการ ซึ่งเป็นข่าวที่เกี่ยวข้องกับหน่วยงานรัฐ และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ผลิตภัณฑ์ Paradox ช่วยทำความสะอาดเลือด น้ำเหลือง และช่องว่างระหว่างเซลล์จากของเสียที่เป็นพิษของพยาธิ ป้องกันการแพร่กระจายของไวรัส Papilloma ของมนุษย์
อันดับที่ 2 : เรื่อง กรมราชทัณฑ์ เตรียมปล่อยนักโทษ 38,000 คน
อันดับที่ 3 : เรื่อง ใช้นิ้วหัวแม่มือจิกร่องระหว่างปากและใต้จมูก ช่วยคนที่วูบหมดสติ
อันดับที่ 4 : เรื่อง ดื่มนมมีผลเสียต่อร่างกาย เสี่ยงเกิดหลายโรค
อันดับที่ 5 : เรื่อง ใช้น้ำนมแม่หยอดตา ช่วยรักษาอาการแสบตา เคืองตา
อันดับที่ 6 : เรื่อง ข้าราชการตุลาการ มีบ้านพักบนอุทยานแห่งชาติดอยสุเทพ
อันดับที่ 7 : เรื่อง ดื่มน้ำโซดา ช่วยบรรเทาท้องผูก และย่อยอาหารได้ง่ายขึ้น
อันดับที่ 8 : เรื่อง เงินกู้ฉุกเฉิน ผ่อนจ่าย 24 เดือน ผ่านเพจ สินเชื่อ KTB กรุงไทย
อันดับที่ 9 : เรื่อง เรื่อง ธอส. เปิดลงทะเบียนยื่นกู้ออนไลน์ รับกระเป๋าเดินทางฟรี ผ่าน ID Line @614mfwbj
อันดับที่ 10 : เรื่อง อุทยานแห่งชาติทับลาน จะถูกขายให้นายทุนเพื่อสร้างเป็นแหล่งท่องเที่ยว
“จาก 10 อันดับ พบข่าวในที่มีผลกระทบต่อสังคม โดยเฉพาะกลุ่มความรู้เรื่องสุขภาพ ซึ่งเกี่ยวเนื่องถึงการใช้ชีวิตประจำวัน และสุขภาพของประชาชนทั่วไป รวมถึงความเกี่ยวข้องกับภารกิจของหน่วยงานรัฐ ซึ่งอยู่ในหมวดหมู่ด้านนโยบายรัฐบาล ที่มีผลกระทบต่อภาพรวม สร้างความแตกตื่น และมีผลกระทบต่อความมั่นคง ปลอดภัย รวมทั้งด้านสังคม ความเป็นอยู่ โดยส่วนใหญ่มีรูปแบบข้อมูลที่น่าเชื่อถือ แอบอ้างหน่วยงานรัฐ หรือติดต่อประสานงานหน่วยงานรัฐ ทำให้ประชาชนส่วนมากมีความวิตกกังวล หลงเชื่อ และสร้างความเข้าใจที่คลาดเคลื่อน จึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร ซึ่งอาจก่อให้ความเสียหายที่เป็นผลกระทบต่อประชาชนส่วนใหญ่ในสังคม” นายเวทางค์ กล่าว
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน หรือความเชื่อแบบผิดๆ ส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.) |  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/86082