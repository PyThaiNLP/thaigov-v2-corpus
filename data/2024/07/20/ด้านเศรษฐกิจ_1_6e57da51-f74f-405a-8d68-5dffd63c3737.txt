รัฐบาลไทย-ข่าวทำเนียบรัฐบาล-ปลัดเกษตรฯ สั่งการกรมประมงตรวจสอบข้อเท็จจริงการแพร่ระบาดของปลาหมอคางดำภายใน 7 วัน


วันเสาร์ที่ 20 กรกฎาคม 2567
ปลัดเกษตรฯ สั่งการกรมประมงตรวจสอบข้อเท็จจริงการแพร่ระบาดของปลาหมอคางดำภายใน 7 วัน
ปลัดเกษตรฯ สั่งการกรมประมงตรวจสอบข้อเท็จจริงการแพร่ระบาดของปลาหมอคางดำภายใน 7 วัน
นายประยูร อินสกุล ปลัดกระทรวงเกษตรและสหกรณ์ เปิดเผยว่า จากสถานการณ์การแพร่ระบาดของปลาหมอคางดำในพื้นที่หลายจังหวัด กระทรวงเกษตรและสหกรณ์ได้เร่งขับเคลื่อนการแก้ไขปัญหาอย่างเร่งด่วนรอบด้าน โดยในเบื้องต้นที่ประชุมคณะกรรมการแก้ไขปัญหาการแพร่ระบาดของปลาหมอคางดำ ครั้งที่ 2/2567 มีมติเห็นชอบ (ร่าง) แผนปฏิบัติการแก้ไขปัญหาการแพร่ระบาดของปลาหมอคางดำ พ.ศ. 2567 – 2568 ภายใต้กรอบ 5 มาตรการ 12 กิจกรรม ระยะเวลาตั้งแต่เดือนกรกฎาคม 2567 ถึง เดือนกันยายน 2568 และมาตรการระยะเร่งด่วนในการเปิดจุดรับซื้อปลาหมอคางดำในแหล่งน้ำทุกแห่งที่พบการแพร่ระบาด โดยรับซื้อในราคา 15 บาท/กิโลกรัม นอกจากนี้ ยังเตรียมมาตรการการควบคุมและกำจัดปลาหมอคางดำโดยการปล่อยปลาผู้ล่าอย่างต่อเนื่อง พร้อมนำปลาที่กำจัดได้ไปใช้ประโยชน์ รวมถึงสำรวจและเฝ้าระวังการแพร่กระจายของปลาหมอคางดำในพื้นที่ที่ยังไม่พบการแพร่ระบาด ซึ่งเป็นไปตามข้อสั่งการของ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และนายเศรษฐา ทวีสิน นายกรัฐมนตรี ที่ได้กำชับให้หน่วยงานที่เกี่ยวข้องร่วมกันบูรณาการแก้ปัญหาดังกล่าว รวมทั้งตรวจสอบสาเหตุการแพร่ระบาดของปลาหมอคางดำ เพื่อบรรเทาความเดือดร้อนของเกษตรกรและประชาชนอย่างเร่งด่วน และเตรียมมาตรการแก้ไขปัญหาในระยะยาวต่อไป
“กระทรวงเกษตรฯ สั่งการให้กรมประมงตั้งคณะกรรมการตรวจสอบข้อเท็จจริงเกี่ยวกับการนำเข้าปลาหมอคางดำที่ผ่านมาและสาเหตุที่ทำให้เกิดการแพร่ระบาดอย่างรุนแรง โดยให้รายงานผลการตรวจสอบเพื่อนำเรียนรัฐมนตรีว่าการกระทรวงเกษตรและสหกรณ์ทราบภายใน 7 วัน และเตรียมมาตรการแก้ไขปัญหาในระยะกลาง ระยะยาว โดยขณะนี้ นอกจากการจัดทำ (ร่าง) แผนปฏิบัติการแก้ไขปัญหาการแพร่ระบาดของปลาหมอคางดำ พ.ศ. 2567 – 2568 แล้ว ในวันจันทร์ที่ 22 กรกฎาคม นี้ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ จะเดินทางลงพื้นที่ตรวจเยี่ยมจุดรับซื้อปลาหมอคางดำ ณ จุดรับซื้อจริง ในจังหวัดสมุทรสาคร อีกด้วย” ปลัดเกษตรฯ กล่าว

ที่มา : https://www.thaigov.go.th/news/contents/details/86074