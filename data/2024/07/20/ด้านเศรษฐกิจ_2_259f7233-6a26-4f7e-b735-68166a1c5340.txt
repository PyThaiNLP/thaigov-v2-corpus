รัฐบาลไทย-ข่าวทำเนียบรัฐบาล-อรรถกร ขับเคลื่อนการดำเนินงานของสหกรณ์และกลุ่มเกษตรกรจังหวัดตาก


วันเสาร์ที่ 20 กรกฎาคม 2567
อรรถกร ขับเคลื่อนการดำเนินงานของสหกรณ์และกลุ่มเกษตรกรจังหวัดตาก
อรรถกร ขับเคลื่อนการดำเนินงานของสหกรณ์และกลุ่มเกษตรกรจังหวัดตาก พัฒนาสหกรณ์เข้มแข็ง เกษตรกรมีรายได้เพิ่ม
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการ ตามนโยบาย กระทรวงเกษตรและสหกรณ์ และพบปะประชาชนในพื้นที่ โดยมี นายภูผา ลิกค์ ผู้ช่วยเลขานุการรัฐมนตรีว่าการทกระทรวงเกษตรและสหกรณ์ นายสุรเดช เตียวตระกูล ประธานที่ปรึกษารัฐมนตรีช่วยว่าการกระทรวงเกษตรและสหกรณ์ ผู้บริหารสังกัดกระทรวงเกษตรและสหกรณ์ นายอนุชา พัสถาน รองผู้ว่าราชการจังหวัดตาก และเกษตรกร เข้าร่วม ณ ตลาดกลาง สหกรณ์นิคมแม่สอด จำกัด อำเภอแม่สอด จังหวัดตาก เพื่อขับเคลื่อนสหกรณ์ ในพื้นที่จังหวัดตากให้มีความเข้มแข็ง เกษตรกรมีความเป็นอยู่ที่ดีขึ้น
นายอรรถกร กล่าวว่า กระทรวงเกษตรและสหกรณ์ ภายใต้การนำของ ร้อยเอก ธรรมนัส พรหมเผ่า รัฐมนตรีว่าการ กระทรวงเกษตรและสหกรณ์ มีความตั้งใจขับเคลื่อนการทำงานด้านเกษตรกรรมให้เป็นไปตามนโยบายรัฐบาล "ตลาดนำ นวัตกรรมเสริม เพิ่มรายได้" เพื่อให้เกษตรกรไทยมีรายได้เพิ่มขึ้น 3 เท่าใน 4 ปี ด้วยการสนับสนุนข้อมูล และปัจจัย ให้สหกรณ์ในจังหวัดตาก สามารถทำงานได้อย่างเข้มแข็ง มีความพร้อมช่วยเหลือสมาชิกสหกรณ์ และเกษตรกร ให้มีรายได้อย่างยั่งยืน
สำหรับเกษตรกรที่ต้องการให้ดูแลเรื่องราคาสินค้าเกษตร ค่าชดเชยการตัดอ้อย ระบบชลประทาน และเรื่องที่ดินทำกิน จะขอนำประเด็นดังกล่าวไปเร่งพิจารณาแนวทางการดำเนินงานที่เหมาะสม เพื่อเสนอให้ รัฐมนตรีว่าการกระทรวงเกษตรและสหกรณ์เห็นชอบต่อไป
โอกาสนี้ รัฐมนตรีช่วยเกษตรฯ และคณะได้มอบปัจจัยสนับสนุนการขับเคลื่อนงานของสหกรณ์และกลุ่มอาชีพ อาทิ 1) เงินกู้รายได้นิคมสหกรณ์ 2) รถยนต์ห้องเย็น 3) เงินอุดหนุนกลุ่มอาชีพ 4) แหล่งน้ำในไร่นา นอกเขตชลประทาน และ 5) มอบหนังสือเข้าทำประโยชน์ในที่ดิน เป็นต้น พร้อมเดินชมนิทรรศการจาก Smart Farmer ผู้ปลูกกาแฟ และอะโวคาโด้ รวมถึงนิทรรศการของกระทรวงเกษตรและสหกรณ์ อีกด้วย

ที่มา : https://www.thaigov.go.th/news/contents/details/86085