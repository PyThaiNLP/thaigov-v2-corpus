รัฐบาลไทย-ข่าวทำเนียบรัฐบาล-​โฆษกรัฐบาล ระบุ การแก้ไขปัญหาผ่านการจัดทำโครงการต่าง ๆ ของรัฐบาล ไม่ใช่เพียงเพื่อให้ความทุกข์ยากของ ปชช.หมดสิ้น แต่เป็นการน้อมนำแนวทางพระราชดำริ พระราชปณิธาน และพระบรมราโชบาย 


วันเสาร์ที่ 20 กรกฎาคม 2567
20/07/2567
พิมพ์
​โฆษกรัฐบาล ระบุ การแก้ไขปัญหาผ่านการจัดทำโครงการต่าง ๆ ของรัฐบาล ไม่ใช่เพียงเพื่อให้ความทุกข์ยากของ ปชช.หมดสิ้น แต่เป็นการน้อมนำแนวทางพระราชดำริ พระราชปณิธาน และพระบรมราโชบาย
มาพัฒนาคุณภาพชีวิตของ ปชช.ให้อยู่ดีมีสุข เพื่อให้เกิดผลอย่างเป็นรูปธรรม
วันนี้ (20 กรกฎาคม  2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า การแก้ไขปัญหาผ่านการจัดทำโครงการต่าง ๆ ของรัฐบาล ไม่ใช่เพียงเพื่อการให้ความทุกข์ยากของประชาชนหมดสิ้น หากจะเป็นการน้อมนำแนวทางพระราชดำริ พระราชปณิธานและพระบรมราโชบายเกี่ยวกับการพัฒนาสิ่งแวดล้อม พัฒนาคุณภาพชีวิตของประชาชนให้อยู่ดีมีสุขมาปรับใช้เพื่อให้เกิดผลต่อพี่น้องประชาชนอย่างเป็นรูปธรรม และเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยสำนึกในพระมหากรุณาธิคุณอย่างหาที่สุดมิได้
ด้วยสำนึกในพระมหากรุณาธิคุณอย่างหาที่สุดไม่ได้ ในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รัฐบาลได้จัดทำกิจกรรมเฉลิมพระเกียรติพระบาทสมเด็จพระเจ้าอยู่หัวกว่า 600 โครงการคัดเลือกเหลือ 10 โครงการ ภายใต้หมวดหมู่ป่า น้ำ คน ที่สะท้อนถึงการน้อมนำแนวพระราชดำริ และพระราชปณิธาน และพระบรมราโชบายเกี่ยวกับการพัฒนาสิ่งแวดล้อม พัฒนาคุณภาพชีวิตประชาชนให้อยู่ดีมีสุข ซึ่งจะดำเนินการให้แล้วเสร็จภายในปีนี้
โครงการเฉลิมพระเกียรติ ในหมวดหมู่ป่า คือการพัฒนาสิ่งแวดล้อม ยกระดับคุณภาพชีวิตผ่านการจัดสร้างพื้นที่สีเขียว ตลอดจนคืนสภาพของระบบนิเวศให้กับผืนป่าทั่วประเทศด้วยการปลูกป่า
โครงการฯ ในหมวดหมู่น้ำ คือ การสร้างความมั่นคงทางด้านทรัพยากรน้ำมาให้กับประชาชนทั่วประเทศเพื่อให้มีเพียงพอต่อการอุปโภคบริโภค ในขณะเดียวกันได้พัฒนาแหล่งน้ำ ลำน้ำ คูคลองต่าง ๆ เพื่อพัฒนาคุณภาพชีวิต
โครงการฯ ในหมวดหมู่คน เป็นโครงการที่มุ่งสร้างประโยชน์ให้กับประชาชน ให้เข้าถึงการบริการทางสาธารณสุขที่มีคุณภาพน้ำสะอาดในโรงเรียน  ลดความเหลื่อมล้ำให้กับผู้พิการ ให้ประชาชนเข้าถึงที่ดินเพื่อการทำกินหรือที่อยู่อาศัย ตลอดจนการปลูกจิตสำนึกของพลังจิตอาสา ทั้งนี้ รัฐบาลมีความมุ่งมั่นที่จะขับเคลื่อนให้โครงการทุกโครงการดำเนินไปอย่างมีประสิทธิภาพ สร้างการมีส่วนร่วมกับทุกภาคส่วน ได้ร่วมกันแสดงออกความจงรักภักดี และความสามัคคีของปวงชนชาวไทย

ที่มา : https://www.thaigov.go.th/news/contents/details/86078