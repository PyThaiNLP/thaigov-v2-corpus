รัฐบาลไทย-ข่าวทำเนียบรัฐบาล-นายกฯ ส่งกำลังใจเชียร์ทัพนักกีฬาตัวแทนประเทศไทยร่วมแข่งขัน Olympics Paris 2024 ครั้งที่ 33 ณ กรุงปารีส ประเทศฝรั่งเศส วันที่ 26 กรกฎาคม - 11 สิงหาคม 2567 นี้ 


วันพุธที่ 3 กรกฎาคม 2567
03/07/2567
พิมพ์
นายกฯ ส่งกำลังใจเชียร์ทัพนักกีฬาตัวแทนประเทศไทยร่วมแข่งขัน Olympics Paris 2024 ครั้งที่ 33 ณ กรุงปารีส ประเทศฝรั่งเศส วันที่ 26 กรกฎาคม - 11 สิงหาคม 2567 นี้
เชิญชวนคนไทยร่วมเชียร์และรับชมการถ่ายทอดสดการแข่งขันถึง 21 ช่องสัญญาณ เชื่อมั่นศักยภาพนักกีฬาไทยคว้าเหรียญได้แน่นอน
วันนี้ (3 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ติดตามความคืบหน้าของทัพนักกีฬาทีมชาติไทยที่จะเข้าร่วมการแข่งขัน Olympics Paris 2024 ครั้งที่ 33 ณ กรุงปารีส สาธารณรัฐฝรั่งเศส ระหว่างวันที่ 26 กรกฎาคม - 11 สิงหาคม 2567 ซึ่งได้ผ่านการคัดเลือกแล้ว 51 คน พร้อมให้กำลังใจทัพนักกีฬา และผู้มีส่วนเกี่ยวข้องทุกคน รวมทั้ง เชิญชวนประชาชนชาวไทยร่วมส่งแรงเชียร์ให้นักกีฬาไทยคว้าชัยชนะในการแข่งขันครั้งนี้ให้มากที่สุด เชื่อมั่นศักยภาพนักกีฬาไทยสามารถคว้าเหรียญตามเป้าหมายที่ตั้งไว้ได้อย่างแน่นอน
โฆษกประจำสำนักนายกรัฐมนตรี ระบุว่า นักกีฬาไทยที่ผ่านการคัดเลือกเข้าร่วมการแข่งขัน Olympics Paris 2024 แล้ว จำนวน 51 คน จาก 17 ชนิดกีฬา ดังนี้
- กีฬายิงปืน 3 คน ได้แก่ ธันยพร พฤกษากร, กมลลักษณ์ แสนชา, ทองผาภูมิ วงศ์สุขดี
- กีฬามวยสากล 8 คน ได้แก่ จุฑามาศ รักสัตย์, จุฑามาศ จิตรพงศ์, ธนัญญา สมนึก, จันทร์แจ่ม สุวรรณเพ็ง, ใบสน มณีก้อน, ธิติสรรณ์ ปั้นโหมด, บรรจง สินศิริ, วีระพล จงจอหอ
- กีฬาจักรยาน 5 คน ได้แก่ โกเมศ สุขประเสริฐ, จาย อังค์สุธาสาวิทย์, ธนาคาร ไชยยาสมบัติ, เพชรดารินทร์ สมราช, ชนิภรณ์ บัตริยะ
- กีฬาขี่ม้า 1 คน ได้แก่ ชนกภรณ์ การุณยธัช
- กีฬาไคท์บอร์ด 2 คน ได้แก่ เบญญาภา จันทวรรณ, โจเซฟ โจนาธาน เวสตัน
- ปัจกีฬาสมัยใหม่ 1 คน ได้แก่ ภูริช โยเฮือง
- กีฬาเรือใบ 2 คน ได้แก่ โซเฟีย เกล มอนโกเมอรี่, อธิษฐ์ มอเคล โรมานิค
- กีฬาเทเบิลเทนนิส (ปิงปอง) 3 คน ได้แก่ สุธาสินี เสวตรบุตร, จิณห์นิภา เสวตรบุตร, อรวรรณ พาระนัง
- กีฬาเทควันโด 3 คน ได้แก่ พาณิภัค วงศ์พัฒนกิจ, บัลลังก์ ทับทิมแดง, ศศิกานต์ ทองจันทร์
- กีฬาเรือกรรเชียง 1 คน ได้แก่ เปรมณัฏฐ์ วัฒนานุสิทธิ์
- กีฬาแบดมินตัน 9 คน ได้แก่ กุลวุฒิ วิทิตศานต์, รัชนก อินทนนท์, ศุภนิดา เกตุทอง, สุภัค จอมเกาะ, กิตตินุพงษ์ เกตุเรน, จงกลพรรณ กิติธรากุล, รวินดา ประจงใจ, เดชาพล พัววรานุเคราะห์, ทรัพย์สิรี แต้รัตนชัย
- กีฬายกน้ำหนัก 4 คน ได้แก่ สุรจนา คำเบ้า, ดวงอักษร ใจดี, ธีรพงศ์ ศิลาชัย, วีรพล วิชุมา
- กีฬากอล์ฟ 4 คน ได้แก่ กิรเดช อภิบาลรัตน์, พชร คงวัดใหม่, อาฒยา ฐิติกุล, ปภังกร ธวัชธนกิจ
- กีฬาสเกตบอร์ด 1 คน ได้แก่ วารีรยา สุขเกษม
- กีฬาว่ายน้ำ 2 คน ได้แก่ เจนจิรา ศรีสอาด, ดุลยวัต แก้วศรียงค์
- กีฬายูโด 1 คน ได้แก่ มาซายูกิ เทราดะ
- กีฬากรีฑา 1 คน ได้แก่ ภูริพล บุญสอน
ทั้งนี้ การกีฬาแห่งประเทศไทย ตั้งเป้าหมายเหรียญโอลิมปิกเกมส์ของไทยไว้ที่ 6 เหรียญทอง และ 3 เหรียญเงิน และทัพนักกีฬาของไทยจะออกเดินทางไปแข่งขัน Olympics Paris 2024 ครั้งที่ 33 ในเดือนกรกฎาคม 2567 และมีบางประเภทกีฬาได้ออกเดินทางไปเก็บตัวแล้ว
พร้อมกันนี้ รัฐบาลเชิญชวนรับชมถ่ายทอดสดการแข่งขัน Olympics Paris 2024 ครั้งที่ 33 นี้ อย่างจุใจ โดยการกีฬาแห่งประเทศไทย ได้รับความร่วมมือจากหน่วยงานต่าง ๆ ทั้งภาครัฐและเอกชน ในการจัดถ่ายทอดสดโอลิมปิกเกมส์ 2024 ซึ่งถือเป็นการถ่ายทอดสดครั้งประวัติศาสตร์ ด้วยการรับสัญญาณตรงจากกรุงปารีส ถึง 21 ช่องสัญญาณ ซึ่งมากกว่าเมื่อครั้งโอลิมปิกเกมส์ ที่กรุงโตเกียว ที่มีการถ่ายทอดสดทั้งสิ้น 12 ช่องสัญญาณ โดยเริ่มจากพิธีเปิดการแข่งขันอย่างเป็นทางการในวันที่ 26 กรกฎาคม 2567 ณ แม่น้ำแซน ในกรุงปารีส ซึ่งจะมีขบวนพาเหรดนักกีฬาจากประเทศต่าง ๆ อยู่บนเรือเพื่อล่องไปตามแม่น้ำ เส้นทาง 6 กิโลเมตร (3.7 ไมล์) นับเป็นครั้งแรกที่มีการจัดพิธีเปิดการแข่งขันนอกสนามกีฬา
อนึ่ง สามารถติดตามรับชมการถ่ายทอดสด Olympics Paris 2024 ได้ทางดิจิทัลทีวี ช่อง T Sports 7, 9 MCOT HD, ช่อง 7HD และ PPTV HD 36 จะถ่ายทอดสดตลอดช่วงการแข่งขัน อีกทั้งรับชมการถ่ายทอดสดและคอนเทนต์ย้อนหลังได้อีกหลากหลายช่องทาง ผ่าน AIS PLAY ทั้งแอปพลิเคชัน AIS PLAY, กล่อง AIS PLAYBOX, Smart TV, Apple TV และเว็บไซต์ https://aisplay.ais.co.th/portal/ รวมถึง TrueVisions ระบบจานดาวเทียมและระบบเคเบิล, แอปพลิเคชัน TrueVisions NOW รวมไปถึง TrueVisions NOW บนแอปพลิเคชัน TrueID ทำให้ตลอดการแข่งขันกีฬาโอลิมปิกเกมส์ ปารีส 2024 ครั้งที่ 33 สามารถชมการถ่ายทอดได้ตั้งแต่วันที่ 24 กรกฎาคม – 11 สิงหาคม 2567
“นายกรัฐมนตรีส่งกำลังใจให้ทัพนักกีฬาไทย รวมถึงทีมงานที่เกี่ยวข้องที่จะเดินทางไปเข้าร่วมการแข่งขันครั้งนี้ทุกคน ขอให้ทำให้ดีที่สุด ไม่ต้องกดดัน การเดินทางไปร่วมการแข่งขันก็ถือว่าเป็นการสร้างชื่อเสียงให้ประเทศชาติแล้ว และอวยพรให้ประสบความสำเร็จตามเป้าหมาย พร้อมนำชื่อเสียงกลับมาสู่ประเทศไทย” นายชัย กล่าว

ที่มา : https://www.thaigov.go.th/news/contents/details/85313