รัฐบาลไทย-ข่าวทำเนียบรัฐบาล-"วราวุธ" รมว.พม. ตอกเข็มเอก มอบบ้านหลังแรก เลขที่ 489 ให้ชาวชุมชนบ้านมั่นคงริมรางย่าโม จ.นครราชสีมา


วันพุธที่ 3 กรกฎาคม 2567
"วราวุธ" รมว.พม. ตอกเข็มเอก มอบบ้านหลังแรก เลขที่ 489 ให้ชาวชุมชนบ้านมั่นคงริมรางย่าโม จ.นครราชสีมา
"วราวุธ" รมว.พม. ตอกเข็มเอก มอบบ้านหลังแรก เลขที่ 489 ให้ชาวชุมชนบ้านมั่นคงริมรางย่าโม จ.นครราชสีมา
วันที่ 1 กรกฎาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่โครงการพัฒนาที่อยู่อาศัยผู้มีรายได้น้อยในชุมชนที่ได้รับผลกระทบจากการพัฒนาระบบราง (บ้านมั่นคงเครือข่ายริมรางย่าโม) ณ สหกรณ์เครือข่ายริมรางเมืองย่าโม จำกัด เทศบาลตำบลหัวทะเล อำเภอเมือง จังหวัดนครราชสีมา เพื่อเยี่ยมชมบริเวณก่อสร้างโครงการบ้านมั่นคงเครือข่ายริมรางเมืองย่าโม พร้อมทั้งรับฟังรายงานสถานการณ์ผลกระทบนโยบายและโครงการแก้ไขปัญหาที่อยู่อาศัยผู้มีรายได้น้อยในชุมชนที่ได้รับผลกระทบจากการพัฒนาระบบรางของรัฐบาล และสภาพปัญหาของชุมชนที่ได้รับผลกระทบจากการพัฒนาระบบรางและแนวทางการแก้ไขปัญหา โดย นายกฤษดา สมประสงค์ ผู้อำนวยการสถาบันพัฒนาองค์กรชุมชน นางเที่ยง เกียดนอก ประธานสหกรณ์ฯ และนายนิยม พินิจพงษ์ ที่ปรึกษาเครือข่ายฯ จากนั้น เดินทางไปเยี่ยมบ้านสมาชิกในโครงการฯ เพื่อร่วมพิธีต่อเข็มเอก เสาเข็มต้นแรกบ้าน มอบทะเบียนบ้าน มอบเครื่องอุปโภคบริโภคที่จำเป็น มอบรถโยกสำหรับคนพิการ และมอบเงินสงเคราะห์สำหรับผู้มีรายได้น้อย นอกจากนี้ ได้พบปะพูดคุยและแลกเปลี่ยนความคิดเห็นกับพี่น้องประชาชนในการแก้ปัญหาที่อยู่อาศัยและที่ดิน พร้อมมอบนโยบายการสร้างความมั่นคงในที่ดิน ที่อยู่อาศัย และคุณภาพชีวิตของประชาชน อีกทั้งลงนามแสดงความยินดีและให้กำลังใจประชาชนที่ได้รับผลกระทบจากการพัฒนาระบบราง
ทั้งนี้ ระหว่างเจ้าหน้าที่กระทรวง พม. ได้เตรียมพิธีให้ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ ทำการตอกเข็มเอก เสาเข็มต้นแรกบ้าน และมอบทะเบียนบ้านของบ้านเลขที่ 489 ก่อนการออกรางวัลสลากกินแบ่งรัฐบาล งวดประจำวันที่ 1 ก.ค. 67 ซึ่งเป็นเลขเดียวกันกับผลรางวัลสลากกินแบ่งรัฐบาลงวดนี้ ทำให้ชาวบ้านส่งเสียงเฮ เมื่อทราบภายหลังว่าถูกรางวัลเลขท้าย 2 ตัว เป็นเลข 89  โดยเจ้าของบ้าน นางสาววาริสษา แย้มทอง บอกว่า ตนเองถูกรางวัลจากเลขที่บ้านของตัวเอง ซึ่งปกติเป็นคนไม่ชอบเสี่ยงโชค และบอกอีกว่าถูกรางวัลกันทั้งโครงการ
และเมื่อนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ ได้มาพบปะเยี่ยมเยียนพี่น้องชาวชุมชน ได้ตะโกนถามว่า ใครถูกหวยบ้าง 89 ขอให้ยกมือขึ้น ซึ่งชาวชุมชนหลายคนที่มาร่วมงานได้ยกมือขึ้นพร้อมกัน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #บ้านมั่นคงริมรางย่าโม #โคราช #นครราชสีมา #พอช

ที่มา : https://www.thaigov.go.th/news/contents/details/85341