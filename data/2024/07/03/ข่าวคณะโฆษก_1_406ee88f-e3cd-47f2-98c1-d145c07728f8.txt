รัฐบาลไทย-ข่าวทำเนียบรัฐบาล-“เกณิกา” เผย ครม. มีมติอนุมัติบันทึกความร่วมมือว่าด้วยความร่วมมือด้านสิ่งแวดล้อมระหว่างไทย-ญี่ปุ่น เพื่อเสริมสร้าง อำนวยความสะดวก และพัฒนาความร่วมมือในสาขาสิ่งแวดล้อม


วันพุธที่ 3 กรกฎาคม 2567
03/07/2567
พิมพ์
“เกณิกา” เผย ครม. มีมติอนุมัติบันทึกความร่วมมือว่าด้วยความร่วมมือด้านสิ่งแวดล้อมระหว่างไทย-ญี่ปุ่น เพื่อเสริมสร้าง อำนวยความสะดวก และพัฒนาความร่วมมือในสาขาสิ่งแวดล้อม
“เกณิกา” เผย ครม. มีมติอนุมัติบันทึกความร่วมมือว่าด้วยความร่วมมือด้านสิ่งแวดล้อมระหว่างไทย-ญี่ปุ่น เพื่อเสริมสร้าง อำนวยความสะดวก และพัฒนาความร่วมมือในสาขาสิ่งแวดล้อม
วันนี้ (3 ก.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี เผยว่า วานนี้ ครม.มีมติเห็นชอบต่อร่างบันทึกความร่วมมือระหว่างกระทรวงทรัพยากรธรรมชาติและสิ่งแวดล้อมแห่งราชอาณาจักรไทยและกระทรวงสิ่งแวดล้อมแห่งประเทศญี่ปุ่นว่าด้วยความร่วมมือด้านสิ่งแวดล้อม ตามที่กระทรวงทรัพยากรธรรมชาติและสิ่งแวดล้อม (ทส.) เสนอ
น.ส.เกณิกา กล่าวว่า เดิม ครม. มีมติ (8 พฤษภาคม 2561) เห็นชอบร่างบันทึกความร่วมมือระหว่างกระทรวงทรัพยากรธรรมชาติและสิ่งแวดล้อมแห่งราชอาณาจักรไทยและกระทรวงสิ่งแวดล้อมแห่งประเทศญี่ปุ่น ว่าด้วยความร่วมมือด้านสิ่งแวดล้อม (บันทึกความร่วมมือฉบับเดิม) และอนุมัติให้ รมว. ทส. หรือผู้ที่ได้รับมอบหมายเป็นผู้ลงนามในบันทึกความร่วมมือฉบับเดิมในโอกาสเดินทางเยือนประเทศญี่ปุ่นระหว่างวันที่ 16 - 18 พฤษภาคม 2561 โดยบันทึกความร่วมมือฉบับเดิม มีวัตถุประสงค์เพื่อเสริมสร้างอำนวยความสะดวกและพัฒนาความร่วมมือซึ่งกันและกันในสาขาสิ่งแวดล้อม ตามที่ ทส. เสนอ
เนื่องจากบันทึกความร่วมมือฉบับเดิมได้สิ้นสุดผลใช้บังคับลง เมื่อวันที่ 17 พฤษภาคม 2566 ซึ่งที่ผ่านมาได้มีการดำเนินแผนงาน/โครงการภายใต้บันทึกความร่วมมือฉบับเดิม ครอบคลุมประเด็นต่าง ๆ เช่น กลไกเครดิตร่วม (Joint Crediting Mechanism: JCM) โครงการขยะทะเลและการกัดเซาะชายฝั่ง โครงการจัดการมลพิษทางอากาศ โครงการจัดการขยะและของเสีย และการเปลี่ยนแปลงสภาพภูมิอากาศ เป็นต้น ดังนั้น ทส. (ไทย) และกระทรวงสิ่งแวดล้อมแห่งญี่ปุ่นจึงเห็นชอบร่วมกันที่จะจัดทำร่างบันทึกความร่วมมือฯ ฉบับใหม่ โดยปรับปรุงประเด็นความร่วมมือให้สอดคล้องกับสถานการณ์ปัจจุบันและจะขยายระยะเวลาความร่วมมือต่อเนื่องทุก 5 ปี
ทั้งนี้ ร่างบันทึกความร่วมมือฯ ฉบับใหม่ มีสาระสำคัญใกล้เคียงกับบันทึกความร่วมมือฉบับเดิม โดยสิ่งที่เปลี่ยนแปลง ได้แก่ (1) การเพิ่มขึ้นของสาขาความร่วมมือ (2) หน่วยประสานงานกลางของญี่ปุ่น และ (3) การระบุให้ร่างบันทึกความร่วมมือฯ ฉบับใหม่ สามารถขยายระยะเวลาสิ้นสุดของผลใช้บังคับได้โดยอัตโนมัติทุก 5 ปี นอกจากนี้ร่างบันทึกความร่วมมือฯ ฉบับใหม่ จะให้ความสำคัญต่อการปฏิบัติอันจะนำไปสู่การบรรลุตามความตกลงปารีส กรอบงานคุนหมิง – มอนทรีออล ว่าด้วยความหลากหลายทางชีวภาพของโลกและเป้าหมายการพัฒนาที่ยั่งยืน (Sustainable Development Goals: SDGs) ของสหประชาชาติ
โดยร่างบันทึกความร่วมมือฯ ฉบับใหม่ มีวัตถุประสงค์เพื่อเสริมสร้างอำนวยความสะดวกและพัฒนาความร่วมมือซึ่งกันและกันในสาขาสิ่งแวดล้อมและบันทึกความร่วมมือฯ ฉบับนี้ ไม่ใช่สนธิสัญญาและไม่ก่อให้เกิดสิทธิหรือข้อผูกมัดใดๆ ภายใต้กฎหมายระหว่างประเทศ ทั้งนี้ จะมีพิธีลงนามในร่างบันทึกความร่วมมือฯ ระหว่างรัฐมนตรีทั้งสองฝ่ายในห้วงการประชุมเจ้าหน้าที่อาวุโสไทย - ญี่ปุ่น ครั้งที่ 4 ในช่วงเช้าของวันที่ 9 กรกฎาคม 2567 ณ กรุงเทพมหานคร ประเทศไทย

ที่มา : https://www.thaigov.go.th/news/contents/details/85304