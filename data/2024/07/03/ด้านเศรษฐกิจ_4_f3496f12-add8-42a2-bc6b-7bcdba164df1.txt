รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย ปท.3004 จังหวัดปทุมธานี คืบหน้ากว่า 82% 


วันพุธที่ 3 กรกฎาคม 2567
กรมทางหลวงชนบท ก่อสร้างถนนสาย ปท.3004 จังหวัดปทุมธานี คืบหน้ากว่า 82%
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย ปท.3004 แยก ทล.305 - บ้านลำลูกกา อำเภอธัญบุรี และลำลูกกา จังหวัดปทุมธานี คืบหน้าไปแล้วกว่าร้อยละ 82 ขณะนี้อยู่ระหว่างงานก่อสร้างสะพานข้ามคลองรังสิตประยูรศักดิ์ 1 ฝั่ง ด้านซ้ายทาง งานก่อสร้างทางเท้า และงานติดตั้งไฟฟ้าแสงสว่าง คาดว่าจะก่อสร้างแล้วเสร็จสมบูรณ์ในเดือนธันวาคม 2567 ใช้งบประมาณ 561.2 ล้านบาท โครงการฯ มีจุดเริ่มต้นตั้งแต่ ช่วง กม. ที่ 0+000 บริเวณ ทล.305 (กม. ที่ 15+650) ถึง กม. ที่ 10+408 บริเวณ ทล.3312 (กม. ที่ 15+500) ถนนสายดังกล่าวเป็นเส้นทางที่เชื่อมระหว่างถนนรังสิต - นครนายก (ทล.305) และถนนลำลูกกา (ทล.3312) จึงขยายถนนจากเดิมขนาด 2 ช่องจราจร เป็นขนาด 4 ช่องจราจรไป - กลับ ผิวจราจรแบบแอสฟัลท์ติกคอนกรีต มีทางเท้า ระบบระบายน้ำ ไฟฟ้าแสงสว่าง พร้อมทั้งติดตั้งเครื่องหมายจราจร อุปกรณ์อำนวยความปลอดภัย และสะพานข้ามคลอง 1 แห่ง ระยะทางรวม 10.408 กิโลเมตร
ทั้งนี้ เมื่อก่อสร้างแล้วเสร็จจะช่วยแก้ไขปัญหาการจราจร และรองรับการขยายตัวของชุมชนในอนาคตอย่างเป็นระบบ เพิ่มประสิทธิภาพการขนส่งสินค้า และให้โครงข่ายทางหลวงชนบทมีความต่อเนื่องและสมบูรณ์ สามารถเชื่อมโยงระบบขนส่งโลจิสติกส์ การขนส่งสินค้าให้มีประสิทธิภาพและสามารถรองรับการขยายตัวของเศรษฐกิจในอนาคต

ที่มา : https://www.thaigov.go.th/news/contents/details/85316