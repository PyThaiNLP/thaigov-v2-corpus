รัฐบาลไทย-ข่าวทำเนียบรัฐบาล-จ.ขอนแก่น เดินหน้าปราบปรามยาเสพติดอย่างต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ปฏิบัติการ 


วันอังคารที่ 2 กรกฎาคม 2567
02/07/2567
พิมพ์
จ.ขอนแก่น เดินหน้าปราบปรามยาเสพติดอย่างต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ปฏิบัติการ
จ.ขอนแก่น เดินหน้าปราบปรามยาเสพติดอย่างต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” บุกรวบตัวผู้มีส่วนเกี่ยวข้องกับยาเสพติด 19 ราย ในพื้นที่ อ.พล
จังหวัดขอนแก่น เดินหน้าปราบปรามยาเสพติดอย่างต่อเนื่อง สั่งการฝ่ายปกครองสนธิกำลังเจ้าหน้าที่ตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” บุกรวบตัวผู้มีส่วนเกี่ยวข้องกับยาเสพติด 19 ราย ในพื้นที่อำเภอพล ด้านผู้ว่าฯ เน้นย้ำทุกฝ่ายเร่งตัดวงจรยาเสพติด หากพบเบาะแสแจ้งสายด่วน 1567 ทันที
วันนี้ (2 ก.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดขอนแก่นได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดขอนแก่น พร้อมด้วย พล.ต.ต.อนุวัตร สุวรรณภูมิ ผู้บังคับการตำรวจภูธรจังหวัดขอนแก่น ผู้แทน ผอ.ปปส. ภาค 4 และ ผู้แทนนายแพทย์สาธารณสุขจังหวัดขอนแก่น ร่วมปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือน และตามที่สำนักงาน ป.ป.ส. กำหนดให้ จังหวัดขอนแก่น เป็นพื้นที่เป้าหมายดำเนินการใน 25 จังหวัดเร่งด่วน โดยปฏิบัติการภายใต้ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252”
นายไกรสร กองฉลาด ผู้ว่าราชการจังหวัดขอนแก่น กล่าวว่า การปฏิบัติการในครั้งนี้ เป็นการร่วมมือร่วมใจกันของจังหวัดขอนแก่น สถานีตำรวจภูธรจังหวัดขอนแก่น สำนักงานคณะกรรมการป้องกันและปราบปรามยาเสพติด และสาธารณสุขจังหวัดขอนแก่น ในการร่วมปฏิบัติการพิเศษ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252 ซึ่งการปฏิบัติการในครั้งนี้ เริ่มจากการ ปล่อยแถวกำลังพลปฏิบัติการปิดล้อมตรวจค้น จับกุมผู้กระทำผิดเกี่ยวกับยาเสพติด และยึด อายัดทรัพย์สินคดียาเสพติด โดยดำเนินการกับกลุ่มเป้าหมายตามบัญชีรายชื่อผู้เกี่ยวข้องกับยาเสพติดจากปฏิบัติการ Re X-ray ตามข้อสั่งการกระทรวงมหาดไทย ณ สถานีตำรวจภูธรพล อำเภอพล จังหวัดขอนแก่น หลังจากนั้นได้ปฏิบัติการต่อทันที โดยการเข้าปิดล้อมตรวจค้นหมู่บ้านเป้าหมายยาเสพติดในพื้นที่อำเภอพล พบผู้กระทำผิดทั้งหมด 19 คน แบ่งเป็น ผู้ค้ายาเสพติด 4 ราย และผู้เสพยาเสพติด 15 ราย พร้อมของกลางยาเสพติด (เมทแอมเฟตามีน) จำนวน ประมาณ 350 เม็ด และรถจักรยานยนต์ 2 คัน อย่างไรก็ตามในส่วนของผู้กระทำผิด เจ้าหน้าที่ได้นำตัวส่งพนักงานสอบสวนเพื่อดำเนินคดีต่อไป ด้านผู้เสพ จะนำตัวส่งโรงพยาบาลเพื่อดำเนินการคัดกรองและบำบัดรักษา และนำเข้าสู่ศูนย์พักคอยผู้ผ่านการบำบัดยาเสพติด (CI) ณ กองร้อย อส.ของอำเภอ ก่อนที่จะส่งตัวกลับสู่ชุมชนและครอบครัว ทั้งนี้ จังหวัดขอนแก่นจะได้รายงานผลการดำเนินงานเพื่อโปรดทราบเป็นระยะอย่างต่อเนื่องจนกว่าปฎิบัติการจะเสร็จสิ้น
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า จังหวัดขอนแก่นได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้ให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85301