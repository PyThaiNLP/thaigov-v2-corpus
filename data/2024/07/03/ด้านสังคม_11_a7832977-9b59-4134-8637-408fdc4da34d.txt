รัฐบาลไทย-ข่าวทำเนียบรัฐบาล-"วราวุธ" เผย ครม.ไฟเขียว โยกย้าย 5 อธิบดี พม. ชี้เป็นการโยกย้ายตามปกติ ให้การทำงานเกิดประสิทธิภาพ


วันพุธที่ 3 กรกฎาคม 2567
"วราวุธ" เผย ครม.ไฟเขียว โยกย้าย 5 อธิบดี พม. ชี้เป็นการโยกย้ายตามปกติ ให้การทำงานเกิดประสิทธิภาพ
"วราวุธ" เผย ครม.ไฟเขียว โยกย้าย 5 อธิบดี พม. ชี้เป็นการโยกย้ายตามปกติ ให้การทำงานเกิดประสิทธิภาพ
เมื่อวันที่ 2 กรกฎาคม 2567 ที่จังหวัดนครราชสีมา นายวราวุธ ศิลปอาชา รัฐมนตรีว่ากระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์หลังประชุม ครม.สัญจร ถึงการโยกย้ายอธิบดี 5 กรม ว่า ที่ประชุม ครม.เห็นชอบการโยกย้ายข้าราชการพลเรือนสามัญประเภทบริหารระดับสูงของกระทรวง พม. โดยการโยกย้ายได้พิจารณาความอาวุโสของแต่ละท่านและเห็นว่าในช่วงเดือน ก.ย. นี้ ยังไม่มีใครที่จะเกษียณอายุราชการ จะมีระดับรองปลัด พม. เพียงคนเดียว ซึ่งจะให้ผู้ตรวจราชการขึ้นมาทดแทนตำแหน่งตรงนั้น ทั้งนี้ การปรับย้ายในครั้งนี้เพื่อความเหมาะสมในการทำงาน ให้เกิดประสิทธิภาพได้เร็วที่สุด โดยไม่ต้องรอการแต่งตั้งโยกย้ายปกติในเดือน ต.ค.นี้ จึงนำเสนอนายกรัฐมนตรีพิจารณาในการประชุม ครม. วันนี้
นายวราวุธ กล่าวว่า การโยกย้ายไม่ได้มีปัญหาอะไร ถือเป็นการโยกย้ายตามปกติ เพียงแต่ทำให้เร็วขึ้น เพราะในเดือน ก.ย.นี้ ไม่มีอธิบดีท่านใดเกษียณ จึงถือโอกาสปรับในครั้งนี้ และไม่มีแรงกระเพื่อมอะไร แต่เพื่อทำให้เกิดประสิทธิภาพในการทำงาน และตอบสนองแนวนโยบายที่นายกรัฐมนตรีได้มอบให้ไว้ และจากการทำงาน 10 เดือนที่ผ่านมา ได้เห็นลักษณะการทำงานของแต่ละคนว่าเป็นอย่างไร
สำหรับ 5 ตำแหน่งที่มีการโยกย้าย ได้แก่ 1. นายกันตพงศ์ รังษีสว่าง อธิบดีกรมส่งเสริมและพัฒนาคุณภาพชีวิตคนพิการ เป็นอธิบดีกรมพัฒนาสังคมและสวัสดิการ 2. นางจตุพร โรจนพานิช อธิบดีกรมพัฒนาสังคมและสวัสดิการ เป็น รองปลัดกระทรวง พม. 3. นายโชคชัย วิเชียรชัยยะ รองปลัดกระทรวง พม. เป็นอธิบดีกรมส่งเสริมและพัฒนาคุณภาพชีวิตคนพิการ  4. น.ส.แรมรุ้ง วรวัธ อธิบดีกรมกิจการผู้สูงอายุ เป็น อธิบดีกรมกิจการสตรีและสถาบันครอบครัว และ 5. นายธนสุนทร สว่างสาลี อธิบดีกรมกิจการสตรีและสถาบันครอบครัว เป็นอธิบดีกรมกิจการผู้สูงอายุ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #โคราช #นครราชสีมา #ครมสัญจร

ที่มา : https://www.thaigov.go.th/news/contents/details/85343