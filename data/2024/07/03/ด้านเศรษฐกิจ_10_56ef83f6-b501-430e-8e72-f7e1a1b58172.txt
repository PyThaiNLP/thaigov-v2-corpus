รัฐบาลไทย-ข่าวทำเนียบรัฐบาล-บขส. เปิดศูนย์รับ - ส่งพัสดุภัณฑ์เพิ่มอีก 6 จังหวัด ขยายพื้นที่คลอบคลุมบริการกว่า 17 แห่งทั่วประเทศ 


วันพุธที่ 3 กรกฎาคม 2567
บขส. เปิดศูนย์รับ - ส่งพัสดุภัณฑ์เพิ่มอีก 6 จังหวัด ขยายพื้นที่คลอบคลุมบริการกว่า 17 แห่งทั่วประเทศ
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามนโยบายของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบหมายให้ บขส. เร่งรัดดำเนินแผนธุรกิจรับส่งสินค้าและพัสดุภัณฑ์ เพื่อมุ่งเน้นพัฒนาศักยภาพของสถานีเดินรถส่วนภูมิภาค รองรับความต้องการจัดส่งพัสดุภัณฑ์ที่เพิ่มขึ้นของประชาชน เพื่อให้ได้รับความสะดวกในการใช้บริการ และสร้างรายได้ให้กับองค์กร
ปัจจุบัน บขส. ได้เปิดศูนย์รับ - ส่งพัสดุภัณฑ์ในภูมิภาคเพิ่มขึ้น 6 แห่ง ประกอบด้วย 1) ศูนย์รับ - ส่งพัสดุภัณฑ์ จังหวัดเพชรบุรี 2) ศูนย์ฯ จังหวัดสุราษฎร์ธานี 3) ศูนย์ฯ จังหวัดปัตตานี 4) ศูนย์ฯ จังหวัดนครสวรรค์ 5) ศูนย์ฯ จังหวัดสกลนคร และ 6) ศูนย์ฯ จังหวัดนครราชสีมา จากเดิมที่มีศูนย์ฯ 11 แห่ง ส่งผลให้ขณะนี้ บขส. มีศูนย์ฯ รวม 17 แห่งทั่วประเทศ อย่างไรก็ดี เพื่อให้การดำเนินงานตามแผนธุรกิจฯ ในการขยายบริการรับส่งพัสดุภัณฑ์มีประสิทธิภาพ บขส. จะมีการประเมินผลดำเนินงาน หากประสบความสำเร็จจะขยายผลเปิดศูนย์ฯ ให้ครอบคลุมสถานีเดินรถของ บขส. ทั้ง 86 แห่งทั่วประเทศต่อไป โดยเน้นพื้นที่สถานีเดินรถที่มีศักยภาพ รองรับความต้องการของประชาชนในการขนส่งสินค้าและพัสดุภัณฑ์ และเชื่อมต่อกับระบบขนส่งอื่น ๆ ได้สะดวก เนื่องจากปัจจุบันประชาชนนิยมใช้บริการศูนย์ฯ ของ บขส. อย่างต่อเนื่อง มีการขนส่งสินค้าทุกประเภท และตอบโจทย์ความรวดเร็ว สามารถส่งของทั่วไทยรับได้ภายในวันเดียว : One Day One Night
สำหรับอัตราค่าบริการรับ - ส่งพัสดุภัณฑ์ เช่น ขนาดเล็กสุด กล่อง A ไม่เกิน 50 เซนติเมตร (ซม.) น้ำหนักไม่เกิน 5 กิโลกรัม (กก.) ค่าบริการเริ่มต้นที่ 30 บาท และขนาดใหญ่สุด กล่อง D ไม่เกิน 200 ซม. น้ำหนักไม่เกิน 20 กก. ค่าบริการเริ่มต้นที่ 105 บาท ส่วนการขนส่งรถจักรยานยนต์ คิดราคาตามขนาดเครื่องยนต์ เช่น เครื่องยนต์ไม่เกิน 110 ซีซี ค่าบริการเริ่มต้นที่ 1,300 บาท ขณะที่รถจักรยานทุกชนิด คิดตามขนาด เช่น ขนาดเล็กสุดไม่เกิน 14 นิ้ว ค่าบริการเริ่มต้นที่ 200 บาท ส่วนเงื่อนไขการให้บริการรับ - ส่งพัสดุภัณฑ์ เช่น พัสดุต้องมีน้ำหนักไม่เกิน 50 กก. ไม่รับฝากวัตถุอันตราย วัตถุไวไฟทุกชนิด สิ่งของผิดกฎหมาย สารเสพติด และมีประกันความเสียหายตามมูลค่าของที่ฝากส่งแต่ไม่เกิน 1,000 บาท ทั้งนี้ ศูนย์ฯ เปิดให้บริการทุกวัน ตั้งแต่เวลา 05.30 - 20.00 น. สอบถามรายละเอียดเพิ่มเติมได้ที่ศูนย์ฯ (จตุจักร) โทร. 0 2537 8480 ศูนย์ฯ (รังสิต) โทร. 0 2901 2673 ศูนย์ฯ สายใต้ (บรมราชชนนี) โทร. 0 2422 4413

ที่มา : https://www.thaigov.go.th/news/contents/details/85349