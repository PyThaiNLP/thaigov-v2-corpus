รัฐบาลไทย-ข่าวทำเนียบรัฐบาล-​‘รัดเกล้า’ เผยมติการประชุม กนป. ครั้งที่ 1/2567 เพื่อให้การแก้ไขปัญหาปาล์มน้ำมันและน้ำมันปาล์มมีความรวดเร็วและเหมาะสมมากยิ่งขึ้น และเพิ่มขีดความสามารถในการแข่งขันในตลาดโลก


วันพุธที่ 3 กรกฎาคม 2567
03/07/2567
พิมพ์
​‘รัดเกล้า’ เผยมติการประชุม กนป. ครั้งที่ 1/2567 เพื่อให้การแก้ไขปัญหาปาล์มน้ำมันและน้ำมันปาล์มมีความรวดเร็วและเหมาะสมมากยิ่งขึ้น และเพิ่มขีดความสามารถในการแข่งขันในตลาดโลก
​‘รัดเกล้า’ เผยมติการประชุม กนป. ครั้งที่ 1/2567 เพื่อให้การแก้ไขปัญหาปาล์มน้ำมันและน้ำมันปาล์มมีความรวดเร็วและเหมาะสมมากยิ่งขึ้น และเพิ่มขีดความสามารถในการแข่งขันในตลาดโลก
วันนี้ (3 กรกฎาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรีอย่างเป็นทางการนอกสถานที่ ครั้งที่ 4/2567 ณ นครราชสีมา ครม. มีติรับทราบสรุปมติการประชุมคณะกรรมการนโยบายปาล์มน้ำมันแห่งชาติ (กนป.) ครั้งที่ 1/2567 ตามที่คณะกรรมการนโยบายปาล์มน้ำมันแห่งชาติ เสนอ
นางรัดเกล้า กล่าวว่า การประชุม กนป. ครั้งที่ 1/2567 เมื่อวันที่ 7 มิถุนายน 2567 พิจารณาเรื่องต่าง ๆ โดยสรุปมติที่ประชุมได้ดังนี้
1. ทบทวนคำสั่งแต่งตั้งคณะอนุกรรมการและคณะทำงานขับเคลื่อนกลไกบริหารจัดการเพื่อแก้ไขปัญหาปาล์มน้ำมันและน้ำมันปาล์ม 5 จังหวัดภาคใต้
2. แนวทางแก้ไขปัญหาราคาปาล์มตกต่ำ จากการประชุมหารือ 3 กระทรวง กรณีปัญหาราคาซื้อขายไบโอดีเซล (บี100) กับผู้ค้าน้ำมันมาตรา 7 แห่ง พ.ร.บ. การค้าน้ำมันเชื้อเพลิง พ.ศ. 2543 มอบหมายกระทรวงพลังงาน พิจารณาขอความร่วมมือผู้ค้าน้ำมันตามมาตรา 7 แห่ง พ.ร.บ.การค้าน้ำมันเชื้อเพลิง พ.ศ. 2543 รับซื้อน้ำมันไบโอดีเซล (บี 100) ตามราคาประกาศจากสำนักงานนโยบายและแผนพลังงาน กระทรวงพลังงาน และให้นำเสนอคณะรัฐมนตรีเศรษฐกิจเพื่อทราบต่อไป
3. การปรับเพิ่มความถี่ในการแจ้งข้อมูลรับซื้อ ผลิต และราคาผลปาล์มและน้ำมันปาล์มของโรงงานสกัดน้ำมันปาล์ม โดยเห็นชอบการปรับเพิ่มความถี่ในการแจ้งข้อมูล ได้แก่
(1) ปริมาณการรับซื้อ ปริมาณการใช้ ปริมาณคงเหลือ ราคารับซื้อผลปาล์ม และอัตราเปอร์เซ็นต์สกัดน้ำมันที่ผลิตได้
(2) ปริมาณผลิต ปริมาณการจำหน่ายและรายละเอียดการจำหน่าย ปริมาณคงเหลือ และสถานที่เก็บน้ำมันปาล์ม
จากเดิม ให้แจ้งข้อมูล ณ วันสิ้นเดือนเป็นประจำทุกเดือน เป็น ให้แจ้งข้อมูลเป็นประจำทุกวัน ตามแบบแจ้งที่เลขาธิการ กกร. (อธิบดีกรมการค้าภายใน) กำหนด
ทั้งนี้ ให้มีการใช้มาตรการดังกล่าวในช่วงสถานการณ์ฉุกเฉิน หากกำหนดเป็นข้อกฎหมายและมีการประกาศใช้แล้ว เมื่อสถานการณ์เปลี่ยนแปลงและคลี่คลาย สามารถทบทวน แก้ไข ปรับเปลี่ยนให้ยืดหยุ่นหรือยกเลิกได้ทันที โดยให้กรมการค้าภายในรับข้อสังเกตและข้อเสนอจากที่ประชุม มาประกอบการพิจารณา ก่อนนำเสนอคณะกรรมการกลางว่าด้วยราคาสินค้าและบริการต่อไป
4. การคงมาตรการการใช้น้ำมันดีเซล B7 มอบหมายให้กระทรวงพลังงานพิจารณาคงมาตรการการใช้น้ำมันดีเซล B7 ต่อไป โดยมอบหมายฝ่ายเลขานุการ กนป. ทำหนังสือแจ้งสำนักงานนโยบายและแผนพลังงาน กระทรวงพลังงาน ในฐานะฝ่ายเลขานุการคณะกรรมการ บริหารนโยบายพลังงาน (กบง.) เพื่อทราบ และเสนอ กบง. เพื่อพิจารณาต่อไป
5. การพัฒนาอุตสาหกรรมปาล์มน้ำมันและน้ำมันปาล์ม มอบหมายให้คณะอนุกรรมการฯ พิจารณาดำเนินการพัฒนาอุตสาหกรรมปาล์มน้ำมันและน้ำมันปาล์ม เพื่อเพิ่มประสิทธิภาพการผลิตและการตลาดปาล์มน้ำมันและน้ำมันปาล์มอย่างยั่งยืน โดยมีประเด็นที่มอบหมายให้คณะอนุกรรมการพิจารณาตามบทบาท อำนาจหน้าที่ที่เกี่ยวข้อง อาทิ การบริหารจัดการน้ำเพื่อให้เพียงพอต่อการเพาะปลูกของเกษตรกรและการแปรรูปของโรงงานสกัด การขยายพันธุ์ปาล์มคุณภาพ และการจัดฝึกอบรมการเก็บเกี่ยวเพื่อยกระดับมาตรฐานผลปาล์มน้ำมันที่เข้าสู่ตลาด เป็นต้น
6. การขับเคลื่อนการสร้างมูลค่าเพิ่มปาล์มน้ำมันในระยะเร่งด่วน มอบหมายกระทรวงอุตสาหกรรม โดยสำนักงานเศรษฐกิจอุตสาหกรรม พิจารณาดำเนินการเพื่อขับเคลื่อนการพัฒนาสินค้าจากปาล์มน้ำมันและน้ำมันปาล์มที่มีมูลค่าสูง
รองโฆษกประจำสำนักนายกรัฐมนตรี กล่าวว่า มติที่ประชุมนี้เพื่อให้การแก้ไขปัญหาปาล์มน้ำมันและน้ำมันปาล์มมีความรวดเร็วและเหมาะสมมากยิ่งขึ้น รวมทั้งการบริหารจัดการด้านราคาและปริมาณปาล์มน้ำมันและน้ำมันปาล์มเป็นไปอย่างมีประสิทธิภาพและมีข้อมูลประกอบการจัดทำแนวทางและมาตรการแก้ไขปัญหาได้ทันต่อเหตุการณ์ เพื่อให้ราคาผลปาล์มน้ำมันและน้ำมันปาล์มมีเสถียรภาพ ทุกภาคส่วนในอุตสาหกรรมปาล์มน้ำมันและน้ำมันปาล์มได้รับความเป็นธรรมและเพิ่มขีดความสามารถในการแข่งขันในตลาดโลก ซึ่งจะส่งผลให้เกิดประโยชน์ทางเศรษฐกิจของประเทศ

ที่มา : https://www.thaigov.go.th/news/contents/details/85345