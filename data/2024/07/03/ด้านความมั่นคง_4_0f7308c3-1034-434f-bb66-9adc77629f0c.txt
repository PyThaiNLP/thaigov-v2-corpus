รัฐบาลไทย-ข่าวทำเนียบรัฐบาล-อธิบดีกรมการปกครอง สนองนโยบาย มท.1 สั่งการชุดปฏิบัติการพิเศษกรมการปกครอง ออกปฏิบัติการ 


วันอังคารที่ 2 กรกฎาคม 2567
02/07/2567
พิมพ์
อธิบดีกรมการปกครอง สนองนโยบาย มท.1 สั่งการชุดปฏิบัติการพิเศษกรมการปกครอง ออกปฏิบัติการ
อธิบดีกรมการปกครอง สนองนโยบาย มท.1 สั่งการชุดปฏิบัติการพิเศษกรมการปกครอง ออกปฏิบัติการ "Shut Down บ่อนปิ่นเกล้า” ทลายบ่อนพนันวัยชราย่านห้างดังปิ่นเกล้า สามารถจับกุมบ่อนพนันออนไลน์ใต้อาคารจอดรถของห้างดังย่านปิ่นเกล้า พบคอมพิวเตอร์สำหรับเล่นการพนัน
อธิบดีกรมการปกครอง สนองนโยบาย มท.1 สั่งการชุดปฏิบัติการพิเศษกรมการปกครอง ออกปฏิบัติการ "Shut Down บ่อนปิ่นเกล้า” ทลายบ่อนพนันวัยชราย่านห้างดังปิ่นเกล้า สามารถจับกุมบ่อนพนันออนไลน์ใต้อาคารจอดรถของห้างดังย่านปิ่นเกล้า พบคอมพิวเตอร์สำหรับเล่นการพนันกว่า 20 เครื่อง และกลุ่มนักเล่นพนันสูงวัย หนำซ้ำยังพบพ่อค้าแม่ค้าเดินเข้าออกขายขนมโบราณกันตลอดทั้งวัน
วันนี้ (2 ก.ค. 67) นายอรรษิษฐ์ สัมพันธรัตน์ อธิบดีกรมการปกครอง เปิดเผยว่า เมื่อเวลา 14.30 น. ตนได้สั่งการให้ชุดปฏิบัติการพิเศษกรมการปกครอง นำโดย นายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง นำกำลังพนักงานฝ่ายปกครองและสมาชิกกองอาสารักษาดินแดน กองบัญชาการกองอาสารักษาดินแดน เข้าจับกุมบ่อนการพนันออนไลน์ ซึ่งตั้งอยู่ใต้อาคารจอดรถของห้างสรรพสินค้าชื่อดังย่านปิ่นเกล้า แขวงบางยี่ขัน เขตบางพลัด กรุงเทพมหานคร
“กรมการปกครอง กระทรวงมหาดไทย ให้ความสำคัญในการจัดระเบียบสังคมเพื่อสร้างความสงบสุขและรักษาความสงบเรียบร้อยให้กับบ้านเมือง ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ซึ่งได้เน้นย้ำในการประชุมผู้บริหารระดับสูงของกระทรวงมหาดไทย และในการลงพื้นที่ตรวจติดตามการขับเคลื่อนงานตามนโยบายกระทรวงมหาดไทยทุกครั้งว่า “ถ้าสิ่งใดเป็นสิ่งที่ถูกต้อง เป็นสิ่งที่สร้างความเจริญรุ่งเรืองให้กับบ้านเมือง สร้างความเฟื่องฟูให้ชุมชน สร้างงาน สร้างอาชีพ สร้างรายได้ให้กับพี่น้องประชาชน บนพื้นฐานของความสุจริต และถูกต้องตามกฎหมาย เป็นสิ่งที่เราจะสนับสนุนอย่างเต็มกำลัง แต่หากสิ่งใดเป็นสิ่งที่ผิดกฎหมาย ฝ่าฝืนกฎหมาย มอมเมา เป็นสิ่งอบายมุข ที่เป็นบ่อนทำลายความสงบสุข ความเป็นระเบียบเรียบร้อยของประชาชน และฝ่าฝืนกฎหมาย กระทรวงมหาดไทยจะไม่มีการละเว้นโดยเด็ดขาด และเราจะเร่งปราบปราม นำผู้กระทำผิดมารับโทษตามกฎหมาย” ซึ่งเป็นแนวทางที่กรมการปกครอง ได้ดำเนินการมาอย่างเข้มข้น ต่อเนื่อง” นายอรรษิษฐ์ กล่าวในช่วงต้น
นายอรรษิษฐ์ กล่าวต่ออีกว่า ปฏิบัติการในครั้งนี้ สืบเนื่องจากกรมการปกครอง ได้รับเรื่องร้องเรียนจากประชาชนว่า ได้รับความเดือดร้อนจากสมาชิกในครอบครัวติดการพนันงอมแงม บางรายเสียเงินให้กับการพนันจนสิ้นเนื้อประดาตัว ขอให้กรมการปกครองช่วยปิดบ่อนแห่งนี้ หวังครอบครัวกลับมาสงบสุขอีกครั้ง โดยกรมการปกครอง ได้มอบหมายให้ชุดปฏิบัติการพิเศษกรมการปกครอง ส่งสายลับพนักงานฝ่ายปกครอง ลงพื้นที่ตรวจสอบข้อเท็จจริงอยู่หลายครั้ง พบด้านหน้าของห้องบ่อนการพนัน เปิดให้เล่นสนุกเกอร์ไว้บังหน้า ประมาณเกือบ 10 โต๊ะ คนทั่วไปสามารถเข้าไปเล่นได้ แต่ถ้าคนแปลกหน้าเข้ามา ก็จะมีพนักงานจับตามองตลอดเวลาจนกว่าจะมั่นใจว่าไม่ใช่เจ้าหน้าที่ แต่เมื่อเข้าไปทดลองเล่นการพนันออนไลน์ภายในห้องด้านใน ได้พบคอมพิวเตอร์สำหรับการเล่นการพนันออนไลน์ตั้งอยู่เรียงรายหันหน้าเข้าหากำแพงกว่า 20 เครื่อง ตรงกลางห้องพบตู้ยิงปลาจำนวน 2 เครื่อง โดยคนเล่นต้องจ่ายเงินให้พนักงาน เพื่อเติมเงินในระบบ ก็สามารถนั่งเล่นพนันออนไลน์ได้อย่างง่ายดาย โดยเมื่อชุดปฏิบัติการเข้าทำการจับกุมในวันนี้ พบนักเล่นการพนันกำลังเล่นกันอย่างสนุกสนาน มีพ่อค้าแม่ค้าสลับหมุนเวียนไปขายขนมโบราณของกินกันโดยตลอด แลพจากการตรวจสอบของเจ้าหน้าที่ พบว่าภายในบ่อนมีช่องทางลับสำหรับให้นักพนันหลบหนีออกทางข้างอาคาร และพบว่าแท็บเล็ตที่เป็นเครื่องควบคุมการเล่นพนันออนไลน์ของคอมพิวเตอร์แต่ละเครื่อง จะมีปุ่มให้กดว่า ”ตำรวจมากดที่นี่“ กรณีหากมีเจ้าหน้าที่เข้ามา เมื่อกดที่ปุ่มดังกล่าว ระบบที่ใช้เล่นการพนันออนไลน์ทั้งหมดก็จะปิดทันที และเมื่อตรวจค้นในห้องเจ้ามือบ่อน ยังพบรูปนายตำรวจ ใส่ชุดซาฟารีติดบัตรประจำตัวเจ้าหน้าที่แขวนอยู่ ซึ่งจะได้ประสานสำนักงานตำรวจแห่งชาติตรวจสอบกรณีดังกล่าวด้วย
“ภายหลังการเข้าตรวจค้น สามารถจับกุมนักพนันและเจ้ามือ จำนวนประมาณ 30 ราย และเงินหมุนเวียนภายในระบบอีกเป็นจำนวนมาก ซึ่งอยู่ในระหว่างการตรวจสอบเส้นทางการเงินของทางเจ้าหน้าที่ โดยพนักงานฝ่ายปกครองชุดจับกุมได้ประสานพนักงานสอบสวนสถานีตำรวจนครบาลบางยี่ขัน ทำการยึดอายัดเครื่องคอมพิวเตอร์ และตู้อุปกรณ์การเล่นการพนันภายในทั้งหมด พร้อมนำตัวผู้ถูกจับกุมไปทำบันทึกจับกุม ณ สถานีตำรวจนครบาลบางยี่ขัน ดำเนินคดีในข้อหาร่วมกันลักลอบจัดให้มีการเล่นการพนันโดยผิดกฎหมาย ส่งพนักงานสอบสวนสถานีตำรวจนครบาลบางยี่ขัน ดำเนินคดีต่อไป และหลังจากนี้ กรมการปกครองจะนำเรื่องส่งไปยังสำนักงานคณะกรรมการป้องกันและปราบปรามการฟอกเงิน (ปปง.) เพื่อขยายผลเส้นทางการเงินของบ่อนพนันออนไลน์ดังกล่าว ทำการยึดทรัพย์ต่อไป” นายอรรษิษฐ์ กล่าวเพิ่มเติม
ด้าน นายรณรงค์ ทิพย์ศิริ ผู้ตรวจราชการกรมการปกครอง กล่าวว่า บ่อนการพนันออนไลน์แห่งนี้ได้มีการลักลอบเปิดให้นักพนันเล่นอย่างไม่เกรงกลัวกฎหมายมาระยะหนึ่ง ทั้งนี้ ก่อนชุดปฏิบัติการพิเศษกรมการปกครองจะเข้าจับกุม ได้เคยมีคลิปหลุดออกไปว่า ห้องใต้อาคารจอดรถในห้างสรรพสินค้าดังย่านปิ่นเกล้ามีบ่อนพนันออนไลน์ แต่แม้ว่าจะมีคลิปหลุดสู่สาธารณชนขนาดนั้น ยังไม่รู้สึกถึงความผิด กลับสลับเส้นทางเข้า - ออก ของบ่อนใหม่ และยังเปิดโต๊ะสนุกเกอร์บังหน้าเพื่อตบตาเจ้าหน้าที่ ทั้งนี้ ตนขอเน้นย้ำกับทุกท่านว่า บ่อนการพนันไม่เคยทำให้ใครร่ำรวย เพราะการพนันเป็นอบายมุขที่สร้างแต่ความเดือดร้อนให้แก่ผู้เล่น ไม่เคยเห็นใครได้ดีเพราะการพนัน และที่สำคัญเป็นสิ่งผิดกฎหมาย ดังนั้น หากพี่น้องประชาชนมีเบาะแสบ่อนการพนัน สามารถร้องเรียนได้ที่ศูนย์ดำรงธรรมอำเภอและศูนย์ดำรงธรรมจังหวัด หรือร้องเรียนผ่านสายด่วนศูนย์ดำรงธรรมกระทรวงมหาดไทย หมายเลข 1567 ได้ตลอด 24 ชั่วโมง เพื่อเจ้าหน้าที่จะได้ดำเนินการกับผู้กระทำความผิดให้ได้รับโทษตามกฎหมายต่อไป

ที่มา : https://www.thaigov.go.th/news/contents/details/85303