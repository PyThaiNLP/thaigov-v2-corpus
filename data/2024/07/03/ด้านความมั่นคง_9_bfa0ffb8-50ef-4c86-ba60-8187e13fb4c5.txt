รัฐบาลไทย-ข่าวทำเนียบรัฐบาล-ฝ่ายความมั่นคง อ.เมืองจันทบุรี รวบตัวเอเย่นต์ยาเค พร้อมขยายผลบุกทลายปาร์ตี้ยาเสพติดที่รีสอร์ทหรูในพื้นที่แหลมสิงห์ จับกุมผู้กระทำผิดได้ 33 ราย นอภ.เน้นย้ำทุกฝ่ายให้ดำเนินคดีตาม กม.


วันพุธที่ 3 กรกฎาคม 2567
03/07/2567
พิมพ์
ฝ่ายความมั่นคง อ.เมืองจันทบุรี รวบตัวเอเย่นต์ยาเค พร้อมขยายผลบุกทลายปาร์ตี้ยาเสพติดที่รีสอร์ทหรูในพื้นที่แหลมสิงห์ จับกุมผู้กระทำผิดได้ 33 ราย นอภ.เน้นย้ำทุกฝ่ายให้ดำเนินคดีตาม กม.
ฝ่ายความมั่นคงอำเภอเมืองจันทบุรี รวบตัวเอเย่นต์ยาเค พร้อมขยายผลบุกทลายปาร์ตี้ยาเสพติดที่รีสอร์ทหรูในพื้นที่แหลมสิงห์ จับกุมผู้กระทำผิดได้ 33 ราย นายอำเภอเน้นย้ำทุกฝ่ายให้ดำเนินคดีตามกฎหมายอย่างเคร่งครัด เร่งตัดวงจรยาเสพติดให้หมดสิ้นไปจากสังคมไทย
วันนี้ (3 ก.ค. 67) นายกิตติพงษ์ กิติคุณ นายอำเภอเมืองจันทบุรี จังหวัดจันทุบรี เปิดเผยว่า อำเภอเมืองจันทบุรี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และสิ่งผิดกฎหมายทุกชนิดอย่างจริงจังและต่อเนื่อง ซึ่งล่าสุดตนได้สั่งการให้ นายอนุรักษ์ บุณยะวุฒกุล ปลัดอำเภอฝ่ายความมั่นคง บูรณาการกำลังร่วมกับฝ่ายปกครองอำเภอเมืองจันทบุรี ฝ่ายปกครองอำเภอแหลมสิงห์ ตำรวจในพื้นที่ และ ตชด.11 ร่วมกันสืบสวนจับกุมเอเยนต์ยาเค และขยายผลบุกทลายแหล่งมั่วสุมปาร์ตี้ยาเสพติด และผู้มีพฤติกรรมเกี่ยวข้องกับยาเสพติด รวมผู้มีส่วนเกี่ยวข้อง จำนวน 33 คน พร้อมยึดของกลางยาเสพติดเคตามีน 22 ถุง ยาอี 14 เม็ด อาวุธปืน 1 กระบอก และถุงยาเสพติดที่หมดแล้วจำนวนมาก ทั้งนี้ เจ้าหน้าที่นำตัวผู้ต้องหาทั้งหมดพร้อมของกลางส่งพนักงานสอบสวนเพื่อดำเนินคดีตามกฎหมายเป็นที่เรียบร้อยแล้ว
นายกิตติพงษ์ กิติคุณ นายอำเภอเมืองจันทบุรี กล่าวว่า การปฏิบัติการในครั้งนี้สืบเนื่องมาจากอำเภอเมืองจันทบุรีได้รับแจ้งเบาะแสจากพลเมืองดีเข้ามาว่า นายเดชาฯ เป็นผู้ที่มีพฤติกรรมเกี่ยวข้องกับยาเสพติด ซึ่งนายเดชาฯ จะเข้าไปเที่ยวร้านอาหารแห่งหนึ่ง บริเวณถนนท่าแฉลบ ตนจึงได้วางแผนส่งเจ้าหน้าที่ฝ่ายความมั่นคงเข้าตรวจสอบในร้านอาหารดังกล่าว เมื่อเจ้าหน้าที่ไปถึงจึงขอตรวจค้นนายเดชาฯ ค้นพบยาเสพติดเคตามีนจำนวน 4 ถุง น้ำหนักรวม 2.32 กรัม ยาอีจำนวน 4 เม็ด และตรวจค้นที่บ้านพักพบยาเสพติดเคตามีน 5 ถุง น้ำหนักรวม 2.64 กรัม ยาอีจำนวน 5 เม็ด ผลตรวจปัสสาวะพบมีสารเสพติดในร่างกาย
นายกิตติพงษ์ กิติคุณ นายอำเภอเมืองจันทบุรี กล่าวเพิ่มเติมว่า จากนั้นเจ้าหน้าที่ฝ่ายความมั่นคงได้ทำการขยายผลจับกุม นางสาวดลทิยาฯ ผู้ที่นำยาเสพติดมาให้กับนายเดชาฯ พบเคตามีนจำนวน 8 ถุง น้ำหนักรวม 5.95 กรัม ยาอีจำนวน 5 เม็ด และทราบว่าผู้ที่เจ้าของยาเสพติด (นายจอห์นฯ) มีการจัดปาร์ตี้ยาเสพติด ที่ สกาย บีช พลูวิลล่า แหลมสิงห์ จึงบูรณาการประสานร่วมกับ ฝ่ายปกครองอำเภอแหลมสิงห์ และ สภ.แหลมสิงห์ วางแผนเข้าจับกุม พบกลุ่มวัยรุ่นจำนวน 30 คน กำลังปาร์ตี้ยาเสพติดกันอยู่ ผลการตรวจพบมีสารเสพติดจำนวน 24 คน ของกลางเคตามีนจำนวน 5 ถุง (น้ำหนักอยู่ระหว่างการตรวจสอบ) และถุงยาเสพติดที่หมดแล้วจำนวนมาก และตรวจยึดอาวุธปืนจำนวน 1 กระบอก ทั้งนี้ เจ้าหน้าที่ฝ่ายความมั่นคงได้นำผู้ต้องหาทั้งหมดพร้อมของกลางส่งพนักงานสอบสวนเพื่อดำเนินคดีตามกฎหมายต่อไป
นายกิตติพงษ์ กิติคุณ นายอำเภอเมืองจันทบุรี กล่าวในช่วงท้ายว่า อำเภอเมืองจันทบุรี จังหวัดจันทบุรี ได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85332