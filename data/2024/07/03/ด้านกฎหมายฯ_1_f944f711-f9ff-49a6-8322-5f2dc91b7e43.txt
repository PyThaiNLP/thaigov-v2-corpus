รัฐบาลไทย-ข่าวทำเนียบรัฐบาล-รมว.ยุติธรรม เข้าร่วมการประชุม ครม.สัญจร ครั้งที่ ๔/๒๕๖๗ จ.นครราชสีมา พร้อมทั้งลงพื้นที่ตรวจราชการด้านยุติธรรม


วันอังคารที่ 2 กรกฎาคม 2567
02/07/2567
พิมพ์
รมว.ยุติธรรม เข้าร่วมการประชุม ครม.สัญจร ครั้งที่ ๔/๒๕๖๗ จ.นครราชสีมา พร้อมทั้งลงพื้นที่ตรวจราชการด้านยุติธรรม
รมว.ยุติธรรม เข้าร่วมการประชุม ครม.สัญจร ครั้งที่ ๔/๒๕๖๗ จ.นครราชสีมา พร้อมทั้งลงพื้นที่ตรวจราชการด้านยุติธรรม
ในวันอังคารที่ ๒ กรกฎาคม ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าร่วมการประชุมคณะรัฐมนตรีอย่างเป็นทางการนอกสถานที่ ครั้งที่ ๔/๒๕๖๗ โดยมี นายเศรษฐา ทวีสิน นายกรัฐมนตรี เป็นประธาน ณ หอประชุมราชภัฏรังสฤษฏ์ มหาวิทยาราชภัฏนครราชสีมา จังหวัดนครราชสีมา และติดตามการตรวจราชการในกลุ่มจังหวัดภาคตะวันออกเฉียงเหนือตอนล่าง ๑ (นครราชสีมา ชัยภูมิ บุรีรัมย์ สุรินทร์) ณ มหาวิทยาลัยราชภัฏนครราชสีมา
โดยมีข้อสั่งการให้เร่งดำเนินการในส่วนที่เกี่ยวข้อง​กับกระทรวง​ยุติธรรม​ ดังนี้
- กรมราชทัณฑ์ มอบหมาย​ให้ดำเนินการ ดังนี้ ๑) ผลักดันให้เรือนจำ ทัณฑสถาน ดำเนินการเป็นสถานฟื้นฟูสมรรถภาพผู้ติดยาเสพติด และศูนย์ฟื้นฟูสถานภาพทางสังคม ๒) หาแนวทางในการถ่ายโอนอำนาจการจัดการศึกษาให้กับองค์กรปกครองส่วนท้องถิ่น ๓) หาแนวทางในการแยกประเภทเรือนจำและทัณฑสถาน เป็นเรือนจำที่ควบคุมนักโทษเด็ดขาด และผู้ต้องขังระหว่างการพิจารณาคดี โดยอาจดำเนินการเป็นลักษณะเรือนจำนำร่อง ๔) ศึกษาการดำเนินงานการปลูกพืชเพื่อเลี้ยงสัตว์จากเรือนจำกลางสุรินทร์ ๕) หาแนวทางในการสร้างภาพลักษณ์ที่ดีระหว่างสมาชิกครอบครัวของผู้ต้องราชทัณฑ์กับเรือนจำและทัณฑสถาน ๖) ศึกษาการออกระเบียบเพื่อสนับสนุนให้ผู้ต้องราชทัณฑ์ที่อ่านหนังสือในชนิด หรือประเภทที่กำหนด ได้รับการลดโทษ และ ๗) สนับสนุนงบประมาณในการปรับปรุงอาคารควบคุมชั่วคราวในเรือนจำจังหวัดบุรีรัมย์ไปพลางก่อน
- กรมคุมประพฤติ ร่วมกับสำนักงานคณะกรรมการป้องกันและปราบปรามยาเสพติด ดูแลกลุ่มผู้เสพ ผู้ติดยาเสพติดที่กลับเข้าสู่หมู่บ้านและชุมชนให้เข้ารับการบำบัดฟื้นฟู พร้อมทั้งประสานงานกับตำรวจในพื้นที่ในการติดตามผู้ถูกคุมความประพฤติ โดยเฉพาะในกลุ่มที่มีพฤติกรรมที่ผิดเงื่อนไข ตามคำสั่งศาลให้กลับเข้าสู่กระบวนการบำบัดและฟื้นฟู
- กรมบังคับคดี ปรับโครงสร้างหนี้ โดยเฉพาะหนี้กองทุนให้กู้ยืมเงินเพื่อการศึกษา
- กรมคุ้มครองสิทธิและเสรีภาพ กำหนดมาตรการเยียวยาผู้เสียประโยชน์หรือได้รับผลกระทบจากการปรับปรุงแผนที่แนวเขตที่ดินของรัฐแบบบูรณาการ มาตรการส่วน ๑: ๔,๐๐๐ ที่ชัดเจนและเป็นธรรม และควรให้มีเจ้าหน้าที่หน่วยงานในสังกัดกระทรวงยุติธรรม เข้าร่วมเป็นคณะอนุกรรมการฯ และมอบหมายให้สำนักงานปลัดกระทรวงยุติธรรมพิจารณารายละเอียดเกี่ยวกับประเด็นข้อกฎหมายที่จะให้การรับรองและความคุ้มครองหน่วยงานของรัฐ เจ้าหน้าที่รัฐ และผู้ที่เกี่ยวข้อง ซึ่งต้องดำเนินการตามหน้าที่และอำนาจในการปรับปรุงแผนที่แนวเขตที่ดินของรัฐ และนำเสนอร่างกฎหมายนิรโทษกรรมแก่ผู้กระทำความผิดเกี่ยวกับกฎหมายที่ดินและป่าไม้โดยไม่เอื้อประโยชน์แก่กลุ่มนายทุนหรือผู้ที่ไม่ใช่ผู้ยากไร้ โดยอาจกำหนดเป็นขนาดของแปลงที่ดินที่ไม่ควรเกิน ๕๐ ไร่ เป็นต้น
- กรมสอบสวนคดีพิเศษ เร่งดำเนินการกองทุนให้กู้ยิมเงินเพื่อการศึกษาดำเนินการให้เป็นไปตามกฎหมาย
จากนั้น​ พันตำรวจเอก ทวี สอดส่อง รัฐมนตรี​ว่าการ​กระทรวง​ยุติธรรม​ ได้ร่วมรับฟังการมอบนโยบายการบูรณาการแก้ไขปัญหายาเสพติดระยะเร่งด่วนจากนายกรัฐมนตรี​ ณ ศูนย์การค้าเทอร์มินอล ๒๑ โคราช ตำบลในเมือง อำเภอเมืองนครราชสีมา จังหวัดนครราชสีมา
โดยนายกรัฐมนตรี ได้กล่าวมอบนโยบายใจความ​สำคัญ​ตอนหนึ่งว่า รัฐบาลกำหนดให้การแก้ไขปัญหายาเสพติดเป็นวาระแห่งชาติ จากการประชุมคณะรัฐมนตรีเมื่อวันที่ ๗ พฤษภาคม ๒๕๖๗ ที่ผ่านมา ตนเองได้กำชับให้ผู้ว่าราชการจังหวัดทุกจังหวัดร่วมกับหน่วยงานของรัฐ ภาคประชาชน และภาคเอกชน บูรณาการการดำเนินงานในการปราบปรามและแก้ไขปัญหายาเสพติดอย่างจริงจัง และเด็ดขาดให้เห็นผลเป็นรูปธรรม ภายใน ๙๐ วัน โดยกำหนดเป็นพื้นที่ที่มีปัญหายาเสพติดรุนแรง จำนวน ๒๕ จังหวัด ซึ่งรัฐบาลพร้อมให้การสนับสนุน และให้รางวัลแก่เจ้าหน้าที่ที่ปฏิบัติหน้าที่ได้สำเร็จตามเป้าหมาย ในขณะเดียวกันก็จะมีบทลงโทษสำหรับเจ้าหน้าที่ที่บกพร่อง ละเลยในการปฏิบัติหน้าที่
การปฏิบัติการลดความรุนแรงของปัญหายาเสพติดในระยะ ๑ ปี เป็นนโยบายเร่งด่วนของรัฐบาล โดยขอให้ใช้กลยุทธ์ “ปลุก เปลี่ยน ปราบ” เพื่อเป็นแนวทางในการแก้ไขปัญหา ดังนี้ ๑) ปลุก คือ การปลุกชุมชนให้เข้มแข็ง ลุกขึ้นมาต่อสู้กับปัญหายาเสพติดร่วมกับภาครัฐ ป้องกันตั้งแต่ระดับเยาวชน ผ่านหลักสูตรในสถาบันการศึกษา ๒) เปลี่ยน คือ เปลี่ยนผู้เสพเป็นผู้ป่วย ทำการ X-ray ชุมชนแล้วนำผู้เสพเข้าสู่กระบวนการบำบัดรักษา ฟื้นฟูสมรรถภาพ และฝึกอาชีพ ๓) ปราบ คือ การปราบปรามนักค้ายาเสพติด สกัดกั้น ควบคุมการลักลอบนำเข้ายาเสพติด และใช้มาตรการ “ยึด อายัดทรัพย์สิน” เพื่อตัดวงจรการค้ายาเสพติด ความสูญเสียที่เคยเกิดขึ้น ในอดีตที่ผ่านมาจากปัญหายาเสพติด ได้ส่งผลกระทบต่อสังคมทั้งในเรื่องชีวิตและทรัพย์สินในหลายพื้นที่ทั่วประเทศ
นายกรัฐมนตรีขอให้ทุกหน่วยงานมีส่วนร่วมในการป้องกันปราบปรามยาเสพติดให้หมดไป และขอให้ทุกภาคส่วนที่เกี่ยวข้อง นำโครงการขจัดปัญหายาเสพติด ที่อำเภอท่าวังผา จังหวัดน่าน และโครงการปราบปรามยาเสพติดระยะเร่งด่วน ที่อำเภอธวัชบุรี จังหวัดร้อยเอ็ดมาเป็นต้นแบบในการแก้ไขปัญหา โดยทั้ง ๒ โครงการเป็นความร่วมมือของทุกหน่วยที่บูรณาการร่วมกัน ทั้งเจ้าหน้าที่ตำรวจ ทหาร ป.ป.ส. กระทรวงมหาดไทย กระทรวงสาธารณสุข กระทรวงยุติธรรม กระทรวงแรงงาน กระทรวงศึกษาธิการ และอีกหลายหน่วยงานร่วมมือกัน ในการขจัดยาเสพติดให้สิ้นไปจากพื้นที่ที่ตัวเองรับผิดชอบ ตั้งแต่วันนี้เป็นต้นไป ทุกหน่วยงานจะต้องร่วมใจกันในการแก้ไขปัญหา ผ่านนโยบายการบูรณาการแก้ไขปัญหายาเสพติด ระยะเร่งด่วน ๓ เดือน
ต่อจากนั้น พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายโกมล พรมเพ็ง ผู้ตรวจราชการกระทรวงยุติธรรม นายพชร จันทรรวงทอง นายศิรสิทธิ์ เลิศด้วยลาภ สมาชิกสภา​ผู้แทน​ราษฎร​ ลงพื้นที่ตรวจราชการด้านยุติธรรม ณ จังหวัดนครราชสีมา
โดยเข้าตรวจเยี่ยมศูนย์ควบคุมผู้ต้องหาระหว่างการพิจารณาคดี ณ เรือนจำชั่วคราวคลองไผ่ เพื่อตรวจสอบอาคารและสถานที่ที่สามารถนำมาใช้ประโยชน์ได้ รวมทั้ง​ได้เดินทางไปทัณฑสถานเกษตรอุตสาหกรรมเขาพริก เพื่อตรวจเยี่ยมและติดตามความคืบหน้าพื้นที่ปลูกป่าเฉลิมพระเกียรติฯ และเดินทางต่อไปยังหมู่บ้านซับหวาย หมู่ที่ ๑๖ ตำบลปากช่อง อำเภอปากช่อง จังหวัดนครราชสีมา เพื่อตรวจเยี่ยมกิจกรรมหมู่บ้านกองทุนแม่ของแผ่นดินบ้านซับหวาย พร้อมทั้งรับชมการแสดง To be number one ของเยาวชนในพื้นที่ และการนำเสนอผลการดำเนินงานการรับชมนิทรรศการกองทุนแม่ของแผ่นดินของหมู่บ้าน รวมทั้งกล่าวมอบนโยบายที่สำคัญด้านการป้องกันและแก้ไขปัญหายาเสพติดให้แก่คนในชุมชน
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวชื่นชมและขอบคุณกองทุนแม่ของแผ่นดินบ้านซับหวาย และหน่วยงานที่เกี่ยวข้องที่เห็นถึงความสำคัญในการแก้ปัญหาเสพติด พร้อมเผยถึงการแก้ปัญหายาเสพติดปัจจัยสำคัญคือ ชุมชนและครอบครัว
”ผมขอชื่นชมหมู่บ้านซับหวาย จากความสำเร็จในการต่อสู้เอาชนะปัญหายาเสพติดในประเทศไทยได้รับการพิสูจน์มานานแล้วว่า ยาเสพติดไม่กลัวทหาร ไม่กลัวตำรวจ ไม่กลัวกระทรวงยุติธรรม ไม่กลัวผู้ว่าฯ หรือไม่กลัวกฎหมายใด ๆ ไม่ว่าจะไปกฎอัยการศึก พ.ร.ก.ฉุกเฉินฯ แต่ยาเสพติดกลัวความรักจากแม่ที่มีต่อลูก ที่คอยปกป้อง ดูแลลูก“ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว

ที่มา : https://www.thaigov.go.th/news/contents/details/85299