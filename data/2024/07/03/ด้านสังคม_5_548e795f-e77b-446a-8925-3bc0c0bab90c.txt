รัฐบาลไทย-ข่าวทำเนียบรัฐบาล-“วราวุธ” ร่วมคณะนายกฯ-ครม. ลงพื้นที่ อุบลฯ-ศรีสะเกษ ย้ำ พม. นำนโยบาย 5x5 ฝ่าวิกฤตประชากร แก้ปัญหา ผู้สูงอายุ-คนพิการ


วันพุธที่ 3 กรกฎาคม 2567
“วราวุธ” ร่วมคณะนายกฯ-ครม. ลงพื้นที่ อุบลฯ-ศรีสะเกษ ย้ำ พม. นำนโยบาย 5x5 ฝ่าวิกฤตประชากร แก้ปัญหา ผู้สูงอายุ-คนพิการ
“วราวุธ” ร่วมคณะนายกฯ-ครม. ลงพื้นที่ อุบลฯ-ศรีสะเกษ ย้ำ พม. นำนโยบาย 5x5 ฝ่าวิกฤตประชากร แก้ปัญหา ผู้สูงอายุ-คนพิการ
เมื่อวันที่ 29 มิถุนายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจราชการ ที่จังหวัดอุบลราชธานีและจังหวัดศรีสะเกษ  ร่วมกับคณะของ นายเศรษฐา ทวีสิน นายกรัฐมนตรี โดยมีคณะรัฐมนตรีที่ร่วมเดินทางประกอบด้วย นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นายอรรถกร สิริลัทธยากร รัฐมนตรีช่วยว่าการกระทรวงเกษตรและสหกรณ์ นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นางมนพร เจริญศรี รัฐมนตรีช่วยว่าการกระทรวงคมนาคม และนายพรหมมินทร์ เลิศสุริย์เดช เลขาธิการนายกรัฐมนตรี และคณะ เพื่อติดตามโครงการก่อสร้างแยกต่างระดับคำน้ำแซบ ที่อำเภอวารินชำราบ จังหวัดอุบลราชธานี และติดตามสถานการณ์การเตรียมการป้องกันแก้ไขปัญหาสถานการณ์อุทกภัย ที่ศาลาประชาคมบ้านผึ้งตก อำเภอวารินชำราบ จังหวัดอุบลราชธานี อีกทั้งรับฟังปัญหาของครอบครัวผู้ติดยาเสพติดพร้อมกับร่วมประชุมติดตามประเด็นยาเสพติดในพื้นที่จังหวัดศรีสะเกษ ณ ที่ว่าการอำเภอกันทรลักษ์ จังหวัดศรีสะเกษ และร่วมคณะรับประทานอาหารกลางวันที่ตำบลน้ำอ้อม อำเภอกันทรลักษ์ จังหวัดศรีสะเกษ
นายวราวุธ เปิดเผยว่า ในส่วนกระทรวงการพัฒนาสังคมและความมั่นคง (พม.)  ตนได้สั่งการทีม พม. ว่าให้ดูแลเรื่องคนไร้บ้านที่มีอยู่พอสมควร ผู้สูงอายุที่มีจำนวนมากในภาคตะวันออกเฉียงเหนือโดยรวม จึงขอให้เน้นเรื่องการดูแลสุขภาพ  สิทธิประโยชน์ต่างๆ การปกป้องสิทธิต่างๆ ซึ่งจะสอดคล้องกับโครงการบริบาลและปกป้องสิทธิผู้สูงอายุ ซึ่งกระทรวง พม. ดำเนินการอยู่ในขณะนี้ รวมถึงปัญหาขอทานให้ช่วยกันแก้ไข คนพิการและผู้ป่วยติดเตียงในกรณีการเข้าถึงสิทธิ ขอให้เจ้าหน้าที่ พม. เข้าไปเยี่ยมบ้าน อย่าให้ใครตกสำรวจ ตนได้ให้กำลังใจทีมงานเพราะทราบดีว่างานของกระทรวง พม. เป็นงานที่ไม่จบสิ้น มีงานอยู่เรื่อยๆ ดังนั้นทางกระทรวงและผู้บริหาร พม.  พร้อมที่จะสนับสนุน ให้เจ้าหน้าที่ทำงานทุกคน ขอให้ทำงานกันอย่างเข้มแข็ง ตนได้ย้ำว่าเรื่องการดูแลผู้สูงอายุและคนพิการ สอดคล้องโดยตรงกับนโยบาย 5 × 5 แก้วิกฤตประชากร จึงได้กำชับให้ศึกษานโยบายดังกล่าวให้ดี ว่าแต่ละมิติเกี่ยวโยงกันอย่างไร จะได้ทำงานสอดคล้อง รองรับได้
#ช่วย24ชั่วโมง #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #นโยบาย5x5ฝ่าวิกฤตประชากร #อุบลราชธานี #ศรีสะเกษ #นายกรัฐมนตรี #ครม

ที่มา : https://www.thaigov.go.th/news/contents/details/85328