รัฐบาลไทย-ข่าวทำเนียบรัฐบาล-รมว.ยุติธรรม เปิดโครงการประชุมเชิงปฏิบัติการขับเคลื่อนการดำเนินงานกรรมการสงเคราะห์เด็กและเยาวชนสำหรับสถานพินิจ


วันพุธที่ 3 กรกฎาคม 2567
03/07/2567
พิมพ์
รมว.ยุติธรรม เปิดโครงการประชุมเชิงปฏิบัติการขับเคลื่อนการดำเนินงานกรรมการสงเคราะห์เด็กและเยาวชนสำหรับสถานพินิจ
รมว.ยุติธรรม เปิดโครงการประชุมเชิงปฏิบัติการขับเคลื่อนการดำเนินงานกรรมการสงเคราะห์เด็กและเยาวชนสำหรับสถานพินิจ
ในวันพุธที่ ๓ กรกฎาคม ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการประชุมเชิงปฏิบัติการขับเคลื่อนการดำเนินงานกรรมการสงเคราะห์เด็กและเยาวชนสำหรับสถานพินิจ ประจำปี ๒๕๖๗ โดยมี นางจิรภา สินธุนาวา รองปลัดกระทรวงยุติธรรม พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน ผู้บริหารกรมพินิจและคุ้มครองเด็กและเยาวชน คณะกรรมการสงเคราะห์เด็กและเยาวชน ผู้แทนองค์กรเครือข่าย และเจ้าหน้าที่ที่เกี่ยวข้อง เข้าร่วม ณ โรงแรมเอเชีย แอร์พอร์ท ดอนเมือง ตำบลคูคต อำเภอลำลูกกำ จังหวัดปทุมธานี
โอกาสนี้ รัฐมนตรีว่าการกระทรวงยุติธรรม ได้กล่าวใจความ​สำคัญ​ตอหนึ่ง​ว่า “เด็กและเยาวชน คือ ทรัพยากรที่มีคุณค่ามากที่สุด และเป็นความหวังที่ดีที่สุดสำหรับอนาคต องค์การสหประชาชาติได้ประกาศปฏิญญาว่าด้วยสิทธิเด็ก เมื่อวันที่ ๒๐ พฤศจิกายน ๒๕๐๒ ในข้อ ๒ ความว่า เด็กมีความสำคัญมากจึงควรได้รับการคุ้มครองทางกฎหมาย ดังนั้น เมื่อเด็กกระทำผิดจึงไม่ควรลงโทษแบบเดียวกับผู้ใหญ่ ทั้งนี้ เพราะเด็กมีความผิดด้วยการรู้เท่าไม่ถึงการณ์หรือเป็นเพราะสถานการณ์ สภาวะแวดล้อม และปัจจัยอื่น ๆ บีบบังคับ เช่น ความยากจน ทำให้เด็กต้องลักขโมย การคบเพื่อน ถูกหลอก ถูกชักชวน ให้เสพยาเสพติดจนกระทั่งถูกจับในที่สุด ดังนั้น จึงเป็นที่ยอมรับกันโดยทั่วไปในปัจจุบันว่า ความผิดที่เด็กกระทำนั้นแตกต่างจากผู้ใหญ่ที่กระทำโดยมีเจตนา ดังนั้น การช่วยเหลือเด็กที่กระทำจึงจำเป็นต้องมีความพิเศษและแตกต่างจากผู้ใหญ่เพื่อให้เด็กสามารถกลับตัวกลับใจ ปรับเปลี่ยนพฤิกรรมกลับสู่สังคม เพื่อให้เป็นพลังในการขับเคลื่อนอนาคตของประเทศ
“เป้าหมายของกระทรวงยุติธรรม มุ่งหวังจะปรับเปลี่ยนแก้ไขพฤติกรรมและคืนคนดีสู่สังคม โดยบูรณาการความร่วมมือภาคประชาสังคมในการดำเนินงาน ผมเชื่อว่า กรรมการสงเคราะห์เด็กและเยาวชนที่มีอยู่ทั่วประเทศเป็นเครือข่ายที่มีศักยภาพในการประคับประคองและมอบโอกาสที่ดีให้กับเด็กและเยาวชน เพื่อให้พวกเขาเหล่านี้กลับไปเป็นทรัพยากรที่มีคุณค่า และขอแสดงความยินดีกับกรรมการสงเคราะห์เด็กและเยาวชนทุกท่านที่ได้รับรางวัลกรรมการสงเคราะห์ดีเด่น ทั้งในระดับกรม ระดับดีมาก และระดับดี พร้อมทั้งขอขอบคุณและชื่นชมในความเสียสละ ทุ่มเท แรงกาย แรงใจ เพื่อช่วยเหลือเด็กและเยาวชนในกระบวนการยุติธรรมของกรมพินิจและคุ้มครองเด็กและเยาวชน กระทรวงยุติธรรม ในการคืนคนดีสู่สังคมต่อไป" รมว.ยุติธรรม กล่าว
นอกจากนี้ รมว.ยุติธรรม และอธิบดีกรมพินิจและคุ้มครองเด็กและเยาวชน ได้มอบโล่และใบประกาศเกียรติคุณแก่กรรมการสงเคราะห์ ใน "พิธีเชิดชูเกียรติกรรมการสงเคราะห์ดีเด่น ประจำปี ๒๕๖๖" ประกอบด้วย กรรมการสงเคราะห์ดีเด่น ระดับกรม จำนวน ๔๘ ราย ระดับดีมาก จำนวน ๑๐๒ ราย และระดับดี จำนวน ๒๕๘ ราย  พร้อมทั้งร่วมรับชมการแสดงโขน ชุด "ยกทัพ" และการแสดงโขน ประกอบเพลง "ตัวร้ายที่รักเธอ" จากผู้ต้องขังเรือนจำพิเศษธนบุรี และเยี่ยมชมบูธนิทรรศการแสดงผลงานของเครือข่าย จำนวน ๖ บูธ ได้แก่ บริษัท บางกอก เดค-คอน จำกัด (มหาชน) เรือนจำพิเศษธนบุรี ทัณฑสถานหญิงธนบุรี บริษัท บิทคับ แคปปิตอล กรุ๊ป โฮลดิ้งส์ จำกัด ศูนย์การเรียนฟู้ดแพชชั่น โรงพยาบาลราชทัณฑ์ และกรมสุขภาพจิต ตลอดจนการจัดแสดงผลิตภัณฑ์ การบริการเพ้นท์เล็บ และเครื่องดื่มแก่แขกผู้มาร่วมงาน โดยศูนย์ฝึกและอบรมเด็กและเยาวชนหญิงบ้านปรานี

ที่มา : https://www.thaigov.go.th/news/contents/details/85321