รัฐบาลไทย-ข่าวทำเนียบรัฐบาล-ผู้ว่าฯ ขอนแก่น สั่งจับร้านลักลอบขายน้ำกระท่อมใกล้สถานศึกษาจำนวน 2 ร้าน พร้อมของกลางน้ำกระท่อมกว่า 400 ลิตร ย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแสแจ้ง 1567


วันพุธที่ 3 กรกฎาคม 2567
03/07/2567
พิมพ์
ผู้ว่าฯ ขอนแก่น สั่งจับร้านลักลอบขายน้ำกระท่อมใกล้สถานศึกษาจำนวน 2 ร้าน พร้อมของกลางน้ำกระท่อมกว่า 400 ลิตร ย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแสแจ้ง 1567
ผู้ว่าฯ ขอนแก่น สั่งจับร้านลักลอบขายน้ำกระท่อมใกล้สถานศึกษาจำนวน 2 ร้าน พร้อมของกลางน้ำกระท่อมกว่า 400 ลิตร เน้นย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (3 ก.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่นได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยตนได้มอบหมายให้ นายประจวบ รักแพทย์ ปลัดจังหวัดขอนแก่น สั่งการ นายชินกร จันทร์คง และ พ.ต.อ.ยศวัจน์ แก้วสืบธัญนิจ ผกก.สภ.เมืองขอนแก่น บูรณาการกำลังกับฝ่ายความมั่นคงอำเภอเมืองขอนแก่น และเจ้าหน้าที่ตำรวจ สภ.เมืองขอนแก่น เข้าจับกุมผู้ลักลอบน้ำกระท่อมผิดกฎหมายใกล้สถานศึกษา 2 ราย พร้อมของกลางน้ำกระท่อมกว่า 400 ลิตร ทั้งนี้ ได้ควบคุมตัวผู้กระทำผิดทั้งหมด พร้อมของกลาง ส่งให้กับพนักงานสอบสวน สภ.เมืองขอนแก่น เพื่อดำเนินคดีตามกฎหมายเป็นที่เรียบร้อยแล้ว
นายไกรสร กองฉลาด ผู้ว่าราชการจังหวัดขอนแก่น กล่าวว่า การปฏิบัติการในครั้งนี้ สืบเนื่องมาจากจังหวัดขอนแก่นได้รับแจ้งจาก คุณครู ผู้ปกครอง และประชาชนว่ามีผู้ลักลอบจำหน่ายน้ำกระท่อมใกล้สถานศึกษาให้กับเด็กและเยาวชนในพื้นที่อำเภอเมืองขอนแก่น ตนจึงได้สั่งการให้ฝ่ายมั่นคงอำเภอเมืองขอนแก่นลงพื้นที่ตรวจสอบข้อเท็จจริงดังกล่าว ซึ่งสามารถจับกุมตัวผู้กระทำผิดได้ 2 ราย คือ นายพีรพัฒน์ฯ อายุ 23 ปี จับกุมตัวได้ที่อาคารพาณิชย์ ไม่ทราบเลขที่ ริมถนนกลางเมือง ตำบลในเมือง อำเภอเมืองขอนแก่น จังหวัดขอนแก่น พร้อมของกลางจำนวนมากประกอบด้วย 1.น้ำกระท่อมบรรจุขวด รสชาไทยขนาด 500 มิลลิลิตร จำนวน 10 ขวด 2.น้ำกระท่อมบรรจุขวด รสชาไทยขนาด 1 ลิตร จำนวน 100 ขวด 3.บิลเงินสด จํานวน 1 เล่ม 4.เงินสดจำนวน 160 บาท และ นายวีระพลฯ อายุ 26 ปี จับกุมตัวได้ที่อาคารพาณิชย์บริเวณถนนหลังมหาวิทยาลัยขอนแก่น ตำบลศิลา อำเภอเมืองขอนแก่น จังหวัดขอนแก่น พร้อมของกลาง ประกอบด้วย 1.น้ำกระท่อมบรรจุขวดขนาด 1.5 ลิตร จำนวน 200 ขวด 2.สมุดบัญชี จำนวน 1 เล่ม 3.บัตรสะสมแต้ม "ตี๋ปรุงสูตร" จำนวน 2 ใบ ทั้งนี้ เจ้าหน้าที่ฝ่ายความมั่นคง ได้แจ้งข้อกล่าวหาให้กับผู้กระทำผิดทั้ง 2 รายดังกล่าวทราบแล้ว คือ กระทำความผิดฐาน "จำหน่ายน้ำกระท่อมบรรจุขวดโดยผู้ผลิตนั้นไม่มีใบอนุญาต ตาม พ.ร.บ อาหาร พ.ศ. 2522 มาตรา 4, 5, 6 (8) และ 50 และเป็นผู้ขายใบกระท่อมหรืออาหารตามกฎหมายว่าด้วยอาหารที่มีใบกระท่อมเป็นวัตถุดิบหรือส่วนประกอบ ก่อนที่จะควบคุมตัวผู้ต้องหาพร้อมของกลางทั้งหมดนำส่งพนักงานสอบสวน สภ.เมืองขอนแก่น เพื่อดำเนินคดีตามกฎหมายต่อไป
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า ปัญหาการลักลอบจำหน่ายน้ำกระท่อมให้กับเด็ก เยาวชน และประชาชนทั่วไปนั้นเป็นปัญหาที่ส่งผลกระทบต่อสังคมเป็นอย่างมาก เพราะเป็นที่แน่ชัดว่า น้ำกระท่อมจะส่งผลเสียมากมายต่อผู้บริโภค เช่น การเบื่ออาหาร หรือท้องผูก ซึ่งถ้าหากบริโภคเป็นเวลานานๆอาจจะทำให้เกิดอาการเสพติดน้ำกระท่อม เมื่อไม่ได้บริโภคจะรู้สึกไม่มีแรง ซึมเศร้า และนอนไม่หลับ เป็นต้น ทั้งนี้ ที่ผ่านมาจังหวัดภูเก็ตไม่ได้นิ่งนอนใจต่อปัญหาดังกล่าวแต่อย่างใด อีกทั้งยังให้ความสำคัญในการปราบปรามการลักลอบจำหน่ายน้ำกระท่อมในทุกพื้นที่มาอย่างจริงจังและต่อเนื่อง ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/85338