รัฐบาลไทย-ข่าวทำเนียบรัฐบาล-​รองนายกฯ พีระพันธุ์ มอบโล่ฯ ผู้มีผลงานยอดเยี่ยม-ดีเด่น ในการป้องกันและแก้ไขปัญหายาเสพติด ประจำปี 2567 ย้ำรัฐบาลให้ความสำคัญกับปัญหายาเสพติด ทำให้ประชาชนตระหนัก มีส่วนร่วมป้องกัน 


วันพุธที่ 3 กรกฎาคม 2567
03/07/2567
พิมพ์
​รองนายกฯ พีระพันธุ์ มอบโล่ฯ ผู้มีผลงานยอดเยี่ยม-ดีเด่น ในการป้องกันและแก้ไขปัญหายาเสพติด ประจำปี 2567 ย้ำรัฐบาลให้ความสำคัญกับปัญหายาเสพติด ทำให้ประชาชนตระหนัก มีส่วนร่วมป้องกัน
​รองนายกฯ พีระพันธุ์ มอบโล่ฯ ผู้มีผลงานยอดเยี่ยม-ดีเด่น ในการป้องกันและแก้ไขปัญหายาเสพติด ประจำปี 2567 ย้ำรัฐบาลให้ความสำคัญกับปัญหายาเสพติด ทำให้ประชาชนตระหนัก มีส่วนร่วมป้องกัน แก้ไขปัญหายาเสพติดในทุกระดับ ครอบคลุมทุกมิติ
วันนี้ (3 กรกฎาคม 2567) เวลา 13.18 น. ณ ตึกสันติไมตรี (หลังนอก) ทำเนียบรัฐบาล นายเศรษฐา ทวีสิน นายกรัฐมนตรี มอบหมาย นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่น ในการป้องกันและแก้ไขปัญหายาเสพติด ประจำปี 2567 โดยมี พันตำรวจเอก ทวี สอดส่อง  รัฐมนตรีว่าการกระทรวงยุติธรรม พล.ต.ท.ภาณุรัตน์ หลักบุญ เลขาธิการสำนักงานป้องกันและปราบปรามยาเสพติด ผู้แทนมูลนิธิ พล.ต.อ.เภา สารสิน แขกผู้มีเกียรติชาวต่างประเทศ (UNODC/FANC) ผู้ได้รับโล่ประกาศเกียรติคุณฯ ระดับยอดเยี่ยม และดีเด่น ทายาท/ครอบครัวผู้เสียสละชีวิต เข้าร่วมรับโล่ประกาศเกียรติคุณด้วย
นายชัย วัชรงค์ โฆษกประจำสำนักนายกรัฐมนตรี เผยว่า รองนายกรัฐมนตรีและรัฐมนตรีว่าการกระทรวงพลังงาน ได้เป็นสักขีพยานการมอบเงินสนับสนุนการดำเนินงานด้านยาเสพติดระหว่างผู้แทนมูลนิธิ พล.ต.อ.เภา สารสิน มอบเงินสนับสนุนฯ จำนวน 500,000 บาท เพื่อนำเงินดังกล่าวไปมอบให้กับบุคคลและองค์กรที่ปฏิบัติหน้าที่ในการป้องกันและแก้ไขปัญหายาเสพติด พร้อมมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2567 จำนวน 150 ราย ประกอบด้วย 1) โล่ประกาศเกียรติคุณบุคคลและองค์กร ซึ่งได้รับเงินรางวัลจากมูลนิธิ พล.ต.อ.เภา สารสิน จำนวน 5 ราย 2) โล่ประกาศเกียรติคุณบุคคลและองค์กรที่มีผลงานระดับยอดเยี่ยม จำนวน 5 ราย 3) โล่ประกาศเกียรติคุณบุคคลและองค์กรที่มีผลงานระดับดีเด่น จำนวน 126 ราย 4) โล่เชิดชูเกียรติผู้ปฏิบัติงาน จำนวน 10 ราย และ 5) โล่มอบให้ทายาท/ครอบครัวผู้เสียสละชีวิตจากการปฏิบัติหน้าที่ด้านยาเสพติด จำนวน 4 ราย
โอกาสนี้ รองนายกรัฐมนตรีฯ กล่าวว่า ประเทศไทยได้แสดงเจตนารมณ์ และความมุ่งมั่นในการป้องกัน ปราบปราม และแก้ไขปัญหายาเสพติดร่วมกับประชาคมโลกมาเป็นระยะเวลากว่า 36 ปี ซึ่งวันที่ 26 มิถุนายนของทุกปี องค์การสหประชาชาติ ได้กำหนดให้เป็น “วันต่อต้านยาเสพติดโลก” เพื่อให้ทุกประเทศทั่วโลกได้ตระหนักถึงภัยคุกคามของปัญหายาเสพติด ที่เป็นวาระสำคัญของชาติ และส่งผลกระทบต่อมวลมนุษยชาติทั่วโลก โดยประเทศไทยเป็นหนึ่งในประเทศสมาชิกองค์การสหประชาชาติที่ได้แสดงเจตนารมณ์ร่วมกับประเทศสมาชิกอื่น ๆ ทั่วโลก ด้วยการให้ประชาชนตระหนักถึงปัญหายาเสพติด และเข้ามามีส่วนร่วมในการป้องกันและแก้ไขปัญหาดังกล่าวร่วมกันในทุกระดับอย่างครอบคลุมทุกมิติ เรื่องนี้รัฐบาลให้ความสำคัญมาก ซึ่งในขณะเดียวกัน นายเศรษฐา ทวีสิน นายกรัฐมนตรีได้มีการประชุมกับเลขาธิการคณะกรรมการป้องกันและปราบปรามยาเสพติด ร่วมประชุมหารือทางโทรศัพท์กับนายสอนไซ สีพันดอน (H.E. Mr. Sonexay Siphandone) นายกรัฐมนตรีสาธารณรัฐประชาธิปไตยประชาชนลาว เพื่อหารือด้านความร่วมมือในการแก้ไขปัญหายาเสพติดตามแนวชายแดน ซึ่งแสดงให้เห็นว่ารัฐบาลให้ความสำคัญ
รองนายกรัฐมนตรีฯ กล่าวว่า เรื่องของยาเสพติดเปรียบเสมือนน้ำ มีรูตรงไหน รอยร้าวตรงไหน ก็สามารถเข้าได้หมด แม้ว่าทุกคนจะร่วมมือ ร่วมใจ ในการแก้ไขปัญหาโดยเฉพาะเรื่องการป้องกันตามแนวชายแดนต่าง ๆ หากหวังแต่เจ้าหน้าที่บ้านเมืองคงไม่สามารถที่จะดำเนินการได้ ต้องมีความร่วมมือกันในทุกภาคส่วนและทุกระดับถึงจะทำให้เบาบางลงได้ ขณะที่ทุกคนได้ร่วมมือร่วมใจกันยังไม่สามารถจะปิดกั้นได้ทั่วถึง หากทุกคนไม่ร่วมมือกันก็ยิ่งทำให้มากไปกว่าเดิม
รองนายกรัฐมนตรีฯ ยังได้กล่าวแสดงความยินดี และขอบคุณทุกคนที่ได้รับโล่ประกาศเกียรติคุณในวันนี้ ในส่วนของรัฐบาล ขอขอบคุณรัฐมนตรีว่าการกระทรวงยุติธรรม ที่ได้รับผิดชอบภารกิจในเรื่องการแก้ไขปัญหายาเสพติด ร่วมกับ มูลนิธิ พล.ต.อ.เภา สารสิน ที่เป็นกำลังใจและได้ดูแลหน่วยงานที่แก้ไขปัญหายาเสพติดมาเป็นเวลานาน

ที่มา : https://www.thaigov.go.th/news/contents/details/85344