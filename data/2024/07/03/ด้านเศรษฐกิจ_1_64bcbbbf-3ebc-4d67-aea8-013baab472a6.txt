รัฐบาลไทย-ข่าวทำเนียบรัฐบาล-รองปลัด อภัย เข้าร่วมพิธีเปิดงานวันประมงน้อมเกล้าฯ ครั้งที่ 34


วันพุธที่ 3 กรกฎาคม 2567
รองปลัด อภัย เข้าร่วมพิธีเปิดงานวันประมงน้อมเกล้าฯ ครั้งที่ 34
รองปลัด อภัย เข้าร่วมพิธีเปิดงานวันประมงน้อมเกล้าฯ ครั้งที่ 34 ณ อาคารศูนย์การค้าฟิวเจอร์พาร์ค รังสิต จังหวัดปทุมธานี
นายอภัย สุทธิสังข์ รองปลัดกระทรวงเกษตรและสหกรณ์ ร่วมต้อนรับ ร้อยโท ชวัช อรรถยุกติ รองประธานสถาบันวิจัยจุฬาภรณ์ ฝ่ายวิเทศสัมพันธ์ ผู้แทนพระองค์สมเด็จพระเจ้าน้องนางเธอ เจ้าฟ้าจุฬาภรณ์วลัยลักษณ์ฯ ในพิธีเปิดงานวันประมงน้อมเกล้าฯ ครั้งที่ 34 ณ อาคารศูนย์การค้าฟิวเจอร์พาร์ค รังสิต จังหวัดปทุมธานี
โอกาสนี้ ผู้แทนพระองค์ได้ตัดแถบแพรเปิดงาน “วันประมงน้อมเกล้าฯ ครั้งที่ 34” พร้อมชมนิทรรศการและกิจกรรมต่าง ๆ ภายในบริเวณงาน ซึ่งในปีนี้จัดงานภายใต้แนวคิด Aquatic Arena : สนามแข่งขันประชันความงาม-ท้าประลองความแข็งแกร่งของแก๊งสัตว์น้ำ เพื่อส่งเสริม อนุรักษ์ เผยแพร่ความรู้ทางวิชาการเกี่ยวกับพันธุ์สัตว์น้ำ ปลาสวยงาม พรรณไม้น้ำชนิดต่าง ๆ รวมทั้งเผยแพร่ความรู้ด้านการแพทย์และสุขภาพแก่ประชาชน นอกจากนี้ยังมีการแสดงจับจระเข้ด้วยมือเปล่า รวมทั้งกิจกรรมปล่อยปลาออนไลน์ ซึ่งกระทรวงเกษตรฯ โดยกรมประมงมุ่งหวังให้การจัดงานวันประมงน้อมเกล้าฯ ที่จัดขึ้นระหว่างวันที่ 28 มิถุนายน - 7 กรกฎาคม 2567 เป็นแรงบันดาลใจให้ประชาชนและเยาวชนได้เห็นความสำคัญในการรักษาทรัพยากรสัตว์น้ำให้เกิดความยั่งยืน อยู่คู่กับประเทศไทย และยกระดับการจัดงานในปีนี้ให้ก้าวสู่สากล ส่งเสริมการสร้างความสัมพันธ์ในครอบครัวผ่านการเรียนรู้ร่วมกัน เป็นต้น

ที่มา : https://www.thaigov.go.th/news/contents/details/85298