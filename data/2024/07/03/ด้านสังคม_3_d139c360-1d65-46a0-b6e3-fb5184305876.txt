รัฐบาลไทย-ข่าวทำเนียบรัฐบาล-ปลัด พม. จับมือ ปลัด กทม. ส่งชุดปฏิบัติการ ลุย 3 ชุมชนนำร่องริมคลองเปรมประชากร สำรวจข้อมูลคนทุกช่วงวัย เร่งวางแผนช่วยเหลือเข้าถึงสิทธิขั้นพื้นฐาน


วันพุธที่ 3 กรกฎาคม 2567
ปลัด พม. จับมือ ปลัด กทม. ส่งชุดปฏิบัติการ ลุย 3 ชุมชนนำร่องริมคลองเปรมประชากร สำรวจข้อมูลคนทุกช่วงวัย เร่งวางแผนช่วยเหลือเข้าถึงสิทธิขั้นพื้นฐาน
ปลัด พม. จับมือ ปลัด กทม. ส่งชุดปฏิบัติการ ลุย 3 ชุมชนนำร่องริมคลองเปรมประชากร สำรวจข้อมูลคนทุกช่วงวัย เร่งวางแผนช่วยเหลือเข้าถึงสิทธิขั้นพื้นฐาน
เมื่อวันที่ 29 มิถุนายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดปฏิบัติการ "พม.ร่วมใจ สานสายใยพี่น้องเปราะบางชุมชนริมคลองเปรมประชากร" ณ ชุมชนกรุงเทพพัฒนา ชุมชนเจริญชัยนิมิตใหม่ และชุมชนสวนผัก เขตจตุจักร กทม. โดยมีนางวันทนีย์ วัฒนะ ปลัดกรุงเทพมหานคร กล่าวถึงความร่วมมือระหว่าง กระทรวง พม. และ กทม. และ นางสาวเฉลิมศรี ระดากูล รองผู้อำนวยการสถาบันพัฒนาองค์กรชุมชน กล่าวรายงาน จากนั้น ส่งชุดปฏิบัติการ 3 ทีม ลงพื้นที่ 3 ชุมชน เพื่อสำรวจข้อมูลกลุ่มเปราะบาง ได้แก่  ชุมชนกรุงเทพพัฒนา 88 ครัวเรือน ชุมชนเจริญชัยนิมิตใหม่ 60 ครัวเรือน และชุมชนสวนผัก 248 ครัวเรือน นอกจากนี้ เดินเยี่ยมบ้านกลุ่มเปราะบางที่เป็นผู้สูงอายุในชุมชน เพื่อเยี่ยมให้กำลังใจและมอบเครื่องอุปโภคบริโภคที่จำเป็นให้ ในโอกาสนี้ คณะผู้บริหารกระทรวง พม. ผู้อำนวยการเขตจตุจักร และผู้แทนหน่วยงานและภาคีเครือข่ายที่เกี่ยวข้อง ร่วมลงพื้นที่
นายอนุกูล กล่าวว่า จากนโยบาย 5x5 ฝ่าวิกฤตประชากร ของกระทรวงการพัฒนาสังคมและความมั่นคงของมนุษย์ (พม.) เพื่อสร้างความมั่นคงของครอบครัวไทยให้ผ่านพ้นภัยวิกฤตประชากร ซึ่งมุ่งเน้นการเสริมพลังวัยทำงาน ผู้สูงอายุ เพิ่มคุณภาพและผลิตภาพเด็กและเยาวชน  เพิ่มโอกาสและสร้างเสริมคุณค่าของคนพิการ และสร้างระบบนิเวศที่เหมาะสม เพื่อพัฒนาความมั่นคงของครอบครัว โดยมีมาตรการสำคัญ คือ การสร้างชุมชนน่าอยู่สำหรับประชากรทุกกลุ่มทุกวัย (Community for all) และการสร้างบ้านสำหรับคนทุกช่วงวัย (Housing for all) ทั้งนี้ กระทรวง พม. โดย สถาบันพัฒนาองค์กรชุมชน หรือ พอช. จึงได้กำหนดพื้นที่เป้าหมายการพัฒนาคุณภาพชีวิตด้านที่อยู่อาศัย และการสร้างชุมชนน่าอยู่ คือชุมชนริมคลองเปรมประชากร ให้เป็นชุมชนที่มีคุณภาพ 5 องค์ประกอบ ได้แก่ คน - บ้าน – คลอง – สิ่งแวดล้อม - ระบบนิเวศ ที่สามารถอยู่อาศัยได้อย่างปลอดภัย เข้าถึงแหล่งทุนได้อย่างเท่าเทียม และมีวินัยทางการเงินระดับครัวเรือน
นายอนุกูล กล่าวต่อไปว่า วันนี้ จึงได้มีการจัดปฏิบัติการ “พม.ร่วมใจ สานสายใยพี่น้องเปราะบาง ชุมชนริมคลองเปรมประชากรคลองเปรมประชากร” ขึ้น เพื่อยกระดับคุณภาพชีวิตที่ดีอย่างมั่นคงและยั่งยืนสำหรับประชาชนทุกกลุ่มเป้าหมาย โดยการทำงานในรูปแบบการบูรณาการการทำงานร่วมกับภาคีเครือข่ายทุกภาคส่วน ซึ่งกระทรวง พม. มีชุดข้อมูลมาตรฐานเกี่ยวกับประชาชนอย่างครบถ้วน เพื่อไม่ให้ประชาชนไม่ตกหล่นในการเข้าถึงสิทธิขั้นพื้นฐานที่ตนควรได้รับ และที่สำคัญคือการต่อยอดไปสู่การพัฒนาโครงการบ้านมั่นคง ให้พี่น้องประชาชนมีคุณภาพชีวิตและสิ่งแวดล้อมที่ดี เหมาะสมกับการอยู่อาศัย
นายอนุกูล กล่าวต่ออีกว่า ตามที่ในหลวงรัชกาลที่ 10 ให้ความสำคัญกับพี่น้องที่อยู่อาศัยริมคลอง ที่ต้องการเห็นคนริมคลองมีความสุข เพราะฉะนั้นวันนี้กรุงเทพมหานครได้ร่วมกับกระทรวง พม. และภาคีเครือข่าย เพื่อให้พี่น้องประชาชนทุกช่วงวัยมีคุณภาพชีวิตที่ดีขึ้น ซึ่งเราได้มีการสำรวจข้อมูลความต้องการขั้นพื้นฐาน ความเป็นอยู่ในระยะยาวของผู้สูงอายุ หรือกระทั่งเด็กในชุมชน คนพิการ หรือคนช่วงวัยอื่นๆ ซึ่งเราจะต้องร่วมกับเครือข่ายชุมชนต่างๆ เพื่อหาแนวทางร่วมกันในการดูแลพี่น้องชาวชุมชนอย่างไร วันนี้จึงเป็นจุดเริ่มต้นในการเปิดการปฏิบัติการฯ ซึ่งเป็นนโยบายของนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ ที่ต้องการให้ประชาชนมีคุณภาพชีวิตที่ดีขึ้น รวมถึงพี่น้องชาวชุมชนริมคลองเปรมประชากร
นายอนุกูล กล่าวต่อไปอีกว่า วันนี้ เรามีการประเมินทุกครอบครัว เพื่อดูว่ากลุ่มต่างๆ ต้องการความช่วยเหลืออะไรบ้าง และมีการจัดความต้องการ 3 ระยะ เช่น ระยะเร่งด่วน หากต้องการวีลแชร์ด่วน จะมีการจัดหาให้ หรือต้องการข้าวสาร เครื่องอุปโภคบริโภค เราจะดำเนินการทันที ระยะที่สอง เป็นการวางแผนการดำเนินงานร่วมกัน เพื่อปรับเปลี่ยนคุณภาพชีวิตให้มีความเหมาะสม และระยะยาว อาทิ การปรับปรุงเรื่องที่อยู่อาศัยให้มีความเหมาะสม เนื่องจากพื้นที่ตรงนี้เป็นพื้นที่ของกรมธนารักษ์ นอกนั้นเป็นเรื่องของการสร้างเจตคติของชาวชุมชนในเรื่องการดูแลความสะอาดของชุมชนให้มีความน่าอยู่อย่างต่อเนื่อง
นายอนุกูล  กล่าวเพิ่มเติมว่า การปฏิบัติการวันนี้ มีกลุ่มเป้าหมายนำร่อง 3 ชุมชน ซึ่งทั้ง 3 ชุมชน เป็นส่วนหนึ่งของชุมชนที่ตั้งอยู่ริมคลองเปรมประชากร ซึ่งมีความยาวตั้งแต่กรุงเทพฯ ชั้นในไปจนถึงจังหวัดพระนครศรีอยุธยา โดยในพื้นที่กรุงเทพฯ มีประชาชนรุกล้ำเป็นจำนวนมาก มีประชากรมากกว่า 396 ครัวเรือน และมีประชาชนกลุ่มเปราะบางกระจายตัวอยู่ในชุมชน ทั้งเด็กเล็ก ผู้ป่วยติดเตียง ผู้สูงอายุ คนพิการ คนไร้ที่พึ่ง พ่อ/แม่เลี้ยงเดี่ยว รวมถึงผู้ที่มีปัญหาด้านสังคม ไม่มีที่อยู่อาศัย ผู้มีรายได้น้อย สถานะที่ดินไม่มั่นคง ไม่ได้เช่าอย่างถูกต้อง ดังนััน หน่วยงานภาครัฐจึงมีแผนงานการพัฒนาที่อยู่อาศัยและคุณภาพชีวิตชาวชุมชนริมคลองเปรมประชากร  รวมไปถึงการปรับปรุงทัศนียภาพชุมชนริมคลอง เพื่อให้คลองเปรมประชากรมีสภาพแวดล้อมที่ดี เปลี่ยนจากชุมชนแออัด ไม่มั่นคงในที่ดินเป็นชุมชนที่มีคุณภาพดีขึ้น และในระยะยาวจะได้มีการส่งเสริมอาชีพชาวชุมชน  ส่งเสริมการท่องเที่ยวทางเรือ-ท่องเที่ยวชุมชน เชื่อมโยงเส้นทางคมนาคมรถ-ราง (ไฟฟ้า) และเรือต่อไป
#ช่วย24ชั่วโมง #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #ชุมชนริมคลองเปรมประชากร #พัฒนาที่อยู่อาศัย #พอช

ที่มา : https://www.thaigov.go.th/news/contents/details/85326