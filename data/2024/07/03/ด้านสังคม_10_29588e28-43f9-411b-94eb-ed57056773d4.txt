รัฐบาลไทย-ข่าวทำเนียบรัฐบาล-“วราวุธ” รมว.พม. เผย 5 ก.ค. นี้ รัฐบาลพร้อมส่งมอบกายอุปกรณ์ช่วยเหลือคนพิการทั่วประเทศ เฉลิมพระเกียรติพระบาทสมเด็จพระเจ้าอยู่หัว


วันพุธที่ 3 กรกฎาคม 2567
“วราวุธ” รมว.พม. เผย 5 ก.ค. นี้ รัฐบาลพร้อมส่งมอบกายอุปกรณ์ช่วยเหลือคนพิการทั่วประเทศ เฉลิมพระเกียรติพระบาทสมเด็จพระเจ้าอยู่หัว
“วราวุธ” รมว.พม. เผย 5 ก.ค. นี้ รัฐบาลพร้อมส่งมอบกายอุปกรณ์ช่วยเหลือคนพิการทั่วประเทศ เฉลิมพระเกียรติพระบาทสมเด็จพระเจ้าอยู่หัว
เมื่อวันที่ 2 กรกฎาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ ก่อนการประชุมคณะรัฐมนตรีอย่างเป็นทางการนอกสถานที่ ครั้งที่ 4/2567 ณ จังหวัดนครราชสีมา ว่า วันศุกร์ที่ 5 กรกฎาคม 2567 เวลา 10.00 น. ณ ตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรี จะเป็นประธานในพิธีมอบกายอุปกรณ์สำหรับช่วยเหลือคนพิการ และปล่อยขบวนรถ เพื่อส่งมอบกายอุปกรณ์สำหรับช่วยเหลือคนพิการทั่วประเทศ ตามโครงการมอบกายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  ซึ่งเป็นโครงการที่รัฐบาลช่วยเหลือคนพิการที่มีรายได้น้อย ประสบความเดือดร้อน เข้าไม่ถึงสิทธิและสวัสดิการ ให้ได้รับกายอุปกรณ์และเครื่องช่วยความพิการที่มีประสิทธิภาพเหมาะสมต่อความพิการของแต่ละบุคคล โดยรัฐบาลจะดำเนินการตลอดปี 2567 จนถึงสิ้นปี และกระทรวง พม. จะเร่งดำเนินการส่งมอบอุปกรณ์และกายอุปกรณ์ให้กับพี่น้องคนพิการทั่วประเทศ ซึ่งเงินจำนวนดังกล่าวได้มาจากกองทุนส่งเสริมและพัฒนาคุณภาพชีวิตคนพิการ และอุปกรณ์ที่นำมามอบให้กับพี่น้องคนพิการนั้นมีตั้งแต่ไม้เท้า รถโยก รถเข็น ไปจนถึงอุปกรณ์แขนเทียมหรือขาเทียม ซึ่งการดำเนินการดังกล่าวนั้น เป็น 1 ใน 10 โครงการ ที่กระทรวง พม. ได้ร่วมกับรัฐบาล ดำเนินการในปีมหามงคลเฉลิมพระเกียรติ
นายวราวุธ กล่าวเพิ่มเติมว่า นอกจากโครงการมอบกายอุปกรณ์สำหรับช่วยเหลือคนพิการ กระทรวง พม. ยังมีโครงการสร้างความมั่นคงให้กับพี่น้องประชาชน ในชุมชนที่พักอาศัยด้วยเช่นกัน ซึ่งเป็นโครงการพัฒนาคุณภาพชีวิต ที่ดินทำกิน และที่อยู่อาศัย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งวานนี้กระทรวง พม. ได้ลงพื้นที่ไปดูโครงการพัฒนาที่อยู่อาศัยผู้มีรายได้น้อยในชุมชนที่ได้รับผลกระทบจากการพัฒนาระบบราง (บ้านมั่นคงเครือข่ายริมรางย่าโม) ณ สหกรณ์เครือข่ายริมรางเมืองย่าโม จำกัด เทศบาลตำบลหัวทะเล อำเภอเมือง จังหวัดนครราชสีมา และไปลงพื้นที่อำเภอปากช่อง จังหวัดนครราชสีมา เพื่อดูโครงการบ้านมั่นคงชนบท สหกรณ์การเกษตรในเขตปฏิรูปที่ดินปากช่อง (คทช.) จำกัด ซึ่งกระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช. ดำเนินการร่วมกับสำนักงานการปฏิรูปที่ดินเพื่อเกษตรกรรม (ส.ป.ก.) และ คณะกรรมการนโยบายที่ดินแห่งชาติ (คทช.)
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว  #กายอุปกรณ์คนพิการ #บ้านมั่นคงริมรางย่าโม #โคราช #นครราชสีมา

ที่มา : https://www.thaigov.go.th/news/contents/details/85342