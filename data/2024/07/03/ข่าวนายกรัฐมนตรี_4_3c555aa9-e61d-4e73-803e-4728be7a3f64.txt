รัฐบาลไทย-ข่าวทำเนียบรัฐบาล-​นายกฯ เผย กห. ยังไม่ส่งเรื่องแก้สัญญาจัดซื้อเรือดำน้ำให้รัฐบาล ย้ำไม่ห่วงเรื่องกฎหมาย มีกฤษฎีกาตรวจสอบ ทุกอย่างต้องถูกต้อง


วันพุธที่ 3 กรกฎาคม 2567
03/07/2567
พิมพ์
​นายกฯ เผย กห. ยังไม่ส่งเรื่องแก้สัญญาจัดซื้อเรือดำน้ำให้รัฐบาล ย้ำไม่ห่วงเรื่องกฎหมาย มีกฤษฎีกาตรวจสอบ ทุกอย่างต้องถูกต้อง
​นายกฯ เผย กห. ยังไม่ส่งเรื่องแก้สัญญาจัดซื้อเรือดำน้ำให้รัฐบาล ย้ำไม่ห่วงเรื่องกฎหมาย มีกฤษฎีกาตรวจสอบ ทุกอย่างต้องถูกต้อง
วันนี้ (3 กรกฎาคม 2567) เวลา 15.30 น. ณ อาคารรื่นฤดี สำนักงานกองอำนวยการรักษาความมั่นคงภายในราชอาณาจักร (กอ.รมน.)  เขตดุสิต กรุงเทพฯ นายเศรษฐา ทวีสิน นายกรัฐมนตรี ให้สัมภาษณ์ภายหลังเป็นประธานการประชุมหน่วยขึ้นตรง กอ.รมน. (วาระพิเศษ) และส่วนราชการที่เกี่ยวข้องถึงความคืบหน้าการจัดซื้อเรือดำน้ำ ว่ายังไม่ได้มีการหารือกับนายสุทิน คลังแสง รัฐมนตรีว่าการกระทรวงกลาโหม
ส่วนที่มีกระแสข่าวว่ากระทรวงกลาโหมได้ส่งมาให้เลขาธิการคณะรัฐมนตรี เพื่อเตรียมนำเข้าที่ประชุมคณะรัฐมนตรีพิจารณานั้น นายกฯ กล่าวว่า ยังไม่ทราบ จากนั้นนายกฯ ได้หันไปสอบถามนายสุทินว่า “ส่งมาหรือยังครับ” ก่อนที่นายสุทินจะตอบว่า “ยังไม่ได้ส่ง” จากนั้นนายกรัฐมนตรีจึงฝายมือที่นายสุทิน ก่อนบอกว่า  “นี่ไงยังไม่ได้ส่ง ซึ่งถ้ายังไม่ส่งก็ยังไม่เห็น”
ผู้สื่อข่าวถามว่า มีความเป็นห่วงเรื่องข้อกฎหมายหรือไม่  ว่าทางกระทรวงกลาโหมได้ตรวจสอบมาดีหรือยัง เพราะอาจมีข้อผิดพลาดในเรื่องของการเปลี่ยนเครื่องยนต์ และการขยายกรอบเวลาการต่อเรือดำน้ำ นายกฯ ระบุว่า ทุกเรื่องที่นำเข้า ที่ประชุม ครม. ต้องมีคณะกรรมการตรวจสอบอย่างละเอียดอยู่แล้ว และมีคณะกรรมการกฤษฎีกาทำหน้าที่ตรวจสอบ ซึ่งเราให้ความสำคัญเรื่องของความถูกต้อง และความชอบธรรมตามกฎหมาย
ส่วนที่ พลเรือเอก อะดุง พันธุ์เอี่ยม ผู้บัญชาการทหารเรือออกมาระบุว่า  อยากให้จบเรื่องเรือดำน้ำก่อนที่ ผบ.ทร. จะเกษียณอายุราชการนั้น นายกฯ กล่าวว่า หากมีขั้นตอนที่สามารถทำได้ก็จะดำเนินการ

ที่มา : https://www.thaigov.go.th/news/contents/details/85347