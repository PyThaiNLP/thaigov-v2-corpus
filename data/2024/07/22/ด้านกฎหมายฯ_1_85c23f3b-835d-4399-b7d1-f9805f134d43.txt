รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจราชการจังหวัดนราธิวาส มุ่งปลดภาระผู้ค้ำ-พ่อแม่ แก้หนี้ กยศ. ความเหลื่อมล้ำ สร้างโอกาสให้ประชาชน


วันจันทร์ที่ 22 กรกฎาคม 2567
22/07/2567
พิมพ์
รัฐมนตรีว่าการกระทรวงยุติธรรม ลงพื้นที่ตรวจราชการจังหวัดนราธิวาส มุ่งปลดภาระผู้ค้ำ-พ่อแม่ แก้หนี้ กยศ. ความเหลื่อมล้ำ สร้างโอกาสให้ประชาชน
รัฐมนตรีว่าการกระทรวงยุติธรรม ลงพื้นที่ตรวจราชการจังหวัดนราธิวาส มุ่งปลดภาระผู้ค้ำ-พ่อแม่ แก้หนี้ กยศ. ความเหลื่อมล้ำ สร้างโอกาสให้ประชาชน
ในวันจันทร์ที่ ๒๒ กรกฎาคม ๒๕๖๗ เวลา ๑๐.๐๐ น. ณ ห้องประชุม ที่ว่าการอำเภอระแงะ จังหวัดนราธิวาส​ พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่ตรวจราชการจังหวัดนราธิวาส โดยมีกำหนดการประชุมการแก้ไขบรรเทาความเดือดร้อนของลูกหนี้ กองทุนเงินให้กู้ยืมเพื่อการศึกษา (กยศ.) จังหวัดนราธิวาส โดยมี หัวหน้า​ส่วนราชการในสังกัด​กระทรวง​ยุติธรรม​พื้นที่จังหวัดนราธิวาส นายอำเภอระแงะ ตำรวจภูธรจังหวัดนราธิวาส ตัวแทน ศอ.บต. ผู้นำท้องถิ่นในพื้นที่นราธิวาส ข้าราชการ เจ้าหน้าที่ที่เกี่ยวข้องร่วมให้การต้อนรับ และเข้าร่วมประชุม
โดยการหารือได้พิจารณา​ถึงกรณีลูกหนี้ กยศ. ที่อยู่ระหว่างชำระหนี้ บางส่วนถูกดำเนินคดี บางส่วนถูกบังคับคดีที่มีมากถึง ๕๗,๓๑๓ ราย เป็นหนี้เงินต้น ประมาณ ๖,๖๗๖ ล้านบาท เป็นดอกเบี้ยกับเบี้ยปรับ ๑,๕๘๑ ล้านบาทเศษ และยังมีผู้ค้ำประกันประมาณ ๕ หมื่นคน ส่วนใหญ่เป็นบิดา มารดาหรือญาติ ที่ภายหลังจากแก้กฏหมายใหม่มีผลใช้บังคับ ๒๐ มีนาคม ๒๕๖๖ ลูกหนี้ทุกคน (ประมาณ ๗.๙ ล้านราย) จะได้รับผลประโยชน์ทุกคน จากการปรับโครงสร้างหนี้แม้มีคำพิพากษาแล้ว หรือถูกบังคับคดี ยึดทรัพย์ และขายทอดตลาด คือ เดิมเบี้ยปรับ ๑๘% จะเหลือ ๐.๕% เดิมดอกเบี้ย ๗.๕% เหลือ ๑% เดิใเบี้ยปรับ+ดอกเบี้ยรวมกัน ๒๕.๕% ตามกฏหมายใหม่จะเหลือ ๑.๕% และที่สำคัญเงินที่ลูกหนี้ที่ชำระเดิม จะถูกนำไปหักเป็นเบื้ยปรับ>ดอกเบี้ย>เงินต้น แต่กฏหมายจะเปลี่ยนลำดับเป็น เงินต้น>ดอกเบี้ย>เบี้ยปรับ ซึ่งส่งผลให้มีผู้กู้เงิน กยศ. ได้รับประโยชน์ คือ
กลุ่มที่ ๑ ผู้ที่ชำระเงินเกินและต้องรับชำระคืนจาก กยศ.
กลุ่มที่ ๒ ผู้ที่ส่งเงินไปครบแล้วแต่ยังต้องส่งอีกเพราะ กยศ. ไม่คิดหนี้ใหม่และต้องถูกนายจ้างหักเงินเดือนได้รับความเสีย
กลุ่มที่ ๓ ผู้ที่ยังส่งไม่ครบ แต่เนื่องจากเงินที่ส่งไปแล้วไปหักเงินต้นก่อน มีเบี้ยปรับและดอกเบี้ยน้อยจึงลดหนี้ลงจำนวนมาก
กลุ่มที่ ๔ ผู้ที่ค้ำประกันทุกคนจะยกเลิกทันทีเมื่อลูกหนี้มาปรับโครงสร้างหนี้ ทั้งประเทศมีจำนวนมากถึง ๒.๘ ล้านคน เฉพาะนราธิวาสมีผู้ค้ำประกันมากกว่า ๕ หมื่นคน
การจัดกิจกรรมมหกรรมแก้หนี้ฯ ที่มหาวิทยาลัยนราธิวาสราชนครินทร์ ตำบลโคกเคียน อำเภอเมืองนราธิวาส จังหวัดนราธิวาส เมื่อวันอังคารที่ ๑๖ กรกฎาคม ๒๕๖๗ ผ่านมา มีลูกหนี้มาขอปรับโครงสร้างหนี้มากจนทำไม่ทัน จำนวนหลายพันคนต้องลงทะเบียนไว้ ดังนั้น เพื่อนำความยุติธรรมเข้าหาประชาชน กระทรวงยุติธรรม จะมอบให้ยุติธรรมจังหวัด กรมบังคับคดี กรมคุ้มครองสิทธิและ​เสรีภาพ​ กองทุน กยศ. ศอ.บต. และจังหวัดนราธิวาส ร่วมกันช่วยเหลือผู้ค้ำประกันในจังหวัดนราธิวาสให้ปลดผู้ค้ำทั้งหมด ๕ หมื่นกว่าคน และให้ลูกหนี้ทั้งหมดได้ปรับโครงสร้างหนี้ วางแผนให้แล้วเสร็จภายในเดือนธันวาคม ๒๕๖๗ นี้
โดยในระหว่างวันที่ ๑๗-๑๙ สิงหาคมนี้ จะให้ กระทรวงยุติธรรม ศอ.บต. และ กยศ. ลงมาบริการลูกหนี้ กยศ. และปลดผู้ค้ำประกันให้มากที่สุด ส่วนที่เหลือ กยศ. จะมอบอำนาจให้ ศอ.บต. อำนวยการให้สำนักงานยุติธรรมจังหวัด กรมบังคับคดี หรือหน่วยงานผู้นำท้องถิ่น ผู้นำท้องที่เป็นศูนย์บริการแก้หนี้ กยศ. ต่อไป โดยเป้าหมายสิ้นธันวาคม ๒๕๖๗ ต้องปลดผู้ค้ำประกันให้หมดหรือเหลือ ๐ คน

ที่มา : https://www.thaigov.go.th/news/contents/details/86126