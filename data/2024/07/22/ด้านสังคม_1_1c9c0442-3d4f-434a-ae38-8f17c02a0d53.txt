รัฐบาลไทย-ข่าวทำเนียบรัฐบาล-“ประเสริฐ” จับมือสภา กทม. ปั้น “ทุ่งครุโมเดล” ยกระดับคุณภาพชีวิตคนกรุง เล็งใช้ ศูนย์ดิจิทัลชุมชน ช่วยเหลือลงทะเบียน “ดิจิทัลวอลเล็ต” 


วันจันทร์ที่ 22 กรกฎาคม 2567
“ประเสริฐ” จับมือสภา กทม. ปั้น “ทุ่งครุโมเดล” ยกระดับคุณภาพชีวิตคนกรุง เล็งใช้ ศูนย์ดิจิทัลชุมชน ช่วยเหลือลงทะเบียน “ดิจิทัลวอลเล็ต”
“ประเสริฐ” จับมือสภา กทม. ปั้น “ทุ่งครุโมเดล” ยกระดับคุณภาพชีวิตคนกรุง เล็งใช้ ศูนย์ดิจิทัลชุมชน ช่วยเหลือลงทะเบียน “ดิจิทัลวอลเล็ต”
เมื่อวันที่ 22 กรกฎาคม 2567 นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย นายสุทธิเกียรติ วีระกิจพานิช ที่ปรึกษารัฐมนตรีฯ ดีอี นายวัลลภ รุจิรากร เลขานุการรัฐมนตรีฯ ดีอี นางสาวสุกันยาณี ยะวิญชาญ ผู้ตรวจราชการกระทรวง ดีอี ผู้บริหารสภากรุงเทพมหานคร (กทม.) สมาชิกสภากรุงเทพมหานคร เขตทุ่งครุ และผู้ที่เกี่ยวข้อง ลงพื้นที่เขตทุ่งครุ กรุงเทพมหานคร เพื่อรับฟังความคิดเห็น พร้อมกำหนดแนวทางการพัฒนาคุณภาพชีวิตให้กับประชาชนในพื้นที่
นายประเสริฐ กล่าวว่า กระทรวง ดีอี ร่วมกับ สภา กทม. ได้ร่วมหารือการยกระดับคุณภาพชีวิตด้านเศรษฐกิจและสังคมดิจิทัลของประชาชนในพื้นที่กรุงเทพมหานคร โดยการลงพื้นที่เขตทุ่งครุ กทม. เพื่อร่วมหารือกับผู้อำนวยการอิสลามวิทยาลัยแห่งประเทศไทย  นำเทคโนโลยีดิจิทัลมาประยุกต์ใช้ในพื้นที่โรงเรียน อาทิ ระบบเตือนภัยฉุกเฉิน ติดตั้งกล้องวงจรปิด ติดตั้งระบบ IoT และอุปกรณ์เชื่อมโยงข้อมูลที่เกี่ยวข้อง โดยใช้เทคโนโลยีปัญญาประดิษฐ์ หรือ AI วิเคราะห์สถานการณ์ ที่มีความเสี่ยงต่อการเกิดอันตราย โดยระบบจะแจ้งเตือนแบบ Realtime ให้ทันต่อสถานการณ์ฉุกเฉิน เพื่อป้องกันและแก้ไขปัญหาอาชญากรรมและความรุนแรงในโรงเรียน พร้อมทั้งติดตั้งสัญญาณอินเทอร์เน็ต ครอบคลุมการใช้งานของนักเรียน เพื่อเป็นประโยชน์ทางการศึกษา
ขณะเดียวกัน ได้ร่วมรับฟังความคิดเห็นกับผู้นำทางศาสนาและประชาชนในพื้นที่ ณ มัสยิดอัลอิสติกอมะห์ (อาจารย์เซง ประชาอุทิศ 69) ซึ่งพบว่า ต้องการการส่งเสริมใช้งานเทคโนโลยีในชีวิตประจำวัน โดยเฉพาะการเชื่อมโยงโครงข่ายอินเทอร์เน็ต ซึ่งมีประชาชน สมาชิกชุมชนมาร่วมทำกิจกรรมทางศาสนาในวันศุกร์เป็นประจำทุกสัปดาห์ โดยปัจจุบันพบว่าสัญญาณอินเทอร์เน็ตที่มียังไม่ครอบคลุมและเพียงพอต่อความต้องการ
นอกจากนี้ กระทรวงดีอี ยังได้ตรวจเยี่ยมศูนย์ดิจิทัลชุมชน ซึ่งตั้งอยู่ในพื้นที่ โรงเรียนฝึกอบรมอาชีพกรุงเทพมหานคร (อาทร สังขะวัฒนะ) เพื่อร่วมรับทราบข้อมูล ข้อเสนอด้านการพัฒนาหลักสูตรการฝึกอบรม และส่งเสริมการสร้างเศรษฐกิจดิจิทัลในพื้นที่เขตทุ่งครุ โดยพบว่าศูนย์ดิจิทัลชุมชน ตั้งอยู่ในจุดศูนย์กลางการใช้บริการของคนในชุมชน โดยมีผู้ใช้บริการ ในกลุ่มผู้สูงอายุ นักเรียน นักศึกษา ของมหาวิทยาลัยเทคโนโลยีพระจอมเกล้าธนบุรี (มจธ.) และกลุ่มประชาชนทั่วไป
ทั้งนี้จากการหารือกับศูนย์ดิจิทัลชุมชน จะมีการปรับเปลี่ยนเวลาการให้บริการของศูนย์เพื่อให้สอดคล้องตรงต่อความต้องการของประชาชนผู้ใช้บริการ
พร้อมทั้งจัดอบรมหลักสูตรเสริมภาคปฏิบัติควบคู่ไปกับภาคทฤษฎี เพื่อส่งเสริมด้านอาชีพ โดยใช้แอปพลิเคชันหลักของสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) ร่วมกับการใช้งานแอปฯ “ทางรัฐ” และแอปฯ OFOS ( One Family One Softpower) โดยได้มีการนำความรู้จากการอบรมมาสร้างเป็นผลิตภัณฑ์ เช่น การออกแบบลายผ้าประจำพื้นที่ (ส้มบางมด และดอกทองอุไร) เครื่องวัดคุณภาพอากาศ pm2.5 และเทคโนโลยี Robot ฯลฯ
“กระทรวงดีอี ร่วมกับสภาฯ กทม. บูรณาการทำงานร่วมกัน ซึ่งจากการลงพื้นที่เขตทุ่งครุ ถือเป็นเขตที่มีความหลากหลายทางด้านวัฒนธรรม การประกอบอาชีพ และเป็นศูนย์กลางด้านการศึกษาในพื้นที่ฝั่งธนบุรี โดยกระทรวงมีภารกิจส่งเสริมการพัฒนาและยกระดับคุณภาพชีวิตของประชาชนด้วยเทคโนโลยีดิจิทัล ทั้งในด้านโครงสร้างพื้นฐานโทรคมนาคม การให้ความรู้ด้านการใช้งานเทคโนโลยี การสร้างความมั่นคงปลอดภัย รวมทั้งการลดความเหลื่อมล้ำด้านเทคโนโลยีดิจิทัล พร้อมกับการสร้างงาน สร้างอาชีพ โดยกำหนดให้เขตทุ่งครุ ถือเป็นต้นแบบการพัฒนาด้านเศรษฐกิจและสังคมดิจิทัลในพื้นที่ กทม. เพื่อส่งเสริมและยกระดับคุณภาพชีวิตของประชาชนให้ดียิ่งขึ้น” นายประเสริฐ กล่าว
อย่างไรก็ตาม กระทรวง ดีอี ตระหนักถึงบทบาทสำคัญของศูนย์ดิจิทัลชุมชน ซึ่งเป็นศูนย์ให้บริการด้านเทคโนโลยีที่มีความใกล้ชิดกับประชาชนในชุมชน และตั้งอยู่ในพื้นที่ทั่วประเทศ มีความเหมาะสมที่จะจัดตั้งเป็นศูนย์บริการข้อมูล และช่วยเหลือการลงทะเบียน “ดิจิทัลวอลเล็ต” ซึ่งเป็นนโยบายหลักของรัฐบาล โดยได้มอบหมาย สดช. เป็นผู้ดำเนินการจัดการอบรม และเพิ่มเติมความรู้ให้กับ เจ้าหน้าที่ศูนย์ดิจิทัลชุมชน และอาสาสมัครดิจิทัล (อสด.) เพื่อช่วยเหลือประชาชนในการลงทะเบียนรับสิทธิ์ตามโครงการเติมเงิน 10,000 บาท ผ่าน ดิจิทัลวอลเล็ต ต่อไป
-----------------------------------------------------------------------------

ที่มา : https://www.thaigov.go.th/news/contents/details/86127