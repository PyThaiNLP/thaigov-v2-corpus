รัฐบาลไทย-ข่าวทำเนียบรัฐบาล-กระทรวงมหาดไทย จัดริ้วขบวนอิสริยยศเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลารามเคลื่อนไปยังพระที่นั่งอมรินทรวินิจฉัย ในพระบรมมหาราชวัง ในการพระราชพิธีมหามงคลฯ


วันอาทิตย์ที่ 28 กรกฎาคม 2567
28/07/2567
พิมพ์
กระทรวงมหาดไทย จัดริ้วขบวนอิสริยยศเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลารามเคลื่อนไปยังพระที่นั่งอมรินทรวินิจฉัย ในพระบรมมหาราชวัง ในการพระราชพิธีมหามงคลฯ
กระทรวงมหาดไทย จัดริ้วขบวนอิสริยยศเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลารามเคลื่อนไปยังพระที่นั่งอมรินทรวินิจฉัย ในพระบรมมหาราชวัง ในการพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (28 ก.ค. 67) เวลา 06.30 น. ที่บริเวณถนนสนามไชยด้านหน้าวัดพระเชตุพนวิมลมังคลาราม ราชวรมหาวิหาร กระทรวงมหาดไทยจัดพิธีเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอมรินทรวินิจฉัย ในพระบรมมหาราชวัง ในการพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี ผู้แทนนายกรัฐมนตรี ผู้แทนประธานรัฐภา ผู้แทนประธานศาลฎีกา นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายชาดา ไทยเศรษฐ์ รัฐมนตรีช่วยว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย คณะผู้บริหารระดับสูงของกระทรวงมหาดไทย ผู้ว่าราชการกรุงเทพมหานคร ผู้ว่าราชการจังหวัดทุกจังหวัด ข้าราชการ และพนักงานรัฐวิสาหกิจในสังกัดกระทรวงมหาดไทย ร่วมพิธี
โดยเมื่อถึงเวลา 06.35 น. ตามหมายกำหนดการ พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เจ้าหน้าที่กระทรวงมหาดไทยเชิญพระเต้าปทุมนิมิตทอง นาก เงิน บรรจุน้ำพระพุทธมนต์ศักดิ์สิทธิ์ ซึ่งทุกจังหวัดทั่วราชอาณาจักรจัดทำแล้วส่งให้กระทรวงมหาดไทยประมวลนำไปประกอบพิธีเสกน้ำพระพุทธมนต์ที่พระอุโบสถวัดพระเชตุพนวิมลมังคลาราม เมื่อวันที่ 25 กรกฎาคม 2567 แล้วนั้น ออกจากพระอุโบสถ ตั้งขบวนอิสริยยศ มีผู้แทนกรุงเทพมหานคร และ 76 จังหวัด เชิญพุ่มทองพุ่มเงินถวายราชสักการะไว้พร้อมที่หน้าวัดพระเชตุพนวิมลมังคลาราม ด้านถนนสนามไชย
จากนั้น เวลา 07.30 น. ขบวนแห่เชิญน้ำพระพุทธมนต์ศักดิ์สิทธิ์ออกจากวัดพระเชตุพนวิมลมังคลาราม ไปตามถนนสนามไชย เลี้ยวซ้ายถนนหน้าพระลาน เข้าพระบรมมหาราชวังทางประตูวิเศษไชยศรี ประตูพิมานไชยศรี ไปยังพระที่นั่งอมรินทรวินิจฉัย ในพระบรมมหาราชวัง เจ้าพนักงานพระราชพิธีเชิญพระเต้าปทุมนิมิตทอง นาก เงิน บรรจุน้ำพระพุทธมนต์ศักดิ์สิทธิ์ขึ้นประดิษฐานที่พระแท่นบัว พานรูปเทียนแพเชิญไปตั้งที่เสาบัวหน้าที่ยืนเฝ้าทูลละอองธุลีพระบาทของนายกรัฐมนตรี ประธานรัฐสภา และประธานศาลฎีกา ส่วนพุ่มทองพุ่มเงินของแต่ละจังหวัดนำไปตั้งเป็นการถวายราชสักการะ ณ อัฒจันทร์ซึ่งจัดไว้แนวกำแพงพระบรมมหาราชวังด้านทิศเหนือ
สำหรับขบวนอิสริยยศในการเชิญน้ำพระพุทธมนต์ศักดิ์สิทธิ์ครั้งนี้ ประกอบด้วย 9 ตอน ความยาวขบวน 168 เมตร จำนวนผู้เข้าร่วม 1,072 คน ตอนที่ 1 รถตำรวจนำ ตอนที่ 2 วงดุริยางค์กองทัพเรือ 52 นาย ตอนที่ 3 นักเรียนนายร้อยตำรวจเชิญธงชาติ และธงตราสัญลักษณ์งานเฉลิมพระเกียรติ พระราชพิธีเฉลิมพระชนมพรรษา 6 รอบ 28 กรกฎาคม 2567 จำนวน 144 นาย ตอนที่ 4 ผู้แทนนายกรัฐมนตรี ผู้แทนประธานรัฐภา ผู้แทนประธานศาลฎีกา อัญเชิญพระเต้าปทุมนิมิตทอง นาก เงิน ผู้อัญเชิญพานธูปเทียนแพ 9 คน ตอนที่ 5 ผู้บริหารกระทรวงมหาดไทย 33 คน ตอนที่ 6 ผู้เชิญพานพุ่มทอง พุ่มเงิน ผู้ว่าราชการกรุงเทพมหานคร และผู้ว่าราชการจังหวัด 231 คน ตอนที่ 7 วงดุริยางค์กองทัพอากาศ 52 นาย ตอนที่ 8 ข้าราชการและพนักงานรัฐวิสาหกิจในสังกัดกระทรวงมหาดไทย 555 คน และตอนที่ 9 รถตำรวจปิดขบวน
นายสุทธิพงษ์ กล่าวเพิ่มเติมว่า สำหรับการจัดพิธีเชิญน้ำพระพุทธมนต์ศักดิ์สิทธิ์ จากวัดพระเชตุพนวิมลมังคลารามเคลื่อนไปยังพระที่นั่งอมรินทรวินิจฉัย ในพระบรมมหาราชวัง ในการพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในช่วงเช้าวันนี้ ได้ดำเนินการเป็นไปด้วยความเรียบร้อย ตามหมายกำหนดการที่ เลขาธิการพระราชวัง รับพระบรมราชโองการเหนือเกล้าเหนือกระหม่อม ซึ่งข้าราชการและพนักงานรัฐวิสาหกิจในสังกัดกระทรวงมหาดไทย ตลอดจนถึงภาคีเครือข่าย ทั้งข้าราชการทุกหมู่เหล่า ผู้นำท้องที่ ผู้บริหารองค์กรปกครองส่วนท้องถิ่น อาสาสมัคร ตลอดจนประชาชนทั่วราชอาณาจักร ต่างมีความปลื้มปิติโสมนัสเป็นล้นพ้น ที่ได้มีส่วนร่วมในการประกอบพิธีจัดทำน้ำพระพุทธมนต์ศักดิ์สิทธิ์ จากแหล่งน้ำศักดิ์สิทธิ์ทั้ง 108 แหล่งทั่วประเทศ เพื่อทูลเกล้าทูลกระหม่อมถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อร่วมกันแสดงออกซึ่งความจงรักภักดี และสำนึกในพระมหากรุณาธิคุณ และโดยตลอดทั้งวันวันนี้ ขอเชิญชวนพี่น้องประชาชนทุกพื้นที่ได้ร่วมในการทำกิจกรรมเพื่อเฉลิมพระเกียรติและถวายพระพรชัยมงคล โดยในช่วงเช้าที่ผ่านมา ทุกจังหวัดทั่วประเทศ ได้ร่วมกันจัดพิธีทำบุญตักบาตร และเจริญพระพุทธมนต์ถวายเป็นพระราชกุศลถวายพระพรชัยมงคลแด่พระบาทสมเด็จพระเจ้าอยู่หัว เป็นไปด้วยความเรียบร้อยและสมพระเกียรติ และในช่วงกลางวันจะเป็นการจัดกิจกรรมจิตอาสาพัฒนา ในช่วงเย็นจะเป็นพิธีถวายเครื่องราชสักการะ และพิธีจุดเทียนถวายพระพรชัยมงคล ณ สถานที่ที่จังหวัดและอำเภอกำหนด
"สำนักพระราชวัง ขอเชิญชวนประชาชนร่วมลงนามถวายพระพรชัยมงคลพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ผ่านระบบออนไลน์ ที่เว็บไซต์หน่วยราชการในพระองค์ www.royaloffice.th ระหว่างวันที่ 23 – 29 กรกฎาคม 2567" นายสุทธิพงษ์ กล่าวในช่วงท้าย

ที่มา : https://www.thaigov.go.th/news/contents/details/86387