รัฐบาลไทย-ข่าวทำเนียบรัฐบาล-ผู้ว่าราชการจังหวัดกาญจนบุรี ลงพื้นที่ติดตามสถานการณ์น้ำป่าไหลหลาก พร้อมให้ความช่วยเหลือพี่น้องประชาชนที่ได้รับผลกระทบ ในพื้นที่อำเภอไทรโยค และอำเภอทองผาภูมิ


วันเสาร์ที่ 27 กรกฎาคม 2567
27/07/2567
พิมพ์
ผู้ว่าราชการจังหวัดกาญจนบุรี ลงพื้นที่ติดตามสถานการณ์น้ำป่าไหลหลาก พร้อมให้ความช่วยเหลือพี่น้องประชาชนที่ได้รับผลกระทบ ในพื้นที่อำเภอไทรโยค และอำเภอทองผาภูมิ
ผู้ว่าราชการจังหวัดกาญจนบุรี ลงพื้นที่ติดตามสถานการณ์น้ำป่าไหลหลาก พร้อมให้ความช่วยเหลือพี่น้องประชาชนที่ได้รับผลกระทบ ในพื้นที่อำเภอไทรโยค และอำเภอทองผาภูมิ
วันนี้ (27 ก.ค. 67) ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี เปิดเผยว่า จากสถานการณ์ฝนตกหนักในพื้นที่จังหวัดกาญจนบุรี ทำให้มีปริมาณน้ำฝนสะสมจำนวนมาก เป็นเหตุให้เกิดน้ำป่าไหลหลาก ในบริเวณบ้านหนองบาง หมู่ 5 ตำบลลิ่นถิ่น อำเภอทองผาภูมิ และบริเวณท่าน้ำบ้านปากแซง และพื้นที่ตำบลท่าเสา อำเภอไทรโยค โดยพบว่า บ้านเรือนของพี่น้องประชาชนได้รับความเสียหาย ซึ่งตนเเละนายวุฒิพงษ์ สุภัควนิช รองผู้ว่าราชการจังหวัดกาญจนบุรี พร้อมด้วยนายชาคริต ตันพิรุฬห์ นายอำเภอทองผาภูมิ นายชำนาญ แตงจุด หัวหน้าสำนักงานป้องกันและบรรเทาสาธารณภัยจังหวัดกาญจนบุรี เจ้าหน้าที่องค์กรปกครองส่วนท้องถิ่น ทหาร ตำรวจ จิตอาสา ได้ร่วมกันลงพื้นที่ติดตามสถานการณ์ พร้อมมอบถุงยังชีพช่วยเหลือผู้ประสบอุทกภัยจากเหตุการณ์น้ำป่าไหลหลาก
ร้อยโท ทศพลฯ กล่าวว่า พื้นที่บ้างหนองบาง อำเภอทองผาภูมิ และท่าน้ำบ้านปากแซง อำเภอไทรโยค แต่เดิมเป็นพื้นที่เสี่ยงที่จะเกิดน้ำป่าไหลหลากทุกปี เมื่อมีปริมาณน้ำฝนตกหนักเพิ่มขึ้นติดต่อกันหลายวันก็จะทำให้ดินอุ้มน้ำไม่อยู่เกิดน้ำป่าไหลหลากขึ้นอย่างรวดเร็ว และเป็นพื้นที่ที่ได้รับผลกระทบค่อนข้างหนัก โดยที่ผ่านมาตลอดระยะเวลากว่า 3 วันที่ฝนตกติดต่อกัน ให้หลายพื้นที่ในจังหวัดกาญจนบุรี เกิดน้ำป่าไหลหลากเข้าท่วมบ้านเรือน และเส้นทางถนนที่ประชาชนเอาไว้ใช้สัญจรจนเกิดเกิดความเสียหายเป็นวงกว้าง ซึ่งถึงแม้ว่า ในขณะนี้ปริมาณระดับน้ำได้ลดลงบางส่วนแล้ว แต่อย่างไรก็ตาม ตนอยากขอให้หน่วยงานที่เกี่ยวข้องรวมทั้งพี่น้องประชาชนเฝ้าติดตามสถานการณ์น้ำป่าอย่างใกล้ชิด
ร้อยโท ทศพลฯ กล่าวเพิ่มเติมว่า จากการสำรวจพื้นที่ประสบภัยในเบื้องต้น ทราบว่า มีบ้านเรือนของราษฎรในพื้นที่ได้รับความเสียหายจากน้ำป่าไหลหลาก จึงได้สั่งการให้นายอำเภอทั้งสองอำเภอเร่งสำรวจความเสียหาย เพื่อให้ความช่วยเหลือตามระเบียบกฎหมายต่อไป สำหรับการช่วยเหลือประชาชนในขณะนี้ จังหวัดกาญจนบุรี ร่วมกับทุกภาคส่วน ทั้งทหาร ตำรวจ ฝ่ายปกครองท้องที่ ท้องถิ่น อาสาสมัครกู้ภัย ประชาชนจิตอาสา และหน่วยงานที่เกี่ยวข้องในพื้นที่ เร่งให้การช่วยเหลือ และขนย้ายสิ่งของในพื้นที่เสี่ยงต่อการเกิดน้ำป่าไหลหลากซ้ำ และดูแลประชาชนที่ได้รับผลกระทบ พร้อมมอบถุงยังชีพเป็นการเร่งด่วน รวมถึงได้ตั้งป้ายสัญญาณเตือน และจัดเจ้าหน้าที่อำนวยความสะดวกบริเวณพื้นที่เสี่ยงภัย นอกจากนี้ ได้สั่งการให้เจ้าหน้าที่ประเมินสถานการณ์ปริมาณน้ำฝนที่อาจจะตกลงมาในพื้นที่เป็นระยะ เพื่อเตรียมพร้อมรับมือและให้การช่วยเหลือประชาชนได้ทันท่วงทีต่อไปอีกด้วย
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวในช่วงท้ายว่า ในวันนี้ ตามการรายงานสภาพอากาศของกรมอุตุนิยมวิทยา จะมีฝนตกหนักเพิ่มขึ้นกว่าปกติโดยเฉพาะในพื้นที่ จังหวัดกาญจนบุรี และราชบุรี ซึ่งในพื้นที่ของจังหวัดกาญจนบุรี ถือเป็นพื้นที่ต้องเฝ้าระวังสถานการณ์ฝนตกหนักซึ่งอาจทำให้เกิดน้ำท่วมฉับพลัน น้ำป่าไหลหลาก และดินถล่มอย่างใกล้ชิด โดยเฉพาะในช่วงระหว่างวันที่ 24 - 31 กรกฎาคม 2567 ซึ่งมีพื้นที่เฝ้าระวัง ได้แก่ อำเภอเมืองกาญจนบุรี อำเภอด่านมะขามเตี้ย อำเภอไทรโยค อำเภอศรีสวัสดิ์ อำเภอทองผาภูมิ อำเภอสังขละบุรี จึงขอให้พี่น้องประชาชนเตรียมตัวรับมือกับฝนตกหนัก ระลอกที่กำลังมาถึง และคอยติดตามข่าวสารการแจ้งเตือนของทางราชการอย่างใกล้ชิด ทั้งนี้ หากพี่น้องประชาชนผู้ได้รับผลกระทบ และต้องการความช่วยเหลือ หรือ ท่านใดที่ยังไม่ได้รับความช่วยเหลือ หรือ ต้องการสอบถามข้อมูลและวิธีการเตรียมตัวรับมือสถานการณ์น้ำท่วม สามารถติดต่อได้ที่ กำนัน ผู้ใหญ่บ้าน หรือ เจ้าหน้าที่ของส่วนราชการในพื้นที่จังหวัดกาญจนบุรี หรือ โทรสายด่วนศูนย์ดำรงธรรม 1567 หรือ สายด่วนนิรภัย 1784 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86373