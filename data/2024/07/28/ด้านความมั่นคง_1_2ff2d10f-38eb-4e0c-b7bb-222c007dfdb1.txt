รัฐบาลไทย-ข่าวทำเนียบรัฐบาล-พ่อเมืองนราธิวาส บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันเสาร์ที่ 27 กรกฎาคม 2567
27/07/2567
พิมพ์
พ่อเมืองนราธิวาส บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
พ่อเมืองนราธิวาส บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพี่น้องประชาชน "Change for Good" พัฒนาพื้นที่
พ่อเมืองนราธิวาส บูรณาการภาคีเครือข่ายดำเนิน โครงการ โคก หนอง นา อารยเกษตร เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพี่น้องประชาชน "Change for Good" พัฒนาพื้นที่เพื่อความสุขและคุณภาพชีวิตที่ดีอย่างยั่งยืน
วันนี้ (27 ก.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า ตนได้เป็นประธานเปิด โครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ภายใต้กิจกรรมเผยแพร่ผลสำเร็จการพัฒนาคุณภาพชีวิตด้วย โคก หนอง นา อารยเกษตร จังหวัดนราธิวาส โดยสำนักงานพัฒนาชุมชนจังหวัดนราธิวาส จัดขึ้น ณ ศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ "โคก หนอง นา" แปลงของนายเอาตัด มะแช บ้านตะโล๊ะแน็งอามาน หมู่ที่ 9 ตำบลบางปอ อำเภอเมืองนราธิวาส โดยมี นายถาวร เทพสุวรรณ พัฒนาการจังหวัดนราธิวาส นายรุสดี ปูรียา นายอำเภอเมืองนราธิวาส พร้อมด้วย หัวหน้าส่วนราชการ ผู้นำท้องที่ ผู้นำท้องถิ่น และประชาชนร่วมกิจกรรม
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พระบาทสมเด็จพระเจ้าอยู่หัว คณะอนุกรรมการกลั่นกรองโครงการและกิจกรรมร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จึงมีมติเห็นชอบให้กรมการพัฒนาชุมชน ดำเนินโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และอนุญาตให้เชิญตราสัญลักษณ์เฉลิมพระเกียรติฯ ไปประดับบนป้ายโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” จังหวัดละ 1 แห่ง
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวเพิ่มเติมว่า จังหวัดนราธิวาสได้มอบหมายพัฒนาการจังหวัดพิจารณาคัดเลือกพื้นที่ต้นแบบการพัฒนา คุณภาพชีวิตตามหลักทฤษฎีใหม่ ประยุกต์สู่ "โคก หนอง นา" จังหวัดละ 1 แห่ง เป็นพื้นที่ดำเนินโครงการ โดยได้คัดเลือกศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ "โคก หนอง นา" แปลงของนายเอาตัด มะแช บ้านตะโล๊ะแน็งอามาน หมู่ที่ 9 ตำบลบางปอ อำเภอเมืองนราธิวาส จังหวัดนราธิวาส เป็นพื้นที่ดำเนินการ ซึ่งเป็นพื้นที่ที่มีองค์ประกอบทางกายภาพครบถ้วน ในรูปแบบ โคก หนอง นา มีกิจกรรมการแลกเปลี่ยนเรียนรู้อย่างต่อเนื่อง และมีผลผลิตที่สร้างอาชีพ สร้างรายได้ให้ชุมชน เพื่อเป็นการเฉลิมพระเกียรติ พระบาทสมเด็จพระเจ้าอยู่หัว และต่อยอด ขยายผล "โคก หนอง นา" สู่การพัฒนาพื้นที่แบบอารยเกษตร ตามแนวพระราชดำริ และเผยแพร่ผลสำเร็จการพัฒนาคุณภาพชีวิตด้วยโคก หนอง นา อารยเกษตร ให้ประชาชนได้รับรู้และมีแนวทางในการนำไปประยุกต์ใช้ในการดำเนินชีวิต
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวเพิ่มอีกว่า นอกจากนี้จังหวัดนราธิวาสยังได้จัดกิจกรรมเผยแพร่ผลสำเร็จการพัฒนาคุณภาพชีวิต ด้วยโคก หนอง นา อารยเกษตร ขึ้น โดยมีกิจกรรมต่าง ๆ ประกอบด้วย พิธีเปิดโครงการ โคก หนอง นา อารยเกษตร เฉลิมพระเกียรติฯ แบ่งปันพันธุ์กล้าไม้แก่หัวหน้าส่วนราชการและประชาชนโดยรอบ นิทรรศการแสดงองค์ความรู้ แนวคิดและทฤษฎีของการพัฒนาอันเนื่องมาจากพระราชดำริ และพิธีเปิดป้ายโครงการประดับตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาส มหามงคลเฉลิมพระชนมพรรษา 6 รอบ 28 กรกฎาคม 2567 ปลูกต้นรวงผึ้ง ซึ่งเป็นต้นไม้ประจำพระองค์  พระบาทสมเด็จพระวชิรเกล้าเจ้าอยู่หัว กิจกรรม  สร้างการรับรู้ “วันดินโลก” กิจกรรมแลกเปลี่ยนเรียนรู้ตามฐานเรียนรู้ และเวทีเสวนาการน้อมนำแนวคิดและทฤษฎีการพัฒนาอันเนื่องมาจากพระราชดำริของพระบาทสมเด็จพระมหาภูมิพลอดุลยเดชมหาราช บรมนาถบพิตร มาประยุกต์ใช้ในชีวิตประจำวันต่อไป
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวในช่วงท้ายว่า การพัฒนาพื้นที่ ตามแบบอารยเกษตร จะช่วยสร้างความยั่งยืน ทำให้เราได้เห็นว่าภาคีเครือข่ายทุกท่านได้สื่อสารอย่างชัดเจนว่า สิ่งที่เป็นความมั่นคงของประชาชนทุกเรื่อง ทั้งเรื่องการทำมาหากิน การใช้ชีวิต ล้วนแต่มีพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นผู้นำด้วยการที่พระองค์ท่านพระราชทานแนวพระราชดำริให้พวกเราน้อมนำมาทำ โดยไม่ต้องอายที่ได้ทำ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้น การน้อมนำแนวทางแปลงโคก หนอง นา ไปประยุกต์ต่อยอดขยายผลในแปลงอื่น ๆ ทุกพื้นที่ มุ่งมั่นขยายผลการขับเคลื่อนการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” ให้เห็นผลอย่างเป็นรูปธรรมและต่อเนื่อง เพื่อเป็นการรวมพลังแสดงออกถึงความจงรักภักดีและเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกันนำสิ่งที่ดีสู่พี่น้องประชาชนชาวจังหวัดนราธิวาส "Change for Good" ช่วยกันทำให้ทุกพื้นที่ของเรามีความสุขและมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/86368