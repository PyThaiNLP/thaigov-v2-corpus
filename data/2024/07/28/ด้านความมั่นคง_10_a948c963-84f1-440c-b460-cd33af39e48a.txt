รัฐบาลไทย-ข่าวทำเนียบรัฐบาล-“อนุทิน” ให้กำลังใจพร้อมอำนวยความสะดวกพี่น้องประชาชนที่มาร่วมรับเสด็จพระบาทสมเด็จพระเจ้าอยู่หัว เนื่องในโอกาสพระราชพิธีเฉลิมพระชนมพรรษาครบ 6 รอบ 28 กรกฎาคม 2567


วันอาทิตย์ที่ 28 กรกฎาคม 2567
28/07/2567
พิมพ์
“อนุทิน” ให้กำลังใจพร้อมอำนวยความสะดวกพี่น้องประชาชนที่มาร่วมรับเสด็จพระบาทสมเด็จพระเจ้าอยู่หัว เนื่องในโอกาสพระราชพิธีเฉลิมพระชนมพรรษาครบ 6 รอบ 28 กรกฎาคม 2567
“อนุทิน” ให้กำลังใจพร้อมอำนวยความสะดวกพี่น้องประชาชนที่มาร่วมรับเสด็จพระบาทสมเด็จพระเจ้าอยู่หัว เนื่องในโอกาสพระราชพิธีเฉลิมพระชนมพรรษาครบ 6 รอบ 28 กรกฎาคม 2567
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (28 ก.ค. 67) เวลา 13.30 น. นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย พร้อมผู้บริหารกระทรวงมหาดไทย ได้ลงพื้นที่ให้กำลังใจเจ้าหน้าที่ และอำนวยความสะดวกแก้พี่น้องประชาชนที่มาร่วมรับเสด็จฯ พระบาทสมเด็จพระเจ้าอยู่หัว เนื่องในโอกาสพระพราชดำเนินทรงบำเพ็ญพระราชกุศล เนื่องในโอกาสวันเฉลิมพระชนมพรรษา 72 พรรษา ณ บริเวณพื้นที่รับเสด็จฯ ถนนราชดำเนินกลาง
ในการนี้ นายอนุทิน และคณะ ได้เยี่ยมเยียนให้กำลังใจพี่น้องประชาชน นักเรียน นิสิต นักศึกษา และประชาชนจิตอาสา ที่เดินทาง มาจากทั่วประเทศ และทุกคนต่างมีความปลื้มปีติยินดีที่ได้มาร่วมงานครั้งนี้ โดยในระหว่างการตรวจเยี่ยม ได้มีพี่น้องประชาชนร่วมพบปะพูดคุยกับนายอนุทิน พร้อมทั้งร่วมถ่ายทอดความรู้สึก ความประทับใจ ที่ได้มีโอกาสสำคัญของชีวิตในการร่วมรับเสด็จฯ ในโอกาสอันเป็นมหามงคลนี้ นอกจากนี้ ระหว่างลงพื้นที่นายอนุทิน ยังได้ทักทายกับนักท่องเที่ยว รวมถึงชาวต่างชาติที่มาอาศัยทำงานในประเทศไทยและวันนี้ได้เดินทางมายังพื้นที่ซึ่งมีการเฝ้ารับเสด็จฯ ด้วย
นายอนุทิน กล่าวว่า รู้สึกดีใจที่ได้พบและมีโอกาสอำนวยความสะดวกพี่น้องประชาชนทุกคน วันนี้ทุกท่านพร้อมใจกัน สวมใส่เสื้อเหลืองมาเฝ้ารับเสด็จพระราชดำเนิน ณ บริเวณถนนราชดำเนินกลาง แห่งนี้ ซึ่งบรรยากาศในวันนี้ล้วนเต็มไปด้วยความรัก และความสามัคคีปรองดองเป็นภาพที่แสดงออกถึงความจงรักภักดีของพสกนิกรไทยที่มีต่อพระบาทสมเด็จพระเจ้าอยู่หัวและสถาบันพระมหากษัตริย์ ซึ่งนอกจากการเฝ้ารับเสด็จฯ แล้ว ชาวไทยทุกคนยังสามารถแสดงออกถึงความจงรักภักดีด้วยการน้อมนำพระราชปณิธาน แนวทางตามพระราชดำริ ไปสู่การพัฒนายกระดับคุณภาพชีวิตและประเทศชาติให้ก้าวหน้าต่อไปด้วย
น.ส.ไตรศุลี กล่าวว่าในช่วงท้ายว่า ในวันนี้ ขอเชิญชวนพี่น้องประชาชนคนไทยทั่วทั้งประเทศ ได้ร่วมในพิธีจุดเทียนถวายพระพรชัยมงคล เพื่อร่วมกันถวายพระพรและเพื่อเทิดพระเกียรติ พระบาทสมเด็จพระเจ้าอยู่หัว ในเวลา 19.00 น. ณ สถานที่ซึ่งจังหวัด หรืออำเภอทั่วประเทศกำหนด และขอเชิญชวนประชาชนร่วมลงนามถวายพระพร พระบาทสมเด็จพระเจ้าอยู่หัว ผ่านระบบออนไลน์ ที่เว็บไซต์หน่วยราชการในพระองค์ www.royaloffice.th

ที่มา : https://www.thaigov.go.th/news/contents/details/86395