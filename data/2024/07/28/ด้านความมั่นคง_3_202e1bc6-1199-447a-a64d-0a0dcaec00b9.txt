รัฐบาลไทย-ข่าวทำเนียบรัฐบาล-พ่อเมืองลำพูน เชิญชวนประชาชนร่วมบริจาคโลหิต เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ระหว่างวันที่ 26-28 กรกฎาคม 2567 ร่วมแบ่งปันชีวิตให้เพื่อนมนุษย์ 


วันเสาร์ที่ 27 กรกฎาคม 2567
27/07/2567
พิมพ์
พ่อเมืองลำพูน เชิญชวนประชาชนร่วมบริจาคโลหิต เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ระหว่างวันที่ 26-28 กรกฎาคม 2567 ร่วมแบ่งปันชีวิตให้เพื่อนมนุษย์
พ่อเมืองลำพูน เชิญชวนประชาชนร่วมบริจาคโลหิต เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ระหว่างวันที่ 26-28 กรกฎาคม 2567 ร่วมแบ่งปันชีวิตให้เพื่อนมนุษย์ ทำความ ดี ด้วยหัวใจ ถวายเป็นพระราชกุศล
วันนี้ (27 ก.ค. 67) นายสันติธร ยิ้มละมัย ผู้ว่าราชการจังหวัดลำพูน เปิดเผยว่า จังหวัดลำพูน ได้จัดกิจกรรมบริจาคโลหิตเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ โรงพยาบาลป่าซาง อำเภอป่าซาง จังหวัดลำพูน ซึ่งตนได้มอบหมายให้ นายสมาน กองแก้ว ปลัดจังหวัดลำพูน ลงพื้นที่เยี่ยมหน่วยรับบริการบริจาคโลหิตในครั้งนี้ โดยมี นายภัทรพล ผัดดวงธรรม นายอำเภอป่าซาง นางสาธิกา กิตติธนดิตถ์ รองนายกเหล่ากาชาดจังหวัดลำพูน นางบำเพ็ญ เมืองมูล สมาชิกเหล่ากาชาดจังหวัดลำพูน เจ้าหน้าที่สำนักงานสาธารณสุขจังหวัดลำพูน ร่วมลงพื้นที่ให้กำลังใจผู้บริจาคโลหิต และนอกจากนี้ ได้มอบหมาย นายยุทธพงศ์ ไชยศร นายอำเภอเมืองลำพูน ลงพื้นที่เยี่ยมเยียนและให้กำลังใจผู้เข้าร่วมบริจาคโลหิต ณ โรงพยาบาลลำพูน และสำนักงานนิคมอุตสาหกรรมภาคเหนือ จังหวัดลำพูน
นายสันติธร ยิ้มละมัย ผู้ว่าราชการจังหวัดลำพูน กล่าวว่า จังหวัดลำพูน ได้ดำเนินการโครงการและกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยน้อมนำแนวพระราชดำริและพระบรมราโชบายของพระบาทสมเด็จพระเจ้าอยู่หัวมาเป็นแนวทางในการจัดทำโครงการเพื่อพัฒนาโครงการคุณภาพชีวิตของประชาชนคนไทยให้มีคุณภาพชีวิตที่ดีและมีความสุขอย่างยั่งยืน และเพื่อสนับสนุนการแก้ไขปัญหาการขาดแคลนโลหิตสำรองของสภากาชาดไทยและเป็นการสร้างจิตสำนึกของการทำความดีด้วยหัวใจด้วยการเป็นผู้ให้และเป็นผู้มีจิตสาธารณะช่วยเหลือสังคม
"สำหรับยอดการรับบริจาคโลหิตในวันที่ 26 กรกฎาคม 2567 ทั้ง 5 หน่วยบริการ ได้แก่ โรงพยาบาลลำพูน โรงพยาบาลป่าซางโรงพยาบาลบ้านโฮ่ง โรงพยาบาลลี้ และสำนักงานนิคมอุตสาหกรรมภาคเหนือ จังหวัดลำพูน มีผู้เข้าร่วมบริจาคโลหิตจำนวน 545 ราย ได้รับโลหิตทั้งหมดจำนวน 392 ยูนิต ทั้งนี้ จังหวัดลำพูน กำหนดหน่วยรับบริจาคโลหิตเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ระหว่างวันที่ 26-28 กรกฎาคม 2567 ตามสถานที่ ดังนี้ วันที่ 26 กรกฎาคม 2567 ได้แก่ โรงพยาบาลลำพูน โรงพยาบาลป่าซาง โรงพยาบาลบ้านโฮ่ง โรงพยาบาลลี้ และสำนักงานนิคมอุตสาหกรรมภาคเหนือ จังหวัดลำพูน วันที่ 27 กรกฎาคม 2567 ได้แก่ โรงพยาบาลลำพูน และโรงพยาบาลแม่ทา วันที่ 28 กรกฎาคม 2567 ได้แก่ ศูนย์การค้า แจ่มฟ้า ช็อปปิ้งมอลล์ ลำพูน และโรงพยาบาลลำพูน" นายสันติธรฯ กล่าว
นายสันติธร ยิ้มละมัย ผู้ว่าราชการจังหวัดลำพูน กล่าวเพิ่มเติมว่า “โครงการบริจาคโลหิต 10,000,000 ซีซี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” จัดทำขึ้นเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยรัฐบาล เพื่อเป็นการสนับสนุนการแก้ไขปัญหาการขาดแคลนโลหิตสำรองของสภากาชาดไทย และเป็นการเสริมสร้างจิตสำนึกของการทำความดีด้วยหัวใจรู้จักการเป็นผู้ให้ สร้างจิตสำนึกสาธารณะในการช่วยเหลือสังคมด้วยการบริจาคโลหิตเพื่อช่วยเหลือชีวิตเพื่อนมนุษย์ โครงการบริจาคโลหิตเฉลิมพระเกียรติพระบาทสมเด็จพระเจ้าอยู่หัว มีหน่วยงานเข้าร่วม จำนวน 65 หน่วยงาน โดยเริ่มขึ้นตั้งแต่เดือนมกราคม จนถึงเดือนธันวาคม 2567 ตั้งเป้าการรับบริจาคโลหิต จำนวน 10,000,000 ซีซี ภายในเดือนธันวาคม 2567 ทั้งนี้ โครงการบริจาคโลหิตฯ เป็น 1 ใน 10 โครงการ ที่ดำเนินการในนามของรัฐบาล
"ขอเชิญชวนพี่น้องประชาชนชาวจังหวัดลำพูน พื้นที่ใกล้เคียง ร่วมบริจาคโลหิต เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ร่วมช่วยเพื่อนมนุษย์ ผู้ประสบเหตุ ผู้เคราะห์ร้าย หรือผู้ป่วย เพื่อให้รอดชีวิตต่อไปทำความ ดี ด้วยหัวใจ โดยสามารถร่วมบริจาคได้ที่สถานดังกล่าว หรือสามารถสอบถามรายละเอียดเพิ่มเติมได้ที่สำนักงานกาชาดจังหวัดลำพูนหรือหมายเลขโทรศัพท์ สำนักงานกาชาดจังหวัดลำพูน 0-5351-0370" นายสันติธรฯ กล่าวในช่วงท้าย

ที่มา : https://www.thaigov.go.th/news/contents/details/86370