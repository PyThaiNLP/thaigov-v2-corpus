รัฐบาลไทย-ข่าวทำเนียบรัฐบาล-จังหวัดอุบลฯ 


วันเสาร์ที่ 27 กรกฎาคม 2567
27/07/2567
พิมพ์
จังหวัดอุบลฯ
จังหวัดอุบลฯ "Kick off" พาจัดโครงการโคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเป็นต้นแบบในการพัฒนาคุณภาพชีวิตประชาชนให้มีความสุขอย่างยั่งยืน
วันนี้ (27 ก.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้จัดกิจกรรม "โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567" เพื่อเป็นต้นแบบในการพัฒนาคุณภาพชีวิตประชาชนให้มีความสุขอย่างยั่งยืน และขยายผลการพัฒนาคุณภาพชีวิตของประชาชน ด้วยการบูรณาการขับเคลื่อนการน้อมนำหลักปรัชญาของเศรษฐกิจพอเพียงและหลักทฤษฎีใหม่สู่การปฏิบัติจนเป็นวิถี สอดคล้องกับสภาพพื้นที่และภูมิสังคม โดยตนมอบหมายให้ นางทรงลักษณ์ วรภัย รองผู้ว่าราชการจังหวัดอุบลราชธานี เป็นประธานในการเปิดกิจกรรม และมีนายพิสดาร ประดา พัฒนาการจังหวัดอุบลราชธานี นางสาววรางคณา อินทรเจริญ ผู้อำนวยการกลุ่มงานส่งเสริมการพัฒนาชุมชน พันจ่าเอก เทพศิรินทร์ อิ่มใจ นายอำเภอตระการพืชผล พร้อมด้วยพัฒนาการอำเภอทั้ง 25 อำเภอ หัวหน้าส่วนราชการ เจ้าหน้าที่พัฒนาชุมชนจังหวัด/อำเภอ เจ้าของแปลง โคก หนอง นา ครอบคลุมทั้ง 25 อำเภอ เครือข่ายภาคี 7 เครือข่าย คณะครู ผู้นำท้องถิ่นท้องที่ ผู้นำศาสนาพุทธ ภาคประชาสังคม รวมทั้งสิ้น 150 คน เข้า1ร่วมกิจกรรม ณ ศูนย์เรียนรู้โคก หนอง นา อารยเกษตร แปลงแก้วกล้า บัวศรี หมู่ที่ 2 ตำบลโนนกุง อำเภอตระการพืชผล จังหวัดอุบลราชธานี
นายศุภศิษย์ กล่าวว่า จังหวัดอุบลราชธานีได้ดำเนินการขับเคลื่อนการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ "โคก หนอง นา โมเดล" ในพื้นที่ 8 อำเภอ รวมทั้งสิ้น 76 แปลง และได้คัดเลือกแปลงนายแก้วกล้า บัวศรี หมู่ที่ 2 ตำบลโนนกุง อำเภอตระการพืชผล จังหวัดอุบลราชธานี เป็นพื้นที่ดำเนินโครงการดังกล่าว เพื่อขับเคลื่อนตามนโยบายกระทรวงมหาดไทยในการน้อมนำพระราชปณิธานของพระบาทสมเด็จพระเจ้าอยู่หัวในการสืบสาน รักษา และต่อยอด พระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผ่านการเรียนรู้และปฏิบัติตามหลักปรัชญาของเศรษฐกิจพอเพียงและทฤษฎีใหม่ประยุกต์สู่โคก หนอง นา อารยเกษตร ซึ่งนำไปสู่การใช้ชีวิตแบบ “พึ่งพาตนเอง” เพื่อความอยู่ดีมีสุขของประชาชน รวมทั้งการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" ช่วยสร้างความมั่นคงด้านอาหารอย่างยั่งยืน ทำให้เกิดความรักความสามัคคีของคนในชุมชน ต่อยอดไปสู่การนำไปขาย เป็นการสร้างรายได้ ลดรายจ่าย เพื่อเป็นต้นแบบแนวทางขจัดความยากจน ส่งเสริมให้พี่น้องประชาชนมีรากฐานการพัฒนาคุณภาพชีวิตที่มั่นคง ตามเป้าหมายการพัฒนาที่ยั่งยืน (SDGs)
"สำหรับกิจกรรมภายในงานวันนี้ ภาคีเครือข่ายทุกภาคส่วน นำโดยนางทรงลักษณ์ วรภัย รองผู้ว่าราชการจังหวัดอุบลราชธานี ได้ลงพื้นที่พบปะและให้กำลังใจ เจ้าของแปลง โคก หนอง นาทั้ง 25 อำเภอ ผู้เข้าร่วมกิจกรรมฯ จากนั้นได้ปลูกต้นไม้ (ต้นรวงผึ้ง) ซึ่งเป็นต้นไม้ประจำพระบาทสมเด็จพระวชิรเกล้าเจ้าอยู่หัว เพื่อเป็นการเฉลิมพระเกียรติพระบาทสมเด็จพระเจ้าอยู่หัว พร้อมทั้งร่วมกิจกรรมปล่อยปลาน้ำจืด ตลอดจนเยี่ยมชมศูนย์เรียนรู้โคก หนอง นา อารยเกษตร แปลงแก้วกล้า บัวศรี หมู่ที่ 2 ตำบลโนนกุง อำเภตระการพืชผล จังหวัดอุบลราชธานี" นายศุภศิทย์ กล่าวเพิ่มเติม
นายศุภศิษย์ กล่าวในช่วงท้ายว่า การพัฒนาพื้นที่ตามแบบอารยเกษตร จะช่วยสร้างความยั่งยืน ทำให้เราได้เห็นว่าภาคีเครือข่ายทุกท่านได้สื่อสารอย่างชัดเจนว่า สิ่งที่เป็นความมั่นคงของประชาชนทุกเรื่อง ทั้งเรื่องการทำมาหากิน การใช้ชีวิต ล้วนแต่มีพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นผู้นำด้วยการที่พระองค์ท่านพระราชทานแนวพระราชดำริให้พวกเราน้อมนำมาทำ โดยไม่ต้องอายที่ได้ทำ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้น การน้อมนำแนวทางแปลงโคก หนอง นา ไปประยุกต์ต่อยอดขยายผลในแปลงอื่น ๆ ทุกพื้นที่ มุ่งมั่นขยายผลการขับเคลื่อนการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” ให้เห็นผลอย่างเป็นรูปธรรมและต่อเนื่อง เพื่อเป็นการรวมพลังแสดงออกถึงความจงรักภักดีและเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกันนำสิ่งที่ดีสู่พี่น้องประชาชนชาวอุบลราชธานี "Change for Good" ช่วยกันทำให้ทุกพื้นที่ของเรามีความสุขและมีคุณภาพชีวิตที่ดีอย่างยั่งยืน
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/86369