รัฐบาลไทย-ข่าวทำเนียบรัฐบาล-กระทรวงมหาดไทยและสมาคมแม่บ้านมหาดไทย สำนึกในพระมหากรุณาธิคุณพระบาทสมเด็จพระเจ้าอยู่หัว ร่วมกับศิลปินจิตอาสา เปิดตัวบทเพลง 


วันอาทิตย์ที่ 28 กรกฎาคม 2567
28/07/2567
พิมพ์
กระทรวงมหาดไทยและสมาคมแม่บ้านมหาดไทย สำนึกในพระมหากรุณาธิคุณพระบาทสมเด็จพระเจ้าอยู่หัว ร่วมกับศิลปินจิตอาสา เปิดตัวบทเพลง
กระทรวงมหาดไทยและสมาคมแม่บ้านมหาดไทย สำนึกในพระมหากรุณาธิคุณพระบาทสมเด็จพระเจ้าอยู่หัว ร่วมกับศิลปินจิตอาสา เปิดตัวบทเพลง "แสงแห่งรัก" ถ่ายทอดความรู้สึกคนไทยทุกคนที่มีความรักและมอบทุกดวงใจถวายแด่พระองค์ พระผู้ทรงเป็นที่รักยิ่งของปวงชนชาวไทย
วันนี้ (28 ก.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยภายหลังการประกอบพิธีเชิญน้ำพระพุทธมนต์ศักดิ์สิทธิ์ จากวัดพระเชตุพนวิมลมังคลาราม ราชวรมหาวิหาร ไปยังพระที่นั่งอัมรินทรวินิจฉัย ในพระบรมมหาราชวัง ซึ่งได้เกิดปาฏิหาริย์และมหัศจรรย์ “ทั้งวันจริง วันซ้อม” ที่มีแต่ความร่มเย็น ไม่มีฝนตกเลย ทั้ง ๆ ที่วันนี้จากพยากรณ์อากาศแสดงให้เห็นว่า มีฝนตก 80% วันอื่น ๆ 70-80% อันเป็นนิมิตหมายที่สะท้อนพระบารมีปกเกล้าปกกระหม่อมโดยแท้ เพราะก่อนและหลังพิธี มีฝนตกทุกครั้ง
จากนั้น นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยสำนึกในพระมหากรุณาธิคุณของพระบาทสมเด็จพระเจ้าอยู่หัว พระผู้ทรงพระคุณอันประเสริฐ พระผู้ทรงเป็นหลักชัยและศูนย์รวมจิตใจของคนไทยทั้งประเทศ ซึ่งนับตั้งแต่พระองค์ทรงครองสิริราชสมบัติ พระองค์เปรียบประดุจแสงแห่งความรัก ผู้ทรงทศพิธราชธรรม ที่ฟูมฟักทะนุถนอมประชาชนคนไทย ยังผลให้ประชาชนได้มีคุณภาพชีวิตที่ดีอย่างยั่งยืน ด้วยทรงมีพระราชปณิธานอันมุ่งมั่นแน่วแน่ ในการสืบสาน รักษา และต่อยอด พระราชปณิธานทั้งปวงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยมี สมเด็จพระนางเจ้า ฯ พระบรมราชินี เคียงคู่พระบารมี เสด็จพระราชดำเนินไปประกอบพระราชกรณียกิจน้อยใหญ่ ยังประโยชน์สุขให้กับประชาชนคนไทย
นายสุทธิพงษ์ กล่าวว่า เพื่อเป็นการน้อมเกล้าน้อมกระหม่อมถวายพระพรชัยมงคล และเผยแพร่พระบารมีให้เกริกไกรแผ่ไพศาล และเป็นการถ่ายทอดความรู้สึกของคนไทยทั้งปวงที่มีต่อพระบาทสมเด็จพระเจ้าอยู่หัว กระทรวงมหาดไทยและสมาคมแม่บ้านมหาดไทย จึงได้ร่วมกับศิลปินจิตอาสา คือ ดร. จุมพล ทองตัน (โกไข่) ประพันธ์บทเพลง "แสงแห่งรัก" โดยมีคุณสุเมธ องอาจ เป็นผู้ขับร้อง ซึ่งมีเนื้อหาบทเพลงที่สะท้อนความรักของประชาชนคนไทย ที่พร้อมเพรียงในการถวายหัวใจแห่งความจงรักภักดีแด่พระบาทสมเด็จพระเจ้าอยู่หัว ด้วยการปฏิบัติบูชา สืบสานงานตามพระราชดำริ ทั้งงานจิตอาสา และการพัฒนาคุณภาพชีวิตของประชาชน โดยมีพระบาทสมเด็จพระเจ้าอยู่หัวเป็นหลักชัย ผู้ทรงเปรียบประดุจแสงแห่งความรักที่ส่องสว่างให้ประชาชนคนไทยได้มีสิ่งที่ดีงามของชีวิต
สำหรับเนื้อเพลง "แสงแห่งรัก" มีคำร้อง ดังนี้
วันที่ฟ้าหม่นหมอง เมฆหมอกมืดครึ้มดูเลือนราง แต่ไม่นานพอฟ้าสาง กลับมีแสงสว่างสีทอง
นั่นคือแสงแห่งความรัก ที่ฟูมฟักจนเรืองรอง พสกนิกรทั้งผองแซ่ซ้องไกลจะสืบสานรักษาทุกสิ่ง จะต่อยอดให้ยิ่งใหญ่ พระราชปณิธานก้องเกริกไกร ในพระบาทสมเด็จพระวชิรเกล้าเจ้าอยู่หัวมิ่งขวัญปวงชนชาวไทย และราชินีคู่ภูวไนยอันสมบูรณ์ ข้าพร้อมทำดีเทิดทูน ตราบจนสูญสิ้นชีวา เพื่อถวายดวงใจเดียวกัน สืบสานงานจิตอาสา บนแผ่นดินที่เกิดมา ใต้ฝ่าละอองธุลีพระบาท..ทุกชาติไปเพื่อถวายดวงใจเดียวกัน สืบสานงานจิตอาสา ด้วยแสงแห่งรักที่ส่องมา ใต้ฝ่าละอองธุลีพระบาท..ทุกชาติไป
"ขอเชิญชวนพี่น้องประชาชนคนไทยทั่วทั้งประเทศ ได้ร่วมรับฟัง และร่วมแชร์บทเพลงแสงแห่งรัก ผ่านทางเว็บไซต์ https://youtu.be/vw4VwM6Fx-Q เพื่อร่วมกันน้อมสำนึกในพระมหากรุณาธิคุณ และถวายพระพรชัยมงคลแด่พระบาทสมเด็จพระเจ้าอยู่หัว โดยพร้อมเพียงกัน" นายสุทธิพงษ์ กล่าวในช่วงท้าย
https://youtu.be/vw4VwM6Fx-Q

ที่มา : https://www.thaigov.go.th/news/contents/details/86394