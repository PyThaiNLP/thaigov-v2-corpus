รัฐบาลไทย-ข่าวทำเนียบรัฐบาล-ปลัดฯ ณัฐพล นั่งหัวโต๊ะ ประชุมติดตามความคืบหน้าการป้องกันและแก้ไขปัญหาสารเคมีรั่วไหล ครั้งที่ 5 กำชับ สอจ. ติดตามและรายงานผลเป็นประจำทุกสัปดาห์


วันศุกร์ที่ 26 กรกฎาคม 2567
26/07/2567
พิมพ์
ปลัดฯ ณัฐพล นั่งหัวโต๊ะ ประชุมติดตามความคืบหน้าการป้องกันและแก้ไขปัญหาสารเคมีรั่วไหล ครั้งที่ 5 กำชับ สอจ. ติดตามและรายงานผลเป็นประจำทุกสัปดาห์
ปลัดฯ ณัฐพล นั่งหัวโต๊ะ ประชุมติดตามความคืบหน้าการป้องกันและแก้ไขปัญหาสารเคมีรั่วไหล ครั้งที่ 5 กำชับ สอจ. ติดตามและรายงานผลเป็นประจำทุกสัปดาห์
25 กรกฎาคม 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมความคืบหน้าการป้องกันและแก้ไขปัญหาสารเคมีรั่วไหล ครั้งที่ 5 โดยมีนายบรรจง สุกรีฑา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายศุภกิจ บุญศิริ นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม นายเตมีย์ พันธุ์วงค์ราช ผู้อำนวยการกองตรวจราชการ นายสมชัย เอมบำรุง ผู้อำนวยการกองกฎหมาย อุตสาหกรรมจังหวัดระยอง อุตสาหกรรมจังหวัดพระนครศรีอยุธยา อุตสาหกรรมจังหวัดเพชรบูรณ์ อุตสาหกรรมจังหวัดนครราชสีมา นางสาวศิรกาญจน์ เหลืองสกุล ผู้อำนวยการกองบริหารจัดการกากอุตสาหกรรม กรมโรงงานอุตสาหกรรม ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านระบบ zoom
ปลัดกระทรวงอุตสาหกรรม ได้รับฟังการรายงานความคืบหน้าการดำเนินงานแก้ไขปัญหาเพื่อบรรเทาความเดือดร้อนให้แก่ประชาชน กรณีบริษัท วินโพรเสส จำกัด อำเภอบ้านค่าย และอำเภอเมือง จังหวัดระยอง โกดังเก็บวัตถุอันตราย อำเภอภาชี บริษัท เอกอุทัย จำกัด (สาขาอุทัย) บริษัท ซันเทค เคมิคอล แอนด์ โลจิสติกส์ จำกัด อำเภออุทัย จังหวัดพระนครศรีอยุธยา  บริษัท เอกอุทัย จำกัด (สาขากลางดง) อำเภอปากช่อง จังหวัดนครราชสีมา และบริษัท เอกอุทัย จำกัด สาขาศรีเทพ ตำบลคลองกระจัง อำเภอศรีเทพ จังหวัดเพชรบูรณ์
ปลัดฯ ณัฐพล ได้กำชับให้ กรอ. สอจ.ระยอง สอจ.พระนครศรีอยุธยา สอจ.นครราชสีมา และ สอจ.เพชรบูรณ์ เร่งกระบวนการนำของเสียและกากอุตสาหกรรมไปทำการบำบัดกำจัด และเร่งดำเนินการตามมาตรการป้องกันปริมาณน้ำฝนไม่ให้ชะล้างสารเคมีหรือกากอุตสาหกรรมไหลปนเปื้อนออกสู่พื้นที่ของชาวบ้านข้างเคียง พร้อมร่วมกับสำนักงานตำรวจแห่งชาติถอดบทเรียนแนวทางการดำเนินคดีตามกฎหมายจากจังหวัดระยองที่มีความคืบหน้าอย่างต่อเนื่อง เพื่อใช้เป็นต้นแบบในการดำเนินคดีการลักลอบทิ้งของเสียและกากอุตสาหกรรมในพื้นที่อื่น ๆ นอกจากนี้ ยังได้มอบหมายให้ผู้ตรวจราชการกระทรวงอุตสาหกรรมจัดทำแนวทางและมาตรการการใช้อำนาจตามกฎหมายโรงงานและกฎหมายวัตถุอันตรายเพื่อให้หน่วยงานที่เกี่ยวข้องสามารถเข้าไปดำเนินการในการแก้ไขปัญหาได้อย่างเข้มงวด อีกทั้ง มอบหมายให้ กรอ. หารือกับกรมควบคุมมลพิษ กรมทรัพยากรน้ำบาดาล กระทรวงมหาดไทย และหน่วยงานที่เกี่ยวข้องเพื่อบูรณาการร่วมกันแก้ไขปัญหาและสร้างความเชื่อมั่นให้กับภาคประชาชนในพื้นที่โดยเร็วที่สุด

ที่มา : https://www.thaigov.go.th/news/contents/details/86338