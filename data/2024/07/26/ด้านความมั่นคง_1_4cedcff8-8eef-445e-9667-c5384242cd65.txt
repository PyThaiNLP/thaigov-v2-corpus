รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประกอบพิธีเสกน้ำพระพุทธมนต์ศักดิ์สิทธิ์ ณ พระอุโบสถ วัดพระเชตุพนวิมลมังคลาราม ราชวรมหาวิหาร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 


วันพฤหัสบดีที่ 25 กรกฎาคม 2567
25/07/2567
พิมพ์
นายกรัฐมนตรีเป็นประธานประกอบพิธีเสกน้ำพระพุทธมนต์ศักดิ์สิทธิ์ ณ พระอุโบสถ วัดพระเชตุพนวิมลมังคลาราม ราชวรมหาวิหาร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม
นายกรัฐมนตรีเป็นประธานประกอบพิธีเสกน้ำพระพุทธมนต์ศักดิ์สิทธิ์ ณ พระอุโบสถ วัดพระเชตุพนวิมลมังคลาราม ราชวรมหาวิหาร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (25 ก.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทย ดำเนินการจัดทำน้ำพระพุทธมนต์ศักดิ์สิทธิ์ เพื่อทูลเกล้าฯ ถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งเมื่อช่วงเช้าวันนี้ ได้มีการจัดริ้วขบวนเกียรติยศเชิญคนโทน้ำพระพุทธมนต์ศักดิ์สิทธิ์จาก 76 จังหวัด และกรุงเทพมหานคร จากกระทรวงมหาดไทยมายังวัดพระเชตุพนวิมลมังคลาราม ราชวรมหาวิหาร ซึ่งในช่วงบ่ายวันนี้ กระทรวงมหาดไทย กำหนดจัดพิธีเสกน้ำพระพุทธมนต์ศักดิ์สิทธิ์ ณ พระอุโบสถ วัดพระเชตุพนวิมลมังคลาราม ราชวรมหาวิหาร โดยกระทรวงมหาดไทยได้รับพระเมตตาจากเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก กำหนดฤกษ์ในการประกอบพิธี
โดยในเวลา 15.09 น. สมเด็จพระธีรญาณมุนี เจ้าอาวาสวัดเทพศิรินทราวาส ราชวรวิหาร ที่ปรึกษาเจ้าคณะภาค 1-2-3 และภาค 12-13 (ธรรมยุต) กรรมการมหาเถรสมาคม เป็นประธานสงฆ์ นายเศรษฐา ทวีสิน นายกรัฐมนตรี นายพิเชษฐ์ เชื้อเมืองพาน รองประธานสภาผู้แทนราษฎร คนที่ 2 ผู้แทนประธานรัฐสภา และนางอโนชา ชีวิตโสภณ ประธานศาลฎีกา ร่วมกันเทน้ำพระพุทธมนต์ศักดิ์สิทธิ์จากคนโทน้ำพระพุทธมนต์ศักดิ์สิทธิ์ทั้ง 77 จังหวัด ทั่วราชอาณาจักร ลงในขันสาคร เสร็จแล้ว นายเศรษฐา ทวีสิน นายกรัฐมนตรี ประธานในพิธี จุดธูปเทียนที่เครื่องนมัสการหน้าพระพุทธเทวปฏิมากร พระประธานพระอุโบสถ แล้วถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว เจ้าหน้าที่กรมการศาสนา อาราธนาศีล สมเด็จพระธีรญาณมุนี ให้ศีล พระมหาราชครูพิธีศรีวิสุทธิคุณ ประธานพระครูพราหมณ์ จุดธูปเทียนบูชาเทพเจ้า แล้วอ่านประกาศชุมนุมเทพเจ้า จบแล้ว เจ้าหน้าที่กรมการศาสนาอาราธนาพระปริตร พระสงฆ์ 73 รูป เจริญพระพุทธมนต์ นายกรัฐมนตรี จุดเทียนที่ครอบสัมฤทธิ์ แล้วถวายสมเด็จพระธีรญาณมุนี โดยเมื่อเสกน้ำพระพุทธมนต์ศักดิ์สิทธิ์ จบแล้ว สมเด็จพระธีรญาณมุนี ลงจากอาสน์สงฆ์ไปหลั่งน้ำพระพุทธมนต์จากครอบสัมฤทธิ์ลงในขันสาคร ประมวลรวมกับน้ำพระพระพุทธมนต์ศักดิ์สิทธิ์จากจังหวัดต่าง ๆ แล้วโปรยข้าวตอก ดอกไม้ และประพรมน้ำพระพุทธมนต์ ที่คนโทน้ำพระพุทธมนต์ศักดิ์สิทธิ์จากจังหวัดต่าง ๆ ทั่วประเทศ ภายในราชวัติ พระมหาราชครูพิธีศรีวิสุทธิคุณ ประธานพระครูพราหมณ์ หลั่งน้ำเทพมนตร์ ลงในขันสาคร
และเมื่อถึงฤกษ์เวลา 16.30 น. นายเศรษฐา ทวีสิน นายกรัฐมนตรี พร้อมด้วยนายพิเชษฐ์ เชื้อเมืองพาน รองประธานสภาผู้แทนราษฎร คนที่ 2 ผู้แทนประธานรัฐสภา และนางอโนชา ชีวิตโสภณ ประธานศาลฎีกา ตักน้ำพระพุทธมนต์จากขันสาคร โดยใช้ถ้วยศิลาจารึกอักษรพุทธคาถา รินลงในพระเต้าปทุมนิมิต ได้แก่ 1. พระเต้าปทุมนิมิตทอง 2. พระเต้าปทุมนิมิตนาก และ 3. พระเต้าปทุมนิมิตเงิน พระสงฆ์เจริญชัยมงคลคาถา เสร็จแล้ว นายเศรษฐา ทวีสิน นายกรัฐมนตรี พร้อมด้วยนายพิเชษฐ์ เชื้อเมืองพาน รองประธานสภาผู้แทนราษฎร คนที่ 2 ผู้แทนประธานรัฐสภา และนางอโนชา ชีวิตโสภณ ประธานศาลฎีกา ร่วมกันถวายพัดรองที่ระลึก จตุปัจจัยไทยธรรม และย่ามปักตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรฎาคม 2567 แด่พระสงฆ์ จำนวน 73 รูป แล้วกรวดน้ำ พระสงฆ์ทั้งนั้นอนุโมทนา เป็นอันเสร็จพิธี
ทั้งนี้ ก่อนพิธีเสกน้ำพระพุทธมนต์ศักดิ์สิทธิ์ เมื่อเวลา 14.15 น. ได้มีการประกอบพิธีบวงสรวงบูชาฤกษ์ โดย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานจุดเทียนเงิน เทียนทอง ธูป ที่หน้าศาลเพียงตา พร้อมด้วยนายทรงศักดิ์ ทองศรี รัฐมนตรีช่วยว่าการกระทรวงมหาดไทย นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย นายชำนาญวิทย์ เตรัตน์ นายโชตินรินทร์ เกิดสม นายเชษฐา โมสิกรัตน์ นายราชันย์ ซุ้นหั้ว รองปลัดกระทรวงมหาดไทย เข้าร่วมการประกอบพิธี โดยยกมือไหว้อธิษฐานจิต และพราหมณ์อ่านคาถาบูชาฤกษ์ เพื่อเปิดฤกษ์ในการประกอบพิธีเสกน้ำพระพุทธมนต์ศักดิ์สิทธิ์

ที่มา : https://www.thaigov.go.th/news/contents/details/86295