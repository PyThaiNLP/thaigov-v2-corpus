รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมหม่อนไหม Kick off “โครงการ 72  หมู่บ้าน รวมใจปลูกหม่อนน้อมถวาย 72  พรรษา ทศมินทรราชา” 


วันศุกร์ที่ 26 กรกฎาคม 2567
กระทรวงเกษตรฯ โดยกรมหม่อนไหม Kick off “โครงการ 72  หมู่บ้าน รวมใจปลูกหม่อนน้อมถวาย 72  พรรษา ทศมินทรราชา”
กระทรวงเกษตรฯ โดยกรมหม่อนไหม Kick off “โครงการ 72  หมู่บ้าน รวมใจปลูกหม่อนน้อมถวาย 72  พรรษา ทศมินทรราชา” มุ่งขยายพื้นที่ปลูกหม่อนเลี้ยงไหม สร้างอาชีพ รายได้ที่ยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดโครงการหม่อนไหมรวมใจเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 “72 หมู่บ้าน รวมใจ ปลูกหม่อนน้อมถวาย 72 พรรษา ทศมินทรราชา“ และพิธีเปิดป้ายโครงการหม่อนไหมรวมใจเฉลิมพระเกียรติพระบาทสมเด็จพระเจ้าอยู่หัวฯ โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ พันจ่าเอกประเสริฐ  มาลัยอธิบดีกรมหม่อนไหม ผู้บริหารกระทรวงเกษตรและสหกรณ์ เข้าร่วม ณ ห้อง 115 กระทรวงเกษตรและสหกรณ์
ร้อยเอก ธรรมนัส กล่าวว่า กระทรวงเกษตรและสหกรณ์ โดยกรมหม่อนไหม ได้จัดทำโครงการหม่อนไหมรวมใจเฉลิมพระเกียรติพระบาทสมเด็จพระเจ้าอยู่หัวฯ โดยมีวัตถุประสงค์ เพื่อเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิม พระชนมพรรษา 6 รอบ 28 กรกฎาคม 2567 นอกจากนี้ ยังเป็นการส่งเสริมและขยายพื้นที่ปลูกหม่อนเลี้ยงไหม ซึ่งเป็นหัวใจหลักของอาชีพการเลี้ยงไหม การทอผ้าไหมไปสู่ชุมชน จำนวน 72 หมู่บ้านทั่วประเทศ เกษตรกรเข้าร่วม 1,572 ราย เพื่อสร้างอาชีพ สร้างรายได้ที่มั่นคงอย่างยั่งยืน และรักษาวัฒนธรรมภูมิปัญญาที่ทรงคุณค่าของไทย สำหรับเส้นไหมที่ได้จากหมู่บ้านใน โครงการนี้ ส่วนหนึ่งจะนำไปสู่โครงการ "12 พรรณพฤกษาไทย สร้างสีสรรค์บนเส้นใยไหมสู่ผ้าไทย 21 ลายทรงเลือก เทิดไท้ 92 พรรษา พระมารดาแห่งไหมไทย" เพื่อเฉลิมพระเกียรติสมเด็จพระนางเจ้าสิริกิติ์ พระบรมราชีนีนาถ พระบรมราชชนนี พันปีหลวง เนื่องในโอกาสมหามงคล เฉลิมพระชนมพรรษา 92 พรรษา 12 สิงหาคม 2567
สำหรับกิจกรรมในครั้งนี้ประกอบด้วย กิจกรรมจิตอาสาเราทำความดีด้วยหัวใจ พิธีเปิดป้ายโครงการหม่อนไหมรวมใจเฉลิมพระเกียรติพระบาทสมเด็จพระเจ้าอยู่หัวฯ กิจกรรม kick off ปลูกหม่อนพร้อมกันทั่วประเทศ 25 จุด 25 จังหวัด 72 หมู่บ้าน ผ่านระบบ Video conference ตลอดจนกิจกรรมจิตอาสารวมใจปลูกหม่อน และการหว่านปอเทืองเพื่อเป็นปุ๋ยพืชสดบำรุงดิน โดยการจัดงานพร้อมกันใน 25 จังหวัด ครั้งนี้ได้รับความร่วมมือจากผู้ว่าราชการจังหวัด ผู้นำชุมชน ผู้นำท้องถิ่นท้องที่ สมาชิกจิตอาสา ตลอดจนพี่น้องเกษตรกรและนักเรียนนักศึกษา

ที่มา : https://www.thaigov.go.th/news/contents/details/86317