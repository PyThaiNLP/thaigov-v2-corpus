รัฐบาลไทย-ข่าวทำเนียบรัฐบาล-จ.กำแพงเพชร ร่วมกับเหล่ากาชาดจังหวัด จัดโครงการ "บ้านกาชาดเฉลิมพระเกียรติเทิดไท้องค์ราชัน" เนื่องในโอกาสมหามงคลสมัยพิเศษยิ่ง พระบาทสมเด็จพระเจ้าอยู่หัว ทรงเจริญพระชนมพรรษา 6 รอบ


วันศุกร์ที่ 26 กรกฎาคม 2567
26/07/2567
พิมพ์
จ.กำแพงเพชร ร่วมกับเหล่ากาชาดจังหวัด จัดโครงการ "บ้านกาชาดเฉลิมพระเกียรติเทิดไท้องค์ราชัน" เนื่องในโอกาสมหามงคลสมัยพิเศษยิ่ง พระบาทสมเด็จพระเจ้าอยู่หัว ทรงเจริญพระชนมพรรษา 6 รอบ
จังหวัดกำแพงเพชร ร่วมกับเหล่ากาชาดจังหวัด จัดโครงการ "บ้านกาชาดเฉลิมพระเกียรติเทิดไท้องค์ราชัน" เนื่องในโอกาสมหามงคลสมัยพิเศษยิ่ง ที่พระบาทสมเด็จพระวชิรเกล้าเจ้าอยู่หัวฯ พระบรมราชูปถัมภกสภากาชาดไทย ทรงเจริญพระชนมพรรษา 6 รอบ 28 กรกฎาคม 2567
เมื่อวันที่ 25 ก.ค.67 นายชาธิป รุจนเสรี ผู้ว่าราชการจังหวัดกำแพงเพชร เปิดเผยว่า จังหวัดกำแพงเพชร ได้จัดกิจกรรมมอบบ้านให้แก่ราษฎรที่ประสบความทุกข์ยากเดือดร้อน และผู้ด้อยโอกาสในสังคม ตามโครงการ "บ้านกาชาดเฉลิมพระเกียรติเทิดไท้องค์ราชัน" พระบาทสมเด็จพระปรเมนทรรามาธิบดี ศรีสินทรมหาวชิราลงกรณ พระวชิรเกล้าเจ้าอยู่หัว เฉลิมพระชนมพรรษา 6 รอบ 28 กรกฎาคม 2567 ให้แก่ นางกุหลาบ ดุขุนทด ณ บ้านเลขที่183/1 หมู่ 2 บ้านหนองตาสังข์ ต.ลานกระบือ อ.ลานกระบือ จ.กำแพงเพชร ซึ่งตนได้มอบหมายให้ นายกองเอกชัยพฤกติ์ เชียรธารรักษ์ ปลัดจังหวัดกำแพงเพชร เป็นประธานในพิธี โดยมี นายสมเกียรติ ชื่นอยู่ นายอำเภอลานกระบือ พร้อมด้วย ว่าที่ ร.ต.หญิง กัญญารัตน์ เชียรธานรักษ์ รองนายกเหล่ากาชาดจังหวัดกำแพงเพชร หัวหน้าส่วนราชการ ผู้แทนส่วนราชการ คณะผู้บริหารและสมาชิกสภาท้องถิ่น สมาชิกเหล่ากาชาดจังหวัดกำแพงเพชร ตำรวจ กำนัน ผู้ใหญ่บ้าน และพี่น้องประชาชน ร่วมกิจกรรม
นายชาธิป รุจนเสรี ผู้ว่าราชการจังหวัดกำแพงเพชร กล่าวว่า โครงการบ้านกาชาดเฉลิมพระเกียรติเทิดไท้องค์ราชัน เป็นโครงการที่จังหวัดกำแพงเพชร ร่วมกับสำนักงานเหล่ากาชาดจังหวัดกำแพงเพชรดำเนินโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลสมัยพิเศษยิ่ง ที่พระบาทสมเด็จพระวชิรเกล้าเจ้าอยู่หัวฯ พระบรมราชูปถัมภกสภากาชาดไทย ทรงเจริญพระชนมพรรษา 6 รอบ 28 กรกฎาคม 2567 และเพื่อให้เป็นไปตามภารกิจของเหล่ากาชาดจังหวัด ในการให้การสังคมสงเคราะห์แก่ราษฎรที่ประสบความทุกข์ยากเดือดร้อน และผู้ด้อยโอกาสในสังคม โดยการดำเนินโครงการในครั้งนี้อำเภอลานกระบือ ได้รับการสนับสนุนงบประมาณจากสำนักงานเหล่ากาชาดจังหวัดกำแพงเพชร จำนวน 210,000 บาท ดำเนินการสร้างบ้านให้กับครอบครัว ผู้ประสบความทุกข์ยาก และผ่านการประชาคมหมู่บ้าน จำนวน 1 หลัง และซ่อมแซมบ้านในพื้นที่อีกจำนวน 3 หลัง
"การจัดกิจกรรมอบบ้านที่จัดขึ้นในครั้งนี้ จังหวัดกำแพงเพชร ได้มอบเอกสารทะเบียนประจำบ้าน (ทะเบียนบ้าน) ให้กับ นางกุหลาบ ดุขุนทด เจ้าของบ้าน พร้อมมอบพระบรมฉายาลักษณ์พระบาทสมเด็จพระเจ้าอยู่หัว และสมเด็จพระราชินีฯ ติดตั้งไว้ในบริเวณบ้านเพื่อให้เกิดความเป็นสิริมงคลกับครอบครัว และร่วมน้อมสำนึกในพระมหากรุณาธิคุณของพระองค์ท่านที่ทรงบำเพ็ญพระราชกรณียกิจนานัปการ เพราะห่วงใยพี่น้องพสกนิกรไทยและทรงมีพระราชปณิธานทำให้ประชาชนทุกคนมีคุณภาพชีวิตที่ดี โดยการน้อมนำหลักปรัญชาของเศรษฐกิจพอเพียง มุ่งทำให้ทุกครัวเรือนสามารถพึ่งพาตนเองได้ในขั้นต้น โดยยึดหลัก "พอกิน พอใช้ พออยู่ พอร่มเย็น" นายชาธิปฯ กล่าว
นายชาธิป รุจนเสรี ผู้ว่าราชการจังหวัดกำแพงเพชร กล่าวเพิ่มเติมว่า ขอขอบคุณและขอชื่นชมองค์กรภาคีเครือข่ายทุกภาคส่วนทั้งภาครัฐ ภาคเอกชน และภาคประชาสังคม ที่บูรณาการความร่วมมือในการดำเนินโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกันสนองพระราชปณิธานของพระบาทสมเด็จพระเจ้าอยู่หัว การทำความ ดี ด้วยหัวใจ ด้วยการรวมพลังจิตอาสา มุ่งมั่นตั้งใจที่จะพัฒนาชุมชนของเราให้ดีขึ้น และแก้ปัญหาความเดือดร้อนทำให้ครอบครัวผู้ยากไร้ผู้ด้อยโอกาสได้มีที่อยู่อาศัย โดยไม่ทิ้งใครไว้ข้างหลัง ซึ่งเป็นไปตามแนวทางการเป็นหมู่บ้านยั่งยืน (Sustainable Village) ที่ทุกคนในชุมชนได้รับโอกาสในการพัฒนาคุณภาพชีวิตให้ดีขึ้นอย่างยั่งยืน

ที่มา : https://www.thaigov.go.th/news/contents/details/86299