รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ยกทัพทีม อก. เปิดตัวนิคมฯ Circular พร้อมสร้างความร่วมมือนักลงทุนญี่ปุ่น สร้าง Supply chain สู่เป้าหมาย Zero waste 


วันศุกร์ที่ 26 กรกฎาคม 2567
26/07/2567
พิมพ์
รัฐมนตรีฯ พิมพ์ภัทรา ยกทัพทีม อก. เปิดตัวนิคมฯ Circular พร้อมสร้างความร่วมมือนักลงทุนญี่ปุ่น สร้าง Supply chain สู่เป้าหมาย Zero waste
รัฐมนตรีฯ พิมพ์ภัทรา ยกทัพทีม อก. เปิดตัวนิคมฯ Circular พร้อมสร้างความร่วมมือนักลงทุนญี่ปุ่น สร้าง Supply chain สู่เป้าหมาย Zero waste
วันที่ 25 กรกฎาคม 2567 เวลา 09.30 น. นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นำคณะผู้บริหารกระทรวงอุตสาหกรรม (อก.) และการนิคมอุตสาหกรรมแห่งประเทศไทย (กนอ.) ประชุมแนวทางความร่วมมือและแลกเปลี่ยนเรียนรู้ปัจจัยความสำเร็จในการพัฒนาอุตสาหกรรมรีไซเคิลของ Kitakyushu Eco-town กับคุณ Akitoshi KANEO ผู้อำนวยการสำนักสิ่งแวดล้อม เทศบาลเมืองคิตะคิวชู และคุณ Junichi SONO ผู้จัดการสำนักส่งเสริมการเติบโตสีเขียว โดยมี นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายชยงการ ภมรมาศ คณะทำงานรัฐมนตรีว่าการกระทรวงอุตสาหกรรม นางวรวรรณ ชิตอรุณ ผู้อำนวยการสำนักงานเศรษฐกิจอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม นายภานุวัฒน์ ตริยางกูรศรี ที่ปรึกษาของกรมส่งเสริมอุตสาหกรรม นายโกศล สถิตธรรมจิตร กงสุลใหญ่ ณ เมืองฟูกูโอกะ นายกิตติพันธุ์ บางยี่ขัน อัครราชทูตที่ปรึกษา (ฝ่ายอุตสาหกรรม) ประจำกรุงโตเกียว นางนิภา รุกขมธุร์ รองผู้ว่าการสายงานยุทธศาสตร์ นางบุปผา กวินวศิน รองผู้ว่าการสายงานพัฒนาที่ยั่งยืน นางปนัดดา เย็นตระกูล ผู้ช่วยผู้ว่าการ สายงานยุทธศาสตร์ และผู้บริหารการนิคมอุตสาหกรรมแห่งประเทศไทย ร่วมประชุม ณ สถานกงสุลใหญ่ ณ เมืองฟูกูโอก
โดยทาง อก. และ กนอ. ได้ศึกษาปัจจัยความสำเร็จในการทำ Eco-town เพื่อนำมาใช้เป็นแนวทางในการบูรณาการความร่วมมือจากภาคส่วนต่างๆ ในการพัฒนานิคม Circular  โดยภาครัฐมีการช่วยสนับสนุนผู้ประกอบการกลุ่มแรกที่เข้ามาประกอบกิจการในอุตสาหกรรมรีไซเคิล เพื่อให้เกิดการดึงดูดการลงทุนในพื้นที่ และมีกฎหมายกำหนดให้ผลิตภัณฑ์ต่างๆ เช่น เครื่องใช้ไฟฟ้า รถยนต์ หลอดไฟ จะต้องนำกลับมารีไซเคิล ซึ่งเป็นส่วนหนึ่งของปัจจัยความสำเร็จของ Eco-town ดังกล่าว ทั้งนี้ทางสถานกงสุลใหญ่ ณ เมืองฟูกูโอกะ และ กนอ. อยู่ระหว่างการหารือความร่วมมือกับเทศบาลเมืองฟูกูโอกะ และเทศบาลเมืองคิตะคิวชู เพื่อดำเนินโครงการพัฒนาศักยภาพของบุคลากรและการแลกเปลี่ยนเทคโนโลยีและนวัตกรรมในการบริหารจัดการวัสดุ ตามแนวทาง Circular Economy เพื่อเตรียมความพร้อมสำหรับการพัฒนานิคม Circular ต่อไป
ต่อมา เวลา 11.00 น. รัฐมนตรีฯ พิมพ์ภัทรา และคณะ เข้ารับฟังการบรรยายและเยี่ยมชมกระบวนการรีไซเคิลแผ่นโซล่าเซลล์ ชนิด Crystal silicon ของบริษัท Recycle-Tech โดยการเผาแผงโซล่าเซลล์ด้วยอุณหภูมิสูง เพื่อแยกวัสดุและสารเคมีประเภทต่างๆ ออกจากกัน โดยก๊าซที่เกิดจากการเผาสารเคมีจำพวกเรซินจะถูกรวบรวมวนกลับไปใช้เป็นเชื้อเพลิงสำหรับการเผาไหม้ วัสดุอื่นที่แยกออกมาได้ ประกอบด้วย เศษแก้ว ลวดทองแดง และ silicon cell ที่มีธาตุเงินเป็นองค์ประกอบ จะถูกส่งต่อไปใช้เป็นวัตถุดิบในการผลิตผลิตภัณฑ์อีกครั้ง โดยทางบริษัทฯ คาดการณ์ว่า ในปี ค.ศ. 2030 จะมีแผงโซล่าเซลล์ที่หมดอายุการใช้งานแล้วและนำเข้าสู่กระบวนการ recycle มากกว่า 200,000 แผงต่อปี ซึ่งมากกว่า 2 เท่าของกำลังการรีไซเคิลของบริษัทฯ ปัจจุบันจึงมีความจำเป็นต้องขยายกำลังการรีไซเคิลให้รองรับความต้องการในอนาคต ซึ่งข้อมูลดังกล่าวสอดคล้องกับความต้องการในประเทศไทย ที่จะต้องเตรียมความพร้อมเพื่อรองรับการจัดการแผงโซล่าเซลล์เช่นเดียวกับการพัฒนานิคมฯ circular และ supply chain ที่เกี่ยวข้อง เพื่อการจัดการแผงโซล่าเซลล์ที่หมดอายุการใช้งาน จึงเป็นประเด็นที่ กนอ. ให้ความสำคัญและเล็งเห็นถึงโอกาสทางธุรกิจที่จะเกิดขึ้นต่อไป

ที่มา : https://www.thaigov.go.th/news/contents/details/86326