รัฐบาลไทย-ข่าวทำเนียบรัฐบาล-​ก.แรงงาน ออกหน่วยจิตอาสาฝึกอาชีพบริการประชาชน ฟรี!! เฉลิมพระเกียรติพระบาทสมเด็จพระเจ้าอยู่หัว


วันศุกร์ที่ 26 กรกฎาคม 2567
26/07/2567
พิมพ์
​ก.แรงงาน ออกหน่วยจิตอาสาฝึกอาชีพบริการประชาชน ฟรี!! เฉลิมพระเกียรติพระบาทสมเด็จพระเจ้าอยู่หัว
​ก.แรงงาน ออกหน่วยจิตอาสาฝึกอาชีพบริการประชาชน ฟรี!! เฉลิมพระเกียรติพระบาทสมเด็จพระเจ้าอยู่หัว
วันที่ 26 กรกฎาคม 2567 เวลา 09.30 น. นายไพโรจน์ โชติกเสถียร ปลัดกระทรวงแรงงาน มอบหมายให้ นายสมาสภ์ ปัทมะสุคนธ์ ผู้ตรวจราชการกระทรวงแรงงาน ร่วมพิธีเปิดและตรวจเยี่ยมกิจกรรมงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี พล.ต.ท.จิรสันต์ แก้วแสงเอก ผู้บัญชาการตำรวจภูธรภาค 1 เป็นประธานในพิธีเปิด พล.อ.อ.อิทธิศักดิ์ ศรีสังข์ ผู้แทนจากหน่วยราชการในพระองค์ ตรวจเยี่ยมการจัดกิจกรรม หัวหน้าส่วนราชการหน่วยงานสังกัดกระทรวงแรงงานจังหวัดสมุทรปราการ ร่วมต้อนรับ ณ วัดศรีรัตนธรรมาราม อำเภอบางพลี จังหวัดสมุทรปราการ ซึ่งจัดขึ้นโดยศูนย์อำนวยการใหญ่จิตอาสาพระราชทาน (ศอญ.) สำนักงานตำรวจแห่งชาติ หน่วยงานภาครัฐ ภาคเอกชน
นายสมาสภ์ กล่าวว่า ในวันนี้ผมได้รับมอบหมายจากท่านปลัดกระทรวงแรงงานเป็นผู้แทนให้มาร่วมกิจกรรมจิตอาสาเฉลิมพระเกียรติฯ และเยี่ยมชมกิจกรรมจิตอาสาออกหน่วยบริการแก่ประชาชนของกระทรวงแรงงาน ซึ่งกระทรวงแรงงานได้ร่วมกับศูนย์อำนวยการใหญ่จิตอาสาพระราชทาน (ศอญ.) และหน่วยงานต่างๆ จัดขึ้น ได้แก่ สำนักงานปลัดกระทรวงกลาโหม กองบัญชาการกองทัพไทย กองทัพบก กองทัพอากาศ และสำนักงานตำรวจแห่งชาติ ในส่วนของหน่วยงานในสังกัดกระทรวงแรงงานจังหวัดสมุทรปราการ ได้ร่วมสนับสนุนการจัดกิจกรรมดังกล่าว โดยเฉพาะที่วัดศรีรัตนธรรมาราม จังหวัดสมุทรปราการแห่งนี้ มีกิจกรรมสาธิตการฝึกอาชีพและบริการประชาชน อาทิ การฝึกอาชีพอิสระ ทั้งภาคเช้าและภาคบ่าย การทำยาดมสมุนไพร ทำพวงกุญแจเครื่องหนัง โดยสถาบันพัฒนาฝีมือแรงงาน 1 สมุทรปราการ และร้อยพวงมาลัยประดิษฐ์ โดยสำนักงานจัดหางานจังหวัดสมุทรปราการ
นอกจากนี้ ยังมีบริการฉีดวัคซีนไข้หวัดใหญ่โดยโรงพยาบาลบางพลี บริการตรวจสุขภาพทั่วไปโดยโรงพยาบาลจุฬารัตน์ 3 เปลี่ยนถ่ายน้ำมันเครื่องรถจักรยานยนต์ ซ่อมแซมเครื่องใช้ไฟฟ้าขนาดเล็ก บริการตัดผม โดยสถาบันพัฒนาฝีมือแรงงาน 1 สมุทรปราการ การแจกหมวกนิรภัย จำนวน 500 ใบ เพื่อเสริมสร้างวินัยจราจร ซึ่งกระทรวงแรงงานได้รับการสนับสนุนจากมูลนิธิหัวใจบริสุทธ์ บริษัท ไทย สมายล์ บัส จำกัด บริษัท นวกิจประกันภัย จำกัด (มหาชน) และบริษัท ไบ่ลี่ เอ็นเตอร์ ไพรส์ จำกัด ซึ่งบรรยากาศของการจัดกิจกรรมฝึกอาชีพและบริการประชาชนของกระทรวงแรงงานในจุดนี้มีพี่น้องประชาชนนักเรียน ในพื้นที่ใกล้เคียงต่างให้ความสนใจเข้าร่วมกิจกรรมอย่างคึกคัก ซึ่งสามารถนำความรู้ไปต่อยอดในการประกอบอาชีพ สร้างงาน สร้างรายได้ให้กับตนเองและครอบครัวได้
นายสมาสภ์ กล่าวต่อว่า กระทรวงแรงงาน ยังจัดกิจกรรมดังกล่าวร่วมกับหน่วยงานที่เกี่ยวข้องอีก 4 จุด คือ จุดแรก ที่โรงเรียนเศรษฐเสถียรในพระบรมราชูปถัมภ์ เขตดุสิต จุดที่ 2 ที่วัดปราสาท จ.นนทบุรี จุดที่ 3 ที่วัดหงส์รัตนารามราชวรวิหาร เขตบางกอกใหญ่ และจุดที่ 4 ที่โรงเรียนประเทืองทิพย์วิทยา เขตสายไหม กรุงเทพมหานคร จึงขอเชิญชวนประชาชน เข้าร่วมงานและรับบริการฝึกอาชีพกับกระทรวงแรงงานได้ตั้งแต่เวลา 08.30 - 16.30 น. โดยให้บริการฟรีไม่เสียค่าใช้จ่าย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/86321