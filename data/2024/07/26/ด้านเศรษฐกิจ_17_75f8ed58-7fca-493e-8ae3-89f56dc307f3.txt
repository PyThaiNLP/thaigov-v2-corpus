รัฐบาลไทย-ข่าวทำเนียบรัฐบาล-“ธนารักษ์” โชว์ผลการจัดเก็บรายได้ในช่วง 10 เดือนของปีงบประมาณ พ.ศ. 2567 ทะลุเป้าหมายที่ตั้งไว้ทั้งปี


วันศุกร์ที่ 26 กรกฎาคม 2567
26/07/2567
พิมพ์
“ธนารักษ์” โชว์ผลการจัดเก็บรายได้ในช่วง 10 เดือนของปีงบประมาณ พ.ศ. 2567 ทะลุเป้าหมายที่ตั้งไว้ทั้งปี
กรมธนารักษ์ เปิดเผยผลการจัดเก็บรายได้ในช่วง 10 เดือนของปีงบประมาณ พ.ศ. 2567 ภายหลังการปรับเพิ่มประมาณการ จาก 11,500 ล้านบาท เป็น 12,000 ล้านบาท โดยจัดเก็บได้ 12,037 ล้านบาท คิดเป็นร้อยละ 100.31 ของประมาณการใหม่ที่ได้รับ
วันนี้ (26 กรกฎาคม 2567) ณ กรมธนารักษ์ นายจำเริญ โพธิยอด อธิบดีกรมธนารักษ์ กล่าวว่า กรมธนารักษ์สามารถจัดเก็บรายได้ของกรมธนารักษ์เพื่อนำส่งเข้าเป็นรายได้แผ่นดิน ประจำปีงบประมาณ พ.ศ. 2567 (1 ตุลาคม 2566 – 15 กรกฎาคม 2567) เป็นจำนวน 12,037.677 ล้านบาท คิดเป็นร้อยละ 100.13 ของประมาณการรายได้ทั้งปี ซึ่งรายได้จำนวนดังกล่าว ประกอบด้วย การจัดเก็บรายได้จากภารกิจด้านที่ราชพัสดุ และการจัดเก็บรายได้จากภารกิจด้านเหรียญกษาปณ์ โดยรายได้จากภารกิจด้านที่ราชพัสดุ จำนวน 11,386.978 ล้านบาท คิดเป็นร้อยละ 101.67 โดยมาจากรายได้ปกติที่เป็นค่าเช่าที่ราชพัสดุ จำนวน 9,367.315 ล้านบาท และรายได้พิเศษ จำนวน 2,019.663 ล้านบาท อาทิ ค่าเวนคืนที่ดินเพื่อการก่อสร้างโครงการรถไฟฟ้า การต่ออายุสัญญาเช่ารายบริษัท ไปรษณีย์ไทย จำกัด การประมูลขายทรัพย์สินที่ตกเป็นของแผ่นดินตามคำพิพากษาของศาล และส่วนแบ่งรายได้จากผู้เช่าที่ราชพัสดุ ทั้งนี้ ในส่วนการจัดเก็บรายได้จากภารกิจด้านเหรียญกษาปณ์ สามารถจัดเก็บรายได้ จำนวน 650.699 ล้านบาท คิดเป็นร้อยละ 81.34 ของประมาณการทั้งปี ซึ่งรายได้หลักด้านเหรียญกษาปณ์มาจากการจ่ายแลกเหรียญกษาปณ์หมุนเวียน การจำหน่ายเหรียญกษาปณ์ที่ระลึก และการจำหน่ายผลิตภัณฑ์เหรียญ
อธิบดีกรมธนารักษ์กล่าวเพิ่มเติมว่า กรมธนารักษ์ประสบความสำเร็จในการจัดเก็บรายได้ จากการเพิ่มประสิทธิภาพการบริหารจัดการที่ราชพัสดุ และคาดว่าจะสามารถจัดเก็บรายได้ในภาพรวมทั้งปีส่งเข้าเป็นรายได้แผ่นดินได้เกินกว่าเป้าหมายที่ตั้งไว้ด้วยเช่นกัน โดยกรมธนารักษ์มีแผนที่จะเพิ่มศักยภาพการจัดเก็บในปีงบประมาณ พ.ศ. 2567 ให้ได้ถึง 13,000 ล้านบาท

ที่มา : https://www.thaigov.go.th/news/contents/details/86341