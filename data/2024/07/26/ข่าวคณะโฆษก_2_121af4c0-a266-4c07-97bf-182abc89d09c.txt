รัฐบาลไทย-ข่าวทำเนียบรัฐบาล-โฆษกรัฐบาลเผยคลังปรับเพิ่มตัวเลขการขยายตัวทางเศรษฐกิจที่ร้อยละ 2.7 เชื่อเป็นความสำเร็จจากการดำเนินนโยบายของนายกฯ 


วันศุกร์ที่ 26 กรกฎาคม 2567
26/07/2567
พิมพ์
โฆษกรัฐบาลเผยคลังปรับเพิ่มตัวเลขการขยายตัวทางเศรษฐกิจที่ร้อยละ 2.7 เชื่อเป็นความสำเร็จจากการดำเนินนโยบายของนายกฯ
ดอกผลนี้จะยังเห็นเป็นผลสำเร็จต่อเนื่อง เพื่อให้คนไทยอยู่ดีกินดี มีวิถีชีวิตที่ดีขึ้น
วันที่ 26 กรกฎาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยกรณี นายเผ่าภูมิ โรจนสกุล รัฐมนตรีช่วยว่าการกระทรวงการคลัง แถลงผลการประมาณการเศรษฐกิจไทยปี 2567 ว่ากระทรวงการคลังคาดว่าเศรษฐกิจไทย จะขยายตัวที่ร้อยละ 2.7 (ช่วงคาดการณ์ที่ 2.2 ถึง 3.2) ในปี 2567
โฆษกประจำสำนักนายกรัฐมนตรีระบุว่าเป็นการปรับเพิ่มตัวเลขจากที่เคยคาดการณ์เมื่อเดือน เมษายน 2567 ที่ตัวเลขร้อยละ 2.4 ทั้งนี้ การพิจารณาปรับเพิ่มคาดการณ์นี้ เนื่องจาก 3 ปัจจัย ได้แก่ 1) การส่งออกสินค้ามีสัญญาณขยายตัวได้ดีกว่าที่คาดการณ์ รวมถึงอุปสงค์ของประเทศคู่ค้าสำคัญคาดว่าจะขยายตัวได้ดีขึ้นตามการขยายตัวทางเศรษฐกิจที่คาดว่าจะขยายตัวได้ที่ร้อยละ 3.2
2) จำนวนและรายได้ที่ได้รับจากนักท่องเที่ยวต่างประเทศสูงกว่าที่คาดการณ์ สะท้อนผลตอบรับที่ดีจากมาตรการดึงดูดนักท่องเที่ยวของภาครัฐ ซึ่งทำให้เศรษฐกิจไทยมีสัญญาณดีขึ้น สะท้อนได้จากภาษีมูลค่าเพิ่มที่แท้จริงขยายตัวต่อเนื่อง 2 ไตรมาส และนักท่องเที่ยวต่างประเทศที่เดินทางเข้ามาเพิ่มขึ้น ร้อยละ 26.3 เมื่อเทียบกับช่วงเดียวกันในปีก่อน
และ 3) การเบิกจ่ายภาครัฐที่ดีกว่าที่คาดการณ์จากการเตรียมความพร้อมเร่งเบิกจ่ายของภาครัฐและมีทิศทางเร่งขึ้นต่อเนื่องในช่วงท้ายของปีงบประมาณ 2567 ซึ่งเป็นผลจากการเร่งรัดของรัฐบาล
ทั้งนี้ โฆษกประจำสำนักนายกรัฐมนตรีระบุว่า จากการแถลงฯ เสถียรภาพภายนอกประเทศ ดุลบริการ มีแนวโน้มจะเกินดุลตามการเพิ่มขึ้นของจำนวนนักท่องเที่ยวต่างชาติ ส่งผลให้ดุลบัญชีเดินสะพัดในปี 2567 มีแนวโน้ม ที่จะเกินดุล 11.0 พันล้านดอลลาร์สหรัฐ หรือคิดเป็นร้อยละ 2.4 ของ GDP
อย่างไรก็ตาม ผลประมาณการนี้ไม่ได้นับรวมผลที่คาดว่าจะได้รับในระบบเศรษฐกิจที่เกิดจากโครงการเติมเงิน 10,000 บาท ผ่าน Digital Wallet (โครงการฯ) ต่อเศรษฐกิจไทย ซึ่งรัฐบาลเชื่อว่าผลสำเร็จจากการดำเนินโครงการนี้จะทำให้เกิดพายุหมุนทางเศรษฐกิจ
“จากการทำงานแบบพุ่งเป้าที่การแก้ปัญหาเศรษฐกิจของนายเศรษฐา ทวีสิน นายกรัฐมนตรี ตั้งแต่เริ่มเข้ามารับตำแหน่ง ตั้งแต่ดำเนินการต่างประเทศเชิงรุก เพิ่มการค้าขาย ชักชวนการลงทุน เพิ่มราคาสินค้าเกษตร เพิ่มรายได้ให้ประชาชน แก้ปัญหาหนี้ ดำเนินการด้านนโยบายเพื่อขับเคลื่อนการท่องเที่ยว ปราบปรามอาชญากรรมออนไลน์ แก้ปัญหายาเสพติด รัฐบาลดำเนินนโยบายอย่างต่อเนื่องจนเริ่มเห็นผลสำเร็จเป็นรูปธรรมอย่างต่อเนื่อง และเชื่อมั่นว่าผลแห่งความสำเร็จจะออกดอกออกผลอีก ซึ่งนายกรัฐมนตรียังยึดมั่นคำสัญญาที่มีต่อประชาชนตลอดมาคือต้องการทำให้ประชาชนไทย อยู่ดีกินดี มีวิถีชีวิตที่ดีขึ้น” นายชัย กล่าว

ที่มา : https://www.thaigov.go.th/news/contents/details/86313