รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับ เอกอัครราชทูตวิสามัญผู้มีอำนาจเต็มแห่งสาธารณรัฐฝรั่งเศสประจำประเทศไทย หารือความร่วมมือระหว่าง ๒ ประเทศ


วันพฤหัสบดีที่ 25 กรกฎาคม 2567
25/07/2567
พิมพ์
รัฐมนตรีว่าการกระทรวงยุติธรรม ให้การต้อนรับ เอกอัครราชทูตวิสามัญผู้มีอำนาจเต็มแห่งสาธารณรัฐฝรั่งเศสประจำประเทศไทย หารือความร่วมมือระหว่าง ๒ ประเทศ
รัฐมนตรีว่าการกระทรวงยุติธรรม ให้การต้อนรับ เอกอัครราชทูตวิสามัญผู้มีอำนาจเต็มแห่งสาธารณรัฐฝรั่งเศสประจำประเทศไทย หารือความร่วมมือระหว่าง ๒ ประเทศ
ในวันพฤหัสบดีที่ ๒๕ กรกฎาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยพันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม และนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ กรมคุ้มครองสิทธิและเสรีภาพ ได้ให้การต้อนรับ นายฌ็อง-โกลด ปวงเบิฟ เอกอัครราชทูตวิสามัญผู้มีอำนาจเต็มแห่งสาธารณรัฐฝรั่งเศสประจำประเทศไทย พร้อมคณะ ณ ห้องรับรองประจำกระทรวงยุติธรรม ชั้น ๑๑ อาคาร​กระทรวง​ยุติธรรม​
ในการนี้ ทั้งสองฝ่ายได้หารือเกี่ยวกับความร่วมมือด้านการส่งเสริมสิทธิมนุษยชน โดยฝ่ายฝรั่งเศสชื่นชมประเทศไทยที่มีพัฒนาการที่โดดเด่นในด้านดังกล่าว โดยเฉพาะอย่างยิ่ง การผลักดันร่าง พ.ร.บ. แก้ไขเพิ่มเติมประมวลกฎหมายแพ่งและพาณิชย์ (ฉบับที่ ..) พ.ศ. …. และการเข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ (International Convention for the Protection of all Persons from Enforced Disappearance : ICPPED) ซึ่งถือเป็นการยกระดับมาตรฐานสิทธิมนุษยชนของประเทศไทยที่สำคัญ อีกทั้งยังช่วยส่งเสริมความเป็นนิติรัฐของประเทศไทย ในการนี้ รัฐมนตรีฯ ได้เน้นย้ำถึงความมุ่งมั่นในการดำเนินงานด้านสิทธิมนุษยชนของกระทรวงยุติธรรม เพื่อขับเคลื่อนการปฏิบัติให้มีประสิทธิภาพและเป็นรูปธรรม โดยฝ่ายฝรั่งเศสยินดีให้การสนับสนุนการดำเนินการของประเทศไทยในเรื่องดังกล่าว ทั้งสองฝ่ายยังได้หารือเกี่ยวกับการพัฒนาวิชาชีพโนตารีในประเทศไทย ซึ่งฝ่ายฝรั่งเศสพร้อมสนับสนุนความพยายามของฝ่ายไทยในการผลักดันประเด็นดังกล่าวให้เกิดเป็นรูปธรรม นอกจากนี้ ยังได้หารือเกี่ยวกับการพิจารณาจัดทำสนธิสัญญาว่าด้วยการส่งผู้ร้ายข้ามแดนระหว่างไทย - ฝรั่งเศส และการแก้ไขปัญหาความขัดแย้งในพื้นที่จังหวัดชายแดนภาคใต้ อีกทั้งยังได้แสดงความชื่นชมฝรั่งเศสที่รับเป็นเจ้าภาพจัดการแข่งขันกีฬาโอลิมปิก ๒๐๒๔ ณ กรุงปารีส พร้อมทั้งขอบคุณที่ดูแลและให้กำลังใจนักกีฬาไทยเพื่อให้มีความพร้อมต่อการแข่งขันกีฬาโอลิมปิก ซึ่งจะมีพิธีเปิดในวันที่ ๒๖ กรกฎาคม ๒๕๖๗ ต่อไป

ที่มา : https://www.thaigov.go.th/news/contents/details/86294