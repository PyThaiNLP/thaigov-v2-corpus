รัฐบาลไทย-ข่าวทำเนียบรัฐบาล-ธอส. ขานรับนโยบายรัฐบาลและกระทรวงการคลัง รับซื้อมังคุด และลำไยรวมกว่า 16 ตัน ช่วยเหลือเกษตรกรให้มีรายได้เพิ่มมากขึ้น  


วันศุกร์ที่ 26 กรกฎาคม 2567
26/07/2567
พิมพ์
ธอส. ขานรับนโยบายรัฐบาลและกระทรวงการคลัง รับซื้อมังคุด และลำไยรวมกว่า 16 ตัน ช่วยเหลือเกษตรกรให้มีรายได้เพิ่มมากขึ้น
ธอส. รับซื้อมังคุด และลำไยจำนวนกว่า 16 ตัน เพื่อช่วยเหลือเกษตรกรให้มีรายได้เพิ่มขึ้นจากผลผลิตที่ออกสู่ตลาดเป็นจำนวนมากในช่วงเดือนกรกฎาคม – สิงหาคม 2567 โดยพนักงานทุกสาขาทั่วประเทศร่วมมือร่วมใจกันสนับสนุนเพื่อช่วยเหลือเกษตรกรในช่วงผลผลิตล้นตลาด
ธนาคารอาคารสงเคราะห์ (ธอส.) ขานรับนโยบายรัฐบาล และกระทรวงการคลัง รับซื้อมังคุด และลำไยจำนวนกว่า 16 ตัน เพื่อช่วยเหลือเกษตรกรให้มีรายได้เพิ่มขึ้นจากผลผลิตที่ออกสู่ตลาดเป็นจำนวนมากในช่วงเดือนกรกฎาคม – สิงหาคม 2567 โดยพนักงานทุกสาขาทั่วประเทศร่วมมือร่วมใจกันสนับสนุนเพื่อช่วยเหลือเกษตรกรในช่วงผลผลิตล้นตลาด
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ พร้อมสนับสนุนนโยบายรัฐบาลของนายเศรษฐา ทวีสิน นายกรัฐมนตรี และนายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง ในการช่วยเหลือพี่น้องเกษตรกรให้มีรายได้เพิ่มมากขึ้น โดยเฉพาะในช่วงที่ผลผลิตทางการเกษตรออกสู่ตลาดเป็นจำนวนมาก โดย ธอส. ได้ทำการรับซื้อมังคุด และลำไย รวมกว่า 16 ตัน (16,000 กิโลกรัม) จากเกษตรกรผู้ปลูกมังคุด และลำไย โดยพนักงานทุกสาขาทั่วประเทศได้ร่วมมือร่วมใจกัน ในการสนับสนุนเพื่อช่วยเหลือเกษตรกรในช่วงผลผลิตล้นตลาด
“เกษตรกรถือเป็นประชาชนกลุ่มหลักของประเทศ ที่ต้องได้รับความช่วยเหลือ ด้วยการเพิ่มรายได้ เพื่อยกระดับคุณภาพชีวิตของเกษตรกรให้ดีขึ้น ซึ่งการช่วยเหลือเกษตรกรในครั้งนี้ จะช่วยลดปัญหามังคุด และลำไยล้นตลาด ถือเป็นส่วนหนึ่งในการผลักดันราคาสินค้าเกษตรให้เพิ่มสูงขึ้นได้” นายกมลภพ กล่าว
ทั้งนี้ การดำเนินการรับซื้อมังคุด และลำไยของ ธอส. ในครั้งนี้ เป็นส่วนหนึ่งของการแสดงความรับผิดชอบต่อสังคมและสิ่งแวดล้อมของธนาคาร ควบคู่กับการดำเนินภารกิจหลักในการสนับสนุนสินเชื่อที่อยู่อาศัยแก่ประชาชน ตามพันธกิจ “ทำให้คนไทยมีบ้าน” ที่โดยตลอดระยะเวลากว่า 70 ปี ธอส. ได้สนับสนุนให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว

ที่มา : https://www.thaigov.go.th/news/contents/details/86322