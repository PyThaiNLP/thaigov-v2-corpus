รัฐบาลไทย-ข่าวทำเนียบรัฐบาล-ธอส. สถาบันการเงินไทยแห่งแรก ได้รับรางวัล Asia Responsible Enterprise Awards 2024 สาขา CORPORATE GOVERNANCE ในระดับภูมิภาคเอเชีย


วันศุกร์ที่ 26 กรกฎาคม 2567
26/07/2567
พิมพ์
ธอส. สถาบันการเงินไทยแห่งแรก ได้รับรางวัล Asia Responsible Enterprise Awards 2024 สาขา CORPORATE GOVERNANCE ในระดับภูมิภาคเอเชีย
ธนาคารอาคารสงเคราะห์ (ธอส.) รับรางวัล Asia Responsible Enterprise Awards (AREA) 2024 สาขา CORPORATE GOVERNANCE ในระดับภูมิภาคเอเชีย ซึ่งถือเป็นสถาบันการเงินไทยแห่งแรกที่ได้รับรางวัลนี้ จากการดำเนินโครงการ Good Governance Towards Sustainable Housing
เมื่อวันที่ 28 มิถุนายน 2567 ธนาคารอาคารสงเคราะห์ (ธอส.) รับรางวัล Asia Responsible Enterprise Awards (AREA) 2024 สาขา CORPORATE GOVERNANCE ในระดับภูมิภาคเอเชีย ซึ่งถือเป็นสถาบันการเงินไทยแห่งแรกที่ได้รับรางวัลนี้ จากการดำเนินโครงการ “Good Governance Towards Sustainable Housing [G H] BANK” สะท้อนถึงการดำเนินงานทุกมิติด้วยความโปร่งใส และเป็นธรรม เพื่อพัฒนาองค์กรให้เติบโตอย่างยั่งยืน
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. เป็นสถาบันการเงินไทยแห่งแรกที่ได้รับรางวัล Asia Responsible Enterprise Awards (AREA) 2024 สาขา CORPORATE GOVERNANCE ในระดับภูมิภาคเอเชีย จัดโดย Enterprise Asia ประเทศสิงคโปร์ องค์กรอิสระที่สนับสนุน ส่งเสริมและพัฒนาศักยภาพทางเศรษฐกิจ และสังคมแบบองค์รวมในเอเชีย ซึ่ง ธอส.ได้ดำเนินโครงการ “Good Governance Towards Sustainable Housing [G H] BANK” ทำให้ ธอส. เป็นสถาบันการเงินเฉพาะกิจของประเทศไทยที่มีมาตรฐานการบริหารจัดการการดำเนินงานในทุกมิติด้วยความโปร่งใส เป็นธรรม เปิดเผยข้อมูลอย่างครบถ้วน ตรวจสอบได้ รวมไปถึง เคารพสิทธิของผู้มีส่วนได้ส่วนเสีย จ่ายค่าตอบแทนอย่างยุติธรรมและมีความรับผิดชอบ แสดงให้เห็นถึงประสิทธิภาพและประสิทธิผลการกำกับดูแลกิจการที่ดีของธนาคาร อีกทั้งเป็นการสะท้อนให้เห็นถึงการเป็นองค์กรต้นแบบด้านธรรมาภิบาล ทั้งในระดับประเทศและระดับนานาชาติ ซึ่งจะขับเคลื่อนให้ธนาคารสามารถเติบโตได้อย่างแข็งแกร่งและยั่งยืนในระยะยาว
ทั้งนี้ การมอบรางวัล Asia Responsible Enterprise Awards (AREA) ให้แก่องค์กรภาครัฐและเอกชนในภูมิภาคเอเชีย มีเป้าหมายเพื่อสร้างแรงบันดาลใจ และสร้างการเปลี่ยนแปลงที่ดีในองค์กรที่มีความรับผิดชอบต่อสังคมและสิ่งแวดล้อมในอนาคต โดยมีการมอบรางวัลตั้งแต่ปี 2554 มีองค์กรในภูมิภาคเอเชียที่เข้าร่วมประกวดมาแล้วมากกว่า 4,000 แห่ง โดยมีรางวัลจำนวน 8 สาขา ประกอบด้วย ด้านธรรมาภิบาล (Corporate Governance), ด้านการสร้างความเข้มแข็งในสังคม (Social Empowerment), ด้านการจัดการบุคคล (Investment in People), ด้านสุขภาพ (Health Promotion), ด้านสิ่งแวดล้อม (Green Leadership), ด้านความเป็นผู้นำเศรษฐกิจหมุนเวียน (Circular Economy Leadership), ด้านความเป็นผู้นำองค์กร (Responsible Business Leadership) และด้านการรายงานผลด้านความยั่งยืนอย่างเปิดเผย (Corporate Sustainability Reporting)

ที่มา : https://www.thaigov.go.th/news/contents/details/86320