รัฐบาลไทย-ข่าวทำเนียบรัฐบาล-รมว.ยุติธรรม เปิดโครงการบำบัดรักษาผู้เสพ/ผู้ติดยาเสพติด ภายใต้ “ยุทธการบัวหลวงปราบยานรก” สร้างโอกาสผู้หลงผิดกลับคืนสู่สังคม 


วันศุกร์ที่ 26 กรกฎาคม 2567
26/07/2567
พิมพ์
รมว.ยุติธรรม เปิดโครงการบำบัดรักษาผู้เสพ/ผู้ติดยาเสพติด ภายใต้ “ยุทธการบัวหลวงปราบยานรก” สร้างโอกาสผู้หลงผิดกลับคืนสู่สังคม
รมว.ยุติธรรม เปิดโครงการบำบัดรักษาผู้เสพ/ผู้ติดยาเสพติด ภายใต้ “ยุทธการบัวหลวงปราบยานรก” สร้างโอกาสผู้หลงผิดกลับคืนสู่สังคม
ในวันศุกร์ที่ ๒๖ กรกฏาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการบำบัดรักษาผู้เสพ/ผู้ติดยาเสพติด ตามแผนยุทธการ ปัองกันปราบปรามและแก้ไขปัญหายาเสพติดแบบครบวงจรจังหวัดปทุมธานี "ยุทธการบัวหลวงปราบยานรก" รุ่นที่ ๒ โดยมี นายยู่สิน จินตภากร ผู้ช่วยรัฐมนตรีว่าการกระทรวงยุติธรรม นายแพทย์บุญเรือง ไตรเรืองวรวัฒน์ ที่ปรึกษารัฐมนตรีว่าการกระทรวงยุติธรรม พร้อมด้วยคณะทำงานรัฐมนตรีว่าการกระทรวงยุติธรรม โดยมี นายภาสกร บุญญลักษณ์ ผู้ว่าราชการจังหวัดปทุมธานี พร้อมข้าราชการ ทหาร ตำรวจ และประชาชน ร่วมให้การต้อนรับ ณ มูลนิธิศูนย์ส่งเสริมพระพุทธศาสนาแห่งประเทศไทย ตำบลหน้าไม้ อำเภอลาดหลุมแก้ว จังหวัดปทุมธานี
โอกาสนี้ รัฐมนตรีว่าการกระทรวงยุติธรรม กล่าวเปิดโครงการ "ยุทธการบัวหลวงปราบยานรก" ว่า ในวันนี้จังหวัดปทุมธานีกำลังเป็นสังคมที่ได้รับผลกระทบ เนื่องด้วยมีชาวปทุมธานีจำนวนกว่า ๖๗,๐๐๐ คน เป็นหนี้กองทุนเงินให้กู้ยืมเพื่อการศึกษา (กยศ.) มีภาระจากเงินต้นรวมดอกเบี้ยและเบี้ยปรับ รวมแล้วประมาณ ๗,๐๐๐ ล้านบาท ทั้งที่เป็นกลุ่มคนที่อยากมีอนาคตที่ดี อยากเปลี่ยนสถานทางสังคมด้วยการศึกษา กลับต้องมาเป็นหนี้ กยศ. ทำให้การบำบัดฟื้นฟูสถานทางสังคมกลายเป็น "วิกฤตซ้อนวิกฤต" ด้วยตัวเลขกรมราชทัณฑ์กว่า ๒.๙ แสนคน ที่อยู่หลังกำแพง ในจำนวนนี้มีกว่า ๒.๒ แสนคน หรือกว่า ๘๐% มีระดับการศึกษาที่ต่ำ และไม่ได้เรียนหนังสืออีกกว่า ๒ หมื่นคน ทั้งที่ประเทศไทยบังคับให้เรียนหนังสือถืง ม.๖ ซึ่งเชื่อว่าคน ๒.๒ แสนคน ที่ไปอยู่หลังกำแพง ๑๔๓ แห่งทั่วประเทศ มีปัญหาเกี่ยวข้องกับยาเสพติด
ขณะเดียวกันศาสนาพุทธเป็นศาสนาที่ให้ความสำคัญของคน จากแนวคิดที่ว่า "ใจเป็นนาย กายเป็นบ่าว" จึงใช้พื้นที่ของมูลนิธิศูนย์ส่งเสริมพระพุทธศาสนาแห่งประเทศไทยแห่งนี้เป็นสถานที่บำบัด รักษา ฟื้นฟู ซึ่งเราทุกคนต้องเปิดใจ ตั้งใจ ตั้งมั่น แน่วแน่น อาจเป็นการปฏิบัติที่ค่อนข้างยาก แต่เมื่อทุกคนตัดสินใจแล้วต้องต่อสู้กับจิตใจของเรา ซึ่งผมถือว่าความพยายามปรับพฤตินิสัย ไม่ยุ่งเกี่ยวกับยาเสพติดเพื่อไม่กลับไปสร้างปัญหาให้กับตนเอง ครอบครัว และเพื่อไปสร้างประโยชน์ให้กับสังคม ผมถือว่าทุกท่านเป็นบุคคลที่มีเกียรติและศักดิ์ศรี
"ตนเตรียมมอบหมายให้ตัวแทนกระทรวงยุติธรรมหารือกับผู้ว่าราชการจังหวัด เพื่อขยายผลการบำบัดฟื้นฟูไปยังลูกหนี้ ๖.๗ หมื่นคน จะทำอย่างไรที่ปลดภาระปัญหาหนี้ที่ส่งผลกระทบต่อครอบครัว ปลดเปลื้องการค้ำประกัน ซึ่งกำลังมองหาแนวทางว่าในอีก ๒ เดือนข้างหน้านี้จะทำอย่างไรให้พวกเขาเข้าสู่กระบวนการปรับโครงสร้างหนี้  เนื่องในโอกาสปี ๒๕๖๗ เป็นปีมหามงคล เพราะเราทุกคนต่างเป็นมนุษย์ที่มีคุณค่า มีความสำคัญ มีศักดิ์ศรีความเป็นมนุษย์ ต้องได้รับการพัฒนา ซึ่งการมีโครงการบำบัดในครั้งนี้ได้รับความร่วมมือจากทีมแพทย์สาธารณสุขจังหวัดปทุมธานี เพราะนโยบายแก้ปัญหายาเสพติด มองผู้เสพ คือ ผู้ป่วย ที่กระทรวงยุติธรรมต้องการให้มีสุขภาพดี ซึ่งจะทำให้โครงการฯ มีความสมบูรณ์
ทั้งนี้ สถานการณ์การแพร่ระบาดยาเสพติดในพื้นที่จังหวัดปทุมธานี มีการกำหนดแผนยุทธการ ป้องกัน ปราบปราม และแก้ไขปัญหายาเสพติด ทั้งด้านการป้องกัน ปราบปราม บำบัดรักษาและฟื้นฟูสภาพทางสังคมอย่างเข้มข้น ๙๐ วัน (มิถุนายน - สิงหาคม ๒๕๖๗) เพื่อเป็นต้นแบบการแก้ปัญหายาเสพติดแบบครบวงจร  โดยกำหนดหลักสูตร ๑๐ วัน จำนวน ๓ รุ่น ๆ ละ ๑๐๐ คน ซึ่งรุ่นแรกผ่านพ้นไปแล้ว (เมื่อวันที่ ๒๔ มิถุนายน - ๓ กรกฎาคม ๒๕๖๗) สู่รุ่นที่ ๒  ระหว่างวันที่ ๒๔ กรกฎาคม - ๒ สิงหาคม ๒๕๖๗ อีกจำนวน ๑๐๐ คน โดยมีวัตถุประสงค์เพื่อปรับเปลี่ยนพฤติกรรม ผู้เสพยาเสพติดให้มีทางเลือกในการดำรงชีวิตในแนวทางที่ถูกต้องเหมาะสม ฝึกอาชีพ แนะแนวทางด้านการศึกษา และฝึกทักษะชีวิตโดยมีเป้าหมายที่สำคัญ คือ การลด ละ เลิก และไม่กลับไปเสพซ้ำ สามารถดูแลตนเองได้อย่างเหมาะสม และสามารถดำรงชีวิตอยู่ในสังคมได้อย่างปกติสุข

ที่มา : https://www.thaigov.go.th/news/contents/details/86343