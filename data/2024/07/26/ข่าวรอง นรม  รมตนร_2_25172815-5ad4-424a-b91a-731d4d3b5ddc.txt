รัฐบาลไทย-ข่าวทำเนียบรัฐบาล- “รมต. จิราพร” นำข้าราชการสำนักงานราชบัณฑิตยสภาถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษา พระบาทสมเด็จพระเจ้าอยู่หัว


วันศุกร์ที่ 26 กรกฎาคม 2567
26/07/2567
พิมพ์
“รมต. จิราพร” นำข้าราชการสำนักงานราชบัณฑิตยสภาถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษา พระบาทสมเด็จพระเจ้าอยู่หัว
“รมต. จิราพร” นำข้าราชการสำนักงานราชบัณฑิตยสภาถวายพระพรชัยมงคล เนื่องในโอกาสพระราชพิธีมหามงคลเฉลิมพระชนมพรรษา พระบาทสมเด็จพระเจ้าอยู่หัว
วันนี้ (26 ก.ค. 67) เวลา 15.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีถวายพระพรชัยมงคล จากนั้นจึงกล่าวนำคำถวายสัตย์ปฏิญาณเพื่อการเป็นข้าราชการที่ดีและพลังของแผ่นดิน ในโอกาสพระราชพิธีมหามงคลเฉลิมพระชนมพรรษา พระบาทสมเด็จพระเจ้าอยู่หัว 6 รอบ 28 กรกฎาคม 2567 โดยมี นายกฤษฎา  คงคะจันทร์ เลขาธิการราชบัณฑิตยสภาพร้อมด้วยคณะผู้บริหาร และข้าราชการราชบัณฑิตยสภา เข้าร่วมพิธีโดยพร้อมเพรียงกัน ณ โถงชั้น ๑ สำนักงานราชบัณฑิตสภา
ทั้งนี้ นางสาวจิราพรฯ ได้ถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว พร้อมกล่าวคำถวายพระพรชัยมงคล จากนั้นได้กล่าวนำข้าราชการสำนักงานราชบัณฑิตยสภา กล่าวคำถวายสัตย์ปฏิญาณเพื่อการเป็นข้าราชการที่ดีและพลังของแผ่นดิน ก่อนร่วมร้องเพลงสรรเสริญพระบารมีและเพลงสดุดีจอมราชา
โอกาสนี้ นางสาวจิราพร ได้เชิญชวนประชาชนชาวไทยร่วมแสดงความจงรักภักดีและสำนึกในพระมหากรุณาธิคุณ  โดยพร้อมใจสวมใส่เสื้อเหลืองตราสัญลักษณ์ และประดับเข็มตราสัญลักษณ์ พร้อมเชิญชวนติดตามรับชมการถ่ายทอดสดกิจกรรมและพิธีสำคัญต่าง ๆ ในวันที่ 28 กรกฎาคม นี้ ทางช่อง NBT และสื่อในสังกัดกรมประชาสัมพันธ์ รวมทั้งโทรทัศน์รวมการเฉพาะกิจแห่งประเทศไทย ตลอดจน ติดตามข้อมูลข่าวสารเพิ่มเติมได้ที่เฟซบุ้คและเว็บไซต์ "พระลาน“ http://www.phralan.in.th ของกรมประชาสัมพันธ์

ที่มา : https://www.thaigov.go.th/news/contents/details/86342