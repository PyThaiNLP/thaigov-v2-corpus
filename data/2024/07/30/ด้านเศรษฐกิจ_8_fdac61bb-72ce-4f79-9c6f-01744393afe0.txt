รัฐบาลไทย-ข่าวทำเนียบรัฐบาล-กรมสรรพากรปรับปรุงมาตรการภาษีเพื่อส่งเสริมการลงทุนเพื่อความยั่งยืนของประเทศไทย


วันอังคารที่ 30 กรกฎาคม 2567
30/07/2567
พิมพ์
กรมสรรพากรปรับปรุงมาตรการภาษีเพื่อส่งเสริมการลงทุนเพื่อความยั่งยืนของประเทศไทย
คณะรัฐมนตรีมีมติเมื่อวันที่ 30 กรกฎาคม 2567 อนุมัติหลักการการปรับปรุงมาตรการภาษีเพื่อส่งเสริมการลงทุนเพื่อความยั่งยืนของประเทศไทย เพื่อเพิ่มแรงจูงใจของการลงทุนในกองทุนรวมไทยเพื่อความยั่งยืน (Thai ESG)
ดร.กุลยา ตันติเตมิท อธิบดีกรมสรรพากร เปิดเผยว่า “กระทรวงการคลังโดยกรมสรรพากรตระหนักถึงความสำคัญของการพัฒนาที่ยั่งยืนต่อการขับเคลื่อนเศรษฐกิจและการใช้ตลาดทุนไทยเป็นกลไกบรรลุเป้าหมายด้านความสามารถในการแข่งขันควบคู่ไปกับความยั่งยืนของประเทศ จึงได้เสนอร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร ว่าด้วยการยกเว้นรัษฎากรต่อคณะรัฐมนตรี เพื่อเพิ่มเติมสิทธิประโยชน์ทางภาษีให้แก่การลงทุนใน Thai ESG เฉพาะหน่วยลงทุนที่ซื้อตั้งแต่วันที่ 1 ม.ค. 67 ถึงวันที่ 31 ธ.ค. 69 ดังนี้
1. เพิ่มวงเงินการหักลดหย่อน
เดิม สามารถหักลดหย่อนได้ ไม่เกิน 30% ของเงินพึงประเมินที่ต้องเสียภาษี แต่ไม่เกิน 100,000 บาท เป็น
ใหม่ สามารถหักลดหย่อนได้ไม่เกิน 30% ของเงินพึงประเมินที่ต้องเสียภาษี แต่ไม่เกิน 300,000 บาท
2. ลดระยะเวลาถือหน่วยลงทุน
เดิม ต้องถือหน่วยลงทุนไว้ไม่น้อยกว่า 8 ปี และถ้าถือหน่วยลงทุนไว้ครบ 8 ปี จะได้รับยกเว้นภาษีเงินได้บุคคลธรรมดาสำหรับ Capital Gains จากการขายหน่วยลงทุนคืน
ใหม่ ต้องถือหน่วยลงทุนไว้ไม่น้อยกว่า 5 ปี และถ้าถือหน่วยลงทุนไว้ครบ 5 ปี จะได้รับยกเว้นภาษีเงินได้บุคคลธรรมดาสำหรับ Capital Gains จากการขายหน่วยลงทุนคืน
นอกจากนี้ยังมีการขยายขอบเขตการลงทุนของ Thai ESG โดยสำนักงาน ก.ล.ต. จะออกประกาศคณะกรรมการกำกับตลาดทุนขยายขอบเขตให้ครอบคลุมหุ้นที่อยู่ในดัชนี ESG ที่ได้รับความเชื่อถือในระดับสากลกับบริษัทจดทะเบียนที่มีระดับการประเมิน CG Rating ของ IOD ตั้งแต่ 3 ดาวขึ้นไป และมีการเปิดเผยข้อมูลด้านบรรษัทภิบาล (G)”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/86469