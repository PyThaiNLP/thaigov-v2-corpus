รัฐบาลไทย-ข่าวทำเนียบรัฐบาล-คำถวายพระพรชัยมงคล เนื่องในงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัวในโอกาสมหามงคลเฉลิมพระชนมพรรษา 6 รอบ วันที่ 28 กรกฎาคม 2567 


วันจันทร์ที่ 29 กรกฎาคม 2567
29/07/2567
พิมพ์
คำถวายพระพรชัยมงคล เนื่องในงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัวในโอกาสมหามงคลเฉลิมพระชนมพรรษา 6 รอบ วันที่ 28 กรกฎาคม 2567
คำถวายพระพรชัยมงคล เนื่องในงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัวในโอกาสมหามงคลเฉลิมพระชนมพรรษา 6 รอบ วันที่ 28 กรกฎาคม 2567
คำถวายพระพรชัยมงคล เนื่องในงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัวในโอกาสมหามงคลเฉลิมพระชนมพรรษา 6 รอบ วันที่ 28 กรกฎาคม 2567 สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินมาร่วมงาน นายเศรษฐา ทวีสิน นายกรัฐมนตรี ผู้กราบบังคมทูล วันจันทร์ที่ 29 กรกฎาคม พุทธศักราช 2567 เวลา 19.00 น. ณ ทำเนียบรัฐบาล
ขอพระราชทานกราบบังคมทูล ทรงทราบฝ่าละอองพระบาท เนื่องในศุภวาระมหามงคล เฉลิมพระชนมพรรษา 6 รอบ ของพระบาทสมเด็จพระเจ้าอยู่หัว วันที่ 28 กรกฎาคม พุทธศักราช 2567 ข้าพระพุทธเจ้า นายเศรษฐา ทวีสิน นายกรัฐมนตรี ในนามของคณะรัฐมนตรี ข้าราชการ และพสกนิกรชาวไทยทุกหมู่เหล่า มีความปีติปราโมทย์เป็นล้นพ้น ที่ใต้ฝ่าละอองพระบาท ทรงพระกรุณาเสด็จพระราชดำเนินมาในงานสโมสรสันนิบาตที่รัฐบาลจัดขึ้น เพื่อแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัวในวันนี้
ตลอดระยะเวลาที่ผ่านมาปวงข้าพระพุทธเจ้าต่างประจักษ์ในพระราชวิริยอุตสาหะ และพระราชปณิธานอันแน่วแน่ของพระบาทสมเด็จพระเจ้าอยู่หัวที่ทรงปฏิบัติพระราชกรณียกิจทั้งปวงเพื่อรักษา สืบสาน และต่อยอดพระราชปณิธานของสมเด็จพระบรมราชบุรพการีเสมอมา ความสุขของอาณาประชาราษฎร์ จึงมีแต่เพิ่มพูนขึ้น พร้อมกันนั้นทุกข์ภัยความยากลำบากต่าง ๆ ของพสกนิกร ก็พ่ายแพ้แก่พระบารมี นำมาซึ่งความปีติยินดีและความโสมนัสเป็นที่ยิ่งแก่ข้าพระพุทธเจ้าทั้งหลาย และเพิ่มพูนขึ้นเป็นพิเศษในโอกาสวันเฉลิมพระชนมพรรษา ครบหกรอบคราวนี้
ในวาระอันเป็นมหามงคล ข้าพระพุทธเจ้าขอพระราชทานพระราชานุญาต เชิญชวนผู้ที่ชุมนุม เฝ้าทูลละอองพระบาท ณ ที่นี้ ร่วมกันตั้งจิตน้อมอธิษฐาน ขออานุภาพแห่งคุณพระศรีรัตนตรัย และอำนาจสรรพสิ่งศักดิ์สิทธิ์ในสากล โปรดอภิบาลรักษาให้พระบาทสมเด็จพระเจ้าอยู่หัว ทรงพระเจริญด้วยจตุรพิธพรชัย ทรงพระเกษมสำราญ พระบรมเดชานุภาพ และพระบารมีแผ่ไพศาล มีพระราชประสงค์ จำนงหมายสิ่งใด ขอจงสฤษดิ์ดั่งพระราชหฤทัยปรารถนา สถิตในไอศวรรย์ราชสมบัติ เป็นมิ่งขวัญฉัตรแก้วร่มเกล้า ของปวงข้าพระพุทธเจ้า และเหล่าพสกนิกรชาวไทยตราบนิรันดร์
ด้วยเกล้าด้วยกระหม่อม”

ที่มา : https://www.thaigov.go.th/news/contents/details/86422