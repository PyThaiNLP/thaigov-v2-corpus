รัฐบาลไทย-ข่าวทำเนียบรัฐบาล-"วราวุธ" ส่งทีม ศรส. กระทรวง พม. ลุยจัดระเบียบขอทาน - คนเร่ร่อน ย้ำ ผิด กม.


วันอังคารที่ 30 กรกฎาคม 2567
"วราวุธ" ส่งทีม ศรส. กระทรวง พม. ลุยจัดระเบียบขอทาน - คนเร่ร่อน ย้ำ ผิด กม.
"วราวุธ" ส่งทีม ศรส. กระทรวง พม. ลุยจัดระเบียบขอทาน - คนเร่ร่อน ย้ำ ผิด กม.
วันที่ 27 กรกฎาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตามที่ได้มอบนโยบายการจัดระเบียบขอทานให้กับหน่วยงานสังกัดกระทรวงพม. ทั่วประเทศเพื่อช่วยกันป้องกันและแก้ไขปัญหาขอทาน โดยทำงานร่วมกับหน่วยงานภาคีเครือข่ายอย่างเต็มที่ อีกทั้งรณรงค์ประชาสัมพันธ์ประชาชนว่าการขอทานผิดกฎหมาย และการให้ทานอาจเสี่ยงต่อการสนับสนุนธุรกิจบาปและการค้ามนุษย์ ล่าสุด เมื่อเวลา 20.00 น. ของวันที่ 26 ก.ค. ที่ผ่านมา กระทรวง พม. โดยศูนย์เร่งรัดจัดการสวัสดิภาพประชาชน (ศรส.) ได้ส่งเจ้าหน้าที่ทีมปฏิบัติการหน่วยเคลื่อนที่เร็วจากศูนย์คุ้มครองคนไร้ที่พึ่งกรุงเทพมหานคร กรมพัฒนาสังคมและสวัสดิการ ร่วมกับเจ้าหน้าที่สำนักงานเขตคลองเตย และเขตวัฒนา สถานีตำรวจบาลพระโขนง ลงพื้นที่จัดระเบียบขอทานและคนเร่ร่อน บริเวณสถานีรถไฟฟ้าอ่อนนุช เนื่องจากมีกรณีร้องเรียนพบคนเร่ร่อนทำร้ายประชาชน
นายวราวุธ กล่าวว่า จากการลงพื้นที่ดังกล่าวศรส.รายงานว่าไม่พบผู้ทำการขอทาน แต่พบคนเร่ร่อนในที่สาธารณะ 3 รายเป็นคนไทยทั้งหมด จึงเชิญตัวไปสถานีตำรวจ เพื่อทำการคัดกรองเบื้องต้น ทั้ง 3 ราย ยินยอมเข้ารับการช่วยเหลือคุ้มครองของศูนย์คุ้มครองคนไร้ที่พึ่งกรุงเทพมหานคร นอกจากนี้ ทีมปฏิบัติการหน่วยเคลื่อนที่เร็วจากศูนย์คุ้มครองคนไร้ที่พึ่งกรุงเทพมหานคร บ้านมิตรไมตรีสายไหม ได้ลงพื้นที่จัดระเบียบขอทานและคนเร่ร่อน บริเวณจตุจักร ซึ่งไม่พบผู้ทำการขอทาน แต่พบคนเร่ร่อน 2 ราย แต่ทั้ง 2 ราย ปฏิเสธเข้ารับการช่วยเหลือคุ้มครองของศูนย์ฯ ซึ่งเจ้าหน้าที่พยายามพูดคุยถึงการให้ช่วยเหลือต่างๆ ของศูนย์ฯ  และยังพบผู้แสดงความสามารถ 2 ราย ที่มีบัตรผู้แสดงความสามารถของกระทรวง พม. ซึ่งเจ้าหน้าที่ได้พูดคุยทำความเข้าใจถึงการขออนุญาตสำนักงานเขต เพื่อทำการแสดงในที่สาธารณะอย่างถูกต้อง
นายวราวุธ กล่าวว่า การจัดระเบียบขอทานและคนเร่ร่อน กระทรวง พม. ได้ลงพื้นที่อย่างต่อเนื่องร่วมกับหน่วยงานภาคีเครือข่ายที่เกี่ยวข้อง โดยเฉพาะเจ้าหน้าที่ตำรวจ ขอเน้นย้ำว่าการขอทานผิดกฎหมายตาม พ.ร.บ.ควบคุมการขอทาน พ.ศ. 2559 และการแก้ปัญหาขอทานที่ดีที่สุดคือ เราไม่ควรให้เงินด้วยความสงสาร และต้องขอความร่วมมือพี่น้องประชาชนช่วยเป็นหูเป็นตาให้กับเจ้าหน้าที่ หากพบเห็นขอทาน ขอให้โทรแจ้งมาที่ศูนย์เร่งรัดจัดการสวัสดิภาพประชาชน(ศรส.) กระทรวง พม. ผ่านสายด่วน 1300 บริการฟรีตลอด 24 ชั่วโมง
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ขอทาน #คนเร่ร่อน

ที่มา : https://www.thaigov.go.th/news/contents/details/86470