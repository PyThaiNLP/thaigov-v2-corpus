รัฐบาลไทย-ข่าวทำเนียบรัฐบาล-​ครม. มีมติอนุมัติหลักการร่างกฎกระทรวง (ฉบับที่ ..) พ.ศ. …. ออกตามความในพระราชบัญญัติการพนัน พุทธศักราช 2478


วันอังคารที่ 30 กรกฎาคม 2567
30/07/2567
พิมพ์
​ครม. มีมติอนุมัติหลักการร่างกฎกระทรวง (ฉบับที่ ..) พ.ศ. …. ออกตามความในพระราชบัญญัติการพนัน พุทธศักราช 2478
​ครม. มีมติอนุมัติหลักการร่างกฎกระทรวง (ฉบับที่ ..) พ.ศ. …. ออกตามความในพระราชบัญญัติการพนัน พุทธศักราช 2478
วันนี้ (30 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (30 กรกฎาคม 2567) มีมติอนุมัติหลักการร่างกฎกระทรวง (ฉบับที่ ..) พ.ศ. …. ออกตามความในพระราชบัญญัติการพนัน พุทธศักราช 2478 ตามที่กระทรวงมหาดไทย (มท.) เสนอ
โฆษกประจำสำนักนายกรัฐมนตรีกล่าวว่า นายกรัฐมนตรีได้มอบนโยบายกระตุ้นตลาดการท่องเที่ยวในประเทศ มุ่งหวังกระตุ้นเมืองรองสู่การท่องเที่ยวเมืองหลัก จึงเน้นย้ำให้ช่วยกันคิด นำจุดเด่นแต่ละพื้นที่ดึงดูดนักท่องเที่ยว และกล่าวถึงแนวความคิดหลัก 4 แนวความคิด ได้แก่ 1.) การส่งเสริมการท่องเที่ยวเมืองรอง 2.) การส่งเสริมให้ประเทศไทยเป็น High Season ตลอดทั้งปี 3.) พัฒนาการเชื่อมต่อกับนักท่องเที่ยว และ 4.) การทำให้นักท่องเที่ยวจับจ่ายใช้สอยมากยิ่งขึ้น โดยเน้นนำจุดเด่นของแต่ละพื้นที่มาใช้ในการดึงดูดนักท่องเที่ยว สร้างสถานที่ท่องเที่ยวใหม่ๆ อาจจะเป็นสถานที่สวยงามหรือผลิตภัณฑ์ที่นักท่องเที่ยวให้ความสนใจ รวมถึงอาหารและวัฒนธรรมด้วย
ทั้งนี้ จังหวัดเพชรบุรีเห็นว่า เวลาในการแข่งขันวัวลานไม่สอดคล้องกับการละเล่นตามประเพณีท้องถิ่นซึ่งนิยมเล่นในเวลากลางคืน ควรแก้ไขจากเวลา 07.00 น. ถึง 19.00 น. เป็นเวลา 19.00 น. ถึง 01.00 น. และได้มีการจัดประชุมซักซ้อมแนวทางการพิจารณาอนุญาตจัดให้มีการเล่นการพนันประเภทแข่งขันสัตว์ (วัวลาน) เมื่อวันที่ 1 เมษายน 2567 โดยผู้แทนกลุ่มเกษตรกรผู้เลี้ยงวัวลานและผู้ที่เกี่ยวข้องได้เสนอข้อคิดเห็นเวลาที่เหมาะสมและสอดคล้องกับการละเล่นตามประเพณีท้องถิ่นที่แท้จริง คือ เวลา 18:00 น. ถึง 06:00 น. ของวันรุ่งขึ้น ซึ่งการพิจารณาปรับเวลาดังกล่าวจะเป็นการกระตุ้นเศรษฐกิจ และเพิ่มรายได้ให้กับเกษตรกรที่ประกอบอาชีพเลี้ยงวัวและอาชีพอื่นที่เกี่ยวข้องในพื้นที่ ประกอบกับหากมีการอนุญาตให้มีการเล่นในเวลาที่สอดคล้องกับการละเล่นที่แท้จริงดังกล่าว ภาครัฐจะสามารถเข้าไปดูแลจัดการให้การเล่นเป็นไปด้วยความสงบเรียบร้อย
ร่างกฎกระทรวงฯ มีสาระสำคัญเป็นการปรับแก้ไขเวลาในการแข่งขันวัวลานจากเวลา 07:00 น. ถึง 19:00 น. เป็นเวลา 18:00 น. ถึง 06:00 น. ของวันรุ่งขึ้น เพื่อให้สอดคล้องกับการละเล่นตามประเพณีท้องถิ่นซึ่งนิยมเล่นในเวลากลางคืน และเป็นการดำเนินการให้เป็นไปตามมติคณะรัฐมนตรีเมื่อวันที่ 14 พฤษภาคม 2567 ที่รับทราบและเห็นชอบผลการประชุมบูรณาการร่วมภาครัฐและเอกชนเพื่อพัฒนากลุ่มจังหวัดภาคกลางตอนล่าง 2 (เพชรบุรี ประจวบคีรีขันธ์ สมุทรสงคราม และสมุทรสาคร) วันจันทร์ที่ 13 พฤษภาคม 2567 ในการประชุมหารือระหว่างรองนายกรัฐมนตรี (นายพีระพันธ์ุ สาลีรัฐวิภาค) กับผู้ว่าราชการจังหวัดและภาคเอกชนในพื้นที่กลุ่มจังหวัดภาคกลางตอนล่าง 2 เมื่อวันจันทร์ที่ 13 พฤษภาคม 2567 ซึ่งรวมถึงการมอบหมายให้กรมการปกครองพิจารณาปรับปรุงกฎ ระเบียบที่เกี่ยวข้องกับการอนุญาตระยะเวลาการละเล่นวัวลานให้สอดคล้องกับวิถีชุมชน
อย่างไรก็ตาม แม้การพิจารณาปรับเวลาดังกล่าวอาจก่อให้เกิดปัญหาอาชญากรรม การระบาดของยาเสพติด การมั่วสุมของเยาวชน การค้ามนุษย์ การเกิดอุบัติเหตุด้านการจราจรในช่วงเวลากลางคืน ปัญหาด้านการสาธารณสุข ขยะมูลฝอย ด้านการบริหารจัดการทรัพยากรธรรมชาติและสิ่งแวดล้อม ซึ่ง มท. ได้แจ้งกำชับให้เจ้าหน้าที่เข้มงวดกวดขัน เพื่อลดผลกระทบที่อาจจะเกิดขึ้น เช่น 1.) กำหนดขอบเขตพื้นที่จัดให้มีการเล่นแข่งขันวัวลานชัดเจน สถานที่ต้องมีความมั่นคง แข็งแรง และปลอดภัย 2.) เจ้าของสถานที่ต้องจัดให้มีมาตรการคัดกรองเพื่อรักษาความปลอดภัยอย่างเข้มงวด เช่น จัดให้มีจุดตรวจเข้า-ออก บุคคลและยานพาหนะเพื่อป้องกันการพกพาอาวุธปืนหรือสิ่งผิดกฎหมายเข้าในสถานที่ และ 3.) จังหวัดหรืออำเภอต้องจัดให้มีเจ้าพนักงานฝ่ายปกครองหรือตำรวจร่วมกันตรวจตรา เพื่อรักษาความสงบเรียบร้อย เพื่อเป็นการกระตุ้นเศรษฐกิจชุมชน ส่งเสริมการท่องเที่ยวเชิงนิเวศ รวมทั้งเป็นการทำนุบำรุง สืบสาน และอนุรักษ์การเล่นวัวลานซึ่งเป็นประเพณีวัฒนธรรมของท้องถิ่น ภาครัฐจะสามารถเข้าไปดูแลจัดการให้การเล่นเป็นไปด้วยความสงบเรียบร้อย และเป็นการเพิ่มรายได้ให้กับเกษตรกรที่ประกอบอาชีพเลี้ยงวัวลาน และอาชีพอื่นที่เกี่ยวข้องในพื้นที่

ที่มา : https://www.thaigov.go.th/news/contents/details/86457