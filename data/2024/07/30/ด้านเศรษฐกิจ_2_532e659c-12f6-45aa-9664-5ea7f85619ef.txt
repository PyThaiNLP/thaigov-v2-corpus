รัฐบาลไทย-ข่าวทำเนียบรัฐบาล-“สุริยะ” สั่งเปิด “ศูนย์ Command Center ภัยพิบัติฯ” ให้ทุกหน่วยคมนาคมติดตามสถานการณ์น้ำท่วมใกล้ชิด บูรณาการ - แก้ไขสถานการณ์ความเดือดร้อนของประชาชนในทันที พร้อมช่วยเหลือตลอด 24 ชม.


วันอังคารที่ 30 กรกฎาคม 2567
“สุริยะ” สั่งเปิด “ศูนย์ Command Center ภัยพิบัติฯ” ให้ทุกหน่วยคมนาคมติดตามสถานการณ์น้ำท่วมใกล้ชิด บูรณาการ - แก้ไขสถานการณ์ความเดือดร้อนของประชาชนในทันที พร้อมช่วยเหลือตลอด 24 ชม.
...
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม กล่าวว่า ปัจจุบันประเทศไทยได้เข้าสู่ฤดูฝนแล้วส่งผลให้เกิดฝนตกหนักและอาจเกิดน้ำท่วมในหลายพื้นที่ ด้วยความห่วงใยพี่น้องประชาชนที่อาจได้รับผลกระทบทำให้เป็นอุปสรรคในการเดินทางและการใช้ชีวิตประจำวัน จึงได้สั่งการให้กระทรวงคมนาคมเปิด “ศูนย์ Command Center ภัยพิบัติกระทรวงคมนาคม” เพื่อเป็นศูนย์บัญชาการสั่งการ รับแจ้งเหตุ ประสานข้อมูล การสนับสนุนจากหน่วยงานที่เกี่ยวข้อง ทั้งภายในและภายนอกกระทรวงคมนาคม เพื่อบูรณาการการรายงานผลในการให้ความช่วยเหลือประชาชน และรองรับผลกระทบจากสถานการณ์อุทกภัยที่อาจจะเกิดขึ้น ส่งผลกระทบต่อการเดินทาง และให้ทุกหน่วยงานเตรียมความพร้อมในขั้นตอนการป้องกันก่อนเกิดภัย การเผชิญเหตุขณะเกิดภัย และขั้นการฟื้นฟูหลังเกิดภัย นำไปสู่การบรรเทา แก้ไข หรือคลี่คลายสถานการณ์ในพื้นที่ให้สำเร็จลุล่วงโดยเร็ว ทั้งนี้ ให้รายงานผลการดำเนินการให้ความช่วยเหลือ อำนวยความสะดวกให้กับประชาชนมายังกระทรวงฯ นอกจากนี้ ได้สั่งการให้ กรมทางหลวง กรมทางหลวงชนบท และหน่วยงานที่เกี่ยวข้อง รายงานถึงผลกระทบจากอุทกภัยต่อการคมนาคมขนส่ง ทั้งทางบก ทางน้ำ ทางราง และทางอากาศ รวมถึงการสัญจรของประชาชนในพื้นที่ พร้อมกับให้ดำเนินการติดตั้งป้ายเตือน ป้ายแนะนำเส้นทางเสี่ยงบริเวณสายทางที่ได้รับผลกระทบจากอุทกภัย จัดเจ้าหน้าที่ติดตามสถานการณ์เพื่อเข้าช่วยเหลือประชาชนภายใน 24 ชั่วโมง พร้อมทั้งให้เตรียมความพร้อมในการช่วยเหลือประชาชนที่ได้รับผลกระทบจากอุทกภัยในแต่ละพื้นที่อย่างทันท่วงที
นายวิทยา ยาม่วง รองปลัดกระทรวงคมนาคม ปฏิบัติหน้าที่ผู้อำนวยการศูนย์ปฏิบัติการความปลอดภัยคมนาคม กล่าวเพิ่มเติมว่า ศูนย์ Command Center เป็นศูนย์บัญชาการสั่งการ รับแจ้งเหตุ ประสานข้อมูล การสนับสนุนจากหน่วยงานที่เกี่ยวข้อง ทั้งภายในและภายนอกกระทรวงคมนาคม เพื่อบูรณาการการรายงานผลในการให้ความช่วยเหลือประชาชน และรองรับผลกระทบจากสถานการณ์อุทกภัยที่อาจจะเกิดขึ้น มีรองปลัดกระทรวงคมนาคม ด้านอำนวยการ เป็นหัวหน้าศูนย์ และได้มอบหมายให้ผู้ตรวจราชการกระทรวงคมนาคมแบ่งพื้นที่ในส่วนภูมิภาคเพื่อดูแลเมื่อเกิดสถานการณ์ต่าง ๆ หากพบว่าส่งผลกระทบกับการเดินทางของประชาชนจะต้องประสานกับหน่วยงานในสังกัดที่อยู่ในพื้นที่ให้เร่งตรวจสอบและดำเนินการแก้ไขปัญหาอย่างทันท่วงที นอกจากนี้ ได้มีการติดตามและรายงานผ่านแอปพลิคชันไลน์อย่างใกล้ชิด เพื่อเป็นข้อมูลประกอบการพิจารณาสั่งการและแก้ไขปัญหาได้ทันที ทั้งนี้ กระทรวงคมนาคมอยู่ระหว่างดำเนินการพัฒนาระบบรายงานเหตุการณ์ภัยพิบัติที่ส่งผลกระทบต่อโครงสร้างพื้นฐานด้านคมนาคม (Intelligence Disaster Management System: IDMS)
อย่างไรก็ตาม ประชาชนผู้ประสบเหตุอุทกภัยสามารถติดต่อขอรับการช่วยเหลือจากกระทรวงคมนาคมได้ที่สายด่วน (โทรฟรีทุกเครือข่ายตลอด 24 ชม.) ได้แก่ สายด่วน 1356 กระทรวงคมนาคม สายด่วน 1586 กรมทางหลวง สายด่วน 1146 กรมทางหลวงชนบท สายด่วน 1690 การรถไฟแห่งประเทศไทย และสายด่วน 1199 กรมเจ้าท่า

ที่มา : https://www.thaigov.go.th/news/contents/details/86433