รัฐบาลไทย-ข่าวทำเนียบรัฐบาล-ปมท. เชิญเครื่องราชสักการะและพานพุ่มไปทูลเกล้าฯ ถวาย เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนทุกภาคส่วนร่วมงานสโมสรสันนิบาตเฉลิมพระเกียรติ


วันจันทร์ที่ 29 กรกฎาคม 2567
29/07/2567
พิมพ์
ปมท. เชิญเครื่องราชสักการะและพานพุ่มไปทูลเกล้าฯ ถวาย เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนทุกภาคส่วนร่วมงานสโมสรสันนิบาตเฉลิมพระเกียรติ
ปลัด มท. เชิญเครื่องราชสักการะและพานพุ่มไปทูลเกล้าฯ ถวาย เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนทุกภาคส่วนร่วมงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว ณ ศาลากลางจังหวัด หรือสถานที่ที่จัดงาน
ปลัด มท. เชิญเครื่องราชสักการะและพานพุ่มไปทูลเกล้าฯ ถวาย เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนทุกภาคส่วนร่วมงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว ณ ศาลากลางจังหวัด หรือสถานที่ที่จังหวัดกำหนดทั่วประเทศ
วันนี้ (29 ก.ค. 67) เวลา 07.30 น. ที่กองทัพภาคที่ 1 ถนนราชดำเนินนอก กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย เชิญเครื่องราชสักการะและพานพุ่มทอง พานพุ่มเงิน ไปทูลเกล้าทูลกระหม่อมถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่บริเวณพลับพลาพิธี หน้าประตูภูธรลีลาศ พระที่นั่งอัมพรสถาน พระราชวังดุสิต กรุงเทพมหานคร โดยมี ผู้แทนส่วนราชการระดับกระทรวง ห้างร้าน และประชาชนทุกหมู่เหล่า ร่วมในพิธี
โอกาสนี้ พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ได้รับพระมหากรุณาโปรดเกล้าโปรดกระหม่อมให้เป็นผู้รับเครื่องราชสักการะ ประกอบด้วย ต้นไม้ทอง ต้นไม้เงิน พานพุ่มทอง พานพุ่มเงิน และพานกระทงดอกไม้ธูปเทียนแพ จากนายสุทธิพงษ์ จุลเจริญ ปลัดกระทรวงมหาดไทย และผู้แทนส่วนราชการ ห้างร้าน และประชาชนทุกหมู่เหล่า เพื่อเชิญไปทูลเกล้าฯ ถวายพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
"ในวาระอันเป็นมหามงคลที่พระบาทสมเด็จพระเจ้าอยู่หัวทรงเจริญพระชนมพรรษา 6 รอบ 28 กรกฎาคม 2567 ปวงพสกนิกรคนไทยทุกหมู่เหล่าล้วนน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว พระผู้ทรงพระคุณอันประเสริฐ ผู้ทรงเป็นหลักชัยและศูนย์รวมใจของคนไทยทั้งแผ่นดิน โดยพระองค์ทรงอุทิศพระวรกาย เพื่อพัฒนาความเป็นอยู่และคุณภาพชีวิตที่ดีของคนไทยอย่างยั่งยืนมาโดยตลอด ซึ่งวานนี้ (28 กรกฎาคม 2567) เราได้เห็นภาพของพสกนิกรคนไทยทุกหมู่เหล่า ทั้งในส่วนกลาง ณ บริเวณท้องสนามหลวง และทุกจังหวัดทั่วประเทศ ที่ได้พร้อมใจกัน ประกอบพิธีเจริญพระพุทธมนต์และทำบุญตักบาตรเพื่อถวายเป็นพระราชกุศลตั้งแต่ในช่วงเช้า มีการทำกิจกรรมจิตอาสา เราทำความ ดี ด้วยหัวใจ โดยน้อมนำพระราชปณิธานของพระองค์ท่าน สู่การปฏิบัติที่เป็นรูปธรรมเพื่อพัฒนาพื้นที่ต่าง ๆ ในช่วงกลางวัน และในช่วงเย็นได้มีการประกอบพิธีจุดเทียนถวายพระพรชัยมงคล และการแสดงพลุเทิดพระเกียรติอย่างงดงาม ยิ่งใหญ่ อลังการ อันเปี่ยมไปด้วยความกึกก้องกังวานของเสียงแห่งความจงรักภักดีจากพสกนิกรคนไทยทุกหมู่เหล่า" นายสุทธิพงษ์ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ในโอกาสอันเป็นมหามงคลยิ่งนี้ นับเป็นพระมหากรุณาธิคุณที่พระบาทสมเด็จพระเจ้าอยู่หัว พระราชทานพระบรมราชานุญาตให้ทุกจังหวัดดำเนินการจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันจันทร์ที่ 29 กรกฎาคม 2567 พร้อมกันกับส่วนกลาง ตามที่กระทรวงมหาดไทยเสนอ โดยมีผู้ว่าราชการจังหวัดเป็นประธาน ณ ศาลากลางจังหวัด หรือสถานที่ที่เหมาะสม เพื่อเป็นการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ดังนั้น จึงขอเชิญชวนภาคีเครือข่ายทุกภาคส่วนในทุกจังหวัด ร่วมงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันนี้ (29 ก.ค. 67) เวลา 19.00 น. ณ ศาลากลางจังหวัด หรือสถานที่ที่จังหวัดกำหนด เพื่อร่วมแสดงออกซึ่งความจงรักภักดีโดยพร้อมเพรียงกัน
"และขอเชิญทุกท่านร่วมลงนามถวายพระพร พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2567 ผ่านระบบออนไลน์ ที่เว็บไซต์หน่วยราชการในพระองค์ www.royaloffice.th หรือสถานที่ราชการทั่วประเทศ และเนื่องในโอกาสมหามงคลนี้ ขอเชิญชวนพี่น้องประชาชนร่วมกันถวายความจงรักภักดี ด้วยการทำความดี บำเพ็ญสาธารณประโยชน์ร่วมกัน เพื่อเป็นการปฏิบัติบูชาถวายเป็นพระราชกุศล และร่วมกันทำให้ประเทศชาติของเรามีความรุ่งเรืองก้าวหน้าอย่างยั่งยืน" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/86424