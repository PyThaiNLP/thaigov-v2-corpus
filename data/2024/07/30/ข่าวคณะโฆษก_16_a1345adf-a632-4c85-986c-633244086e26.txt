รัฐบาลไทย-ข่าวทำเนียบรัฐบาล-นายกฯ ชื่นชมผลงาน “เมย์” รัชนก อินทนนท์ ประเดิมชัยชนะในการแข่งขัน Olympic Paris 2024 ประเภทหญิงเดี่ยว รอบแบ่งกลุ่มได้สำเร็จ พร้อมส่งกำลังใจให้นักกีฬาทุกประเภทในการแข่งขันรอบต่อไป 


วันอังคารที่ 30 กรกฎาคม 2567
30/07/2567
พิมพ์
นายกฯ ชื่นชมผลงาน “เมย์” รัชนก อินทนนท์ ประเดิมชัยชนะในการแข่งขัน Olympic Paris 2024 ประเภทหญิงเดี่ยว รอบแบ่งกลุ่มได้สำเร็จ พร้อมส่งกำลังใจให้นักกีฬาทุกประเภทในการแข่งขันรอบต่อไป
นายกฯ ชื่นชมผลงาน “เมย์” รัชนก อินทนนท์ ประเดิมชัยชนะในการแข่งขัน Olympic Paris 2024 ประเภทหญิงเดี่ยว รอบแบ่งกลุ่มได้สำเร็จ พร้อมส่งกำลังใจให้นักกีฬาทุกประเภทในการแข่งขันรอบต่อไป และเป็นกำลังใจให้กับนักกีฬาไทยที่พลาดหวัง ขออย่าเสียกำลังใจ
วันนี้ (30 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี แสดงความยินดีกับ “เมย์” รัชนก อินทนนท์ นักกีฬาแบดมินตันหญิงไทย หลังทำผลงานได้อย่างยอดเยี่ยม ในการแข่งขันแบดมินตัน ประเภทหญิงเดี่ยว รอบแบ่งกลุ่ม ใน Olympic Paris 2024 ที่สนามอาดิดาส อารีน่า (Adidas Arena) กรุงปารีส ประเทศฝรั่งเศส ด้วยการประเดิมชัยชนะในการแข่งขันแรกได้สำเร็จ พร้อมส่งกำลังใจให้นักกีฬาทุกประเภทในการแข่งขันรอบต่อไป และเป็นกำลังใจให้กับนักกีฬาไทยที่ทำเต็มที่แล้ว ถือเป็นโอกาสเเละประสบการณ์ในเวทีระดับนานาชาติ ขออย่าเสียกำลังใจ หมั่นฝึกฝน และเชื่อมั่นในศักยภาพของตนเอง
โฆษกประจำสำนักนายกรัฐมนตรี กล่าวว่า การแข่งขันแบดมินตัน ประเภทหญิงเดี่ยว รอบแบ่งกลุ่ม “เมย์” รัชนก อินทนนท์ มืออันดับ 21 ของโลก จากประเทศไทย พบ Lianne TAN มืออันดับ 55 ของโลก จากประเทศเบลเยี่ยม ปรากฎว่า รัชนก อินทนนท์ ประเดิมสนามแรกใน Olympic Paris 2024 ได้ยอดเยี่ยม เอาชนะไป 2 - 0 เซต ด้วยคะแนน 21 - 8 และ 21 – 8
ทั้งนี้ การแข่งขัน Olympics Paris 2024 ครั้งที่ 33 จัดขึ้นระหว่างวันที่ 26 กรกฎาคม – 11 สิงหาคม 2567 ณ กรุงปารีส ประเทศฝรั่งเศส ขอเชิญชวนแฟนกีฬาชาวไทยร่วมส่งกำลังใจ แรงเชียร์ให้กับทัพนักกีฬาไทยทุกคน ในการแข่งขันรอบต่อไป โดยในวันนี้ มีนักกีฬาไทยร่วมแข่งขันอีก อาทิ มวยสากลหญิง 54 กก. รอบ 16 คนสุดท้าย เวลา 17.20 น. (เวลาประเทศไทย) แบดมินตันชายคู่ รอบแบ่งกลุ่ม B 20:40 น. (เวลาประเทศไทย) และมวยสากลชาย 51 กก. รอบคัดเลือก - รอบ 16 คนสุดท้าย 20.30 น. (เวลาประเทศไทย)
“นายกรัฐมนตรีชื่นชมและแสดงความยินดีกับความสำเร็จในครั้งนี้ของ “น้องเมย์” รัชนก อินทนนท์ ที่เป็นความภาคภูมิใจของพี่น้องชาวไทย พร้อมขอส่งกำลังใจให้นักกีฬาไทยทุกคนในการแข่งขันในรอบถัดไป ขอให้อย่ากังวล สนุกไปกับการเล่นกีฬา ส่วนคนที่ผิดหวังอย่าได้เสียใจ นำประสบการณ์มาใช้ในการฝึกฝน พัฒนาวงการกีฬาไทยต่อไป ซึ่งชาวไทยทุกคนพร้อมเป็นกำลังใจให้เสมอ” นายชัย กล่าว

ที่มา : https://www.thaigov.go.th/news/contents/details/86479