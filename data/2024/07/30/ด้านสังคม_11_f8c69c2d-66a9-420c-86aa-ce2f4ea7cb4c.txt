รัฐบาลไทย-ข่าวทำเนียบรัฐบาล-“วราวุธ” รมว.พม. เชิญชวนส่งแรงใจไปเชียร์ การแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9 (The 9th World Cup of Children from Care Home)  


วันอังคารที่ 30 กรกฎาคม 2567
“วราวุธ” รมว.พม. เชิญชวนส่งแรงใจไปเชียร์ การแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9 (The 9th World Cup of Children from Care Home)
“วราวุธ” รมว.พม. เชิญชวนส่งแรงใจไปเชียร์ การแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9 (The 9th World Cup of Children from Care Home) ระหว่างวันที่ 10-11 สิงหาคม 2567 ณ กรุงวอร์ซอ สาธารณรัฐโปแลนด์
วันที่ 30 กรกฎาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) เตรียมนำเด็กในสถานสงเคราะห์เด็ก จำนวน 10 คน อายุ 17 ปี พร้อมผู้ดูแล จำนวน 3 คน โดยมีนายอุเทน ชนะกุล รองอธิบดีกรมกิจการเด็กและเยาวชน เป็นผู้นำคณะ เข้าร่วมกิจกรรมการแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9 (The 9th World Cup of Children from Care Home) ระหว่างวันที่ 10-11 สิงหาคม 2567 ณ กรุงวอร์ซอ สาธารณรัฐโปแลนด์ เพื่อเป็นการช่วยเหลือเด็กจากสถานสงเคราะห์ทั่วโลกให้มีโอกาสทำตามความฝันและได้รับการพัฒนาทักษะทางด้านกีฬาฟุตบอล โดยมีสมาคม Hope for Mundial องค์กรเพื่อสังคม เป็นผู้จัดการแข่งขัน
นายวราวุธ กล่าวว่า กระทรวง พม. โดย ดย. ได้รับเชิญจากสมาคม Hope for Mundial ในการส่งทีมฟุตบอลเด็กในสถานสงเคราะห์ เพื่อเป็นตัวแทนประเทศไทย เข้าร่วมการแข่งขันครั้งแรกในปี 2559 และได้เข้าร่วมการแข่งขันแล้ว จำนวน 4 ครั้ง ระหว่างปี 2559 - 2562 ทั้งนี้ ระหว่างปี 2563 - 2565 ไม่ได้เข้าร่วมแข่งขันเนื่องจากสถานการณ์การแพร่ระบาดของโควิด-19 โดยในปี 2559 ได้รับรางวัล "Most Joyful Team" และในปี 2562 ทีมไทยผ่านเข้ารอบ 8 ทีมสุดท้าย
นายวราวุธ กล่าวเพิ่มเติมว่า สำหรับการคัดเลือกเด็กเข้าร่วมการแข่งขัน กระทรวง พม. โดย ดย. ได้พัฒนาศักยภาพเด็กด้านกีฬาในสถานสงเคราะห์เด็ก เพื่อเข้าสู่เส้นทางนักกีฬาอาชีพ โดยมอบหมายให้สถานสงเคราะห์เยาวชนมูลนิธิมหาราช เป็นศูนย์ฝึกนักกีฬาฟุตบอลเยาวชนชาย มีหน้าที่พัฒนาศักยภาพเด็ก โดยการวางแผนการฝึกซ้อม การดูแลสมรรถนะทางกายและภาวะโภชนาการ การเตรียมทีมนักกีฬาเพื่อเข้าสู่การแข่งขัน รวมถึงการจัดส่งเด็กเข้าศึกษาต่อ ในสถาบันพลศึกษา ขณะนี้ มีเด็กได้รับการศึกษาต่อในมหาวิทยาลัยการกีฬาแห่งชาติ เป็นนักกีฬาในสังกัดสโมสรลพบุรี ยูไนเต็ด สโมสรแพร่ เอฟซี และมูลนิธิบ้านฟุตบอลเยาวชน (ภูเก็ต) อย่างไรก็ตาม วันจันทร์ที่ 5 สิงหาคม 2567 น้องๆ นักกีฬาทีมนี้ จะเข้าขอโอวาทจากรัฐมนตรีว่าการกระทรวง พม. ก่อนเดินทางไปแข่งขันฯ ที่สาธารณรัฐโปแลนด์
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ดย #กรมกิจการเด็กและเยาวชน
#การแข่งขันฟุตบอลโลกของเด็ก

ที่มา : https://www.thaigov.go.th/news/contents/details/86478