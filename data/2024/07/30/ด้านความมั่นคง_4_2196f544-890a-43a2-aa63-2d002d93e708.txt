รัฐบาลไทย-ข่าวทำเนียบรัฐบาล-“อนุทิน” ปลื้ม “งานลมหายใจของแผ่นดิน” จ.บุรีรัมย์ สำเร็จลุล่วง มั่นใจ สถาบันหลัก อยู่คู่ประเทศไทย ตลอดไป


วันจันทร์ที่ 29 กรกฎาคม 2567
29/07/2567
พิมพ์
“อนุทิน” ปลื้ม “งานลมหายใจของแผ่นดิน” จ.บุรีรัมย์ สำเร็จลุล่วง มั่นใจ สถาบันหลัก อยู่คู่ประเทศไทย ตลอดไป
“อนุทิน” ปลื้ม “งานลมหายใจของแผ่นดิน” จังหวัดบุรีรัมย์ เฉลิมพระเกียรติพระบาทสมเด็จพระเจ้าอยู่หัว สำเร็จลุล่วง มั่นใจ สถาบันหลัก อยู่คู่ประเทศไทย ตลอดไป
เมื่อวันที่ 28 กรกฎาคม 2567 ที่สนามช้าง อารีนา จ.บุรีรัมย์ นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย  ได้นำรัฐมนตรีและ สส. ของพรรคภูมิใจไทย มาร่วมงานลมหายใจของแผ่นดิน ซึ่งเป็นกิจกรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567 โดยในตอนหนึ่งของการแสดง นายอนุทิน ได้ขึ้นเป่าแซกโซโฟน เพลงสดุดีจอมราชา ด้วย
หลังกิจกรรมเสร็จสิ้นลง นายอนุทิน ให้สัมภาษณ์กับผู้สื่อข่าวระบุว่า "วันนี้เป็นวันแรกที่มีการจัดกิจกรรมขึ้น จากทั้งหมด 3 วัน มีการแสดงละคร The Musical วันนี้มีพี่น้องประชาชนจากทั่วประเทศร่วมงาน มั่นใจว่าทุกท่านได้รับความเพลิดเพลิน ได้มีความภาคภูมิใจในความเป็นคนไทยที่มีสถาบันพระมหากษัตริย์ ซึ่งมีความศักดิ์สิทธิ์เป็นอย่างยิ่ง ก่อนหน้านี้ฝนตกทุกวัน แต่มาวันนี้ฟ้าเปิด อากาศเย็นสบาย ก็ขอให้อีก 2 วันที่เหลืออากาศเป็นเช่นนี้ต่อไป"
สำหรับกิจกรรมที่เกิดขึ้นพี่น้องประชาชนได้แสดงออกถึงความจงรักภักดีต่อสถาบันพระมหากษัตริย์ ซึ่งเป็นสถาบันหลักของชาติ งานนี้เราไม่ได้พึ่งพาเงินหลวง แต่เป็นการร่วมแรงร่วมใจของพี่น้องประชาชนชาวบุรีรัมย์ เรามีสีน้ำเงินอยู่ในสายเลือด ไม่มีอะไรทำให้เราเปลี่ยนแปลงได้ เรารักและเทิดทูนสถาบันพระมหากษัตริย์เหนือสิ่งอื่นใด
นอกจากนี้ ภายในงานเรามีแจกเหรียญที่ระลึก เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา และงานนี้เราทำจากใจไม่มีกั๊ก เราทำให้ทุกคนได้เห็นว่า พระมหากษัตริย์ไทย และเชื้อพระวงศ์ทุกพระองค์ ทรงมีพระมหากรุณาธิคุณ กับชาวไทยมากเพียงใด เพียงแต่ท่านทรงทำ ไม่ทรงพูด แต่ตอนนี้เชื่อว่าหลายคนเข้าใจแล้ว มีบุรีรัมย์เป็นสื่อกลาง แน่นอนว่าเราเป็นคนไทยเราต้องภาคภูมิใจในสถาบันหลักของชาติ มั่นใจว่าสถาบันพระมหากษัตริย์จะอยู่คู่คนไทยตลอดไป

ที่มา : https://www.thaigov.go.th/news/contents/details/86427