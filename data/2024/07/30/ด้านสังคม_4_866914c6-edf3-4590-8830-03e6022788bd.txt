รัฐบาลไทย-ข่าวทำเนียบรัฐบาล-“วราวุธ” ให้ทีม ศรส. กระทรวง พม. รุดช่วยเด็ก 3 ขวบ เข้ารับการคุ้มครองสวัสดิภาพ หลังรับแจ้ง แม่เด็กอาละวาด กักขัง ด้าน สภ.ธัญบุรี ตรวจพบเสพยา ส่งดำเนินคดี-บำบัด


วันอังคารที่ 30 กรกฎาคม 2567
“วราวุธ” ให้ทีม ศรส. กระทรวง พม. รุดช่วยเด็ก 3 ขวบ เข้ารับการคุ้มครองสวัสดิภาพ หลังรับแจ้ง แม่เด็กอาละวาด กักขัง ด้าน สภ.ธัญบุรี ตรวจพบเสพยา ส่งดำเนินคดี-บำบัด
“วราวุธ” ให้ทีม ศรส. กระทรวง พม. รุดช่วยเด็ก 3 ขวบ เข้ารับการคุ้มครองสวัสดิภาพ หลังรับแจ้ง แม่เด็กอาละวาด กักขัง ด้าน สภ.ธัญบุรี ตรวจพบเสพยา ส่งดำเนินคดี-บำบัด
วันที่ 25 กรกฎาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวงการพัฒนาสังคมและความมั่นคงของมนุษย์ (พม.) ได้รับการประสานงานจาก กัน จอมพลัง เมื่อวานนี้ 24 ก.ค. ที่ผ่านมา เพื่อขอให้ช่วยเหลือเด็กอายุประมาน 2-3 ปี ถูกมารดากักขังไว้ในบ้านพัก ขณะที่มีผู้ร้องเรียนว่ามารดาเด็กมีพฤติกรรมรุนแรง ที่บ้านแห่งหนึ่ง ต.ลำผักกูด อ.ธัญบุรี จ.ปทุมธานี จึงได้ให้เจ้าหน้าที่สำนักงานพัฒนาสังคมและความมั่นคงของมนุษย์จังหวัดปทุมธานี เจ้าหน้าที่บ้านพักเด็กและครอบครัวจังหวัดปทุมธานี พร้อมด้วย นายอำเภอธัญบุรี ปลัดอำเภอธัญบุรี และเจ้าหน้าที่ตำรวจ สภ.ธัญบุรี ร่วมลงพื้นที่ตรวจสอบข้อเท็จจริงและเยี่ยมบ้านดังกล่าวในทันที
นางสาวซาราห์ กล่าวว่า จากการลงพื้นที่ตรวจสอบ พบว่า พ่อเด็กต้องโทษคดีลักทรัพย์ ซึ่งบ้านที่อยู่ปัจจุบัน เด็กและแม่เด็กอาศัยเพียงลำพังในบ้านยายของเด็กที่เสียชีวิตแล้ว ส่วนตาของเด็ก อายุ 90 ปี ไปอาศัยอยู่กับญาติ ในขณะที่ แม่เด็กอายุ 32 ปี เป็นแม่เลี้ยงเดี่ยว มีพฤติกรรม ด่าทอ อาละวาด เสียงดังโวยวาย ล็อคบ้าน ภายในบ้านมีเศษขวดแก้ว เนื่องจากแม่เด็กได้ขว้างปา แตกกระจัดกระจาย ส่วนเด็กชาย 3 ขวบนั้น ไม่ได้ใส่เสื้อผ้า เนื้อตัวมอมแมม ซึ่งแม่เด็กไม่ให้ความร่วมมือกับเจ้าหน้าที่ตำรวจจึงดำเนินการเข้าควบคุมแม่เด็กไปยัง สภ.ธัญบุรี เพื่อตรวจหาสารเสพติด ขณะเดียวกันนักสังคมสงเคราะห์ ศรส.จังหวัดปทุมธานี ได้นำเด็กออกมาคุ้มครองสวัสดิภาพชั่วคราวในสถานรองรับเด็กสังกัดกรมกิจการเด็กและเยาวชน จากนั้นเจ้าหน้าที่ตำรวจ ดำเนินคดียาเสพติดกับแม่เด็กและส่งศาลเพื่อบังคับบำบัด เนื่องจากตรวจพบสารเสพติด
นางสาวซาราห์ กล่าวเพิ่มเติมว่า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ศูนย์เร่งรัดจัดการสวัสดิภาพประชาชน (ศรส.) เป็นศูนย์กลางในการเร่งรัดจัดการในการช่วยเหลือพี่น้องประชาชนทั่วประเทศ พร้อมส่งทีมปฏิบัติการหน่วยเคลื่อนที่เร็วลงพื้นที่ช่วยเหลืออย่างเร่งด่วน อย่างไรก็ตาม หากพบเห็น พี่น้องประชาชนผู้ประสบปัญหาความเดือดร้อนทางสังคมทั่วประเทศสามารถโทรแจ้งขอความช่วยเหลือได้ที่ ศูนย์เร่งรัดจัดการสวัสดิภาพประชาชน (ศรส.) ผ่านฮอตไลน์ 1300 บริการตลอด 24 ชั่วโมง
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ปทุมธานี

ที่มา : https://www.thaigov.go.th/news/contents/details/86447