รัฐบาลไทย-ข่าวทำเนียบรัฐบาล-ออมมั่นคงกับพันธบัตรออมทรัพย์ เริ่มจำหน่ายวันที่ 13 สิงหาคม 2567


วันอังคารที่ 30 กรกฎาคม 2567
30/07/2567
พิมพ์
ออมมั่นคงกับพันธบัตรออมทรัพย์ เริ่มจำหน่ายวันที่ 13 สิงหาคม 2567
สบน. จะเปิดจำหน่ายพันธบัตรออมทรัพย์ของ ก.คลัง ในปีงบประมาณ พ.ศ. 2567 ครั้งที่ 2 วงเงินรวม 40,000 ลบ. แบ่งเป็น 1) จำหน่ายให้ประชาชน วงเงิน 35,000 ลบ. และ 2) จำหน่ายให้นิติบุคคลไม่แสวงหากำไรตามที่ ก.คลังกำหนด วงเงิน 5,000 ลบ.
นายพชร อนันตศิลป์ ผู้อำนวยการสำนักงานบริหารหนี้สาธารณะ ขอแจ้งว่า สบน. จะเปิดจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 2 วงเงินรวม 40,000 ล้านบาท แบ่งเป็น 1) การจำหน่ายให้กับประชาชน วงเงิน 35,000 ล้านบาท ผ่าน 2 ช่องทาง ได้แก่ วอลเล็ต สบม. (สะสมบอนด์มั่งคั่ง) บนแอปพลิเคชันเป๋าตัง วงเงิน 10,000 ล้านบาท และช่องทางต่างๆ ของธนาคารตัวแทนจำหน่าย วงเงิน 25,000 ล้านบาท และ 2) การจำหน่ายให้กับนิติบุคคลไม่แสวงหากำไรตามที่กระทรวงการคลังกำหนด วงเงิน 5,000 ล้านบาท โดยมีรายละเอียดช่องทางการจำหน่าย ดังนี้
1. การจำหน่ายพันธบัตรออมทรัพย์ผ่านวอลเล็ต สบม. บนแอปพลิเคชันเป๋าตัง
พันธบัตรออมทรัพย์บนวอลเล็ต สบม. ของกระทรวงการคลัง ในปีงบประมาณ พ.ศ. 2567 ครั้งที่ 2
วงเงิน                10,000 ล้านบาท
รุ่นอายุและผลตอบแทน
(จ่ายดอกเบี้ยทุก 3 เดือน)        5 ปี         10 ปี
3.00% ต่อปี    3.40% ต่อปี
วันจำหน่าย (เวลา 08.30 น. เป็นต้นไป)    13 - 30 สิงหาคม 2567
ผู้มีสิทธิ์ซื้อ                บุคคลธรรมดาที่ถือสัญชาติไทย ที่มีอายุตั้งแต่ 15 ปีขึ้นไป
วงเงินขั้นต่ำ – ขั้นสูง            100 บาท – 50,000,000 บาท (หน่วยละ 100 บาท)
ช่องทางการจำหน่าย            วอลเล็ต สบม. บนแอปพลิเคชันเป๋าตัง
วิธีการจัดสรร            First-Come, First-Served (มาก่อนได้รับสิทธิ์ก่อน)
หมายเหตุ ผู้ที่สนใจสามารถดาวน์โหลดแอปพลิเคชันเป๋าตังได้ตั้งแต่วันนี้ เพื่อลงทะเบียน ยืนยันตัวตน และเติมเงินเข้าวอลเล็ต สบม. ผ่าน Mobile Banking หรือผูกบัญชีธนาคารกรุงไทย รวมถึงเติมเงินด้วย Wallet ID ที่เคาน์เตอร์ธนาคารกรุงไทยทุกสาขา
2. การจำหน่ายพันธบัตรออมทรัพย์ผ่านธนาคารตัวแทนจำหน่ายทั้ง 6 ราย ได้แก่ ธนาคารกรุงไทย จำกัด (มหาชน) ธนาคารกรุงเทพ จำกัด (มหาชน) ธนาคารกสิกรไทย จำกัด (มหาชน) และธนาคารไทยพาณิชย์ จำกัด (มหาชน) พร้อมกับธนาคารตัวแทนจำหน่ายรายใหม่ ได้แก่ ธนาคารกรุงศรีอยุธยา จำกัด (มหาชน) และธนาคาร ซีไอเอ็มบี ไทย จำกัด (มหาชน)
พันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 2
ช่วงที่ 1                  จองซื้อได้วันที่ 19 - 21 สิงหาคม 2567
วงเงิน                25,000 ล้านบาท
ผู้มีสิทธิ์ซื้อ                บุคคลธรรมดาที่ถือสัญชาติไทย หรือมีถิ่นที่อยู่ในประเทศไทย
รุ่นอายุและผลตอบแทน
(จ่ายดอกเบี้ยทุก 3 เดือน)        5 ปี         10 ปี
3.00% ต่อปี    3.40% ต่อปี
วงเงินขั้นต่ำ – ขั้นสูง            1,000 บาท –  ไม่จำกัดวงเงินขั้นสูง (หน่วยละ 1,000 บาท)
ช่องทางการจำหน่าย            Internet Banking Mobile Banking และเคาน์เตอร์ของธนาคารตัวแทนจำหน่ายทั้ง 6 แห่ง
วิธีการจัดสรร            Small Lot First (การทยอยจัดสรรฯ)
ช่วงที่ 2                  จำหน่ายวันที่ 26 - 27 สิงหาคม 2567
วงเงิน                5,000 ล้านบาท
ผู้มีสิทธิ์ซื้อ                สภากาชาดไทย มูลนิธิ สมาคม สหกรณ์ วัด สถานศึกษาของรัฐ โรงพยาบาลของรัฐ นิติบุคคลอาคารชุด นิติบุคคลหมู่บ้านจัดสรร และนิติบุคคลอื่นที่จัดตั้งตามกฎหมายไทย และไม่มีวัตถุประสงค์ในการแสวงหากำไร
รุ่นอายุและผลตอบแทน
(จ่ายดอกเบี้ยทุก 6 เดือน)        10 ปี
3.00% ต่อปี
วงเงินขั้นต่ำ – ขั้นสูง            1,000 บาท – ไม่จำกัดวงเงินขั้นสูง (หน่วยละ 1,000 บาท)
ช่องทางการจำหน่าย            เคาน์เตอร์ของธนาคารตัวแทนจำหน่ายทั้ง 6 แห่ง
วิธีการจัดสรร            First-Come, First-Served
การจำหน่ายพันธบัตรออมทรัพย์ให้กับประชาชนในช่วงที่ 1 (วันที่ 19 - 21 สิงหาคม 2567) จะใช้วิธีการจัดสรรพันธบัตรแบบ Small Lot First (ทยอยจัดสรรพันธบัตรเป็นรอบๆ เวียนจนครบผู้ซื้อทุกราย) โดยทวีคูณรอบละ 1,000 บาท ซึ่งลำดับในการจองซื้อก่อน-หลัง ไม่มีผลต่อการจัดสรร และในกรณีที่วงเงินพันธบัตรที่จะจัดสรรในรอบสุดท้ายไม่เพียงพอที่จะจัดสรรให้ผู้ซื้อทุกราย ระบบคอมพิวเตอร์จะจัดสรรพันธบัตรในรอบสุดท้ายด้วยวิธีการสุ่ม (Random) จนครบวงเงินจำหน่าย ทั้งนี้ ผู้จองซื้อจะทราบผลการจัดสรรพันธบัตรและได้รับเงินคืน กรณีที่ไม่ได้รับจัดสรรพันธบัตร หรือได้รับจัดสรรไม่ครบตามวงเงินจองซื้อ ในวันที่ 22 สิงหาคม 2567 (รายละเอียดและเงื่อนไขการจำหน่ายเป็นไปตามเอกสารการจำหน่ายพันธบัตรออมทรัพย์ของกระทรวงการคลัง)
ทั้งนี้ วงเงินที่จำหน่ายบนวอลเล็ต สบม. และผ่านธนาคารตัวแทนจำหน่ายจะแยกจากกัน โดยผู้ลงทุนสามารถลงทุนได้ทั้ง 2 ช่องทาง โดยประชาชนที่สนใจสามารถศึกษารายละเอียดเพิ่มเติมได้ในหนังสือชี้ชวนและเอกสารสรุปเงื่อนไขการจำหน่ายพันธบัตรออมทรัพย์ หรือสอบถามได้กับธนาคารตัวแทนจำหน่ายทั้ง 6 แห่ง
สบน. หวังเป็นอย่างยิ่งว่าการจำหน่ายพันธบัตรในครั้งนี้จะได้รับการตอบรับที่ดีและขอขอบคุณทุกท่านที่ให้ความสนใจลงทุนกับพันธบัตรออมทรัพย์ด้วยดีเสมอมา

ที่มา : https://www.thaigov.go.th/news/contents/details/86466