รัฐบาลไทย-ข่าวทำเนียบรัฐบาล-​ครม. มีมติให้ความเห็นชอบการดำเนินโครงการเพิ่มการผลิตบุคลากรสาขาพยาบาลศาสตร์ ปีการศึกษา 2566- 2570


วันอังคารที่ 30 กรกฎาคม 2567
30/07/2567
พิมพ์
​ครม. มีมติให้ความเห็นชอบการดำเนินโครงการเพิ่มการผลิตบุคลากรสาขาพยาบาลศาสตร์ ปีการศึกษา 2566- 2570
​ครม. มีมติให้ความเห็นชอบการดำเนินโครงการเพิ่มการผลิตบุคลากรสาขาพยาบาลศาสตร์ ปีการศึกษา 2566- 2570
วันที่ 30 กรกฎาคม 2567 นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (30 กรกฎาคม 2567) มีมติให้ความเห็นชอบการดำเนินโครงการเพิ่มการผลิตบุคลากรสาขาพยาบาลศาสตร์ (ปีการศึกษา 2566- 2570) และการจัดสรรงบประมาณในการผลิตพยาบาลเพิ่มโดยมีอัตราค่าใช้จ่ายเป็นงบดำเนินการในการผลิตบัณฑิตในอัตรา 110,000 บาทต่อคนต่อปี หรือ 440,000 บาทต่อคนต่อหลักสูตร รวมวงเงินทั้งสิ้น จำนวน 7,033.40 ล้านบาท ตามที่กระทรวงการอุดมศึกษา วิทยาศาสตร์ วิจัย และนวัตกรรม (อว.) เสนอ
รองโฆษกประจำสำนักนายกรัฐมนตรี กล่าวว่า ปัจจุบันปัญหาการขาดแคนพยาบาลยังคงความรุนแรงและส่งผลต่อการบรรลุเป้าหมายในการพัฒนาให้ประชาชนมีสุขภาพดีถ้วนหน้า ซึ่งเป็นปัจจัยสำคัญในการพัฒนาประเทศทุกด้าน โดยจากข้อมูลล่าสุดในปี 2566 ประเทศไทยมีอัตราส่วนพยาบาลต่อประชากรในภาพรวมเท่ากับ 1: 365 ซึ่งสัดส่วนที่เหมาะสมที่กำหนดโดยองค์การอนามัยโลกเท่ากับ 1: 270 สภาการพยาบาลจึงมีความจำเป็นต้องจัดทำโครงการเพิ่มการผลิตบุคลากรฯ ปีการศึกษา 2566-2570 ซึ่งเป็นการดำเนินงานต่อเนื่องจากโครงการขยายระยะเวลาฯ ระยะที่ 1 ปีการศึกษา 2561-2562 รวมทั้งสอดคล้องกับแผนการปฏิรูปกำลังคน และภารกิจบริการด้านสุขภาพของกระทรวงสาธารณสุข (สธ.)
การดำเนินงานโครงการเพิ่มการผลิตบุคลากรสาขาพยาบาลศาสตร์ (ปีการศึกษา 2566-2570) ซึ่งมีวัตถุประสงค์เพื่อผลิตพยาบาลวิชาชีพ จำนวน 15,985 คน ให้สามารถรองรับการขยายศักยภาพการให้บริการด้านสาธารณสุขของประเทศในทุกภาคส่วน และเพื่อแก้ไขปัญหาการขาดแคนพยาบาล โดยมีเป้าหมายอัตราส่วนพยาบาลต่อประชากรเท่ากับ 1: 326 ภายหลังเสร็จสิ้นการดำเนินโครงการในปี 2574 (อัตราส่วนปัจจุบัน ณ ปี 2566 เท่ากับ 1: 365) และการจัดสรรงบประมาณในการผลิตพยาบาลเพิ่มในอัตรา 110,000 บาท/คน/ปี หรือ 440,000 บาท/คน/หลักสูตร อัตราเดิมที่ ครม. ได้เคยอนุมัติไวเมื่อวันวันที่ 14 พฤษภาคม 2556 รวมวงเงินทั้งสิ้นจำนวน 7,033.40 ล้านบาท เพื่อผลิตบัณฑิต จำนวน 15,985 คน ซึ่งเป็นการดำเนินการต่อเนื่องจากที่ ครม. มีมติเมื่อวันที่ 12 มีนาคม 2562 เห็นชอบโครงการขยายระยะเวลาการเพิ่มการผลิตและพัฒนาการจัดการการศึกษา สาขาวิชาพยาบาลศาสตร์ ปีการศึกษา 2561-2565 เพื่อพัฒนาสุขภาพวะของประชาชนและตอบสนองยุทธศาสตร์ประเทศ ระยะที่ 1 (ปีการศึกษา 2561-2562) โดยสรุปแผนจำนวนการผลิตพยาบาลเพิ่มและงบงบงบประมาณดำเนินการจำแนกตามสังกัดสถาบันการศึกษา ดังนี้
-สังกัดกระทรวงการอุดมศึกษา วิทยาศาสตร์ วิจัย และนวัตกรรม พยาบาลวิชาชีพที่จะผลิตเพิ่ม 8,145 คน งบประมาณ 3,583.80 ล้านบาท
-สังกัดกรุงเทพมหานคร (คณะพยาบาลศาสตร์ เกื้อการุณญ์ มหาวิทยาลัยนวมินทราธราช) พยาบาลวิชาชีพที่จะผลิตเพิ่ม 500 คน งบประมาณ 220.00 ล้านบาท
-สังกัดกระทรวงสาธารณสุข  (สถาบันพระบรมราชชนก) พยาบาลวิชาชีพที่จะผลิตเพิ่ม 7,340 คนงบประมาณ 3,229.60 ล้านบาท
รวม พยาบาลวิชาชีพที่จะผลิตเพิ่ม 15,985 คน งบประมาณ 7,033.40 ล้านบาท
ซึ่งคณะกรรมการการอุดมศึกษาได้มีมติเมื่อวันที่ 16 มกราคม 2567 เห็นชอบโครงการดังกล่าวด้วยแล้ว และหน่วยงานมีความเห็นเพิ่มเติมบางประการ เช่น กระทรวงการอุดมศึกษา วิทยาศาสตร์ วิจัย และนวัตกรรม และหน่วยงานที่เกี่ยวข้องควรนำผลการติดตามและประเมินผลโครงการดังกล่าวมาใช้ประกอบการพิจารณาการผลิตพยาบาลให้สอดคล้องกับสภาวการณ์และความต้องการกำลังคนด้านสุขภาพอย่างเป็นระบบ และควรให้ความสำคัญกับมาตรฐานในการรักษาบุคลากรพยาบาลวิชาชีพ และสร้างแรงจูงใจให้ปฏิบัติงานในสถานพยาบาลของรัฐอย่างต่อเนื่อง

ที่มา : https://www.thaigov.go.th/news/contents/details/86451