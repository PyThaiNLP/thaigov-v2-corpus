รัฐบาลไทย-ข่าวทำเนียบรัฐบาล-​ครม.อนุมัติงบประมาณรายจ่ายประจำปี 67 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 275.65 ล้านบาท เพื่อเป็นค่าใช้จ่ายในการดำเนินงานโครงการ MUAYTHAI SOFT POWER ปี 2567


วันอังคารที่ 30 กรกฎาคม 2567
30/07/2567
พิมพ์
​ครม.อนุมัติงบประมาณรายจ่ายประจำปี 67 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 275.65 ล้านบาท เพื่อเป็นค่าใช้จ่ายในการดำเนินงานโครงการ MUAYTHAI SOFT POWER ปี 2567
​ครม.อนุมัติงบประมาณรายจ่ายประจำปี 67 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 275.65 ล้านบาท เพื่อเป็นค่าใช้จ่ายในการดำเนินงานโครงการ MUAYTHAI SOFT POWER ปี 2567
วันนี้ (30 กรกฎาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีอนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 275.65 ล้านบาท เพื่อเป็นค่าใช้จ่ายในการดำเนินงานโครงการ MUAYTHAI SOFT POWER ปี 2567 แบ่งเป็น 6 โครงการ ประกอบด้วย
1.การพัฒนาองค์ความรู้มวยไทย จำนวน 4,925,400 บาท
2.การเพิ่มจำนวนและประสิทธิภาพของบุคคลในวงการกีฬามวย จำนวน 46,602,400 บาท
3.การจัดการแข่งขันมวยไทยเพื่อสร้างกระแสความตื่นตัวและกระตุ้นเศรษฐกิจ จำนวน 143,716,800 บาท
4.การเผยแพร่ประชาสัมพันธ์กีฬามวยไทยทั้งในและต่างประเทศ จำนวน 23,641,800 บาท
5.การรับรองมาตรฐานมวยไทยสู่การสร้างรายได้กับประเทศ จำนวน 51,042,600 บาท
6.การกำกับ ติดตาม ประเมินและรายงานผล จำนวน 5,717,800 บาท
นายคารม กล่าวว่า แผนโครงการ MUAYTHAI SOFT POWER มีเป้าหมายในการยกระดับมวยไทยจากศิลปะการต่อสู้ประจำชาติสู่การเป็นศิลปะการต่อสู้ระดับโลก สามารถให้นักมวยไทย ครูมวยไทย เทรนเนอร์มวยไทย รวมถึงผู้ประกอบการธุรกิจมวยไทยได้มีโอกาสแข่งขันและถ่ายทอดวิชาความรู้เพื่อเผยแพร่มรดกทางวัฒนธรรมสู่ระดับนานาชาติ เพื่อสร้างรายได้และมูลค่าเพิ่มด้วยมาตรฐานระดับโลกสู่ความสำเร็จที่ยั่งยืน คาดการณ์ว่าจะสามารถสร้างรายได้และมูลค่าทางเศรษฐกิจให้กับประเทศ 2,234 ล้านบาท และสร้างการรับรู้กิจกรรมมวยไทยในต่างประเทศ 190 ประเทศทั่วโลก เพื่อดึงดูดนักท่องเที่ยวจากทั่วโลกเดินทางเข้ามาประเทศไทยและนำรายได้เข้าประเทศ

ที่มา : https://www.thaigov.go.th/news/contents/details/86459