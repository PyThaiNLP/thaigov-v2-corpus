รัฐบาลไทย-ข่าวทำเนียบรัฐบาล-นายกฯ แจ้งข้อสั่งการ/นโยบายในที่ประชุมคณะรัฐมนตรี


วันอังคารที่ 30 กรกฎาคม 2567
30/07/2567
พิมพ์
นายกฯ แจ้งข้อสั่งการ/นโยบายในที่ประชุมคณะรัฐมนตรี
นายกฯ แจ้งข้อสั่งการ/นโยบายในที่ประชุมคณะรัฐมนตรี
วันนี้ (30 กรกฎาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (30 กรกฎาคม 2567) นายเศรษฐา ทวีสิน นายกรัฐมนตรี แจ้งข้อสั่งการ/นโยบายในที่ประชุมคณะรัฐมนตรี
นายกรัฐมนตรีกล่าวว่า เนื่องจากขณะนี้อยู่ในช่วงฤดูฝน หลายพื้นที่ฝนตกต่อเนื่อง เกิดปัญหาน้ำท่วม จึงได้ให้สำนักงานทรัพยากรน้ำแห่งชาติ และกรมอุตุนิยมวิทยา ติดตามและเฝ้าระวังสถานการณ์อย่างใกล้ชิด และแจ้งข้อมูลเตือนภัยให้ประชาชนทราบอย่างถูกต้อง และทันต่อสถานการณ์ และยังได้ขอให้รัฐมนตรีกระทรวงกลาโหม และผู้บัญชาการทหารสูงสุด ไปดูพื้นที่ที่ประสบภัยพิบัติน้ำท่วมซ้ำซาก เพื่อเตรียมพร้อมไม่ให้เกิดปัญหาซ้ำขึ้นอีก โดยขอให้ทหารพัฒนาเข้าไปช่วยสนับสนุนการทำงาน รวมทั้งให้ทุกหน่วยราชการเตรียมความพร้อมและเร่งดำเนินการป้องกัน และจัดการแก้ไขปัญหาน้ำท่วม รวมทั้งเข้าช่วยเหลือและดูแลประชาชนอย่างรวดเร็ว ทันการณ์ และทั่วถึงด้วย
นอกจากนี้ ต่อกรณีปัญหาปลาหมอคางดำ ที่แม้จะเกิดขึ้นมาหลายปีแล้ว และเป็นปัญหาต่อเนื่องมาจนปัจจุบัน นายกฯ มอบหมายให้กระทรวงเกษตรและสหกรณ์ (กษ.) รายงานถึงความคืบหน้าและการจัดการการแก้ไขปัญหาปลาหมอคางดำ ซึ่งรัฐมนตรีว่าการกระทรวงเกษตรและสหกรณ์ได้มอบหมายให้รัฐมนตรีช่วยว่าการกระทรวงเกษตรและสหกรณ์ (นายอรรถกร ศิริลัทธยากร) เป็นผู้รับผิดชอบโดยตรง โดยได้รายงานในที่ประชุมว่า ที่ผ่านมา กรมประมง ได้ดำเนินการแต่ยังขาดการบูรณาการ ซึ่งในครั้งนี้ได้เชิญให้ภาคส่วนต่างๆ ร่วมแสดงความคิดเห็น พร้อมเสนอร่างการแก้ไขปัญหาปลาหมอคางดำทั้งหมด 7 มาตรการ ทั้งระยะสั้น-กลาง-ยาว โดยคาดว่าปัญหานี้จะหมดไปในปี พ.ศ. 2570
ขณะนี้เหลือเวลำอีก 2 เดือนจะถึง 30 กันยายน หรือสิ้นปีงบประมาณ 2567 แล้ว และ ครม. ได้มีมาตรการเร่งรัดการใช้จ่ายงบฯ ไปเมื่อวันที่ 2 เมษายน 2567 โดย นายกฯ ได้ขอให้รัฐมนตรีกำชับหน่วยงานในกำกับให้เร่งเบิกจ่ายงบลงทุน เพื่อเป็นการกระตุ้นเศรษฐกิจโดยภาครัฐอีกทางหนึ่งด้วย
นายกรัฐมนตรียังได้มอบหมายให้กระทรวงดิจิทัลเพื่อเศรษฐกิจและสังคม (ดีอี) และสำนักงานตำรวจแห่งชาติตั้งคณะกรรมการในการปราบปรามอาชญากรรมทางไซเบอร์ เพื่อแก้ไขปัญหาอย่างเร่งด่วน ไม่ให้พี่น้องประชาชนได้รับผลกระทบ สืบเนื่องมาจากอาทิตย์ที่ผ่านมา นายกรัฐมนตรีได้ไปประชุมที่สำนักงานตำรวจแห่งชาติ ซึ่งเห็นว่าเป็นปัญหาที่ใหญ่ และมีหลายกระทรวง/หน่วยงานที่เกี่ยวข้อง จึงต้องมีการตั้งคณะกรรมการเพื่อแก้ไขปัญหาอย่างบูรณาการ

ที่มา : https://www.thaigov.go.th/news/contents/details/86456