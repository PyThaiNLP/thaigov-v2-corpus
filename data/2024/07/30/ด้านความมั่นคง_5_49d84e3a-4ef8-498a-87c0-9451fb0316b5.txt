รัฐบาลไทย-ข่าวทำเนียบรัฐบาล-กรมการจัดหางาน แจงผลปฏิบัติการ เจอ จับ ปรับ ผลักดัน 50 วัน ตรวจสอบแรงงานข้ามชาติ 1.4 แสนราย


วันอังคารที่ 30 กรกฎาคม 2567
30/07/2567
พิมพ์
กรมการจัดหางาน แจงผลปฏิบัติการ เจอ จับ ปรับ ผลักดัน 50 วัน ตรวจสอบแรงงานข้ามชาติ 1.4 แสนราย
กรมการจัดหางาน รับข้อสั่งการ “รมว. พิพัฒน์” ตรวจเข้มแรงงานข้ามชาติผิดกฎหมาย แจงผลปฏิบัติการตรวจสอบสถานประกอบการกว่า 1 หมื่นแห่ง ดำเนินคดี 387 แห่ง ตรวจสอบคนต่างชาติกว่า 1.4 แสนคน ดำเนินคดี 1,037 คน
นายสมชาย มรกตศรีวรรณ อธิบดีกรมการจัดหางาน  เปิดเผยว่า  จากที่กรมการจัดหางานส่งชุดปฏิบัติการด้านการตรวจสอบการทำงานของแรงงานข้ามชาติ ลงพื้นที่ทั่วประเทศ เพื่อตรวจสอบ จับกุม และดำเนินคดีนายจ้าง/สถานประกอบการ และคนต่างชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง/สถานประกอบการ และคนต่างชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของคนต่างด้าว และมติครม.ในคราวต่าง ๆ ได้อย่างถูกต้อง ตามนโยบายนายพิพัฒน์ รัชกิจประการ รัฐมนตรีว่าการกระทรวงแรงงาน ร่วมกับสำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายใน กำลังพลจากทุกจังหวัดทั่วประเทศ เป็นเวลา 50 วันแล้ว ซึ่งเจ้าหน้าที่ชุดดังกล่าวจะปฏิบัติการอย่างเข้มข้น “เจอ จับ ปรับ ผลักดัน” เป็นระยะเวลา 120 วัน โดยล่าสุดได้รายงานผลการดำเนินการระหว่างวันที่ 5 มิถุนายน – 25 กรกฎาคม 2567 รวม 50 วัน มีการเข้าตรวจสอบสถานประกอบการที่จ้างแรงงานข้ามชาติ    ทั่วประเทศแล้ว 11,729 แห่ง ดำเนินคดี 387 แห่ง และตรวจสอบคนต่างชาติ จำนวน 147,726 คน แยกเป็นสัญชาติเมียนมา 110,130 คน กัมพูชา 22,999 คน ลาว 9,675 คน เวียดนาม 104 คน และสัญชาติอื่น ๆ 4,818 คน มีการดำเนินคดีทั้งสิ้น 1,037 คน แยกเป็นสัญชาติเมียนมา 658 คน กัมพูชา 141 คน ลาว 147 คน เวียดนาม 21 คน และสัญชาติอื่น ๆ 70 คน
นายสมชาย กล่าวย้ำว่า แรงงานต่างด้าวที่เข้ามาทำงานในประเทศไทย จะต้องปฏิบัติตามกฎหมายของประเทศไทยคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี ซึ่งหากพบการกระทำความผิดกรมการจัดหางานจะดำเนินคดีโดยไม่มีข้อยกเว้น
ทั้งนี้ หากพบเห็นการจ้างแรงงานต่างชาติผิดกฎหมาย หรือพบเห็นคนต่างชาติทำงานนอกเหนือสิทธิที่ทำได้ขอความร่วมมือทุกท่านแจ้งเบาะแสมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/86428