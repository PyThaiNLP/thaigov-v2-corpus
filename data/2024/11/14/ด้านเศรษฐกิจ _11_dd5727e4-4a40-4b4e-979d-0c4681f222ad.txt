รัฐบาลไทย-ข่าวทำเนียบรัฐบาล-กรมทางหลวงชนบท ดำเนินโครงการงานอำนวยความปลอดภัยถนนสาย นบ.3021 ถนนราชพฤกษ์ อำเภอเมือง จังหวัดนนทบุรี แล้วเสร็จ 


วันพฤหัสบดีที่ 14 พฤศจิกายน 2567
กรมทางหลวงชนบท ดำเนินโครงการงานอำนวยความปลอดภัยถนนสาย นบ.3021 ถนนราชพฤกษ์ อำเภอเมือง จังหวัดนนทบุรี แล้วเสร็จ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ให้ความสำคัญกับมาตรการอำนวยความปลอดภัยในโครงข่ายทางหลวงชนบทให้อยู่ในสภาพพร้อมใช้งาน เพื่อความสะดวกปลอดภัยตลอดการเดินทาง จึงได้ดำเนินโครงการงานอำนวยความปลอดภัยถนนสาย นบ.3021 ถนนราชพฤกษ์ อำเภอเมือง จังหวัดนนทบุรี เพื่อเพิ่มประสิทธิภาพให้ผู้ใช้ทางสามารถมั่นใจได้ถึงระบบความปลอดภัยและความช่วยเหลือที่รวดเร็ว ทันท่วงที หากเกิดเหตุการณ์ฉุกเฉินใด ๆ ตลอดสายทาง โดยการติดตั้งอุปกรณ์อำนวยความปลอดภัย ได้แก่ ติดตั้งป้ายปรับเปลี่ยนข้อความอัตโนมัติ (VMS) สำหรับแจ้งข้อมูลข่าวสารและแจ้งเตือนความเร็ว ติดตั้งเครื่องชั่งน้ำหนักกึ่งถาวร (WIM) ติดตั้งเป้าบังแสงบนสะพาน เพื่อช่วยบังแสงไฟจากรถฝั่งตรงข้ามที่วิ่งสวนทาง และปรับปรุงห้องควบคุมเพื่อติดตามสถานการณ์และอำนวยความสะดวกปลอดภัยในการเดินทางของประชาชนผู้ใช้ทางระหว่าง กม. ที่ 31+65 - 32+304 ใช้งบประมาณ 57.96 ล้านบาท
ปัจจุบันโครงการฯ ได้ดำเนินการแล้วเสร็จจะช่วยอำนวยความปลอดภัยและเพิ่มศักยภาพในการคมนาคมของถนนราชพฤกษ์ให้มีความคล่องตัว สร้างความมั่นใจในเรื่องความสะดวกปลอดภัย และช่วยส่งเสริมประสิทธิภาพในการเดินทางมากยิ่งขึ้น

ที่มา : https://www.thaigov.go.th/news/contents/details/90218