รัฐบาลไทย-ข่าวทำเนียบรัฐบาล-​เอกอัครราชทูตมาเลเซียฯ  เข้าพบรองนายกฯ อนุทิน ชื่นชมมาตรการ Free Visa ไทย พร้อมสานต่อความร่วมมือต่อเนื่อง มุ่งพัฒนาพื้นที่ชายแดน-ส่งเสริมบทบาทอาเซียนร่วมกัน


วันพฤหัสบดีที่ 14 พฤศจิกายน 2567
​เอกอัครราชทูตมาเลเซียฯ  เข้าพบรองนายกฯ อนุทิน ชื่นชมมาตรการ Free Visa ไทย พร้อมสานต่อความร่วมมือต่อเนื่อง มุ่งพัฒนาพื้นที่ชายแดน-ส่งเสริมบทบาทอาเซียนร่วมกัน
​เอกอัครราชทูตมาเลเซียฯ  เข้าพบรองนายกฯ อนุทิน ชื่นชมมาตรการ Free Visa ไทย พร้อมสานต่อความร่วมมือต่อเนื่อง มุ่งพัฒนาพื้นที่ชายแดน-ส่งเสริมบทบาทอาเซียนร่วมกัน
วันนี้ (วันพฤหัสบดีที่ 14 พฤศจิกายน 2567) เวลา 09.00 น. ณ กระทรวงมหาดไทย ดาตุกโจจี แซมูแอล (H.E. Datuk Jojie Samuel) เอกอัครราชทูตมาเลเซียประจำประเทศไทย เข้าเยี่ยมคารวะนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เพื่ออำลาในโอกาสพ้นจากหน้าที่ โดยสรุปสาระสำคัญดังนี้
รองนายกรัฐมนตรีขอบคุณสำหรับการส่งเสริมความร่วมมือระหว่างไทย - มาเลเซียมาอย่างต่อเนื่อง ซึ่งทั้งสองประเทศต่างมีความสัมพันธ์ที่ใกล้ชิดและมีพลวัตสูง มีการหารือและประสานงานร่วมกันในหลายด้านที่เกิดผลประโยชน์ร่วมกันแก่ทั้งสองประเทศ เชื่อมั่นว่า ทั้งสองฝ่ายยังสามารถเพิ่มเติมความร่วมมือในสาขาที่มีศักยภาพร่วมกันได้อีกในอนาคต โดยเฉพาะด้านการพัฒนาความเชื่อมโยงในพื้นที่ชายแดนที่จะช่วยส่งเสริมการเจริญเติบโตของประชาชนและเศรษฐกิจในภาพรวม
ด้านเอกอัครราชทูตมาเลเซียฯ กล่าวขอบคุณการสนับสนุนทั้งจากรัฐบาลไทยและทุกหน่วยงานที่เกี่ยวข้องตลอดระยะเวลาที่ดำรงตำแหน่ง ทั้งสองประเทศต่างมีความสัมพันธ์ที่ใกล้ชิดและแน่นแฟ้น สะท้อนได้จากการพบหารือระหว่างนายกรัฐมนตรีของทั้งสองประเทศอย่างเป็นทางการในหลายครั้ง รวมทั้งขอบคุณสำหรับการประสานความร่วมมือและการให้ความช่วยเหลือทางสาธารณสุขนับตั้งแต่ช่วงสถานการณ์โควิด-19 โดยเชื่อมั่นว่าไทยและมาเลเซียจะสามารถต่อยอดความร่วมมือที่เป็นประโยชน์ร่วมกันได้อีกมาก
โอกาสนี้ ทั้งสองฝ่ายได้หารือถึงประเด็นที่สำคัญต่าง ๆ ได้แก่ ด้านการส่งเสริมพื้นที่ชายแดน ปัจจุบันไทยและมาเลเซียมีโครงการก่อสร้างถนนเชื่อมด่านสะเดาแห่งใหม่กับด่านบูกิตกายูฮิตัม และโครงการก่อสร้างสะพานสุไหงโก-ลก – รันเตาปันยัง แห่งที่ 2 ที่พัฒนาร่วมกัน ซึ่งต่างเห็นพ้องในการประสานความร่วมมือเพื่อพัฒนาพื้นที่ ระบบโครงสร้างพื้นฐาน ให้ต่อเนื่องในอนาคต ด้านการท่องเที่ยว เอกอัครราชทูตมาเลเซียฯ ชื่นชมมาตรการยกเว้นการตรวจลงตราให้แก่นักท่องเที่ยว (Free Visa) ของไทย โดยสอบถามถึงแนวทางการบริหารจัดการมาตรการดังกล่าว โดยรองนายกรัฐมนตรีเน้นย้ำว่ารัฐบาลและหน่วยงานที่เกี่ยวข้องมีการบูรณาการความร่วมมือกันอย่างต่อเนื่อง เพื่อให้มาตรการเกิดประสิทธิภาพและอำนวยความสะดวกแก่นักท่องเที่ยวให้ได้มากที่สุด ตลอดจนด้านความร่วมมือในระดับภูมิภาค ซึ่งมาเลเซียจะเป็นประธานอาเซียนในปี 2568 นี้ โดยรองนายกรัฐมนตรียืนยันว่า ไทยพร้อมสนับสนุนและส่งเสริมความเจริญรุ่งเรืองของภูมิภาคให้เติบโตร่วมกัน

ที่มา : https://www.thaigov.go.th/news/contents/details/90219