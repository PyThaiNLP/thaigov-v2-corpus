รัฐบาลไทย-ข่าวทำเนียบรัฐบาล-ปลัด มท. "อรรษิษฐ์ สัมพันธรัตน์" ชื่นชม กรมการปกครอง คว้ารางวัลองค์กรต้นแบบด้านสิทธิมนุษยชน ประจำปี 2567 องค์กรภาครัฐ ประเภทราชการส่วนกลาง ระดับดี


วันพุธที่ 13 พฤศจิกายน 2567
13/11/2567
พิมพ์
ปลัด มท. "อรรษิษฐ์ สัมพันธรัตน์" ชื่นชม กรมการปกครอง คว้ารางวัลองค์กรต้นแบบด้านสิทธิมนุษยชน ประจำปี 2567 องค์กรภาครัฐ ประเภทราชการส่วนกลาง ระดับดี
ปลัด มท. "อรรษิษฐ์ สัมพันธรัตน์" ชื่นชม กรมการปกครอง คว้ารางวัลองค์กรต้นแบบด้านสิทธิมนุษยชน ประจำปี 2567 องค์กรภาครัฐ ประเภทราชการส่วนกลาง ระดับดี
วันนี้ (13 พ.ย. 67) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า คณะกรรมการพิจารณาและคัดเลือกองค์กรต้นแบบด้านสิทธิมนุษยชน ได้ประกาศผลรางวัลองค์กรต้นแบบด้านสิทธิมนุษยชน ประจำปี 2567 ซึ่งกรมการปกครอง ได้รับคัดเลือกเป็นองค์กรต้นแบบด้านสิทธิมนุษยชน ประจำปี 2567 ในฐานะองค์กรภาครัฐ ประเภทราชการส่วนกลาง ระดับดี ซึ่งเป็นเรื่องที่น่าชื่นชมยินดีเป็นอย่างยิ่ง และถือเป็นผลสำเร็จที่แสดงถึงความมุ่งมั่นตั้งใจทำหน้าที่ของพนักงานฝ่ายปกครอง ตลอดจนสมาชิกกองอาสารักษาดินแดน (อส.) และภาคีเครือข่ายของกรมการปกครอง ที่ตระหนักถึงความสำคัญและเคารพต่อสิทธิมนุษยชนในทุกด้าน อย่างเท่าเทียม ทั้งด้านกระบวนการยุติธรรม ด้านการสนับสนุนการเข้าถึงสิทธิขั้นพื้นฐาน ด้านการดูแลกลุ่มเปราะบาง ด้านสิทธิมนุษยชนในองค์กร
"ในปีงบประมาณ พ.ศ. 2567 ตนในฐานะอธิบดีกรมการปกครองในขณะนั้น ได้นำนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และผู้บัญชาการกองอาสารักษาดินแดน ซึ่งได้ให้ความสำคัญกับการคุ้มครองสิทธิมนุษยชน พร้อมทั้งมอบหมายกรมการปกครองดำเนินงานตามภารกิจโดยเคารพหลักสิทธิมนุษยชน ขับเคลื่อนการคุ้มครองสิทธิมนุษยชนทั้งภายในและภายนอกองค์กร โดยมีฝ่ายปกครองในพื้นที่เป็นฟันเฟืองสำคัญในการปฏิบัติภารกิจคุ้มครองสิทธิมนุษยชนในระดับพื้นที่ โดยไม่ทิ้งใครไว้ข้างหลัง "Leave no one behind" ซึ่งกรมการปกครองมีความมุ่งมั่นตั้งใจที่จะผลักดันและขับเคลื่อนภารกิจให้เกิดการคุ้มครองสิทธิมนุษยชนในทุกด้านให้กับพี่น้องประชาชนตามปณิธาน "บำบัดทุกข์ บำรุงสุข" อย่างมีประสิทธิภาพที่สุด"
นายอรรษิษฐ์ กล่าวเพิ่มเติมว่า ขอชื่นชมในความสำเร็จขั้นต้นของกรมการปกครอง ที่ได้รับการคัดเลือก เป็นองค์กรต้นแบบด้านสิทธิมนุษยชน ประจำปี 2567 ระดับดี และต้องขอขอบคุณบุคลากรกรมการปกครองทุกหน่วยงานที่เป็นฟันเฟืองที่สำคัญ ในการทำให้เกิดความภาคภูมิใจนี้ และขอเป็นกำลังใจในการขับเคลื่อนแผนปฏิบัติราชการด้านสิทธิมนุษยชน พ.ศ 2566-2570 เพื่อพิทักษ์สิทธิและเสรีภาพ อำนวยความยุติธรรม เป็นที่พึ่ง และเป็นหลักประกันการบำบัดทุกข์ บำรุงสุข ให้กับพี่น้องประชาชนทุกคน ได้มีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/90196