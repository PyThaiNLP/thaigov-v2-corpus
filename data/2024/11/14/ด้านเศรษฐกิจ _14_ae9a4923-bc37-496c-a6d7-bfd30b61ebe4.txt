รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ร่วมประชุมคณะกรรมการนโยบายยางธรรมชาติ ครั้งที่ 2/2567


วันพฤหัสบดีที่ 14 พฤศจิกายน 2567
รองปลัดเศรษฐเกียรติฯ ร่วมประชุมคณะกรรมการนโยบายยางธรรมชาติ ครั้งที่ 2/2567
รองปลัดเศรษฐเกียรติฯ ร่วมประชุมคณะกรรมการนโยบายยางธรรมชาติ ครั้งที่ 2/2567
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ร่วมการประชุมคณะกรรมการนโยบายยางธรรมชาติ (กนย.) ครั้งที่ 2/2567 โดยมี นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานการประชุม พร้อมด้วย นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ และผู้แทนหน่วยงานที่เกี่ยวข้องเข้าร่วม ณ ห้องประชุม 301 ตึกบัญชาการ 1 ทำเนียบรัฐบาล
สำหรับการประชุมดังกล่าวรับทราบประเด็นต่าง ๆ อาทิ 1) สถานการณ์ยางพาราของประเทศไทยและของโลก และ 2) ผลการดำเนินงานตามมติคณะกรรมการนโยบายยางธรรมชาติ และประเด็นเสนอเพื่อพิจารณาเห็นชอบ ได้แก่ 1) การขออนุมัติขยายระยะเวลาดำเนินการโครงการพัฒนาศักยภาพสถาบันเกษตรกรเพื่อรักษา เสถียรภาพราคายาง โครงการสร้างมูลภัณฑ์กันชนรักษาเสถียรภาพราคายาง และขยาย ระยะเวลาชำระคืนเงินกู้โครงการสร้างมูลภัณฑ์กันชนรักษาเสถียรภาพราคายาง 2) การขออนุมัติขยายระยะเวลาดำเนินการโครงการสนับสนุนสินเชื่อเป็นเงินทุนหมุนเวียนแก่สถาบัน เกษตรกรเพื่อรวบรวมยาง วงเงินสินเชื่อ 10,000 ล้านบาท และ 3) การขออนุมัติขยายระยะเวลาดำเนินการโครงการสนับสนุนสินเชื่อสถาบันเกษตรกรแปรรูป ยางพารา วงเงินสินเชื่อ 5,000 ล้านบาท
ทั้งนี้ ในที่ประชุมมีข้อเสนอแนะให้ดำเนินการวางแผนยุทธศาสตร์ยางพาราของไทยให้ครอบคลุมตลอดห่วงโซ่การผลิต เน้นการศึกษาโอกาสในการขยายตลาดยางแปรรูปของประเทศไทย ตั้งแต่ต้นน้ำ กลางน้ำ และปลายน้ำ เพื่อยกระดับคุณภาพชีวิตเกษตรกรชาวสวนยางให้ดีขึ้น อีกด้วย

ที่มา : https://www.thaigov.go.th/news/contents/details/90236