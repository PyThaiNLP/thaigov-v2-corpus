รัฐบาลไทย-ข่าวทำเนียบรัฐบาล-​“จิราพร” จับมือ คณะทูต 7 ประเทศ เยือนกรมประชาสัมพันธ์ ร่วมสืบสานประเพณี “ลอยกระทง” ดัน Soft Power ไทย สู่ Festival ระดับโลก


วันพฤหัสบดีที่ 14 พฤศจิกายน 2567
14/11/2567
พิมพ์
​“จิราพร” จับมือ คณะทูต 7 ประเทศ เยือนกรมประชาสัมพันธ์ ร่วมสืบสานประเพณี “ลอยกระทง” ดัน Soft Power ไทย สู่ Festival ระดับโลก
​“จิราพร” จับมือ คณะทูต 7 ประเทศ เยือนกรมประชาสัมพันธ์ ร่วมสืบสานประเพณี “ลอยกระทง” ดัน Soft Power ไทย สู่ Festival ระดับโลก
วันนี้ (14 พฤศจิกายน 2567) เมื่อวันที่ 13 พฤศจิกายน 2567 เวลา 17.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานเปิดงาน “สืบสานวัฒนธรรมไทย ร่วมใจลอยกระทง ประจำปี 2567” ณ กรมประชาสัมพันธ์ โดยในปีนี้มีคณะทูตานุทูตประจำประเทศไทยจาก 7 ประเทศ เข้าร่วมด้วย อาทิ นายหาน จื้อเฉียง เอกอัครราชทูตสาธารณรัฐประชาชนจีน นายคำพัน อั่นลาวัน เอกอัครราชทูต สปป.ลาว นางแซรัป แอร์ซอย เอกอัครราชทูตสาธารณรัฐตุรกี นายอาร์มัน อิสเซทอฟ เอกอัครราชทูตสาธารณรัฐคาซัคสถาน นายเปาโล ดีโอนีซี เอกอัครราชทูตสาธารณรัฐอิตาลี นางชีร์เลย์ เดนนิเซ อากิลาร์ บาร์เรรา เอกอัครราชทูตกัวเตมาลา และ นางโธเบก้า ดลามินี อุปทูตสถานเอกอัครราชทูตสาธารณรัฐแอฟริกาใต้ รวมถึงคณะผู้บริหารและผู้แทนจากหน่วยงานใกล้เคียงเข้าร่วม
นางสาวจิราพร กล่าวว่า ประเพณีลอยกระทง เป็นกิจกรรมที่ทรงคุณค่าของประเทศไทย แสดงให้เห็นถึงวิถีชีวิตของคนไทยที่ผูกพันกับสายน้ำมาช้านาน เป็นการสืบทอดขนบธรรมเนียมประเพณีอันดีงามของไทยให้คงอยู่สืบไป ซึ่งรัฐบาลโดยกระทรวงวัฒนธรรม ได้กำหนดการจัดงานประเพณีลอยกระทง ประจำปี 2567 ภายใต้แนวคิด “ลอยกระทง วิถีไทย ปลอดภัย ใส่ใจสิ่งแวดล้อม” เพื่อยกระดับประเพณีลอยกระทงให้เป็น World Event และเป็นส่วนหนึ่งของ Thailand Winter Festival อีกทั้งยังสอดคล้องกับนโยบาย Soft Power ของรัฐบาล
“เป็นที่น่ายินดีที่คณะทูตจากหลายประเทศมีความสนใจเข้าร่วมงานประเพณีลอยกระทงที่กรมประชาสัมพันธ์จัดขึ้นในวันนี้ แสดงให้เห็นว่าประเพณีและวัฒนธรรมไทย เป็นที่น่าสนใจในสายตาชาวต่างชาติ ซึ่งเป็นเป้าหมายที่สอดคล้องกับนโยบายการพัฒนา Soft Power ของรัฐบาล โดยปีนี้หลายพื้นที่ทั่วประเทศไทยกำหนดจัดงานลอยกระทงอย่างยิ่งใหญ่ ในวันที่ 15 พฤศจิกายน จึงขอเชิญชวนประชาชนมาร่วมสัมผัสงานประเพณีอันดีงาม และร่วมอนุรักษ์สืบสานความเป็นไทย ผ่านงานประเพณีลอยกระทงที่จัดขึ้นทั่วประเทศ” นางสาวจิราพร กล่าว
ในส่วนของการจัดงานประเพณีลอยกระทง ประจำปี 2567  ของกรมประชาสัมพันธ์  จัดขึ้น 3 วัน ระหว่างวันที่ 13- 15 พฤศจิกายน 2567 ตั้งแต่เวลา 10.00 - 22.00 น. โดยความร่วมมือของหน่วยงานภาครัฐ 21 หน่วยงาน ภาคเอกชน และพี่น้องประชาชนที่อาศัยอยู่ย่านซอยอารีย์ ภายในงานมีการจำหน่ายสินค้าธงฟ้าราคาประหยัด สินค้าพื้นบ้าน OTOP การออกร้านจำหน่ายสินค้าอุปโภคบริโภค กว่า 200 บูธ การจำหน่ายสินค้าของชุมชนของ Platform AriAround (แพลตฟอร์มอารีย์อราว) สาธิตการจับงู การคัดแยกขยะ สาธิตทำกระทง และการแสดงจากวงดนตรีกรมประชาสัมพันธ์ทุกคืน

ที่มา : https://www.thaigov.go.th/news/contents/details/90197