รัฐบาลไทย-ข่าวทำเนียบรัฐบาล-​ผู้ตรวจเกษตรหารือ CIRDAP แนวทางพัฒนาภาคการเกษตร


วันพฤหัสบดีที่ 14 พฤศจิกายน 2567
​ผู้ตรวจเกษตรหารือ CIRDAP แนวทางพัฒนาภาคการเกษตร
​ผู้ตรวจเกษตรหารือ CIRDAP แนวทางพัฒนาภาคการเกษตร
นายถาวร ทันใจ ผู้ตรวจราชการกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ ให้การต้อนรับ Dr. P Chandra Shekara ผู้อำนวยการใหญ่ศูนย์พัฒนาชนบทแบบผสมผสานสำหรับภูมิภาคเอเชียและแปซิฟิก (Centre on Integrated Rural Development for Asia and the Pacific หรือ CIRDAP) เข้าเยี่ยมคารวะเนื่องในโอกาสเข้ารับตำแหน่งใหม่ พร้อมด้วย เจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์
โดยในที่ประชุมได้รับทราบผลการดำเนินงานการจัดฝึกอบรม Tri-Country Training Design Workshop on Agri-based Cooperative Management เมื่อวันที่ 10 – 15 พฤศจิกายน 2567 โดยมีวัตถุประสงค์เพื่อหารือการพัฒนาหลักสูตรการฝึกอบรมสำหรับการบริหารจัดการสหกรณ์ในภูมิภาคเอเชียและแปซิฟิก เพื่อสร้างประโยชน์ต่อการขับเคลื่อนงานของ CIRDAP และประเทศสมาชิก CIRDAP ทั้งนี้ ผู้อำนวยการใหญ่ CIRDAP แจ้งผลการพิจารณาของ UNGA ประกาศให้วันที่ 6 กรกฎาคม ของทุกปี ซึ่งตรงกับวันก่อตั้ง CIRDAP เป็นวันพัฒนาชนบทโลก (World Rural Development Day) และความสำคัญของการพัฒนาชนบทในระดับโลก
นอกจากนี้ ฝ่าย CIRDAP ได้ขอรับการสนับสนุนการจัดศึกษาดูงานด้านการแปรรูปอาหารในประเทศไทยให้แก่ประเทศสมาชิก CIRDAP ในไตรมาสแรกของปีเพื่อแก้ไขปัญหาด้านการขาดแคลนบุคลากรในภาคการเกษตร เนื่องจากปัจจุบันเยาวชนรุ่นใหม่มักจะย้ายถิ่นฐานมาทำงานอยู่ในเมืองหลวงเพื่อแสวงหารายได้ที่ดีกว่าในชนบท และขอให้ประเทศไทยจัดฝึกอบรมสาขาการแปรรูปสินค้าเกษตรให้แก่ประเทศสมาชิก CIRDAP และการจัดตั้งธุรกิจ Start Up โดยใช้เทคโนโลยีสารสนเทศ ทั้งนี้ นายถาวร ได้ให้คำแนะนำแก่ผู้อำนวยการใหญ่ CIRDAP ในการศึกษาวิธีการบริหารจัดการแปรรูปสินค้าเกษตรภายใต้โครงการหลวง ซึ่งประเทศสมาชิกจะได้เห็นถึงการบริหารจัดการตลอดห่วงโซ่อาหารตั้งแต่ต้นน้ำจนถึงปลายน้ำ อีกด้วย

ที่มา : https://www.thaigov.go.th/news/contents/details/90238