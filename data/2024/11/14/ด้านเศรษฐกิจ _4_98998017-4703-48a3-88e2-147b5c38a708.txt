รัฐบาลไทย-ข่าวทำเนียบรัฐบาล-ที่ปรึกษาฯ ไพลิน เข้าร่วมประชุมคณะกรรมการทรัพยากรน้ำแห่งชาติ (กนช.) ครั้งที่ 5/2567


วันพฤหัสบดีที่ 14 พฤศจิกายน 2567
14/11/2567
พิมพ์
ที่ปรึกษาฯ ไพลิน เข้าร่วมประชุมคณะกรรมการทรัพยากรน้ำแห่งชาติ (กนช.) ครั้งที่ 5/2567
ที่ปรึกษาฯ ไพลิน เข้าร่วมประชุมคณะกรรมการทรัพยากรน้ำแห่งชาติ (กนช.) ครั้งที่ 5/2567
11 พฤศจิกายน 2567 นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม เข้าร่วมการประชุมคณะกรรมการทรัพยากรน้ำแห่งชาติ (กนช.) ครั้งที่ 5/2567 โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุม ณ ห้องประชุม 301 ตึกบัญชาการ 1 ทำเนียบรัฐบาล
การประชุมครั้งนี้มุ่งเน้นไปที่การเตรียมความพร้อมรับมือกับสถานการณ์น้ำในประเทศไทย โดยเฉพาะในช่วงฤดูแล้งที่กำลังจะมาถึง และการฟื้นฟูพื้นที่ที่ได้รับผลกระทบจากอุทกภัย และให้เห็นถึงความสำคัญของการวางแผนและเตรียมความพร้อมในการรับมือกับสถานการณ์น้ำที่เปลี่ยนแปลงไป หน่วยงานที่เกี่ยวข้องทุกภาคส่วนต้องร่วมมือกันในการบริหารจัดการทรัพยากรน้ำอย่างมีประสิทธิภาพ เพื่อให้เกิดประโยชน์สูงสุดต่อประชาชนและประเทศชาติ
นอกจากนี้ที่ประชุมได้มีมติเห็นชอบในประเด็นสำคัญ 1) เห็นชอบให้แต่งตั้งคณะอนุกรรมการฯ ตามมาตรา 20 พระราชบัญญัติทรัพยากรน้ำแห่งชาติ พ.ศ. 2561 2) ให้เพิ่มเติมแผนปฏิบัติการด้านทรัพยากรน้ำ ประจำปีงบประมาณ 69 ผ่านระบบ Thai Water Plan เนื่องจากพบว่ามีแผนงานโครงการสำคัญที่มีเหตุผลความจำเป็นส่งผลให้ยังไม่ได้เสนอผ่านระบบภายในกำหนดเวลาเดิม โดยแผนงานโครงการต้องผ่านการพิจารณาของคณะอนุกรรมการทรัพยากรน้ำจังหวัดและคณะกรรมการลุ่มน้ำ ตามลำดับ และให้ตัดรอบโครงการในวันที่ 11 พ.ย. 67 3) เห็นชอบการปรับปรุงปฏิทินการจัดทำแผนปฏิบัติการด้านทรัพยากรน้ำ ประจำปีงบประมาณ 2569 เพื่อปรับช่วงเวลาการดำเนินงานในแต่ละขั้นตอนให้มีความสอดคล้องกันยิ่งขึ้น โดย สำนักงานทรัพยากรน้ำแห่งชาติ และหน่วยงานที่เกี่ยวข้อง จะเร่งดำเนินการตามที่ได้รับมอบหมายเพื่อขับเคลื่อนการบริหารจัดการทรัพยากรน้ำของประเทศให้มีประสิทธิภาพสูงสุดและเกิดผลสัมฤทธิ์อย่างเป็นรูปธรรมในระยะยาวต่อไป

ที่มา : https://www.thaigov.go.th/news/contents/details/90206