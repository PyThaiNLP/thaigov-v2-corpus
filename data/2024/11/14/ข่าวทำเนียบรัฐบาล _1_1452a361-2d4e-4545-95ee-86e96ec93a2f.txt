รัฐบาลไทย-ข่าวทำเนียบรัฐบาล-“ดร.นลินี ทวีสิน” ผู้แทนการค้าไทย มอบรางวัล AMCHAM Thai Development Award แก่บริษัทสมาชิกหอการค้าอเมริกันที่สร้างคุณประโยชน์ต่อสังคมไทย 


วันพฤหัสบดีที่ 14 พฤศจิกายน 2567
14/11/2567
พิมพ์
“ดร.นลินี ทวีสิน” ผู้แทนการค้าไทย มอบรางวัล AMCHAM Thai Development Award แก่บริษัทสมาชิกหอการค้าอเมริกันที่สร้างคุณประโยชน์ต่อสังคมไทย
ส่งเสริมความร่วมมือของภาคเอกชนเพื่อสร้างความยั่งยืนให้สังคมในหลากหลายด้าน รวมทั้งการมุ่งสู่ Net Zero
เมื่อค่ำวันที่ 13 พฤศจิกายน 2567 ดร.นลินี ทวีสิน ผู้แทนการค้าไทย ได้เข้าร่วมงาน AMCHAM Corporate Social Impact Awards Ceremony 2024 จัดโดยหอการค้าอเมริกันแห่งประเทศไทย (AMCHAM) ณ โรงแรม อวานี พลัส ริเวอร์ไซด์ โดยได้กล่าวสุนทรพจน์ ร่วมแสดงความยินดีและมอบรางวัล The Thai Development Award แก่บริษัทที่มีผลการดำเนินธุรกิจโดดเด่นทางด้านการสร้างอนาคตที่ยั่งยืน และเตรียมพร้อมรับมือความ   ท้าทายจากการเปลี่ยนแปลงสภาพภูมิอากาศ โดยในปีนี้มีบริษัทสมาชิกที่ได้รับรางวัลในงานจำนวนมากถึง 114 บริษัท และมีแขกระดับสูงจากทั้งภาครัฐและเอกชนเข้าร่วมด้วย อาทิ ฯพณฯ นายโรเบิร์ต โกเดค เอกอัครราชทูตสหรัฐอเมริกาประจำประเทศไทย และ นาย Simon Denye AMCHAM Board of Governor
ผู้แทนการค้าไทยกล่าวสุนทรพจน์ชื่นชมบริษัทสมาชิกของหอการค้าอเมริกันในไทยที่แสดงให้เห็นถึงการนำแนวปฏิบัติในการดำเนินธุรกิจโดยคำนึงถึงสิ่งแวดล้อม สังคม และธรรมาภิบาล (ESG) มาใช้อย่างเป็นรูปธรรมในหลากหลายมิติ ไม่ว่าจะเป็น สาธารณสุข การศึกษา ความเท่าเทียมทางเพศ การพัฒนาชุมชน และการอนุรักษ์สิ่งแวดล้อม พร้อมเน้นย้ำว่ารัฐบาลไทยให้ความสำคัญและมีนโยบายผลักดันการพัฒนาที่ยั่งยืนอย่างจริงจัง ทั้งการตั้งเป้าหมายความเป็นกลางทางคาร์บอน (Carbon Neutrality) ภายในปี พ.ศ. 2593 และ และการปล่อยก๊าซเรือนกระจุกสุทธิเป็นศูนย์ (Net Zero) รวมถึงการผลักดันร่าง พ.ร.บ. การเปลี่ยนแปลงสภาพภูมิอากาศและอากาศสะอาด
ดร.นลินี ได้กล่าวว่า “สิ่งที่ทำให้ค่ำคืนนี้มีความหมายเป็นพิเศษคือการได้เห็นบริษัทที่ได้รับรางวัลกว่า 100 แห่ง ก้าวข้ามการปฏิบัติตามกฎระเบียบขั้นพื้นฐาน มาสู่การสร้างผลกระทบที่ยั่งยืนต่อสังคมไทย” ซึ่งถือเป็นการพิสูจน์ให้เห็นว่าการสร้างผลกำไรและความยั่งยืนสามารถดำเนินควบคู่กันได้ และเป็นองค์ประกอบสำคัญที่เกื้อหนุนกันในการสร้างเศรษฐกิจไทยให้เติบโตอย่างมั่นคงในอนาคต ทั้งนี้ การดำเนินงานของภาคเอกชนสะท้อนให้เห็นถึงพลังสำคัญในการร่วมแก้ไขปัญหาด้านสภาพภูมิอากาศ ซึ่งภาครัฐไม่สามารถบรรลุเป้าหมายการเปลี่ยนแปลงที่ท้าทายเหล่านี้ได้โดยปราศจากความร่วมมือจากภาคเอกชนซึ่งถือเป็นพลังสำคัญสู่การบรรลุเป้าหมายดังกล่าว รัฐบาลไทยพร้อมที่จะส่งเสริมการเติบโตทางเศรษฐกิจที่ยั่งยืนในระยะยาวโดยการน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาสู่การปฏิบัติ
ทั้งนี้ งาน AMCHAM Corporate Social Impact Awards Ceremony 2024 มีการมอบรางวัลให้แก่บริษัทสมาชิก ทั้งหมด 3 สาขา ได้แก่ The Ambassador’s Award มอบให้แก่ Agoda Services ที่มีส่วนร่วมในการเสริมสร้างความเข้มแข็งให้กับชุมชนผ่านการศึกษา การพัฒนาทักษะ และการส่งเสริมผู้ประกอบการ The Thai Development Award มอบให้แก่ Thai Union ที่มีบทบาทในการสร้างอนาคตที่ยั่งยืนและรับมือกับความท้าทายด้านการเปลี่ยนแปลงสภาพภูมิอากาศ และ The Impact Excellence Award มอบให้แก่ Pepsico ที่ส่งเสริมความเท่าเทียมในสังคมผ่านการยอมรับความหลากหลาย

ที่มา : https://www.thaigov.go.th/news/contents/details/90207