รัฐบาลไทย-ข่าวทำเนียบรัฐบาล-พม. ร่วมวงเสวนา “การตอบสนองต่อการค้ามนุษย์เพื่อบังคับให้กระทำความผิดอาชญากรรมออนไลน์ในบริบทของประเทศไทย” ย้ำ รัฐบาลไทยมุ่งมั่นป้องกันและปราบปรามการค้ามนุษย์ทุกมิติอย่างจริงจัง


วันพฤหัสบดีที่ 14 พฤศจิกายน 2567
พม. ร่วมวงเสวนา “การตอบสนองต่อการค้ามนุษย์เพื่อบังคับให้กระทำความผิดอาชญากรรมออนไลน์ในบริบทของประเทศไทย” ย้ำ รัฐบาลไทยมุ่งมั่นป้องกันและปราบปรามการค้ามนุษย์ทุกมิติอย่างจริงจัง
พม. ร่วมวงเสวนา “การตอบสนองต่อการค้ามนุษย์เพื่อบังคับให้กระทำความผิดอาชญากรรมออนไลน์ในบริบทของประเทศไทย” ย้ำ รัฐบาลไทยมุ่งมั่นป้องกันและปราบปรามการค้ามนุษย์ทุกมิติอย่างจริงจัง
วันที่ 14 พฤศจิกายน 2567 นางสาวสุนีย์ ศรีสง่าตระกูลเลิศ ผู้ตรวจราชการกระทรวงการพัฒนาสังคมและความมั่นคงของมนุษย์ ร่วมปาฐกถาพิเศษ ในหัวข้อ “ความมุ่งมั่นของประเทศไทย ในการต่อสู้กับการตอบสนองต่อการค้ามนุษย์ เพื่อบังคับให้กระทำความผิดอาชญากรรมออนไลน์” ในงานเปิดตัวงานวิจัยและการเสวนาเรื่อง “การตอบสนองต่อการค้ามนุษย์เพื่อบังคับให้กระทำความผิดอาชญากรรมออนไลน์ในบริบทของประเทศไทย” โดยมีนางเมแกน แมคเบน หัวหน้าโครงการ USAID Thailand CTIP กล่าวเปิดงาน พร้อมด้วยนายไมเคิล รอนนิ่ง ผู้อำนวยการองค์การเพื่อการพัฒนาระหว่างประเทศสหรัฐอเมริกา สำนักงานภาคพื้นเอเชีย  ปาฐกถาพิเศษ ในหัวข้อ "การตอบสนองต่อการค้ามนุษย์เพื่อบังคับให้กระทำความผิดอาชญากรรมออนไลน์ในบริบทของประเทศไทย : แนวทางความร่วมมือ” และผู้แทนหน่วยงานที่เกี่ยวข้อง เข้าร่วม ณ สมาคมผู้สื่อข่าวต่างประเทศแห่งประเทศไทย อาคารมณียาเซ็นเตอร์ กรุงเทพฯ
นางสาวสุนีย์ กล่าวว่า  ปัจจุบันประเทศไทยยังคงมีสถานการณ์การค้ามนุษย์เกิดขึ้นอย่างต่อเนื่อง โดยที่ประเทศไทยอยู่ในสถานะเป็นทั้งประเทศต้นทาง ทางผ่าน และปลายทางของการค้ามนุษย์ ทั้งนี้ รัฐบาลไทยได้ให้ความสำคัญกับการป้องกันและแก้ไขปัญหาการค้ามนุษย์ โดยได้กำหนดให้การป้องกันและปราบปรามการค้ามนุษย์เป็นวาระแห่งชาติมาอย่างต่อเนื่อง โดยมุ่งมั่นในการขับเคลื่อนงานด้านการป้องกันและปราบปรามการค้ามนุษย์เชิงรุกในทุกมิติอย่างจริงจัง และเป็นรูปธรรมมากขึ้น และในปี 2567 กระทรวงการต่างประเทศ สหรัฐอเมริกา ได้เผยแพร่รายงานสถานการณ์การค้ามนุษย์ประจำปี พ.ศ. 2567 หรือ TIP Report ซึ่งประเทศไทยยังคงได้รับการจัดระดับให้อยู่ใน Tier 2 ต่อเนื่องเป็นปีที่ 3 สะท้อนให้เห็นถึงพัฒนาการที่สำคัญของรัฐบาลไทยและภาคส่วนต่าง ๆ ที่ร่วมดำเนินงานเพื่อป้องกันและปราบปรามการค้ามนุษย์
นางสาวสุนีย์ กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) ได้รับมอบหมายให้เป็นหน่วยประสานงานหลัก โดยมีกลไกคณะกรรมการเพื่อขับเคลื่อนการดำเนินงานทั้งในระดับชาติและระดับจังหวัดให้สอดคล้องกัน รวมถึงมีการจัดทำแผนปฏิบัติการระดับชาติด้านการป้องกันและแก้ไขปัญหาการค้ามนุษย์ เพื่อกำหนดทิศทางและแนวทางการดำเนินงานให้เป็นรูปธรรม ผ่านการดำเนินงานตามแนวทาง 5P เพื่อการแก้ปัญหาการค้ามนุษย์ทุกรูปแบบ มีการทำงานร่วมกันระหว่างหน่วยงานภาครัฐ องค์กรพัฒนาเอกชน องค์การระหว่างประเทศ และภาคประชาสังคม ทั้งภายในประเทศและระหว่างประเทศ อย่างไรก็ตาม ประเทศไทยตระหนักถึงปัญหาการค้ามนุษย์ในปัจจุบันว่ามีการเปลี่ยนแปลงวิธีการไปสู่โลกออนไลน์เพิ่มมากขึ้น เช่น การหลอกลวงออนไลน์ ออนไลน์สแกม ซึ่งรวมถึงการบังคับให้กระทำความผิดทางอาญา (Forced Criminality) ที่บังคับให้ผู้เสียหายกระทำความผิดจากการหลอกลวงบุคคลอื่นและกลุ่มนักค้ามนุษย์ก็จะแสวงประโยชน์จากกลุ่มผู้เสียหายอีกครั้ง จึงให้ความสำคัญในการขับเคลื่อนกลไกการส่งต่อระดับชาติ (National Referral Mechanism : NRM) เพื่อให้บุคคลที่มีเหตุอันควรเชื่อได้ว่าเป็นผู้เสียหายจากการค้ามนุษย์ได้รับการช่วยเหลือคุ้มครองเบื้องต้น และเข้าถึงบริการจากรัฐที่สอดคล้องกับหลักการสากล โดยเริ่มใช้กลไก NRM เมื่อเดือนมีนาคม 2565 และขับเคลื่อนมาอย่างต่อเนื่อง
นางสาวสุนีย์ กล่าวเพิ่มเติมว่า โครงการ USAID Thailand Counter Trafficking in Persons (USAID Thailand CTIP) ซึ่งได้รับทุนสนับสนุนจากองค์การเพื่อการพัฒนาระหว่างประเทศสหรัฐอเมริกา (USAID) และดำเนินการโดย Winrock International ร่วมกับ Humanity Research Consultancy (HRC) ได้ทำการวิจัยเรื่อง “การตอบสนองต่อการค้ามนุษย์เพื่อบังคับให้กระทำความผิดอาชญากรรมออนไลน์ในบริบทของประเทศไทย” และได้เปิดตัวงานวิจัยดังกล่าวในวันนี้ ทั้งนี้ ในนามของกระทรวง พม. ขอขอบคุณองค์การเพื่อการพัฒนาระหว่างประเทศสหรัฐอเมริกา สำนักงานภาคพื้นเอเชีย คณะผู้วิจัย ผู้มีส่วนเกี่ยวข้อง และผู้ให้ข้อมูล ตนคิดว่างานวิจัยจะประสบความสำเร็จนั้น จะนำไปสู่การปฏิบัติได้จริง ซึ่งตนคาดหวังว่างานวิจัยฉบับนี้ จะเป็นประโยชน์ไม่ใช่เพียงกับบริบทของประเทศไทยเท่านั้น แต่หมายความถึงประเทศอื่นๆ สามารถนำบทเรียนจากงานวิจัยนี้ ไปปรับใช้ให้เกิดประโยชน์กับบริบทประเทศนั้นๆ อย่างไรก็ตาม กระทรวง พม. มีความมุ่งมั่นในการป้องกันและแก้ไขปัญหาการค้ามนุษย์ร่วมกับภาคีเครือข่ายทุกภาคส่วน เพื่อให้ผู้เสียหายจากการค้ามนุษย์ ได้รับการคุ้มครองช่วยเหลือโดยยึดผู้เสียหายเป็นศูนย์กลาง และหวังเป็นอย่างยิ่งว่าความพยายามของรัฐบาลไทยและหน่วยงานที่เกี่ยวข้อง จะสามารถผลักดันความคืบหน้าในการต่อต้านการค้ามนุษย์ทุกรูปแบบในภูมิภาคนี้ได้มากยิ่งขึ้นต่อไป
#ข่าวพม #พม #ศรส #esshelpme #1300 #พมพอใจให้ทุกวัยพึงพอใจในพม #พมหนึ่งเดียว #ป้องกันแก้ไขการค้ามนุษย์ #อาชญากรรมออนไลน์ #USAIDThailandCTIP

ที่มา : https://www.thaigov.go.th/news/contents/details/90230