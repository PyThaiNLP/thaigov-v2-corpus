รัฐบาลไทย-ข่าวทำเนียบรัฐบาล-“สมศักดิ์” ติวเข้ม อสม. “นับคาร์บ ลดป่วย NDCs” เพิ่มอีก 13 จังหวัด เผย ผ่านมา 4 เขตฯ 25 จว. คนร่วมเรียนรู้นับคาร์บกว่า 5.4 แสนคน


วันพฤหัสบดีที่ 14 พฤศจิกายน 2567
“สมศักดิ์” ติวเข้ม อสม. “นับคาร์บ ลดป่วย NDCs” เพิ่มอีก 13 จังหวัด เผย ผ่านมา 4 เขตฯ 25 จว. คนร่วมเรียนรู้นับคาร์บกว่า 5.4 แสนคน
รัฐมนตรีว่าการกระทรวงสาธารณสุข เดินหน้านโยบาย “คนไทยห่างไกล NCDs” ต่อเนื่อง ขยายผล อสม. อีก 13 จังหวัด เน้นเรียนรู้การนับคาร์บ ปรับพฤติกรรมการกินด้วยหลัก “โปรตีนอย่าให้ขาด คาร์บอย่าให้เกิน เพิ่มเติมด้วยไขมันดี” เพื่อส่งต่อความรู้ไปสู่ประชาชน
รัฐมนตรีว่าการกระทรวงสาธารณสุข เดินหน้านโยบาย “คนไทยห่างไกล NCDs” ต่อเนื่อง ขยายผล อสม. อีก 13 จังหวัด เน้นเรียนรู้การนับคาร์บ ปรับพฤติกรรมการกินด้วยหลัก “โปรตีนอย่าให้ขาด คาร์บอย่าให้เกิน เพิ่มเติมด้วยไขมันดี” เพื่อส่งต่อความรู้ไปสู่ประชาชน พร้อมตั้งคลินิก NCDs Remission ในโรงพยาบาลทุกระดับ และศูนย์คนไทยห่างไกล NCDs อำเภอละ 1 แห่ง ก่อนขยายครบทุกตำบล เผย การจัดกิจกรรม 4 เขตสุขภาพ รวม 25 จังหวัด มีคนร่วมเรียนรู้การนับคาร์บแล้ว 546,705 คน
วันนี้ (14 พฤศจิกายน 2567) ที่มหาวิทยาลัยเจ้าพระยา อำเภอเมือง จังหวัดนครสวรรค์ นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายแพทย์วีรวุฒิ อิ่มสำราญ รองปลัดกระทรวงสาธารณสุข เปิดกิจกรรมการขับเคลื่อนนโยบายคนไทยห่างไกลโรคไม่ติดต่อเรื้อรัง (NCDs) ครั้งที่ 3 โดยมีผู้บริหารจากส่วนกลางและส่วนภูมิภาคในเขตสุขภาพที่ 3 และ 5 องค์กรปกครองส่วนท้องถิ่น อสม. เข้าร่วมงานจำนวน 2,000 คน
นายสมศักดิ์ กล่าวว่า กลุ่มโรคไม่ติดต่อเรื้อรัง หรือ NCDs อาทิ โรคเบาหวาน ความดันโลหิตสูง โรคไต โรคหัวใจและหลอดเลือด สาเหตุส่วนใหญ่เกิดจากพฤติกรรมสุขภาพ ทั้งกินอาหารไม่เหมาะสม และขาดการออกกำลังกาย กระทรวงสาธารณสุข จึงใช้กลไก อสม. ที่ทำหน้าที่ดูแลสุขภาพเบื้องต้นของคนในพื้นที่อยู่แล้ว เป็นผู้ส่งต่อความรู้ ความเข้าใจในการปรับพฤติกรรมการกินไปสู่ประชาชน โดยสอนให้เข้าใจถึงการคิดคำนวณพลังงานที่ร่างกายต้องการในแต่ละวัน และกินอาหารแบบนับคาร์บ หรือคาร์โบไฮเดรต ที่มาจากกลุ่มข้าว แป้งและน้ำตาล ซึ่งเป็นอาหารหลักของคนไทย ไม่ให้เกินร้อยละ 20 ของพลังงานที่ร่างกายต้องการ ส่วนที่เหลือให้เพิ่มเติมด้วยกลุ่มโปรตีนจากเนื้อสัตว์ นม ถั่ว และไขมันดี เช่น น้ำมันงา น้ำมันถั่วเหลือง อะโวคาโด เป็นต้น หรือยึดหลักง่ายๆ ว่า “โปรตีนอย่าให้ขาด คาร์บอย่าให้เกิน เพิ่มเติมด้วยไขมันดี”
นายสมศักดิ์กล่าวต่อว่า หลักการกินแบบนับคาร์บนี้ดำเนินการมาแล้วในกลุ่มผู้ป่วยเบาหวานในหลายพื้นที่ พบว่าได้ผลดีมาก ผู้ป่วยหลายรายสามารถลดยาหรือหยุดยาเบาหวานได้ จึงนำมาขยายผลทั่วประเทศ เพื่อให้ประชาชนเข้าใจและมีการปรับเปลี่ยนพฤติกรรมการกินแบบนับคาร์บ ร่วมกับการออกกำลังกายสม่ำเสมอ ซึ่งจะช่วยให้มีสุขภาพดีอย่างยั่งยืน ลดการเกิดผู้ป่วย NCDs รายใหม่ ส่วนผู้ที่ป่วยแล้วก็จะมีสุขภาพดีขึ้น สามารถลดหรือหยุดยาที่รักษาได้ ทั้งนี้ จะมีการจัดตั้งคลินิก NCDs Remission ในโรงพยาบาลทุกระดับ และจัดตั้งศูนย์คนไทยห่างไกล NCDs อำเภอละ 1 แห่ง ก่อนขยายให้ครอบคลุมครบทุกตำบล เพื่อช่วยแนะนำดูแลประชาชนจากโรค NCDs ด้วย โดยจากการจัดกิจกรรมรณรงค์ในเขตสุขภาพที่ 7, 8, 11 และ 12 จำนวน 25 จังหวัด มีผู้ร่วมเรียนรู้การนับคาร์บ ทั้งบุคลากรการแพทย์และสาธารณสุข อสม. นักเรียน นักศึกษา ประชาชน รวม 546,705 คน
สำหรับกิจกรรมการขับเคลื่อนนโยบายคนไทยห่างไกลโรคไม่ติดต่อเรื้อรัง (NCDs) ครั้ง 3 ประกอบด้วย เขตสุขภาพที่ 3 ได้แก่ ชัยนาท กำแพงเพชร พิจิตร นครสวรรค์ อุทัยธานี และเขตสุขภาพที่ 5 ได้แก่ กาญจนบุรี นครปฐม ราชบุรี สุพรรณบุรี ประจวบคีรีขันธ์ เพชรบุรี สมุทรสงคราม สมุทรสาคร รวม 13 จังหวัด นอกจากผู้ร่วมงานแบบ on site ยังมีผู้เข้าร่วมผ่านระบบ online อีก 100,000 คน รวมทั้งสิ้น 102,000 คน
***************** 14 พฤศจิกายน 2567

ที่มา : https://www.thaigov.go.th/news/contents/details/90225