รัฐบาลไทย-ข่าวทำเนียบรัฐบาล-ก.แรงงาน เชิญผู้รับอนุญาตนำคนต่างด้าวมาทำงานกับนายจ้างในประเทศ รับฟังแนวทางขึ้นทะเบียนต่อใบอนุญาตทำงาน หนุนจ้างแรงงานถูกกฎหมาย ขับเคลื่อนเศรษฐกิจประเทศ


วันพฤหัสบดีที่ 14 พฤศจิกายน 2567
14/11/2567
พิมพ์
ก.แรงงาน เชิญผู้รับอนุญาตนำคนต่างด้าวมาทำงานกับนายจ้างในประเทศ รับฟังแนวทางขึ้นทะเบียนต่อใบอนุญาตทำงาน หนุนจ้างแรงงานถูกกฎหมาย ขับเคลื่อนเศรษฐกิจประเทศ
วันที่ 14 พฤศจิกายน 2567 เวลา 10.00 น. นายบุญสงค์ ทัพชัยยุทธ์ ปลัดกระทรวงแรงงาน เป็นประธานเปิดการประชุมชี้แจงแนวทางการบริหารจัดการการทำงานของคนต่างด้าวตามมติคณะรัฐมนตรี (ครม.) เมื่อวันที่ 24 กันยายน 2567
โดยมี นายสมชาย มรกตศรีวรรณ อธิบดีกรมการจัดหางาน กล่าวรายงาน ผู้บริหารกระทรวงแรงงาน ร่วมเป็นเกียรติ พร้อมด้วย ผู้รับอนุญาตให้นำคนต่างด้าวมาทำงานกับนายจ้างในประเทศ จำนวนกว่า 400 คน ร่วมประชุม ณ ห้องประชุมกระทรวงแรงงาน ชั้น 5 อาคารกระทรวงแรงงาน
นายบุญสงค์ ทัพชัยยุทธ์ ปลัดกระทรวงแรงงาน เปิดเผยว่า กระทรวงแรงงาน ให้ความสำคัญกับการบริหารจัดการแรงงานต่างชาติให้เกิดประสิทธิภาพสูงสุด และคำนึงถึงภาพรวมเศรษฐกิจของประเทศในทุกมิติ สอดคล้องกับบริบทการจ้างงาน และความต้องการแรงงานของนายจ้าง สถานประกอบการ ในวันนี้ผมจึงมอบหมายให้กรมการจัดหางานเชิญผู้รับอนุญาตให้นำคนต่างด้าวมาทำงานกับนายจ้างในประเทศมาประชุมเพื่อรับทราบแนวทางการบริหารจัดการแรงงานต่างด้าว รวมถึงแนวทางการปฏิบัติเพื่อให้สามารถดำเนินการได้อย่างถูกต้องตามกฎหมาย เป็นไปด้วยความเรียบร้อย และในทิศทางเดียวกัน รวมทั้งสามารถนำองค์ความรู้ที่ได้รับไปสื่อสาร แนะนำ ชี้แนะ ช่วยเหลือ แก้ไขปัญหา ให้กับนายจ้าง ผู้ประกอบการและคนต่างด้าวต่อไปได้ โดยผู้เข้าร่วมประชุมในวันนี้ ประกอบด้วย บริษัทนำคนต่างด้าวมาทำงานกับนายจ้างในประเทศเข้าร่วมประชุมจำนวน 321 บริษัท
“ในวันนี้ผมได้เน้นย้ำให้ นายจ้างสถานประกอบการ ที่จ้างแรงงานข้ามชาติที่อายุใบอนุญาตทำงานจะสิ้นสุดในวันที่ 13 กุมภาพันธ์ 2568 ให้ยื่นต่อใบอนุญาตทำงาน ภายในระยะเวลาที่กระทรวงแรงงานกำหนด ซึ่งหลังจากสิ้นสุดระยะเวลาดำเนินการดังกล่าวแล้ว กระทรวงแรงงานจะส่งหน่วยเฉพาะกิจลงพื้นที่ตรวจสอบ ปราบปราม จับกุม ดำเนินคดีแรงงานข้ามชาติที่ลักลอบทำงานผิดกฎหมาย รวมทั้งแรงงานข้ามชาติและนายจ้าง สถานประกอบการ ที่ไม่ปฏิบัติตามกฎหมายอย่างเคร่งครัด” ปลัดกระทรวงแรงงาน กล่าว
ด้าน นายสมชาย มรกตศรีวรรณ อธิบดีกรมการจัดหางาน กล่าวเพิ่มเติมว่า สาระสำคัญของการประชุมในวันนี้ เป็นแนวทางการดำเนินการตามมติคณะรัฐมนตรีเมื่อวันที่ 24 กันยายน 2567 ที่ได้เห็นชอบการบริหารจัดการการทำงานของคนต่างด้าวที่มีสถานะไม่ถูกต้องตามกฎหมาย และการดำเนินการต่ออายุใบอนุญาตทำงานของคนต่างด้าว   ที่ถือหนังสือเดินทางหรือเอกสารใช้แทนหนังสือเดินทางตามมติคณะรัฐมนตรีที่ได้รับอนุญาตทำงานถึงวันที่ 13 กุมภาพันธ์ 2568 ในลักษณะ MOU
“บริษัทที่มีบทบาทในการนำคนต่างด้าวมาทำงานกับนายจ้างในประเทศ และถือเป็นสะพานเชื่อมระหว่างกรมการจัดหางาน กระทรวงแรงงาน และผู้ประกอบการในการดำเนินการตามมติ ครม. และนโยบายของรัฐบาลให้สำเร็จครบถ้วนถูกต้อง ซึ่งนโยบายของท่านรัฐมนตรีว่าการกระทรวงแรงงาน และท่านปลัดกระทรวงแรงงาน ต้องการให้การทำงานของแรงงานข้ามชาติเป็นการนำเข้า 100 เปอร์เซ็นต์ ซึ่งเป็นจุดเริ่มต้นจุดแรก เพราะเราจะเอาคนเดิมที่จดทะเบียนอยู่แล้ว ทำเป็นกลุ่มเสมือนนำเข้า MOU เพื่อเป็น MOU ต่อไปในอนาคต แรงงานข้ามชาติกลุ่ม มติ ครม. จะน้อยลงหรือไม่มีต่อไปเลยก็ได้” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/90235