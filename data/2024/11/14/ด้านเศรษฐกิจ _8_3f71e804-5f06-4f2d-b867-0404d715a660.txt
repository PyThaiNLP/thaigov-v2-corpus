รัฐบาลไทย-ข่าวทำเนียบรัฐบาล-ออมสินออกสินเชื่อบ้านดอกเบี้ยต่ำตามมาตรการรัฐ ตั้งเป้ากระตุ้นเศรษฐกิจภาคอสังหาฯ 


วันพฤหัสบดีที่ 14 พฤศจิกายน 2567
14/11/2567
พิมพ์
ออมสินออกสินเชื่อบ้านดอกเบี้ยต่ำตามมาตรการรัฐ ตั้งเป้ากระตุ้นเศรษฐกิจภาคอสังหาฯ
ธนาคารออมสินออกสินเชื่อบ้านดอกเบี้ยต่ำตามมาตรการรัฐ ตั้งเป้ากระตุ้นเศรษฐกิจภาคอสังหาฯ กู้ซื้อ - สร้าง ดอกเบี้ยคงที่ปีแรก 1.89% ต่อปี กู้ตกแต่ง ดอกเบี้ยเฉลี่ย 3 ปีแรก 3.49% ต่อปี กู้ได้ถึง 31 พ.ค. 68
นายวิทัย รัตนากร ผู้อำนวยการธนาคารออมสิน เปิดเผยว่า ตามที่คณะรัฐมนตรีมีมติเมื่อวันที่ 12 พฤศจิกายน 2567 เห็นชอบมาตรการกระตุ้นเศรษฐกิจผ่านภาคอสังหาริมทรัพย์ ซึ่งเป็นความห่วงใยของรัฐบาลที่ต้องการแบ่งเบาภาระด้านดอกเบี้ยที่อยู่อาศัยของประชาชน รวมถึงส่งเสริมการมีที่อยู่อาศัยเป็นของตนเองของผู้มีรายได้ปานกลางที่มีแนวโน้มเพิ่มสูงขึ้นได้อย่างเพียงพอ ธนาคารจึงออกมาตรการสินเชื่อเพื่อเพิ่มโอกาสให้ประชาชนเข้าถึงสินเชื่อที่อยู่อาศัยดอกเบี้ยต่ำ ประกอบด้วย สินเชื่อบ้านออมสินสบายใจ ดอกเบี้ยเฉลี่ย 3 ปีแรก 2.890% ต่อปี สำหรับการซื้อหรือปลูกสร้างที่อยู่อาศัย วงเงินกู้ตั้งแต่ 3,000,000 – 7,000,000 บาท และ สินเชื่อ Top Up สบายใจ สำหรับผู้ที่ต้องการสินเชื่อเพิ่มเติมเพื่อการตกแต่งหรือดำเนินการอื่น ๆ ที่เป็นประโยชน์ต่อการอยู่อาศัย หรือการใช้จ่ายอเนกประสงค์ เช่น การซื้อเฟอร์นิเจอร์ เป็นต้น ดอกเบี้ยเฉลี่ย 3 ปี แรก 3.490% ต่อปี
สินเชื่อบ้านออมสินสบายใจ วงเงินโครงการ 20,000 ล้านบาท สำหรับกรณีกู้เพื่อซื้อหรือปลูกสร้างที่อยู่อาศัย วงเงินกู้สินเชื่อเคหะตั้งแต่ 3,000,000 - 7,000,000 บาทต่อราย อัตราดอกเบี้ยเฉลี่ย 3 ปีแรก อยู่ที่ 2.890% ต่อปี ปีที่ 1 = 1.890% ต่อปี ปีที่ 2 = 2.890% ต่อปี ปีที่ 3 = 3.890% ต่อปี และปีที่ 4 เป็นต้นไป = 5.845% ต่อปี (MRR – 0.750%) โดยสามารถผ่อนต่ำ 3 ปีแรก ปีที่ 1 ล้านละ 4,000 บาท/เดือน ปีที่ 2 ล้านละ 5,000 บาท/เดือน ปีที่ 3 ล้านละ 6,000 บาท/เดือน
สินเชื่อ Top Up สบายใจ สำหรับกรณีกู้เพิ่มเติมเพื่อซื้อเฟอร์นิเจอร์ ตกแต่งบ้าน หรือสิ่งจำเป็นอื่นเพื่อประโยชน์ในการอยู่อาศัย อัตราดอกเบี้ยเฉลี่ย 3 ปีแรก อยู่ที่ 3.490% ต่อปี ปีที่ 1 - 3 = 3.490% ต่อปี และปีที่ 4 เป็นต้นไป = 6.345% ต่อปี (MRR – 0.250%) โดยสามารถผ่อนต่ำ 3 ปีแรก ปีที่ 1 ล้านละ 4,000 บาท/เดือน ปีที่ 2 ล้านละ 5,000 บาท/เดือน ปีที่ 3 ล้านละ 6,000 บาท/เดือน
ผู้ที่สนใจสามารถยื่นขอสินเชื่อกับธนาคารออมสินทุกสาขาทั่วประเทศได้ตั้งแต่วันนี้ ถึง 31 พฤษภาคม 2568 ศึกษารายละเอียดเพิ่มเติมได้ที่ www.gsb.or.th หรือที่ GSB Contact Center โทร.1115

ที่มา : https://www.thaigov.go.th/news/contents/details/90214