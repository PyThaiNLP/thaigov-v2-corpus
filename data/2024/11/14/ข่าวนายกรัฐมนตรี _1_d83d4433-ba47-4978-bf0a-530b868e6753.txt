รัฐบาลไทย-ข่าวทำเนียบรัฐบาล-นายกฯ ขอบคุณ ทีมไทยแลนด์และนักธุรกิจสหรัฐหลังประสบความสำเร็จสองวัน ในอเมริกา เชิญชวนลงทุนมาไทยได้เพิ่ม ยืนยันการเมืองไทยมีเสถียรภาพมากสร้างความมั่นใจให้นักลงทุนทั่วโลกได้


วันพฤหัสบดีที่ 14 พฤศจิกายน 2567
14/11/2567
พิมพ์
นายกฯ ขอบคุณ ทีมไทยแลนด์และนักธุรกิจสหรัฐหลังประสบความสำเร็จสองวัน ในอเมริกา เชิญชวนลงทุนมาไทยได้เพิ่ม ยืนยันการเมืองไทยมีเสถียรภาพมากสร้างความมั่นใจให้นักลงทุนทั่วโลกได้
นายกฯ ขอบคุณ ทีมไทยแลนด์และนักธุรกิจสหรัฐหลังประสบความสำเร็จสองวัน ในอเมริกา เชิญชวนลงทุนมาไทยได้เพิ่ม ยืนยันการเมืองไทยมีเสถียรภาพมากสร้างความมั่นใจให้นักลงทุนทั่วโลกได้ ก่อนบินถกผู้นำเอเปค เปรูต่อ
วันพุธที่ (13 พ.ย. 2567) เวลา 16.00 น. (เวลาท้องถิ่นนครลอสแอนเจลิส ซึ่งช้ากว่าไทย 15 ชั่วโมง) ซึ่งตรงกับวันพฤหัสบดีที่14 พฤศจิกายนเวลา 07.00 น.) ณ โรงแรม Beverly Wilshire
นายจิรายุ ห่วงทรัพย์ โฆษกประจําสํานักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้ประชุมสรุปผลการเยือนสหรัฐประกอบพร้อมด้วยนายมาริษ เสงี่ยมพงษ์ รัฐมนตรีว่าการกระทรวงการต่างประเทศ ปลัดกระทรวงต่างประเทศเอกอัครราชทูตประจำกรุงวอชิงตันดีซีและกงสุลใหญ่นครลอสแอนเจลิส  และคณะทำงาน ทีมไทยแลนด์ โดยที่ประชุมสรุปผลภาพรวมภารกิจ เป็นที่น่าพอใจ แม้ว่าจะเป็นช่วงเวลาสั้นๆ แต่ถือว่าได้พบปะชุมชนคนไทย และได้มอบนโยบายกับทีมไทยแลนด์ อีกทั้งยังได้หารือกับภาคเอกชนสหรัฐในด้านอิเล็กทรอนิกส์และภาพยนตร์ ซึ่งต่างชื่นชมผลงานรัฐบาลที่ได้มอบสิทธิประโยชน์ทางด้านภาษีให้แก่นักลงทุนเพื่อจูงใจการลงทุนและการถ่ายทำภาพยนตร์ ในประเทศไทย
นอกจากนี้นายกรัฐมนตรียังได้ให้สัมภาษณ์สื่อมวลชน ถึงภาพรวมภารกิจที่ได้เดินทางเยือนนครลอสแอนเจลิส สหรัฐอเมริกา โดยกล่าวว่า วันแรกได้พบปะชุมชนชาวไทยในนครลอสแอนเจลิส ซึ่งมีคนจำนวนมากมาให้กำลังใจ ถือเป็นการเริ่มต้นภารกิจที่ดีและได้มีโอกาสแวะเยี่ยมชมตลาดภายในวัดไทยในนครลอสแอนเจลิส พบปะพูดคุยกับพี่น้องคนไทยที่มาร่วมให้กำลังใจ รวมทั้งได้มีโอกาสรับชมการแสดงของเยาวชนไทย ทั้งรำไทย โชว์ศิลปะมวยไทยจากเยาวชนไทยที่อยู่ในสหรัฐฯ ทำให้รู้สึกอบอุ่นเหมือนได้อยู่ที่เมืองไทย
นอกจากนี้ยังได้พบปะเอกอัครราชทูตและกงสุลใหญ่ในภูมิภาคอเมริกา อาทิแคนาดา ชิลี เม็กซิโกฯโดยได้มอบนโยบายรัฐบาลรวมถึงรับฟังปัญหาและข้อเสนอแนะจากทีมไทยแลนด์ ซึ่งได้เน้นย้ำกับคณะเอกอัครราชทูตให้มี “การทูตเชิงรุก” มากยิ่งขึ้น ซึ่งทีมไทยแลนด์เปรียบเสมือน “ทัพหน้าของประเทศไทย” ในต่างประเทศที่จะช่วยแสวงหาโอกาสและศักยภาพในการดึงดูดการลงทุนจากต่างประเทศเข้ามาสู่ประเทศไทยมากยิ่งขึ้น รวมถึงถือโอกาสนี้ ให้ช่วยกันเชิญชวนคนไทยในต่างประเทศที่มีศักยภาพกลับมาทำงานเพื่อพัฒนาประเทศไทยด้วย โดยรัฐบาลกำลังเร่งพัฒนาเพื่อสร้างโอกาสให้กับประเทศไทย
สำหรับวันที่สอง นายกรัฐมนตรี ได้หารือกับผู้บริหารภาคเอกชนสหรัฐ ด้านอิเล็กทรอนิกส์และฮาร์ดไดรฟ์ คือ บริษัท WD หรือเวสเทิร์นดิจิตอล ซึ่งมีโรงงานอยู่ที่ประเทศไทยด้วย ในการหารือได้มีการผลักดันนโยบายพลังงานสะอาด ซึ่งรัฐบาลจะผลักดันความร่วมมือในเรื่องนี้เพื่อสร้างการจ้างงานให้คนไทยมากยิ่งขึ้น
ในช่วงบ่ายวันเดียวกัน ยังได้ร่วมงานเลี้ยงรับรองเพื่อสร้างเครือข่าย (networking reception) กับนายชาร์ลส์ เอช. ริฟกิน (Charles H. Rivkin) ประธานและประธานกรรมการบริหาร สมาคมผู้สร้างภาพยนตร์แห่งสหรัฐฯ (Motion Picture Association: MPA) พร้อมด้วยผู้บริหารระดับสูงจากบริษัท ผู้ผลิต ภาพยนตร์ชั้นนําของสหรัฐฯ ซึ่งได้เน้นย้ำถึงนโยบายรัฐบาลที่จะส่งเสริมอุตสาหกรรมสร้างสรรค์ และการถ่ายทำภาพยนตร์ในประเทศไทย โดยได้แจ้งให้บริษัทด้านภาพยนตร์ของสหรัฐฯ ทราบว่าประเทศไทยมีมาตรการส่งเสริมการถ่ายทำภาพยนตร์ในไทย โดยเพิ่มสิทธิประโยชน์ในรูปแบบของการคืนเงินสูงสุดที่อัตราร้อยละ 30 และไม่กำหนดเพดานคืนเงินสูงสุดต่อโครงการ ซึ่งซีอีโอจากบริษัทต่างๆ ดีใจ และพร้อมส่งต่อข้อมูลสิทธิประโยชน์นี้ให้บริษัทในเครือได้รับทราบ ซึ่งจะเพิ่มการจ้างงานและโอกาสให้กับคนไทยในอุตสาหกรรมที่เกี่ยวข้องมากยิ่งขึ้น“
นายจิรายุกล่าวต่อไปว่า นายกรัฐมนตรีออกเดินทางจาก นครลอสแอนเจลิสเมื่อเวลา 23:30 น. เมื่อคืนที่ผ่านมาเพื่อเข้าร่วมประชุมผู้นำเขตเศรษฐกิจ เอเชียแปซิฟิก ”เอเปค” กรุงลิมา เปรู ซึ่งจะได้พบกับผู้นำเขตเศรษฐกิจระดับโลกอาทิ ประธานาธิบดีสี จิ้นผิง ของจีน เพื่อกระชับความร่วมมือด้านต่างๆ รวมถึงพบปะกับภาคเอกชนสำคัญ ทั้ง Google Microsoft และTikTok  ซึ่งจะขอใช้โอกาสและเวทีนี้ ยืนยันว่า “ประเทศไทยพร้อมแล้วสำหรับการลงทุนและการเมืองมีเสถียรภาพ เพื่อให้เกิดการดึงดูดการลงทุนมาสู่ประเทศไทย”

ที่มา : https://www.thaigov.go.th/news/contents/details/90199