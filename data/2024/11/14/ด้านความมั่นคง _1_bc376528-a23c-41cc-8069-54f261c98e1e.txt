รัฐบาลไทย-ข่าวทำเนียบรัฐบาล-"อนุทิน" ให้การต้อนรับ นายกสมาคมมิตรภาพจีนไทย เตรียมการเฉลิมฉลองความสัมพันธ์ทางการทูต 50 ปี ในปี 2568


วันพุธที่ 13 พฤศจิกายน 2567
13/11/2567
พิมพ์
"อนุทิน" ให้การต้อนรับ นายกสมาคมมิตรภาพจีนไทย เตรียมการเฉลิมฉลองความสัมพันธ์ทางการทูต 50 ปี ในปี 2568
"อนุทิน" ให้การต้อนรับ นายกสมาคมมิตรภาพจีนไทย เตรียมการเฉลิมฉลองความสัมพันธ์ทางการทูต 50 ปี ในปี 2568
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (13 พ.ย. 67) เวลา 15.30 น. นายอนุทิน ชาญวีรกูล รองนายกรัฐมนตรี และ รมว.มหาดไทย ให้การต้อนรับ Mr. Wu Zhiwu อัครราชทูตที่ปรึกษา สถานเอกอัคราชทูตจีนประจำประเทศไทย Mr. Yang Wanming นายกสมาคมมิตรภาพจีนไทย พร้อมด้วย นายกร ทัพพะรังสี นายกสมาคมมิตรภาพไทย - จีน และคณะ ในโอกาสเข้าเยี่ยมคารวะและหารือการเตรียมจัดงานครบรอบ 50 ปี การสถาปนาความสัมพันธ์ทางการฑูตไทย - จีน ภาคประชาชน ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
นายอนุทิน กล่าวว่า สมาคมมิตรภาพไทย - จีน ถือเป็นภาคีที่สำคัญในการยกระดับความสัมพันธ์ระหว่างประเทศไทยและประเทศจีนให้แน่นแฟ้นยิ่งขึ้น แม้ในปี 2568 ที่จะมาถึงเป็นวาระครบรอบ 50 ปีของการสถาปนาความสัมพันธ์ทางการทูตของ 2 ประเทศอย่างเป็นทางการ แต่จริง ๆ แล้วไทยและจีนมีความสัมพันธ์กันมาเป็นเวลากว่าร้อยปี ซึ่งประเทศไทยพร้อมที่จะต้อนรับและดูแลพี่น้องประชาชนชาวจีนที่เข้ามาท่องเที่ยวชื่นชมความงดงามในวิถีชีวิตของคนไทย ซึ่งในส่วนของกระทรวงมหาดไทยเองมีความยินดีและให้ความสำคัญกับการสนับสนุนการจัดกิจกรรมเพื่อเฉลิมฉลองในวาระสำคัญนี้ ทั้งจะส่งเสริมการแลกเปลี่ยนวัฒนธรรมระหว่างกันของประชาชนในทุกระดับ
นายอนุทิน กล่าวว่า เมื่อช่วงวันที่ 6-7 พ.ย. 67 ที่ผ่านมา ตนได้ร่วมคณะ น.ส.แพทองธาร ชินวัตร นายกรัฐมนตรี ในโอกาสการเข้าร่วมประชุมสุดยอดผู้นำแผนงานความร่วมมือทางเศรษฐกิจลุ่มแม่น้ำโขง (GMS Summit) และผู้นำยุทธศาสตร์ความร่วมมือทางเศรษฐกิจอิรวดี-เจ้าพระยา-แม่โขง (ACMECS) ที่นครคุนหมิง มณฑลยูนนาน ประเทศจีน ซึ่งได้มีการหารือร่วมกับ นายหลี่ เฉียง นายกรัฐมนตรีสาธารณรัฐประชาชนจีน นับเป็นเรื่องที่น่าชื่นชมยินดี ในความสำเร็จของการร่วมมือขับเคลื่อนแผนงานดังกล่าวอาจจะนำมาซึ่งการพัฒนาในมิติต่าง ๆ
"การหารือร่วมกันระหว่างกระทรวงมหาดไทย สมาคมมิตรภาพจีนไทย และสมาคมมิตรภาพไทย-จีน ในวันนี้ ถือเป็นวาระที่สำคัญในการมีส่วนร่วมหนุนเสริมรากฐานความสัมพันธ์อันดีในฐานะบ้านพี่เมืองน้องที่มีความสัมพันธ์อันดีอย่างยาวนานให้แนบแน่นมากขึ้น เพื่อทำให้ประชาชนของทั้งสองประเทศมีความผาสุก มีความเจริญรุ่งเรืองทั้งด้านเศรษฐกิจ และมีคุณภาพชีวิตที่ดีอย่างยั่งยืน" นายอนุทิน กล่าว
น.ส.ไตรศุลี กล่าวว่า การหารือในครั้งนี้มีคณะผู้บริหารระดับสูงของกระทรวงมหาดไทย ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายสมเจตน์ ลิมปะพันธุ์ ที่ปรึกษารัฐมนตรีว่าการกระทรวงมหาดไทย น.ส.อรอุมา วรแสน รักษาการผู้อำนวยการกองการต่างประเทศ สำนักงานปลัดกระทรวงมหาดไทย พร้อมด้วยคณะทำงานรัฐมนตรีว่าการกระทรวงมหาดไทย และเจ้าหน้าที่ที่เกี่ยวข้อง เข้าร่วมด้วย

ที่มา : https://www.thaigov.go.th/news/contents/details/90195