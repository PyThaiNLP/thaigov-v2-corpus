รัฐบาลไทย-ข่าวทำเนียบรัฐบาล-​ผู้ตรวจฯ เอกนิติ เฝ้ารับเสด็จกรมสมเด็จพระเทพฯ เสด็จฯ ถวายผ้าพระกฐิน ณ วัดเบญจมบพิตรดุสิตวนาราม


วันพฤหัสบดีที่ 31 ตุลาคม 2567
31/10/2567
พิมพ์
​ผู้ตรวจฯ เอกนิติ เฝ้ารับเสด็จกรมสมเด็จพระเทพฯ เสด็จฯ ถวายผ้าพระกฐิน ณ วัดเบญจมบพิตรดุสิตวนาราม
​ผู้ตรวจฯ เอกนิติ เฝ้ารับเสด็จกรมสมเด็จพระเทพฯ เสด็จฯ ถวายผ้าพระกฐิน ณ วัดเบญจมบพิตรดุสิตวนาราม
วันที่ 30 ตุลาคม 2567  พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินแทนพระองค์ไปในการพระราชพิธีทรงบำเพ็ญพระราชกุศลถวายผ้าพระกฐิน ณ วัดเบญจมบพิตรดุสิตวนาราม โดยดร.ณัฐพล รังสิตพล ปลัดกระทรวงอุตสาหกรรม มอบหมายให้ นายเอกนิติ รมยานนท์ ผู้ตรวจราชการกระทรวงอุตสาหกรรม พร้อมด้วย นายสุรพล ชามาตย์ ที่ปรึกษาปลัดกระทรวงอุตสาหกรรมด้านกำกับตรวจสอบการประกอบการ นางสาวสุนีย์ โสภณ ผู้อำนวยการกองบริหารทรัพยากรบุคคล และนางสาวทัศนีย์ สามิภักดิ์ ผู้อำนวยการศูนย์ปฏิบัติการต่อต้านการทุจริต สำนักงานปลัดกระทรวงอุตสาหกรรม  เฝ้ารับเสด็จสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินแทนพระองค์ไปในการพระราชพิธีทรงบำเพ็ญพระราชกุศลถวายผ้าพระกฐิน ณ วัดเบญจมบพิตรดุสิตวนาราม เขตดุสิต ซึ่งเป็นพระอารามหลวงชั้นเอก ชนิดราชวรวิหาร เดิมชื่อวัดแหลม หรือวัดไทรทอง ไม่ปรากฏหลักฐานแน่ชัดว่าสร้างขึ้นในสมัยใด จนในรัชสมัยพระบาทสมเด็จพระนั่งเกล้าเจ้าอยู่หัว พระมหาเจษฎาราชเจ้า ทรงพระกรุณาโปรดเกล้าโปรดกระหม่อมให้ พระเจ้าบรมวงศ์เธอ กรมพระพิพิธโภคภูเบนทร์ เป็นผู้บัญชาการกองทัพในส่วนการรักษาพระนคร ในคราวกบฏเจ้าอนุวงศ์ ทรงตั้งกองบัญชาการบริเวณ "วัดแหลม" นี้ เมื่อปราบกบฏเสร็จสิ้น ทรงร่วมกับพระอนุชาและพระขนิษฐา เจ้าจอมมารดาเดียวกัน 4 พระองค์ บูรณปฏิสังขรณ์วัดแหลม และพระบาทสมเด็จพระจอมเกล้าเจ้าอยู่หัว พระสยามเทวมหามกุฏวิทยมหาราช ได้พระราชทานนามว่า "วัดเบญจมบพิตร" มีความหมายว่าเป็นวัดของเจ้านาย 5 พระองค์
ต่อมา พระบาทสมเด็จพระจุลจอมเกล้าเจ้าอยู่หัว มีพระราชดำริให้สร้างสวนดุสิต จึงทรงทำผาติกรรม สถาปนาวัดขึ้นใหม่ โดยรวมวัดดุสิต หรือ วัดดุสิตารามที่อยู่ใกล้กัน พระราชทานนามว่า "วัดเบญจมบพิตรดุสิตวนาราม" และมีพระราชดำริให้วัดแห่งนี้ เป็นโรงเรียนพระปริยัติธรรม สำหรับมหานิกาย ทั้งทรงสร้างเสนาสนะภายในพระอาราม เช่น พระอุโบสถ พระที่นั่งทรงผนวช พระที่นั่งทรงธรรม และทรงพระกรุณาโปรดเกล้าโปรดกระหม่อมให้ หล่อพระพุทธชินราช และอัญเชิญไปประดิษฐานเป็นพระประธานพระอุโบสถ ที่ออกแบบอย่างงดงาม โดยสมเด็จพระเจ้าบรมวงศ์เธอ เจ้าฟ้ากรมพระยานริศรานุวัดติวงศ์ ปัจจุบัน มีพระธรรมวชิราธิบดี เป็นเจ้าอาวาส มีพระสงฆ์และสามเณร จำพรรษา รวม 82 รูป

ที่มา : https://www.thaigov.go.th/news/contents/details/89742