รัฐบาลไทย-ข่าวทำเนียบรัฐบาล-กรุงไทยผนึกองค์การสวนสัตว์ฯ เปิดบริการ Zoo e-Ticket 6 สวนสัตว์ทั่วประเทศ  


วันศุกร์ที่ 1 พฤศจิกายน 2567
01/11/2567
พิมพ์
กรุงไทยผนึกองค์การสวนสัตว์ฯ เปิดบริการ Zoo e-Ticket 6 สวนสัตว์ทั่วประเทศ
ธ.กรุงไทยร่วมมือองค์การสวนสัตว์แห่งประเทศไทย ยกระดับจำหน่ายบัตรเข้าชมสวนสัตว์ด้วยระบบอิเล็กทรอนิกส์ (Zoo e-Ticket) เพิ่มช่องทางชำระออนไลน์ผ่านสแกน QR Code หรือบัตรเครดิตและเดบิต อำนวยความสะดวกนักท่องเที่ยวไทยและต่างชาติ ครอบคลุม 6 สวนสัตว์ทั่วประเทศ
ธนาคารกรุงไทย ผนึกความร่วมมือ องค์การสวนสัตว์แห่งประเทศไทย ยกระดับการจำหน่ายบัตรเข้าชมสวนสัตว์ด้วยระบบอิเล็กทรอนิกส์ (Zoo e-Ticket) เพิ่มช่องทางชำระเงินออนไลน์ผ่านการสแกน QR Code หรือบัตรเครดิตและเดบิต อำนวยความสะดวกนักท่องเที่ยวไทยและต่างชาติ ครอบคลุม 6 สวนสัตว์ทั่วประเทศ
รศ.ดร.เจษฎ์ โทณะวณิก ประธานกรรมการองค์การสวนสัตว์แห่งประเทศไทย กล่าวว่า ความร่วมมือกับธนาคารกรุงไทย ในการพัฒนาระบบจำหน่ายบัตรเข้าชมสวนสัตว์ (Zoo e-Ticket) ครั้งนี้ จะช่วยส่งเสริมการดำเนินงานขององค์การสวนสัตว์ฯ และอำนวยความสะดวกด้านการชำระค่าบริการผ่านช่องทางออนไลน์ให้กับนักท่องเที่ยว ตอบโจทย์ตลาดการท่องเที่ยวยุคใหม่ที่เปลี่ยนแปลงอย่างรวดเร็ว ครอบคลุมสวนสัตว์ 6 แห่ง ทั่วประเทศ ได้แก่ สวนสัตว์เปิดเขาเขียว สวนสัตว์เชียงใหม่ สวนสัตว์นครราชสีมา สวนสัตว์ขอนแก่น สวนสัตว์อุบลราชธานี และสวนสัตว์สงขลา
นายธวัชชัย ชีวานนท์ ประธานผู้บริหาร Product & Business Solutions  ธนาคารกรุงไทย กล่าวว่า ธนาคารมุ่งมั่นพัฒนาผลิตภัณฑ์และบริการทางการเงินอย่างต่อเนื่อง รวมถึงต่อยอดพัฒนาบริการด้านชำระเงินที่เป็นกลไกสำคัญในทุกกิจกรรมทางเศรษฐกิจ ซึ่งการชำระเงินที่มีประสิทธิภาพจะช่วยยกระดับคุณภาพชีวิตของประชาชน เสริมขีดความสามารถทางการแข่งขันให้กับภาคธุรกิจ ผู้ประกอบการ และเศรษฐกิจของประเทศ โดยความร่วมมือกับองค์การสวนสัตว์แห่งประเทศไทย ในพระบรมราชูปถัมภ์ ในครั้งนี้ ธนาคารกรุงไทยเป็นผู้ให้บริการเชื่อมระบบการชำระเงินด้วย QR Code หรือบัตรเครดิตและบัตรเดบิต อำนวยความสะดวกให้กับนักท่องเที่ยวทั้งชาวไทยและต่างชาติ สามารถชำระค่าเข้าชมสวนสัตว์ ผ่านระบบอิเล็กทรอนิกส์ ได้อย่างสะดวกรวดเร็วปลอดภัย ลดการใช้เงินสด ตอบโจทย์การท่องเที่ยวยุคดิจิทัล
นอกจากนี้ ธนาคารมุ่งมั่นที่จะนำนวัตกรรมและเทคโนโลยี พร้อมเชื่อมโยงระบบต่างๆ และสนับสนุนองค์การสวนสัตว์ในทุกโครงการอย่างต่อเนื่อง เพื่อตอบสนองความต้องการของลูกค้าในกลุ่มเป้าหมายร่วมกันและเป็นส่วนหนึ่งในการสร้างดิจิทัลแพลตฟอร์ม ซึ่งเป็นของยุทธศาสตร์ธนาคาร ตามแนวคิด “นวัตกรรมสร้างคุณค่า ตอบโจทย์ลูกค้า สู่ความยั่งยืน”

ที่มา : https://www.thaigov.go.th/news/contents/details/89773