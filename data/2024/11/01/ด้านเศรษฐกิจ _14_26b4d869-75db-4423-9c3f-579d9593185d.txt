รัฐบาลไทย-ข่าวทำเนียบรัฐบาล-กรมทางหลวงชนบท บำรุงถนนสาย ปท.3023 จังหวัดปทุมธานี แล้วเสร็จและเปิดให้ประชาชนสัญจรแล้ว สนับสนุนการคมนาคมขนส่งไปยังปทุมธานี - อยุธยา - สระบุรี ได้อย่างมีประสิทธิภาพ 


วันศุกร์ที่ 1 พฤศจิกายน 2567
กรมทางหลวงชนบท บำรุงถนนสาย ปท.3023 จังหวัดปทุมธานี แล้วเสร็จและเปิดให้ประชาชนสัญจรแล้ว สนับสนุนการคมนาคมขนส่งไปยังปทุมธานี - อยุธยา - สระบุรี ได้อย่างมีประสิทธิภาพ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการบำรุงถนนสาย ปท.3023 แยก ทล.305 - เลียบคลองสิบเอ็ด ฝั่งตะวันตก อำเภอธัญบุรี และหนองเสือ จังหวัดปทุมธานี ระยะทาง 2.860 กิโลเมตร ใช้งบประมาณ 18,200,000 บาท แล้วเสร็จ และเปิดให้ประชาชนสัญจรแล้ว เนื่องจากถนนสายดังกล่าวมีปริมาณจราจรเพิ่มมากขึ้น ประกอบกับอายุการใช้งานของถนนมีระยะเวลายาวนาน ทช. จึงได้บำรุงถนนสายดังกล่าวขึ้นเพื่อความปลอดภัยในการสัญจรของผู้ใช้รถใช้ถนน โดยบำรุงผิวจราจรแบบแอสฟัลท์ติกคอนกรีต (วิธี Pavement In - Place Recycling) ช่วง กม. ที่ 0+000 - 2+860 กว้าง 8 เมตร พร้อมติดตั้งเครื่องหมายจราจร และสิ่งอำนวยความปลอดภัยตลอดสายทาง
ถนนสายนี้สามารถใช้เดินทางจากถนนสาย ปท.3023 เชื่อมต่อไปยัง ทล.305 (ถนนรังสิต - นครนายก) ในช่วงระหว่างการจราจรหนาแน่นได้อย่างรวดเร็ว สนับสนุนการขนส่งผลผลิตทางการเกษตร เช่น ข้าว ผลไม้ ซึ่งเป็นพื้นที่เกษตรกรรม ไร่นา และสวนผลไม้ นอกจากนี้ ประชาชนสามารถใช้เส้นทางสัญจรเชื่อมต่อไปยังสถานที่สำคัญบริเวณถนนสายดังกล่าวได้อีกด้วย เช่น เทศบาลเมืองสนั่นรักษ์ องค์การเภสัชกรรม โรงพยาบาลส่งเสริมสุขภาพตำบลบึงกาสาม และโรงพยาบาลมหาวชิราลงกรณธัญบุรี ได้อย่างมีประสิทธิภาพ

ที่มา : https://www.thaigov.go.th/news/contents/details/89769