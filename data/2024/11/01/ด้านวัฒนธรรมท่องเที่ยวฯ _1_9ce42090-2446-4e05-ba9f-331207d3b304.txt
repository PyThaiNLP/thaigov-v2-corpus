รัฐบาลไทย-ข่าวทำเนียบรัฐบาล-วธ. ชู "น้องหมูเด้ง” เป็น Thai cuteness : ตัวตึง ถึงไทย  ฮีลใจชาวโลก


วันศุกร์ที่ 1 พฤศจิกายน 2567
วธ. ชู "น้องหมูเด้ง” เป็น Thai cuteness : ตัวตึง ถึงไทย  ฮีลใจชาวโลก
วธ. ชู "น้องหมูเด้ง” เป็น Thai cuteness : ตัวตึง ถึงไทย  ฮีลใจชาวโลก
วธ. ชู "น้องหมูเด้ง” เป็น Thai cuteness : ตัวตึง ถึงไทย  ฮีลใจชาวโลก
กระทรวงวัฒนธรรม เปิดตัวโครงการ "Thai Cultural Content for Soft Power Presented by Moo Deng" ขับเคลื่อนนโยบายส่งเสริมเศรษฐกิจวัฒนธรรม ใช้ Soft Power วัฒนธรรมไทยที่โดดเด่น สู่เวทีโลก ชู "น้องหมูเด้ง" ฮิปโปแคระที่โด่งดังในโลกออนไลน์ เป็นผู้นำสื่อสารความเป็นไทยสู่สากล ถ่ายทอดอัตลักษณ์ เสน่ห์วิถีชีวิต ประเพณีไทย สู่การเป็น World Event หมุดหมายสำคัญของนักท่องเที่ยวทั่วโลก
วันที่ 31 ตุลาคม 2567 เวลา 10.35 น.  นางสาวสุดาวรรณ หวังศุภกิจโกศล รัฐมนตรีว่าการ
กระทรวงวัฒนธรรม เป็นประธานเปิดตัวโครงการส่งเสริม Thai Cultural Content for Soft Power Presented by Moo Deng เพื่อขับเคลื่อนนโยบายส่งเสริมเศรษฐกิจวัฒนธรรม โดยใช้พลังของ Soft Power ผ่าน "น้องหมูเด้ง" ฮิปโปแคระ สัตว์น้อยน่ารักที่กำลังโด่งดังในโลกออนไลน์ เป็นผู้สื่อสารความเป็นไทยสู่สากล ผ่านมรดกภูมิปัญญาและวัฒนธรรมไทยที่โดดเด่นสู่เวทีโลก โดยมี นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม รองศาสตราจารย์เจษฎ์ โทณะวณิก ประธานกรรมการ นายภัทระ คำพิทักษ์ กรรมการองค์การสวนสัตว์แห่งประเทศไทย ในพระบรมราชูปถัมภ์ นายอรรถพร ศรีเหรัญ ผู้อำนวยการองค์การสวนสัตว์แห่งประเทศไทยในพระบรมราชูปถัมภ์ นายประสพ เรียงเงิน อธิบดีกรมส่งเสริมวัฒนธรรม ผู้บริหารกระทรวงวัฒนธรรม ร่วมพิธีเปิดงาน ณ สวนสัตว์เปิดเขาเขียว อำเภอศรีราชา จังหวัดชลบุรี
นางสาวสุดาวรรณ  รมว.วธ. กล่าวว่า รัฐบาลมีนโยบายขับเคลื่อนเศรษฐกิจด้วย Soft Power ด้านวัฒนธรรม นำมรดกภูมิปัญญาทางวัฒนธรรมของไทยที่เป็นเอกลักษณ์มาพัฒนาเป็น Creative Culture เพื่อส่งเสริมเศรษฐกิจ โดยกระทรวงวัฒนธรรม ได้ดำเนินนโยบายนี้ด้วยการเปลี่ยนทุนทางวัฒนธรรมให้กลายเป็นทุนทางเศรษฐกิจผ่านการสร้างระบบนิเวศและพัฒนาโครงสร้างพื้นฐานที่เอื้อต่อเศรษฐกิจวัฒนธรรม  การขับเคลื่อนนี้มุ่งเน้นที่หลักการสำคัญคือ "เชื่อมโยง" "ร่วมมือ" และ "ยั่งยืน" ในทุกมิติ โดยเน้นการนำวัฒนธรรมสร้างสรรค์และเอกลักษณ์ความเป็นไทยเผยแพร่ในกระแสโลกสู่สากล เพื่อยกระดับและพัฒนาความรู้ ความสามารถ และความคิดสร้างสรรค์ของคนไทย ให้สร้างมูลค่าและสร้างรายได้ รวมทั้งการอนุรักษ์ ฟื้นฟู และพัฒนาต่อยอดศิลปะ วัฒนธรรม และส่งเสริมภูมิปัญญาท้องถิ่น เพื่อนำมาต่อยอดในการสร้างมูลค่าเพิ่มให้กับเศรษฐกิจไทยในเวทีโลก
รมว.วธ. กล่าวต่อว่า ด้วยกระแสความชื่นชอบฮิปโปแคระ “น้องหมูเด้ง” เป็นปรากฏการณ์ Soft Power สะท้อนเสน่ห์ไทยสู่สายตาโลก กระทรวงวัฒนธรรมจึงได้ร่วมกับองค์การสวนสัตว์แห่งประเทศไทย ในพระบรมราชูปถัมภ์และสวนสัตว์เปิดเขาเขียว เปิดตัวโครงการ “Thai Cultural Content for Soft Power Presented by Moo Deng” เพื่อเป็นการส่งเสริมความเป็นไทยผ่านน้องหมูเด้ง ในฐานะที่เป็นสัญลักษณ์สื่อเผยแพร่ความเป็นไทยสู่สากล  ตอกย้ำบทบาทของ"น้องหมูเด้ง" ฮิปโปแคระขวัญใจมหาชนที่ จากกระแสความน่ารักที่แพร่กระจายบนแพลตฟอร์มสื่อสังคมออนไลน์ต่างๆเช่น Facebook, Instagram และ TikTok ที่ได้รับการแชร์อย่างรวดเร็วจากคนไทยและทั่วโลก รวมถึงบรรดา Influencers และสำนักข่าวระดับโลกที่ให้ความสนใจนำเสนอเรื่องราวของน้องหมูเด้งอย่างต่อเนื่อง ปรากฏการณ์นี้สะท้อนถึงความสามารถและความคิดสร้างสรรค์ของคนไทยในการสร้าง Content ที่กระชับและดึงดูด รวมถึงการใช้ Social Media ในการกระจายเนื้อหาที่เป็นจุดแข็งของไทย ทำให้ "น้องหมูเด้ง" กลายเป็นสัญลักษณ์การสื่อสารความเป็นไทย ที่ทรงพลังและสามารถเชื่อมโยงกับผู้คนทั่วโลกได้อย่างรวดเร็ว
นอกจากการเปิดตัวโครงการแล้วยังมีกิจกรรมเสวนาที่มีผู้ร่วมเสวนาจากหลากหลายวงการมาร่วมแลกเปลี่ยนมุมต่าง เกี่ยวกับกระแสหมูเด้งกับการนำความเป็นไทยสู่สากล ได้แก่ ลิเดีย ศรัณรัตน์ ดีน (Lydia Suunrat Deane) อินฟลูเอนเซอร์  นายอรรถพร  ศรีเหรัญ ผู้อำนวยการองค์การสวนสัตว์แห่งประเทศไทยฯ นายอรรถพล หนุนดี  ผู้ดูแลหมูเด้ง และนายประสพ เรียงเงิน อธิบดีกรมส่งเสริมวัฒนธรรม นอกจากนี้ยังมี การมอบเกียรติบัตร “Thai cuteness : ตัวตึง  ถึงไทย” ให้แก่น้องหมูเด้ง ในฐานะผู้สื่อสารความเป็นไทยสู่สากล รวมถึงยังมีกิจกรรมที่จะเกิดขึ้นอย่างต่อเนื่อง จากการประชาสัมพันธ์ด้วยสื่อนวัตกรรมในรูปแบบต่าง ๆ เช่น สื่อในประเพณีลอยกระทง สงกรานต์ ตลอดจนกิจกรรมทางวัฒนธรรมต่าง ๆ เพื่อส่งเสริมคุณค่ามรดกภูมิปัญญา ทางวัฒนธรรมของไทย สู่สายตานานาชาติ ที่คาดว่าจะเป็นกระแสโลกได้อย่างน่าสนใจ โดยมีน้องหมูเด้ง “Thai cuteness : ตัวตึง  ถึงไทย” เป็นสื่อในการเผยแพร่ผ่านช่องทางสื่อและกิจกรรมต่าง ๆ ซึ่งคาดว่าจะทำให้ความเป็นไทย วัฒนธรรมไทย และกิจกรรม สินค้าบริการของไทยได้รับความสนใจมากขึ้น อันจะส่งผลต่อเศรษฐกิจวัฒนธรรมตามนโยบายรัฐบาลต่อไป

ที่มา : https://www.thaigov.go.th/news/contents/details/89755