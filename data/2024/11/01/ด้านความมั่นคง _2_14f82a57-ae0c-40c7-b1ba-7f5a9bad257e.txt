รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จเป็นองค์ประธานการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบตัดสิน ระดับประเทศ ประจำปี 2567


วันศุกร์ที่ 1 พฤศจิกายน 2567
01/11/2567
พิมพ์
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จเป็นองค์ประธานการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบตัดสิน ระดับประเทศ ประจำปี 2567
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จเป็นองค์ประธานการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบตัดสิน ระดับประเทศ ประจำปี 2567 ณ สุราลัยฮอลล์ ชั้น 7 ศูนย์การค้าไอคอนสยาม เขตคลองสาน กรุงเทพฯ
เมื่อวานนี้ (31 ต.ค. 67) เวลา 13.46 น. สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จเป็นองค์ประธานการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบตัดสิน ระดับประเทศ ประจำปี 2567 ณ สุราลัยฮอลล์ ชั้น 7 ศูนย์การค้าไอคอนสยาม เขตคลองสาน กรุงเทพฯ
ในการนี้ นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและ รมว.มหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน นางอรจิรา ศิริมงคล ประธานแม่บ้านพัฒนาชุมชน คณะผู้บริหารระดับสูงของกระทรวงมหาดไทย ผู้บริหารกรมการพัฒนาชุมชน ข้าราชการ อุปนายกสมาคมแม่บ้านมหาดไทย คณะที่ปรึกษาโครงการผ้าไทยใส่ให้สนุก คณะกรรมการตัดสิน และผู้เข้าร่วมการประกวด เฝ้ารับเสด็จ
นายอนุทิน กราบทูลถวายรายงานความโดยสังเขปว่า ข้าราชการในสังกัดกระทรวงมหาดไทย ตลอดจนประชาชนชาวไทย มีความปีติยินดีที่ได้ร่วมกันแสดงออกซึ่งความจงรักภักดีและสำนึกในพระกรุณาธิคุณที่ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงต่อยอดผสมผสานมุมมองด้านแฟชั่นที่ร่วมสมัย ดังเมื่อวันที่ 22 กุมภาพันธ์ 2567 ที่พระองค์ได้พระราชทานแบบลายผ้าชื่อ "ผ้าลายสิริวชิราภรณ์" อันเป็นที่ประจักษ์ถึงพระปรีชาสามารถในด้านการออกแบบที่ทันสมัยและยังคงไว้ซึ่งอัตลักษณ์ความเป็นไทย
"สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ได้พระราชทานพระอนุญาตให้กรมการพัฒนาชุมชน กระทรวงมหาดไทย จัดประกวดแข่งขันผ้าลายสิริวชิราภรณ์ และงานหัตถกรรม อันเป็นการเปิดโอกาสให้ประชาชนได้มีส่วนร่วมในการสร้างสรรค์ผลงานเพื่อสืบสานผ้าไทย ซึ่งมีผู้สมัครส่งผลงานเข้าประกวดทั้งสิ้น 8,651 ชิ้นงาน โดยมีผลงานเข้ารอบตัดสินระดับประเทศ ประเภทผ้า 72 ผืน และงานหัตถกรรม จำนวน 6 ชิ้น และนับเป็นมิ่งมงคลอย่างยิ่งต่อกิจกรรมการประกวดที่พระองค์เสด็จเป็นองค์ประธานตัดสินการประกวดในครั้งนี้"
นายอนุทิน กล่าวว่า ด้วยสำนึกในพระกรุณาธิคุณที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญาทรงมีต่อปวงชนชาวไทย ข้าราชการกระทรวงมหาดไทย ตลอดจนปวงชนชาวไทย ขอน้อมนำแนวพระดำริในการสืบสาน รักษา และต่อยอด เพื่ออนุรักษ์ฟื้นฟูศิลปวัฒนธรรมภูมิปัญญาหัตถกรรมไทยให้ดำรงอยู่อย่างยั่งยืนสืบไป
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า "ผ้าลายสิริวชิราภรณ์" เป็นผ้าลายพระราชทานที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานให้แก่กระทรวงมหาดไทย เมื่อวันที่ 22 กุมภาพันธ์ 2567 ณ บ้านคำปุน ตำบลคำน้ำแซบ อำเภอวารินชำราบ จังหวัดอุบลราชธานี เพื่อเชิญไปมอบแก่ศิลปินช่างทอผ้าและหัตถกรรมไทยทั่วประเทศ โดยเป็นลายผ้าที่ทรงสร้างสรรค์ออกแบบเนื่องในปีมหามงคลเฉลิมพระชนมพรรษาพระบาทสมเด็จพระเจ้าอยู่หัว 6 รอบ 28 กรกฎาคม 2567 มีจำนวน 4 ลาย ได้แก่ ลายวชิรภักดิ์ ลายขอเจ้าฟ้าสิริวัณณวรีฯ 2567 ลายหัวใจ และลายดอกรักราษฎร์ภักดี
สำหรับผลการประกวด รางวัล Best of The Best ได้แก่ ประเภทผ้ายกราชสำนัก (ผ้ายกใหญ่) ลายสิริวชิราภรณ์ โดย พลตรี ชัยยุทธ วชิรวรภักดิ์ พิพิธภัณฑ์ศิลป์แผ่นดิน (สถาบันสิริกิติ์) จ.พระนครศรีอยุธยา รางวัลพิเศษแม่น้ำหอม ผลิตภัณฑ์สิริวชิราภรณ์ น้ำหอมดั่งดวงหทัย โดยนางปาริชาติ แก้วหนัก ปาริชาติไหมไทย จ.ลำพูน และสำหรับรางวัลชนะเลิศ (เหรียญทอง)
ผลงานทั้ง 14 ประเภท ประกอบด้วย ประเภทที่ 1 ผ้าเทคนิคผสมเทคนิคพื้นเมือง ผลงานผ้าไหมเทคนิคผสม ลายสิริวชิราภรณ์ โดย นายอดุลย์ มุลละชาติ กลุ่มไหมสมเด็จ จ.กาฬสินธุ์ ประเภทที่ 2 ผ้าแพรวา ผลงานราชินีแห่งไหม โดย นายวิทวัส โสภารักษ์ กลุ่มแพรวาโสภารักษ์ จ.กาฬสินธุ์ ประเภทที่ 3 ผ้าขิด ผลงานขิดอย่างหมี่ (น้อย) โดย นายชญทรรศ วิเศษศรี กลุ่มแต้มตะกอ (กลุ่มสตรีทอผ้าลายโบราณบ้านโคกหม้อ) จ.อุทัยธานี ประเภทที่ 4 ผ้าจก/ผ้าตีนจก ผลงานผ้าจกสิริวชิราภรณ์หลอมรวมใจไทยทั่วหล้าด้วยรักและภักดี โดย นายจักรวรรดิวัตร ปรีจำรัส กลุ่มผ้าทอลายมงคลมนตราธิกาญจน์ จ.กาฬสินธุ์ ประเภทที่ 5 ผ้าจากกลุ่มชาติพันธุ์ ผลงานผ้าจกลายสิริวชิราภรณ์ โดย นางจีรนันต์ มูลน้ำอ่าง กลุ่มทอผ้าบ้านน้ำอ่าง จ.อุตรดิตถ์ ประเภทที่ 6 ผ้าเทคนิคสร้างสรรค์ ผลงานผ้าไหมแพรวา โดย นายพงษ์ชยุตน์ โพทะนา ชุมชนภูไทดำ จ.กาฬสินธุ์ ประเภทที่ 7 ผ้าปัก ผลงานผ้าคลุมไหล่ (ผ้าปัก) โดย น.ส.สายฝน ปาระมี ศูนย์ศิลปาชีพบางไทร จ.พระนครศรีอยุธยา ประเภทที่ 8 ผ้าบาติก/ผ้ามัดย้อม/ผ้าเขียนเทียน ผลงานผ้าบาติกลายหงส์ โดย น.ส.ฮัสสือเมาะ ดอมะ กลุ่มยาริง บาติก จ.ปัตตานี ประเภทที่ 9 ผ้ามัดหมี่ 2 ตะกอ ผลงานผ้าไหมมัดหมี่ลายสิริวชิราภรณ์ กลุ่มไหมทองสุรนารี จ.นครราชสีมา ประเภทที่ 10 ผ้ามัดหมี่ 3 ตะกอ ผลงานผ้ามัดหมี่ลายสิริวชิราภรณ์ โดย นายอังคาร ไชยมหา กลุ่ม CHAIMAHA จ.กาฬสินธุ์ ประเภทที่ 11 ผ้ายกเล็ก ผลงานอาชาสิริวชิราภรณ์ โดย นายภณพล คิดสำราญ กลุ่มทอผ้าหัสดินทร์ จ.สุรินทร์ ประเภทที่ 12 ผ้ายกใหญ่ ผลงานผ้ายกราชสำนัก (ผ้ายกใหญ่) ลายสิริวชิราภรณ์ โดย พลตรี ชัยยุทธ วชิรวรภักดิ์ พิพิธภัณฑ์ศิลป์แผ่นดิน (สถาบันสิริกิติ์) จ.พระนครศรีอยุธยา ประเภทที่ 13 ผ้าหมี่ข้อ/หมี่คั่น ผลงานผ้าไหมมัดหมี่คั่นขอเจ้าฟ้าสิริวชิราภรณ์ โดย นายเนติพงษ์ กระแสโสม กลุ่มใหม่มีชัย จ.ชัยภูมิ และประเภทที่ 14 งานหัตถกรรม ผลงานกระเป๋าย่านลิเภาทรงหมอนลายสิริวชิราภรณ์ โดย นางสุกัญญา สมสวาท กลุ่มจักสานย่านลิเภาบ้านลิเภา จ.นครศรีธรรมราช และผลงานตลับถมทองรูปครึ่งทรงรี ขอบหยักยกสันแปดเหลี่ยมลายวชิรภักดิ์ และลายขอเจ้าฟ้าสิริวัณณวรีฯ 2567 พร้อมกี๋ไม้แกะสลักทรงพญานาค โดย พลตรี ชัยยุทธ วชิรวรภักดิ์ พิพิธภัณฑ์ศิลป์แผ่นดิน (สถาบันสิริกิติ์) จ.พระนครศรีอยุธยา

ที่มา : https://www.thaigov.go.th/news/contents/details/89754