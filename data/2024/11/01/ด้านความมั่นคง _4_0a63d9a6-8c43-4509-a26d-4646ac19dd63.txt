รัฐบาลไทย-ข่าวทำเนียบรัฐบาล-ปลัด มท. ปลัด มท. "อรรษิษฐ์" หารือร่วมสำนักงาน ป.ป.ช. มุ่งยกระดับการประเมินคุณธรรมและความโปร่งใส (ITA) ของทุกหน่วยงานในสังกัด มท. รวมถึง อปท. ทั่วประเทศ 


วันศุกร์ที่ 1 พฤศจิกายน 2567
01/11/2567
พิมพ์
ปลัด มท. ปลัด มท. "อรรษิษฐ์" หารือร่วมสำนักงาน ป.ป.ช. มุ่งยกระดับการประเมินคุณธรรมและความโปร่งใส (ITA) ของทุกหน่วยงานในสังกัด มท. รวมถึง อปท. ทั่วประเทศ
ปลัด มท. "อรรษิษฐ์" หารือร่วมสำนักงาน ป.ป.ช. มุ่งยกระดับการประเมินคุณธรรมและความโปร่งใส (ITA) ของทุกหน่วยงานในสังกัด มท. รวมถึง อปท. ทั่วประเทศ เน้นย้ำ ให้ความสำคัญกับการขับเคลื่อนงานตามหลักธรรมาภิบาล เพื่อความโปร่งใสและการมีส่วนร่วมของทุกภาคส่วน
วันนี้ (1 พ.ย. 67) เวลา 09.30 น. ที่ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมหารือข้อราชการเกี่ยวกับการยกระดับการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ประจำปี 2568 ร่วมกับสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) นำโดยนายทวิชาติ นิลกาญจน์ ผู้ช่วยเลขาธิการคณะกรรมการ ป.ป.ช. และคณะ ซึ่งการประชุมครั้งนี้มี นายเชษฐา โมสิกรัตน์ รองปลัดกระทรวงมหาดไทยด้านบริหาร นางพนิตาวดี ปราชญ์นคร รองอธิบดีกรมที่ดิน น.ส.ชัชดาพร บุญพีระณัช รองอธิบดีกรมป้องกันและบรรเทาสาธารณภัย และเจ้าหน้าที่ที่เกี่ยวข้อง ร่วมประชุมด้วย
นายอรรษิษฐ์ กล่าวว่า กระทรวงมหาดไทยให้ความสำคัญและมีแนวทางการทำงานที่ชัดเจนโดยยึดหลักธรรมาภิบาล (Good Governance) อันประกอบด้วย 6 หลักที่สำคัญ คือ นิติธรรม คุณธรรม โปร่งใส มีส่วนร่วม รับผิดชอบ คุ้มค่า ในทุกกระบวนงาน และทุกกลไกของกระทรวงมหาดไทย ทั้งส่วนกลาง ส่วนภูมิภาค รวมถึงกำกับดูแลและส่งเสริมองค์กรปกครองส่วนท้องถิ่น ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ทั้งการจัดระเบียบสังคม การดำเนินการกับผู้กระทำความผิดกฎหมาย โดยมุ่งเน้นให้เกิดความร่วมมือกับทุกภาคส่วน โดยเฉพาะอย่างยิ่งผู้มีส่วนได้ส่วนเสีย (Stake Holder) ของการทำงานทุกเรื่อง
"ด้วยความมุ่งมั่นและแรงขับเคลื่อนของข้าราชการ บุคลากร ตลอดจนประชาชนและภาคีเครือข่ายทุกส่วน ส่งผลให้ที่ผ่านมา กระทรวงมหาดไทย เป็นองค์กรที่ได้รับคะแนนความโปร่งใสของ ปปช. ในอันดับต้นมาโดยตลอด และในส่วนของจังหวัด กระทรวงมหาดไทย ได้เน้นย้ำให้ผู้ว่าราชการจังหวัดทุกจังหวัด ให้ความสำคัญในการบริหารราชการส่วนภูมิภาค ทั้งการควบคุมและบังคับบัญชาส่วนราชการส่วนภูมิภาค และการดูแลส่วนราชการส่วนกลางประจำภูมิภาค รวมถึงกำกับองค์กรปกครองส่วนท้องถิ่น ให้มีความโปร่งใส ทำงานอย่างเป็นระบบ และเป็นมาตรฐานเดียวกันตามหลักเกณฑ์ที่กำหนด" นายอรรษิษฐ์ กล่าวเพิ่มเติม
ในการประชุมฯ วันนี้ ยังได้มีการหารือและแลกเปลี่ยนแนวทางการยกระดับการประเมินคุณธรรมและความโปร่งใส ในการดำเนินงานของหน่วยงานภาครัฐ (ITA) ประจำปี 2568 ของหน่วยงานภายใต้สังกัดและกำกับของกระทรวงมหาดไทย ทั้งส่วนกลาง ส่วนภูมิภาค และส่วนท้องถิ่น เพื่อให้เกิดการบูรณาการความร่วมมือและการให้ความช่วยเหลือ ส่งเสริมให้หน่วยงานภาครัฐได้นำผลการประเมิน ITA ไปใช้ประโยชน์ในการปรับปรุงและพัฒนาหน่วยงาน ให้มีการบริหารงานที่มีประสิทธิภาพมากยิ่งขึ้น
นอกจากนี้ สำนักงาน ป.ป.ช. ได้มีชี้แจงแนวทางการยกระดับการประเมิน ITA โดยคำนึงถึงความชัดเจน โปร่งใส เปิดเผยได้ และที่สำคัญคือประสิทธิภาพขององค์กรที่แท้จริง รวมถึงแนวทางในการประเมินประสิทธิภาพของ อปท. (Local Performance Assessment: LPA) ตลอดจนการกำกับติดตามหน่วยงานที่ได้รับจัดสรรงบประมาณแผนบูรณาการต่อต้านต่อต้านทุจริตและประพฤติมิชอบของกระทรวงมหาดไทย

ที่มา : https://www.thaigov.go.th/news/contents/details/89784