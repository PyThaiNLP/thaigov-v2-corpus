รัฐบาลไทย-ข่าวทำเนียบรัฐบาล-สำนักงานสลากฯ ขอขอบคุณประชาชนตอบรับสลาก N3 งวดแรก ยืนยันกระบวนการออกรางวัลโปร่งใส


วันศุกร์ที่ 1 พฤศจิกายน 2567
01/11/2567
พิมพ์
สำนักงานสลากฯ ขอขอบคุณประชาชนตอบรับสลาก N3 งวดแรก ยืนยันกระบวนการออกรางวัลโปร่งใส
สำนักงานสลากกินแบ่งรัฐบาล (GLO) ได้เปิดให้สื่อมวลชนเข้าเยี่ยมชมการออกรางวัลสลากกินแบ่งรัฐบาลตัวเลขสามหลักเป็นงวดแรก ณ ห้องออกรางวัล ชั้น 1 อาคารออกรางวัล สำนักงานสลากกินแบ่งรัฐบาล
เมื่อวันที่ 1 พฤศจิกายน 2567 เวลา 14.30 น. สำนักงานสลากกินแบ่งรัฐบาล (GLO) ได้เปิดให้สื่อมวลชนเข้าเยี่ยมชมการออกรางวัลสลากกินแบ่งรัฐบาลตัวเลขสามหลักเป็นงวดแรก ณ ห้องออกรางวัล ชั้น 1 อาคารออกรางวัล สำนักงานสลากกินแบ่งรัฐบาล โดยมี รศ.ดร.ธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล พร้อมด้วย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล ร่วมชี้แจงถึงกระบวนการออกรางวัลในทุกขั้นตอน
รศ.ดร.ธรวรรธน์ กล่าวว่า ภาพรวมการจำหน่ายสลากกินแบ่งรัฐบาลตัวเลขสามหลัก หรือ สลาก N3ในงวดแรก ที่เปิดจำหน่ายให้กับประชาชนทั่วไปในระบบทดสอบ (Sandbox) สำนักงานสลากฯ ขอขอบคุณประชาชนที่ให้ความสนใจเข้าร่วมทดสอบเป็นจำนวนมากตั้งแต่วันแรกที่เปิดจำหน่าย โดยมียอดจำหน่ายในงวดแรกรวม 1,898,869 ฉบับ จำนวนผู้ซื้อ 85,468 ราย เฉลี่ยซื้อรายละ 22 ฉบับ เป็นปริมาณใกล้เคียงกับที่คาดการณ์ไว้ เนื่องจากในช่วงการทดสอบจำหน่าย มีการกำหนดจุดจำหน่ายอย่างจำกัดผ่านโครงการสลาก 80 จำนวน 647 จุดจำหน่ายเท่านั้น
“การจำหน่ายสลากกินแบ่งรัฐบาลในงวดแรกถือว่าได้รับความสนใจเป็นอย่างมาก แม้ว่าจะเป็นผลิตภัณฑ์ใหม่แต่ประชาชนส่วนใหญ่ ก็เริ่มมีความเข้าใจระบบการจำหน่าย วิธีการ และเงื่อนไขการจ่ายรางวัลมากขึ้น รวมทั้งขอขอบคุณร้านค้าโครงการสลาก 80 ทั้ง 647 จุดจำหน่ายทั่วประเทศ ที่สมัครใจเข้าร่วมโครงการในครั้งนี้ โดยจะขอเก็บข้อมูลผลกระทบ และข้อเสนอแนะต่าง ๆ ให้รอบด้าน ก่อนการพิจารณาในเรื่องตัวแทนจำหน่าย และจะเริ่มจำหน่ายเต็มรูปแบบในเดือนเมษายน 2568”
ทั้งนี้ การทดสอบจำหน่ายสลากกินแบ่งรัฐบาลตัวเลขสามหลักงวดแรก สำนักงานสลากฯ ได้ให้ความสำคัญในประเด็นผลิตภัณฑ์ใหม่ ว่าจะกระทบกับการจำหน่ายสลากกินแบ่งรัฐบาลหกหลักอย่างไร จากการประเมินในเบื้องต้นพบว่าไม่ได้ส่งผลอย่างมีนัยยะสำคัญ เพราะทั้งรูปแบบ ราคาจำหน่าย และการจ่ายเงินรางวัล มีความแตกต่างกันอย่างสิ้นเชิง แต่อาจจะส่งผลให้สลากที่จำหน่ายเกินราคามาก ๆ อาจได้รับความสนใจลดลง เพราะผู้ซื้อมีทางเลือกมากขึ้น
ด้าน พันโท หนุน กล่าวเพิ่มเติมถึง กระบวนการออกรางวัลสลากกินแบ่งรัฐบาลตัวเลขสามหลัก ในงวดวันที่ 1 พฤศจิกายน 2567 เป็นไปด้วยความราบรื่น และขอให้ประชาชนและผู้ซื้อสลากทุกท่าน มั่นใจได้ว่ากระบวนการออกรางวัลเป็นไปตามหลักมาตรฐานสากล ISO 9001 : 2015 ที่มีความโปร่งใส เชื่อถือได้ เช่นเดียวกันกับกระบวนการออกสลากกินแบ่งรัฐบาลหกหลักทุกประการ
สำหรับการออกรางวัลสลากกินแบ่งรัฐบาลตัวเลขสามหลัก จะอ้างอิงจากผลรางวัลสลากกินแบ่งรัฐบาลหกหลัก ที่ออกรางวัลเดือนละ 2 ครั้ง ในวันที่ 1 และ 16 ของทุกเดือน หรือตามที่สำนักงานสลากฯ กำหนด โดยรางวัลสามตรงและสามสลับหลักจะมาจากผลรางวัลเลข 3 ตัวท้ายของรางวัลที่ 1 , รางวัลสองตรง มาจากรางวัลเลขท้าย 2 ตัว ซึ่งจะเพิ่มเติมขั้นตอนการออกรางวัลพิเศษ ในช่วงท้ายภายหลังจากออกรางวัลที่ 1 เสร็จสิ้นแล้ว เป็นการสุ่มหมายเลขจากจำนวนรายการของผู้ที่ถูกรางวัลสามตรงเท่านั้น
ผู้ที่ถูกรางวัลทุกประเภท จะได้รับการเตือนในแอปพลิเคชันเป๋าตัง และสามารถกดรับเงินรางวัลผ่านแอปพลิเคชันเป๋าตังได้ทันที โดยจะต้องมีการชำระค่าอากรแสตมป์ในอัตรา 1 บาท ต่อเงินรางวัล 200 บาท หรือเศษของ 200 บาท และการรับเงินโดยวิธีการโอนเงินรางวัลเข้าบัญชีธนาคาร ไม่ต้องเสียค่าธรรมเนียม
“สำนักงานสลากฯ จะดำเนินการจำหน่ายสลากฯ โดยรักษาสมดุลระหว่างผู้ค้าสลากกินแบ่งรัฐบาลหกหลักแบบใบ แบบดิจิทัล และสลากกินแบ่งรัฐบาลตัวเลขสามหลัก อย่างเหมาะสมและระมัดระวัง โดยเฉพาะการเพิ่มปริมาณสลากเข้าสู่ระบบอย่างรวดเร็ว จนอาจส่งผลกระทบต่อตัวแทนจำหน่ายสลากซึ่งหลักการสำคัญของสำนักงานสลากฯ และเป็นไปตามนโยบายของ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง คือ ต้องผู้ค้าสลากมีรายได้จากการจำหน่ายสลากที่เพียงพอต่อการดำรงชีพ”
สำนักงานสลากฯ ยืนยันวัตถุประสงค์ในการออกผลิตภัณฑ์สลากกินแบ่งรัฐบาลตัวเลขสามหลัก เพื่อมุ่งเน้นแก้ปัญหาการจำหน่ายสลากเกินราคา และขอเตือนประชาชน ให้ซื้อสลากเพื่อเสี่ยงโชคในปริมาณที่พอดี ไม่มากจนเกินไป พร้อมกันนี้ จะดำเนินการตามกฎหมายอย่างเคร่งครัด ในการควบคุมไม่ให้มีการจำหน่ายสลากให้ผู้ที่มีอายุต่ำกว่า 20 ปี และไม่จำหน่ายใกล้สถานศึกษา

ที่มา : https://www.thaigov.go.th/news/contents/details/89783