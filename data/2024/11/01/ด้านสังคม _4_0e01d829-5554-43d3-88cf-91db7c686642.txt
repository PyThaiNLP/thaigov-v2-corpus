รัฐบาลไทย-ข่าวทำเนียบรัฐบาล-สธ.มอบทุกจังหวัดถอดบทเรียนรับมือภาวะฉุกเฉิน 


วันศุกร์ที่ 1 พฤศจิกายน 2567
สธ.มอบทุกจังหวัดถอดบทเรียนรับมือภาวะฉุกเฉิน
กระทรวงสาธารณสุข เผยสถานการณ์น้ำท่วมคลี่คลายลงมาก ล่าสุด "เชียงราย" ปิดศูนย์ปฏิบัติการฉุกเฉินแล้ว เหลือเพียง 7 จังหวัดภาคกลาง ส่วนภาคใต้ยังต้องเฝ้าระวังน้ำท่วมฉับพลันและน้ำป่าไหลหลาก เหตุยังอาจมีฝนหนัก พร้อมให้ทุกจังหวัดถอดบทเรียนอุทกภัยและพัฒนาแนวทา
กระทรวงสาธารณสุข เผยสถานการณ์น้ำท่วมคลี่คลายลงมาก ล่าสุด "เชียงราย" ปิดศูนย์ปฏิบัติการฉุกเฉินแล้ว เหลือเพียง 7 จังหวัดภาคกลาง ส่วนภาคใต้ยังต้องเฝ้าระวังน้ำท่วมฉับพลันและน้ำป่าไหลหลาก เหตุยังอาจมีฝนหนัก พร้อมให้ทุกจังหวัดถอดบทเรียนอุทกภัยและพัฒนาแนวทางตอบโต้ภาวะฉุกเฉินทางการแพทย์ เตรียมพร้อมรับเหตุที่จะเกิดขึ้นในอนาคต
วันนี้ (1 พฤศจิกายน 2567) ที่กระทรวงสาธารณสุข จ.นนทบุรี นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน สำนักงานปลัดกระทรวงสาธารณสุข ได้รับมอบหมายจาก นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข ให้เป็นประธานการประชุมเตรียมความพร้อมด้านการแพทย์และสาธารณสุข กรณี สถานการณ์อุทกภัย วาตภัย และดินโคลนถล่ม ครั้งที่ 31/2567 พร้อมกล่าวว่า ภาพรวมสถานการณ์น้ำท่วมคลี่คลายลงไปมากแล้ว เหลือเพียงภาคกลาง 7 จังหวัด ได้แก่ พิษณุโลก นครสวรรค์ ปทุมธานี พระนครศรีอยุธยา อ่างทอง สุพรรณบุรี และนครปฐม ไม่มีผู้บาดเจ็บ ผู้เสียชีวิต และผู้สูญหายเพิ่มเติม รวมถึงไม่มีสถานพยาบาลได้รับผลกระทบเพิ่มขึ้น ล่าสุด เมื่อวานนี้ (31 ตุลาคม) สำนักงานสาธารณสุขจังหวัดเชียงรายได้ปิดศูนย์ปฏิบัติการฉุกเฉินฯ แล้ว สรุปผลการช่วยเหลือประชาชนที่ได้รับกระทบจากภัยพิบัติ มีการสนับสนุนยาและเวชภัณฑ์รวม 94,471 รายการ เช่น ยาชุดช่วยเหลือผู้ประสบภัย หน้ากากอนามัย และวัคซีนต่างๆ มีการจัดตั้งหน่วยปฐมพยาบาลและทีมแพทย์ฉุกเฉินเพื่อช่วยเหลือและเฝ้าระวังโรค พร้อมให้คำแนะนำการฟื้นฟูสภาพจิตใจของประชาชนและเจ้าหน้าที่ ให้กลับคืนสู่สภาพปกติ
"ที่ประชุมได้ย้ำให้ทุกจังหวัดที่ประสบเหตุน้ำท่วม มีการถอดบทเรียนเกี่ยวกับการตอบสนองต่อภาวะฉุกเฉินด้านการแพทย์และสาธารณสุข กรณีอุทกภัย เพื่อให้เกิดองค์ความรู้และพัฒนาแนวทางปฏิบัติที่เป็นมาตรฐานและมีประสิทธิภาพ เพื่อเตรียมความพร้อมรองรับสถานการณ์ที่จะเกิดขึ้นในอนาคต" นพ.สฤษดิ์เดชกล่าว
นพ.สฤษดิ์เดชกล่าวต่อว่า สำหรับภาพรวมสถานการณ์อุทกภัยตั้งแต่วันที่ 17 สิงหาคม - ปัจจุบัน พบว่า เกิดเหตุขึ้นรวมทั้งหมด 46 จังหวัด มีผู้เสียชีวิตสะสม 77 ราย บาดเจ็บสะสม 2,429 ราย สถานพยาบาลได้รับผลกระทบสะสม 110 แห่ง ปัจจุบันเปิดบริการได้ตามปกติทุกแห่ง จัดทีมปฏิบัติการด้านการแพทย์และสาธารณสุขสะสม 4,363 ทีม ให้บริการดูแลประชาชนสะสม 245,488 ราย ดูแลกลุ่มเปราะบางสะสม 38,064 ราย ส่วนช่วงวันที่ 2-6 พฤศจิกายน 2567 คาดการณ์ว่าจะมีฝนตกหนัก ส่วนใหญ่อยู่พื้นที่ภาคใต้ แต่ปริมาณน้ำฝนยังไม่ถึงเกณฑ์ดินถล่ม ได้แจ้งเตือนให้ 11 จังหวัด ได้แก่ ประจวบคีรีขันธ์ ชุมพร ระนอง สุราษฎร์ธานี พังงา ภูเก็ต กระบี่ ตรัง นครศรีธรรมราช พัทลุง และสงขลา เฝ้าระวังน้ำท่วมฉับพลันและน้ำป่าไหลหลาก
********************************* 1 พฤศจิกายน 2567

ที่มา : https://www.thaigov.go.th/news/contents/details/89771