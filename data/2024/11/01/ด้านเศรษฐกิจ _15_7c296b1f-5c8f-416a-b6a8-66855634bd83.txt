รัฐบาลไทย-ข่าวทำเนียบรัฐบาล-ปลัดกระทรวงคมนาคม เป็นประธานพิธีลงนามบันทึกข้อตกลงความร่วมมือระหว่างสถาบันวิจัยและพัฒนาเทคโนโลยีระบบราง (องค์การมหาชน) (สทร.) กับ Nplus S.r.l. เพื่อการพัฒนาเทคโนโลยีทางรถไฟ


วันศุกร์ที่ 1 พฤศจิกายน 2567
ปลัดกระทรวงคมนาคม เป็นประธานพิธีลงนามบันทึกข้อตกลงความร่วมมือระหว่างสถาบันวิจัยและพัฒนาเทคโนโลยีระบบราง (องค์การมหาชน) (สทร.) กับ Nplus S.r.l. เพื่อการพัฒนาเทคโนโลยีทางรถไฟ
....
นายชยธรรม์ พรหมศร ปลัดกระทรวงคมนาคม เป็นประธานและสักชีพยานร่วมกับ รศ.ดร.โชติชัย เจริญงาม ประธานกรรมการสถาบันวิจัยและพัฒนาเทคโนโลยีระบบราง (องค์การมหาชน) (สทร.) และ H.E. Paolo Dionisi อัครราชทูตสถานเอกอัครราชทูตอิตาลีประจำประเทศไทย ในพิธีลงนามบันทึกข้อตกลงความร่วมมือ (MOU) ระหว่างสถาบันวิจัยและพัฒนาเทคโนโลยีระบบราง (องค์การมหาชน) (สทร.) และ บริษัท Nplus S.r.l. จากสาธารณรัฐอิตาลี โดยมี ดร.จุลเทพ ขจรไชยกูล ผู้อำนวยการ สทร. ร่วมลงนาม กับ Mr. Giordano Riello President Nplus S.r.l เพื่อการพัฒนาเทคโนโลยีทางรถไฟ การสร้างสรรค์นวัตกรรม และขับเคลื่อนการเติบโตอย่างยั่งยืนในอุตสาหกรรมรถไฟของประเทศไทย เมื่อวันที่ 24 ตุลาคม 2567 ณ ห้อง บุษบง โรงแรมสุโขทัย กรุงเทพฯ
นายชยธรรม์ พรหมศร กล่าวว่า ภายใต้การดำเนินงานตามแผนยุทธศาสตร์ชาติ 20 ปี ประเทศไทยได้ดำเนินการขยายและปรับปรุงโครงข่ายทางรถไฟอย่างต่อเนื่องเพื่อยกระดับความสามารถในการเชื่อมต่อด้านคมนาคม เป็นความท้าทายที่สำคัญของประเทศ โดยนวัตกรรมที่ล้ำสมัยจะทำให้สามารถเพิ่มประสิทธิภาพในการดำเนินงานพร้อมกับยกระดับความปลอดภัยของโครงสร้างพื้นฐานระบบรางได้มากยิ่งขึ้นและด้วยระบบ
การจัดการโครงสร้างพื้นฐานของ Nplus ตลอดจนความมุ่งมั่นจากทุกภาคส่วนจะเป็นจุดเริ่มต้นสำคัญที่จะช่วยกำหนดทิศทางและยกระดับการพัฒนาเทคโนโลยีและนวัตกรรมระบบรางที่เหมาะสมกับบริบทของประเทศในอนาคต อุตสาหกรรมระบบรางของไทยกำลังอยู่ในช่วงการเปลี่ยนแปลงครั้งใหญ่ที่สุดในรอบหลายทศวรรษ การประเมินและปรับปรุงโครงสร้างพื้นฐานที่มีอายุการใช้งานมายาวนานเป็นสิ่งจำเป็นเพื่อรับประกันการขนส่งที่ปลอดภัยและสะดวกสบาย โดยมุ่งเน้นการบูรณาการเทคโนโลยีสมัยใหม่และแนวทางการดำเนินการที่มีประสิทธิภาพ สทร. จึงเป็นหน่วยงานสำคัญภายใต้สังกัดกระทรวงคมนาคม มีหน้าที่ในการผลักดันการพัฒนา การดำเนินโครงการด้านเทคโนโลยีของระบบขนส่งทางราง การวิจัยและสร้างสรรค์นวัตกรรมที่เกี่ยวข้องตลอดจนความร่วมมือกับภาคเอกชนและสถาบันต่าง ๆ ที่จะช่วยส่งเสริมการพัฒนาระบบราง
สำหรับการพัฒนาอุตสาหกรรมรถไฟในอนาคต สทร. และ Nplus ได้จัดตั้งพันธมิตรเชิงกลยุทธ์รวบรวมความเชี่ยวชาญ ทักษะ และทรัพยากรเพื่อเพิ่มความปลอดภัย สร้างความเชื่อมั่น และมุ่งผลักดันการปรับปรุงโครงข่ายระบบราง ด้วยการนำระบบและแนวปฏิบัติในการจัดการโครงสร้างพื้นฐานขั้นสูงเข้ามาใช้วางระบบรถไฟที่ได้มาตรฐานสากลและทันสมัย ซึ่งจะเป็นรากฐานที่สำคัญสำหรับการขนส่งของประเทศไทยในอนาคต ส่งเสริมด้านความปลอดภัยและความน่าเชื่อถือสู่มาตรฐานสากล และจากความร่วมมือนี้ มั่นใจได้ว่าระบบการขนส่งทางรถไฟของประเทศไทยที่อยู่ระหว่างพัฒนาโครงข่ายให้ครอบคลุมทั่วประเทศ จะมีความปลอดภัยในการให้บริการซึ่งจะช่วยพัฒนาเศรษฐกิจ ก่อให้เกิดประโยชน์ที่ยั่งยืนสู่ประชาชน
ทั้งนี้ การลงนามในบันทึกความเข้าใจ (MOU) ระหว่าง สทร. และ Nplus ซึ่งเป็นบริษัทชั้นนำในอิตาลีด้านการติดตามสภาพโครงสร้าง (Structural Health Monitoring - SHM) จะเป็นก้าวสำคัญของความร่วมมือด้านเทคโนโลยีการจัดการโครงสร้างพื้นฐานนวัตกรรมระบบรางและแสดงให้เห็นถึงความมุ่งมั่นพัฒนาเทคโนโลยีรถไฟ ส่งเสริมนวัตกรรม และขับเคลื่อนการเติบโตอย่างยั่งยืนในภาคอุตสาหกรรม เป็นก้าวสำคัญสู่อนาคตของการขนส่งทางรถไฟของประเทศอย่างยั่งยืน

ที่มา : https://www.thaigov.go.th/news/contents/details/89772