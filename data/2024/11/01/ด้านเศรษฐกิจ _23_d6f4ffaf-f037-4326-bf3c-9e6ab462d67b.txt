รัฐบาลไทย-ข่าวทำเนียบรัฐบาล-ออมสินออกมาตรการสินเชื่อต่อเติมซ่อมแซม ช่วยประชาชนฟื้นฟูที่อยู่อาศัยหลังน้ำลดตามนโยบายรัฐ


วันศุกร์ที่ 1 พฤศจิกายน 2567
01/11/2567
พิมพ์
ออมสินออกมาตรการสินเชื่อต่อเติมซ่อมแซม ช่วยประชาชนฟื้นฟูที่อยู่อาศัยหลังน้ำลดตามนโยบายรัฐ
ออมสินออกมาตรการสินเชื่อต่อเติมซ่อมแซม ช่วยประชาชนฟื้นฟูที่อยู่อาศัยหลังน้ำลดตามนโยบายรัฐ ดอกเบี้ย 0% นาน 3 เดือน ปลอดชำระคืน 6 งวด ลูกค้าเดิมกู้เพิ่มได้ ลูกค้าใหม่ไม่ต้องใช้หลักประกัน เริ่ม 1 พ.ย. 67
นายวิทัย รัตนากร ผู้อำนวยการธนาคารออมสิน เปิดเผยว่า ตามที่รัฐบาลมอบหมายสั่งการให้หน่วยงานของรัฐ เร่งรัดเพิ่มมาตรการช่วยเหลือประชาชนที่ได้รับผลกระทบจากสถานการณ์อุทกภัย ซึ่งยังคงต้องได้รับการฟื้นฟูเยียวยาอย่างต่อเนื่อง ล่าสุดธนาคารได้ออกมาตรการสินเชื่อเพื่อต่อเติมซ่อมแซมที่อยู่อาศัยที่ประสบภัยพิบัติ เพื่อบรรเทาความเดือดร้อนของผู้ประสบภัยที่บ้านเรือนได้รับความเสียหาย โดยคิดอัตราดอกเบี้ยคงที่ 3 เดือนแรก 0% ต่อปี ปลอดชำระ 6 งวดแรก เพื่อให้ลูกค้าได้นำสินเชื่อไปใช้ในการต่อเติมซ่อมแซมที่อยู่อาศัยในพื้นที่ตามประกาศของกรมป้องกันและบรรเทาสาธารณภัย วงเงินโครงการรวม 3,500 ล้านบาท
มาตรการสินเชื่อเพื่อต่อเติมซ่อมแซมที่อยู่อาศัยที่ประสบภัยพิบัติ ให้บริการครอบคลุมทั้งลูกค้าเดิมและลูกใหม่ที่ได้รับความเดือดร้อน ด้วยเงื่อนไขหลักเกณฑ์ที่แตกต่างกัน สำหรับลูกค้าเดิม เพื่อต่อเติมซ่อมแซมที่อยู่อาศัยที่ประสบภัยพิบัติของหลักประกันเดิม วงเงินกู้สูงสุดไม่เกิน 500,000 บาทต่อราย ทั้งนี้เมื่อรวมกับยอดหนี้คงเหลือแล้ว ต้องไม่เกินราคาประเมินหลักทรัพย์ตามสัญญาเดิม อัตราดอกเบี้ยเงินกู้เฉลี่ย 3 ปีแรก 2.750% ต่อปี เดือนที่ 1 – 3 = 0% ต่อปี เดือนที่ 4 – 12 = 2.000% ต่อปี ปีที่ 2 = 3.000% ต่อปี ปีที่ 3 = 3.750% ต่อปี และปีที่ 4 เป็นต้นไป = MRR -0.750% ต่อปี ทั้งนี้ ธนาคารสนับสนุนค่าจดจำนอง 1% ของวงเงินจดจำนอง โดยให้ตามที่จ่ายจริงไม่เกินรายละ 5,000 บาท
สำหรับลูกค้าใหม่ เพื่อต่อเติมซ่อมแซมที่อยู่อาศัยที่ประสบภัยพิบัติของตนเอง วงเงินกู้สูงสุดไม่เกิน 200,000 บาทต่อราย แบบไม่มีหลักประกัน (Clean Loan) อัตราดอกเบี้ยเงินกู้เฉลี่ย 3 ปีแรก 4.750% ต่อปี เดือนที่ 1 – 3 = 0% ต่อปี เดือนที่ 4 – 12 = 4.000% ต่อปี ปีที่ 2 = 5.000% ต่อปี ปีที่ 3 = 6.250% ต่อปี และปีที่ 4 เป็นต้นไป = MRR +2.155% ต่อปี
อนึ่ง ธนาคารสนับสนุนนโยบายรัฐบาลในการออกมาตรการช่วยเหลือผู้ประสบอุทกภัยอย่างต่อเนื่อง เพื่อให้ประชาชนเข้าถึงแหล่งเงินทุนในระบบด้วยอัตราดอกเบี้ยที่เป็นธรรมในช่วงที่ต้องเสริมสภาพคล่อง โดยให้กู้เท่าที่จำเป็นและสามารถชำระคืนไหว ตามภารกิจธนาคารเพื่อสังคมในการช่วยเหลือและบรรเทาความเดือดร้อนของประชาชนที่ประสบภัยพิบัติ ผู้ที่สนใจสามารถศึกษารายละเอียดเพิ่มเติมได้ที่ www.gsb.or.th หรือที่ GSB Contact Center โทร.1115 และติดต่อขอสินเชื่อได้ตั้งแต่วันที่ 1 พฤศจิกายน 2567 – 30 ธันวาคม 2568 ที่สาขาธนาคารออมสิน

ที่มา : https://www.thaigov.go.th/news/contents/details/89785