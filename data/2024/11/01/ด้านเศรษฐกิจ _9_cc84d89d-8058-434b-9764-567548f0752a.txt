รัฐบาลไทย-ข่าวทำเนียบรัฐบาล-กรุงไทยจัดเต็ม หนุน SME เข้าถึงสินเชื่อดอกเบี้ยต่ำ 3.5%  พร้อมช่วยผู้ประกอบการฟื้นฟูน้ำท่วม ดอกเบี้ยเริ่มต้น 2.5% นาน 12 เดือน


วันศุกร์ที่ 1 พฤศจิกายน 2567
01/11/2567
พิมพ์
กรุงไทยจัดเต็ม หนุน SME เข้าถึงสินเชื่อดอกเบี้ยต่ำ 3.5%  พร้อมช่วยผู้ประกอบการฟื้นฟูน้ำท่วม ดอกเบี้ยเริ่มต้น 2.5% นาน 12 เดือน
ธนาคารกรุงไทยจัดเต็มสินเชื่อดอกเบี้ยต่ำ 3.5% ต่อปี ช่วยเสริมสภาพคล่อง พลิกธุรกิจให้เติบโต พร้อมออกมาตรการสินเชื่อฟื้นฟูกิจการ ดอกเบี้ยเริ่มต้น 2.5% ต่อปี ช่วยผู้ประกอบการที่ได้รับผลกระทบจากน้ำท่วม ลดภาระการเงิน ก้าวข้ามวิกฤติและฟื้นตัวอย่างแข็งแรง
ธนาคารกรุงไทย ในฐานะธนาคารพาณิชย์ของรัฐ มุ่งมั่นขับเคลื่อน “นวัตกรรมสร้างคุณค่า ตอบโจทย์ลูกค้า สู่ความยั่งยืน” พร้อมสนับสนุนผู้ประกอบการ SME ให้เติบโตแข็งแกร่ง เป็นกำลังสำคัญในการขับเคลื่อนเศรษฐกิจให้เติบโตอย่างยั่งยืน โดยสนับสนุนผู้ประกอบการเข้าถึงสินเชื่อดอกเบี้ยต่ำ ภายใต้โครงการสินเชื่อดอกเบี้ยต่ำ (Soft Loan) ตามโครงการจากภาครัฐฯ  ด้วยอัตราดอกเบี้ยต่ำสุดเพียง 3.5% ต่อปี  คงที่ 2 ปีแรก วงเงินสินเชื่อสูงสุดต่อรายไม่เกิน 40 ล้านบาท เพื่อช่วยเสริมสภาพคล่องธุรกิจให้กับผู้ประกอบการ SME สามารถขยายกิจการได้อย่างมั่นคงในช่วงที่ภาวะเศรษฐกิจยังขยายตัวไม่เต็มที่ และหลายพื้นที่ได้รับผลกระทบจากสถานการณ์น้ำท่วม
ทั้งนี้ ธนาคารจัดเตรียมสินเชื่อ 5 ประเภทที่ตอบโจทย์ความต้องการของผู้ประกอบการ SME ได้อย่างครอบคลุม ดังนี้
1.สินเชื่อ SME ไซส์เล็ก  สำหรับร้านค้ารายย่อยและธุรกิจขนาดเล็กที่ใช้แอปพลิเคชันของธนาคารกรุงไทย และค้าขายบนแพลตฟอร์มออนไลน์ กู้ได้สูงสุด 3 ล้านบาท  ไม่มีหลักทรัพย์ค้ำประกัน  สนับสนุนธุรกิจให้มีเงินทุนหมุนเวียน เสริมสร้างความแข็งแกร่งให้กับผู้ประกอบการในทุกสภาวะเศรษฐกิจ
2.สินเชื่อ SME ผ่อนนาน 20 ปี ออกแบบมาเพื่อผู้ประกอบการที่ต้องการผ่อนชำระในระยะยาว ทำให้ธุรกิจสามารถบริหารจัดการเงินทุนได้อย่างยืดหยุ่น วงเงินกู้สูงสุด 20 ล้านบาท
3.สินเชื่อ SME วงเงินสูง X3  สำหรับผู้ประกอบการที่ต้องการขยายธุรกิจ เช่น เปิดสาขาใหม่ หรือเสริมสภาพคล่องทางการเงิน วงเงินกู้สูงสุด 3 เท่าของมูลค่าหลักประกัน สูงสุดไม่เกิน 20 ล้านบาท
4.สินเชื่อ SSME EEC 4.0: สนับสนุนผู้ประกอบการ และคู่ค้าธุรกิจที่เกี่ยวข้อง หรือ Supply Chain ในพื้นที่ภาคตะวันออก ได้แก่ ชลบุรี ระยอง ฉะเชิงเทรา จันทบุรี และตราด กู้ได้สูงสุด 3 ล้านบาท ไม่มีหลักทรัพย์ค้ำประกัน ช่วยสนับสนุนเศรษฐกิจในเขตพื้นที่พัฒนาเศรษฐกิจพิเศษภาคตะวันออก
5.สินเชื่อ SME เพื่อธุรกิจขนาดกลาง สำหรับผู้ประกอบการที่มียอดขายมากกว่า 100 ล้านบาทต่อปี ที่ต้องการเพิ่มสภาพคล่อง หรือ ลงทุนธุรกิจ รับวงเงินสูงสุด 40 ล้านบาท ผ่อนนานสูงสุด 10 ปี
นอกจากนี้ ธนาคารมีความห่วงใยผู้ประกอบการที่ได้รับผลกระทบสถานการณ์น้ำท่วมเฉียบพลันในหลายพื้นที่ของประเทศ สร้างความเสียหายต่อทรัพย์สินและธุรกิจเป็นวงกว้าง จึงออกมาตรการช่วยเหลือผู้ประกอบการ SME เพื่อช่วยลดภาระทางการเงิน ครอบคลุมการลดดอกเบี้ย และลดค่างวดชำระหนี้ และช่วยเหลือผู้ประกอบการ SME ที่ต้องการฟื้นฟูกิจการ ดอกเบี้ยเริ่มต้น 2.5% ต่อปี เป็นเวลา 12 เดือน สามารถเข้าร่วมมาตรการได้ถึงวันที่ 31 มีนาคม 2568
ทั้งนี้  การสนับสนุนผู้ประกอบการ SME ในครั้งนี้ จะช่วยให้ผู้ประกอบการสามารถฟื้นฟูธุรกิจ ในช่วงที่เศรษฐกิจยังฟื้นตัวได้ไม่เต็มที่  ซึ่งในระยะข้างหน้าจะมีมาตรการภาครัฐ ทั้งมาตรการกระตุ้นเศรษฐกิจ การดึงดูดการลงทุนจากต่างประเทศ การลดภาระค่าใช้จ่าย รวมถึงมาตรการเพิ่มกำลังซื้อผู้บริโภค เข้ามาขับเคลื่อนเศรษฐกิจให้เติบโตต่ออย่างต่อเนื่อง
ผู้ที่สนใจสอบถามรายละเอียดเพิ่มเติมได้ที่ Krungthai Contact Center 02-111-1111 หรือที่ธนาคารกรุงไทยทุกสาขาและสำนักงานธุรกิจทั่วประเทศ

ที่มา : https://www.thaigov.go.th/news/contents/details/89759