รัฐบาลไทย-ข่าวทำเนียบรัฐบาล-นายกฯ เป็นกำลังใจให้ผู้ผ่านการบำบัด ขอให้ภูมิใจที่สามารถเดินออกจากยาเสพติด  ยืนยันรัฐบาลจะทำทุกวิถีทาง ให้ยาเสพติดหมดไปหรือเหลือน้อยที่สุด


วันศุกร์ที่ 1 พฤศจิกายน 2567
01/11/2567
พิมพ์
นายกฯ เป็นกำลังใจให้ผู้ผ่านการบำบัด ขอให้ภูมิใจที่สามารถเดินออกจากยาเสพติด  ยืนยันรัฐบาลจะทำทุกวิถีทาง ให้ยาเสพติดหมดไปหรือเหลือน้อยที่สุด
นายกฯ เป็นกำลังใจให้ผู้ผ่านการบำบัด ขอให้ภูมิใจที่สามารถเดินออกจากยาเสพติด  ยืนยันรัฐบาลจะทำทุกวิถีทาง ให้ยาเสพติดหมดไปหรือเหลือน้อยที่สุด
วันนี้ (1 พฤศจิกายน 2567) เวลา 12.45 น.  ณ ค่ายสมเด็จพระพุทธยอดฟ้าจุฬาโลกมหาราช ตำบลโพธิ์สัย อำเภอศรีสมเด็จ จังหวัดร้อยเอ็ด นางสาวแพทองธาร ชินวัตร นายกรัฐมนตรี พร้อมคณะติดตามผลการทำงานของกระบวนการบำบัดฟื้นฟูผู้ติดยาเสพติดในโครงการมินิธัญญารักษ์
นายกรัฐมนตรีรับฟังประสบการณ์กระบวนการบำบัดฟื้นฟูผู้ติดยาเสพติดของโครงการมินิธัญญารักษ์   จากผู้เข้ารับการบำบัด ซึ่งได้เล่าถึงความสำเร็จในการบำบัด โดยกล่าวว่า นอกจากจะหลุดพ้นจากยาเสพติดแล้วยังได้รับความรู้ ทำให้มีพลังในการจะออกไปทำงานในสังคม  และทำให้เข้มแข็ง มีสุขภาพร่างกายที่แข็งแรง โดยได้ให้คำมั่นสัญญาต่อนายกรัฐมนตรีว่า หลังจากนี้จะไม่ยุ่งเกี่ยวกับยาเสพติด เพื่อเป็นของขวัญวันเกิดให้ตัวเอง และให้ลูกที่กำลังจะเกิดมา
นายกรัฐมนตรี กล่าว อวยพรวันเกิดให้ผู้เข้ารับการบำบัด พร้อมกล่าวว่าคนที่ติดยาเสพติดไม่ได้แปลว่าจะเป็นคนไม่ดี แต่เป็นคนที่ตัดสินใจผิดพลาด ขอให้ครอบครัวและสังคมตระหนักถึงความผิดพลาดจากปัญหาหลายๆ อย่างในชีวิต รัฐบาลต้องการแก้ไขปัญหายาเสพติดอย่างจริงจัง ซึ่งปัญหายาเสพติดเป็นพื้นฐานของปัญหาต่าง ๆ ถ้าไม่มีปัญหายาเสพติดจะทำให้ประเทศเดินหน้าต่อไปได้ในหลาย ๆ ด้าน ทั้งนี้ ต้องอาศัยความร่วมมือและความเข้มแข็งของประชาชน ขอให้ผู้บำบัดทุกคนภูมิใจในตัวเองที่สามารถเดินออกจากยาเสพติดได้ ขอให้ครอบครัวภูมิใจตัวผู้ที่ผ่านการบำบัด  เพราะทุกคนเป็นส่วนหนึ่งที่สำคัญทำให้เลิกยาเสพติดได้
นายกฯ กล่าวต่อว่า กำลังใจที่ดีสามารถทำให้ก้าวผ่านอุปสรรคไปได้ อย่างเช่นตัวเอง เวลาที่มีเรื่องทุกข์ใจ ผ่านมาได้เพราะกำลังใจจากครอบครัว กำลังใจจากคนที่เรารัก ทุก ๆ อย่าง ไม่ว่าเรื่องจะง่ายหรือยากต้องการกำลังใจ ขอเป็นตัวแทนส่งกำลังใจเล็กๆ ให้ผู้ผ่านการบำบัด ขอให้ภูมิใจในตนเอง และขอแสดงความดีใจกับครอบครัวที่ได้ลูกหลานกลับคืน ทำให้ประเทศชาติได้ประชาชนที่แข็งแรง และประชาชนที่มีศักยภาพเพิ่มขึ้น
“รัฐบาลจะทำทุกวิถีทาง ให้ยาเสพติดหมดไปหรือเหลือน้อยที่สุด จะทำให้เกิดปัญหาต่อชีวิตและสังคมน้อยที่สุด ขอส่งความรักส่งกำลังใจให้ผู้ที่บำบัดยาเสพติด ขอให้หนักแน่น ก้าวผ่านไปให้ได้ ขอให้จดจำวันที่มีสติ วันที่เข้าใจทุกอย่างว่าเป็นวันที่ดีกว่าวันที่ติดยาเสพติด ขอบคุณทุก ๆ คนเจ้าหน้าที่ทุกภาคส่วนซึ่งมีส่วนสำคัญทำให้ผู้บำบัดยาเสพติดก้าวผ่านมาได้ ขอให้ผู้บำบัดยาเสพติดขอบคุณตัวเองและขอบคุณทุกคนที่ทำให้เรากลับมาใช้ชีวิตตามปกติ” นายกฯ กล่าวให้กำลังใจ
สำหรับการบำบัดฟื้นฟูผู้ติดยาเสพติดของโครงการมินิธัญญารักษ์ บ้านฮักแพง ค่ายพระพุทธยอดฟ้าจุฬาโลกมหาราช อำเภอศรีสมเด็จ ศูนย์การป้องกันและปราบปรามยาเสพติดอำเภอศรีสมเด็จ ได้ดำเนินการตาม 9 แนวทาง 4 มาตรการ และ 14 ตัวชี้วัด ของสำนักงาน ป.ป.ส. และมีแนวทางการ Re X – ray ประชาชน ตามข้อมูล จปฐ. อายุตั้งแต่ 16 – 65 ปี ทุกคน ในอำเภอศรีสมเด็จ จำนวน 12,907 คน โดยใช้กลไกของชุดปฏิบัติการประจำตำบล 8 ชุด ชุดละ 19 – 24 คน เพื่อค้นหาผู้เสพ นำไปบำบัดรักษา และค้นหาผู้ค้า เพื่อดำเนินคดีตามกฎหมาย พบมีผลตรวจปัสสาวะผลบวกจำนวน 278 ราย หลังเข้าบำบัดในกระบวนการ CBTx ยังคง มีผลปัสสาวะเป็นบวกจำนวน 32 ราย ส่งเข้าบำบัดรักษาในมินิธัญญารักษ์

ที่มา : https://www.thaigov.go.th/news/contents/details/89768