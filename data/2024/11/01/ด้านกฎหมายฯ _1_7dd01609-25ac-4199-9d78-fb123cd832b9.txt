รัฐบาลไทย-ข่าวทำเนียบรัฐบาล-กระทรวงยุติธรรม ติดตามการขับเคลื่อนโครงการ/แผนงานของหน่วยงานในสังกัดที่สอดคล้องกับนโยบายของรัฐบาล 


วันศุกร์ที่ 1 พฤศจิกายน 2567
01/11/2567
พิมพ์
กระทรวงยุติธรรม ติดตามการขับเคลื่อนโครงการ/แผนงานของหน่วยงานในสังกัดที่สอดคล้องกับนโยบายของรัฐบาล
กระทรวงยุติธรรม ติดตามการขับเคลื่อนโครงการ/แผนงานของหน่วยงานในสังกัดที่สอดคล้องกับนโยบายของรัฐบาล โดยเฉพาะนโยบายเร่งด่วนที่เกี่ยวข้องกับกระทรวงยุติธรรม เพื่ออำนวยความยุติธรรมให้แก่ประชาชน พร้อมเปิด “สวนคลองเปรม”
ในวันศุกร์ที่ ๑ พฤศจิกายน ๒๕๖๗ เวลา ๑๐.๓๐ น. พันตํารวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๙/๒๕๖๗ โดยมี นางพงษ์สวาท นีละโยธิน ปลัดกระทรวงยุติธรรม นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม พันตำรวจตรี สุริยา สิงหกมล รองปลัดกระทรวงยุติธรรม รักษาราชการแทนอธิบดีกรมคุมประพฤติ นายโกมล พรมเพ็ง ผู้ตรวจราชการกระทรวงยุติธรรม รักษาราชการแทนรองปลัดกระทรวงยุติธรรม พร้อมด้วยคณะผู้บริหารกระทรวงยุติธรรม​ระดับสูง และเจ้าหน้าที่ที่เกี่ยวข้อง เข้าร่วมฯ ณ ห้องประชุมเรือนจำกลางคลองเปรม ชั้น ๒ ตึกอำนวยการ เรือนจำกลางคลองเปรม
โดยที่ประชุมได้รับทราบรายงานงบประมาณรายจ่ายกระทรวงยุติธรรมและปฏิทินงบประมาณรายจ่ายประจำปีงบประมาณ พ.ศ. ๒๕๖๙ และรายงานผลการดำเนินงานตามข้อสั่งการรัฐมนตรีว่าการกระทรวงยุติธรรม รวมทั้งติดตามการขับเคลื่อนโครงการ/แผนงานของส่วนราชการที่สอดคล้องกับนโยบายรัฐบาลและกระทรวงยุติธรรม ปีงบประมาณ พ.ศ. ๒๕๖๘ โดยกระทรวงยุติธรรมมีการขับเคลื่อนโครงการที่สนับสนุนและสอดคล้องกับนโยบายเร่งด่วนของรัฐบาล ได้แก่ ๑) ปรับโครงสร้างหนี้ทั้งระบบ (โดยเฉพาะกลุ่มสินเชื่อบ้านและรถ) จำนวน ๕ โครงการ ๒) แก้ปัญหายาเสพติดอย่างเด็ดขาดและครบวงจร จำนวน ๑๔ โครงการ ๓) แก้ปัญหาอาชญากรรม อาชญากรรมออนไลน์/มิจฉาชีพ จำนวน ๖ โครงการ และ ๔) ส่งเสริมพัฒนาศักยภาพและจัดสวัสดิการสังคม จำนวน ๕ โครงการ รวมทั้งนโยบายระยะกลาง ระยะยาว ได้แก่ ๑) ส่งเสริมความเสมอภาคทางเพศ จำนวน ๑ โครงการ ๒) จัดทำรัฐธรรมนูญฉบับประชาชนโดยสอดคล้องหลักสิทธิมนุษยชนและการสร้างสันติภาพและสันติสุขในพื้นที่จังหวัดชายแดนภาคใต้ จำนวน ๑ โครงการ ๓) ยึดมั่นหลักนิติธรรม (Rule of Law) ความโปร่งใส จำนวน ๑๑ โครงการ และ ๔) ยกระดับการบริการภาครัฐให้ตอบสนองความต้องการของประชาชนมากยิ่งขึ้น จำนวน ๑ โครงการ
โอกาสนี้ รัฐมนตรีว่าการกระทรวงยุติธรรม กล่าวว่า อยากให้ปัจจุบันเป็นยุคของการปฏิรูปกระทรวงยุติธรรม ปฏิรูปประเทศ โดยฝากให้ทุกหน่วยงานในสังกัดกระทรวงยุติธรรมช่วยกันปฏิรูปกระทรวงยุติธรรม ที่จะทำอย่างไรให้กระทรวงยุติธรรมสามารถไปช่วยเหลือแก้ปัญหาความทุกข์ร้อนของประชาชนในมิติของความเป็นธรรม และมิติของความยากลำบากต่าง ๆ รวมทั้งทำให้ประชาชนรู้สึกว่ากระทรวงยุติธรรมเป็นกระทรวงของเรา ทั้งนี้ ฝากให้แต่ละกลุ่มภารกิจพิจารณาเรื่องการบูรณาการงบประมาณร่วมกันโดยใช้นโยบายเป็นตัวตั้ง ซึ่งบางหน่วยงานอาจมีการกำหนดตัวชี้วัดร่วมกันได้
ทั้งนี้ ในช่วงเช้าก่อนเริ่มการประชุม รัฐมนตรีว่าการกระทรวงยุติธรรม เป็นประธานในพิธีเปิด “สวนคลองเปรม สร้างงาน สร้างอาชีพเพื่อคุณภาพชีวิตที่ดี” เพื่อให้เป็นสถานที่พักผ่อนหย่อนใจสำหรับข้าราชการ เจ้าหน้าที่และประชาชนทั่วไปที่เข้ารับบริการจากทางเรือนจำ และเพื่อเป็นสถานที่ที่เปิดโอกาสให้ผู้ก้าวพลาดได้แสดงความสามารถในโอกาสต่าง ๆ อีกด้วย โอกาสนี้ รัฐมนตรีว่าการกระทรวงยุติธรรม พร้อมด้วยปลัดกระทรวงยุติธรรม และคณะผู้บริหารกระทรวงยุติธรรม ได้ร่วมกันปลูกต้นไม้ภายในสวน พร้อมทั้งเยี่ยมชมผลงานวิชาชีพด้านดนตรีและศิลปะ ตลอดจนให้กำลังใจแก่ผู้ก้าวพลาดภายในงาน ณ สวนคลองเปรม บริเวณหน้าเรือนจำกลางคลองเปรม

ที่มา : https://www.thaigov.go.th/news/contents/details/89777