รัฐบาลไทย-ข่าวทำเนียบรัฐบาล-ศปช. เผยกรมอุตุนิยมวิทยาประกาศอากาศแปรปรวนบริเวณประเทศไทยตอนบนและฝนตกหนักถึงหนักมากในภาคใต้ ฉบับที่ 2 (251/2567) ด้าน สทนช. เตรียมพร้อมรับมือฝนตกหนักช่วงต้นเดือน พ.ย. 67 


วันศุกร์ที่ 1 พฤศจิกายน 2567
01/11/2567
พิมพ์
ศปช. เผยกรมอุตุนิยมวิทยาประกาศอากาศแปรปรวนบริเวณประเทศไทยตอนบนและฝนตกหนักถึงหนักมากในภาคใต้ ฉบับที่ 2 (251/2567) ด้าน สทนช. เตรียมพร้อมรับมือฝนตกหนักช่วงต้นเดือน พ.ย. 67
ศปช. เผยกรมอุตุนิยมวิทยาประกาศอากาศแปรปรวนบริเวณประเทศไทยตอนบนและฝนตกหนักถึงหนักมากในภาคใต้ ฉบับที่ 2 (251/2567) ด้าน สทนช. เตรียมพร้อมรับมือฝนตกหนักช่วงต้นเดือน พ.ย. 67 ถอดบทเรียนในพื้นที่ภาคเหนือ มุ่งเพิ่มประสิทธิภาพรับมือน้ำท่วม - ดินโคลนถล่ม
วันนี้ (1 พ.ย. 67) เวลา 11.30 น. นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า กรมอุตุนิยมวิทยาออกประกาศ เรื่อง อากาศแปรปรวนบริเวณประเทศไทยตอนบนและฝนตกหนักถึงหนักมากในภาคใต้ ส่งผลกระทบตั้งแต่วันที่ 2 - 5 พฤศจิกายน 2567 โดยในช่วงวันที่ 2 - 5 พฤศจิกายน 2567 บริเวณความกดอากาศสูงหรือมวลอากาศเย็นกำลังปานกลางถึงค่อนข้างแรงอีกระลอกหนึ่งจากประเทศจีนจะแผ่เสริมลงมาปกคลุมประเทศไทยตอนบนและทะเลจีนใต้ ลักษณะเช่นนี้จะทำให้บริเวณประเทศไทยตอนบนมีฝนฟ้าคะนองกับมีลมกระโชกแรงเกิดขึ้นได้บางพื้นที่ในระยะแรก หลังจากนั้นอุณหภูมิจะลดลง และมีอากาศเย็นในตอนเช้ากับมีลมแรง โดยภาคเหนือและภาคตะวันออกเฉียงเหนือ อุณหภูมิจะลดลง 2 - 4 องศาเซลเซียส ส่วนบริเวณยอดดอยและยอดภูมีอากาศหนาว สำหรับภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ตอนบน อุณหภูมิจะลดลง 1 - 3 องศาเซลเซียส ในขณะที่ร่องมรสุมพาดผ่านภาคใต้ตอนกลาง ทำให้ภาคใต้มีฝนตกหนักถึงหนักมากบางแห่ง ขอให้ประชาชนบริเวณดังกล่าวระวังอันตรายจากฝนตกหนักถึงหนักมากและฝนที่ตกสะสมซึ่งอาจทำให้เกิดน้ำท่วมฉับพลัน น้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม
นายจิรายุ กล่าวต่ออีกว่า สำนักงานทรัพยากรน้ำแห่งชาติ (สทนช.) บูรณาการความร่วมกับหน่วยงานที่เกี่ยวข้องภายใต้ศูนย์ฯ ส่วนหน้า (ชั่วคราว) ในพื้นที่เสี่ยงอุทกภัยภาคใต้ เชื่อมโยงกับคณะกรรมการลุ่มน้ำ เตรียมพร้อมรับมือฝนตกหนักช่วงต้นเดือน พ.ย. 67 โดยถอดบทเรียนการดำเนินงานในพื้นที่ภาคเหนือ มุ่งเพิ่มประสิทธิภาพรับมือน้ำท่วม - ดินโคลนถล่ม ลดผลกระทบต่อชีวิตและทรัพย์สินของประชาชน
ขณะที่กรมชลประทานได้ดำเนินการให้ความช่วยเหลือประชาชน ดังนี้
1. สำนักงานชลประทานที่ 11 ดำเนินการกำจัดวัชพืชและสิ่งกีดขวางทางน้ำบริเวณคลองญี่ปุ่นใต้ กม.0+000 ถึง 4+0000 ตำบลบัวปากท่า อำเภอบางเลน จังหวัดนครปฐม เพื่อเพิ่มประสิทธิภาพการระบายน้ำมากยิ่งขึ้น
2. สำนักงานชลประทานที่ 13 ดำเนินการกำจัดวัชพืชและผักตบชวา บริเวณเขื่อนแม่กลอง อำเภอท่าม่วง จังหวัดกาญจนบุรี เพื่อเพิ่มประสิทธิภาพการระบายน้ำมากยิ่งขึ้น
3. สำนักงานชลประทานที่ 14 ดำเนินการติดตั้งเครื่องสูบน้ำ บริเวณหมู่ที่ 9,10,13 ตำบลบ้านกุ่ม อำเภอเมืองเพชรบุรี จังหวัดเพชรบุรี เพื่อเตรียมความพร้อมรองรับสถานการณ์อุทกภัย ปี 2567
4. สำนักงานชลประทานที่ 17 ดำเนินการติดตั้งเครื่องสูบน้ำ และกำจัดวัชพืช บริเวณคลองระบายน้ำภายในฟาร์มตัวอย่างในสมเด็จพระนางเจ้าฯ พระบรมราชินีนาถ บ้านรอตันบาดู ตำบลกะลุวอ อำเภอเมือง จังหวัดนราธิวาส เพื่อเตรียมความพร้อมรองรับสถานการณ์อุทกภัย ปี 2567

ที่มา : https://www.thaigov.go.th/news/contents/details/89758