รัฐบาลไทย-ข่าวทำเนียบรัฐบาล-บขส. เผยเปิดบริการเส้นทาง “อุดรธานี - วังเวียง” วันแรกได้รับการตอบรับดี ผู้โดยสารเดินทางสะดวก - ถึงปลายทางเร็ว พร้อมประเมินผลปรับให้สอดคล้องความต้องการผู้โดยสาร


วันศุกร์ที่ 1 พฤศจิกายน 2567
บขส. เผยเปิดบริการเส้นทาง “อุดรธานี - วังเวียง” วันแรกได้รับการตอบรับดี ผู้โดยสารเดินทางสะดวก - ถึงปลายทางเร็ว พร้อมประเมินผลปรับให้สอดคล้องความต้องการผู้โดยสาร
.....
วันนี้ (1 พฤศจิกายน 2567) เวลา 09.00 น. ณ ท่าอากาศยานนานาชาติอุดรธานี จังหวัดอุดรธานี นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม ร่วมเดินทางไปกับรถโดยสารระหว่างประเทศไทย - สปป.ลาว เส้นทางที่ 9 อุดรธานี - ท่าอากาศยานนานาชาติอุดรธานี - หนองคาย - วังเวียง หลังจากกลับมาเปิดให้บริการในวันนี้เป็นวันแรก เพื่ออำนวยความสะดวกนักท่องเที่ยวในช่วงฤดูหนาวและฤดูกาลท่องเที่ยว (ไฮซีซั่น) เกิดการเดินทางเชื่อมต่อระหว่างสนามบิน และรถไฟ สปป.ลาว - จีน ได้อย่างสะดวก รวดเร็ว และไร้รอยต่อ ตามนโยบายนายสุรพงษ์ ปิยะโชติ รัฐมนตรีช่วยว่าการกระทรวงคมนาคม
นายอรรถวิท รักจำรูญ เปิดเผยว่า การเปิดเดินรถเส้นทางอุดรธานี - วังเวียงในวันนี้ ได้รับการตอบรับจากผู้โดยสารเป็นอย่างดี เนื่องจากนักท่องเที่ยวสนใจไปเที่ยววังเวียงด้วยรถโดยสารสาธารณะ เพราะสามารถ ชมวิวและบรรยากาศสองข้างทาง ประกอบกับมีการใช้ทางด่วนเวียงจันทน์ - วังเวียง ทำให้การเดินทางสะดวกถึงจุดหมายเร็วขึ้น สามารถลดเวลาเดินทางจากเดิม 8 ชั่วโมง เหลือ 5 ชั่วโมง 30 นาที รวมทั้งวังเวียงยังมีสถานที่ท่องเที่ยวทางธรรมชาติที่น่าสนใจมากมาย เช่น ผาหนามไซ บลูลากูน สะพานสีฟ้า ถ้ำนางฟ้า ตลาดเช้าวังเวียง และพูม่ายคาเฟ่ อย่างไรก็ดี บขส. จะติดตามประเมินผลตอบรับในเส้นทางดังกล่าว เพื่อนำมาปรับปรุงให้สอดคล้องกับความต้องการของผู้โดยสารต่อไป
เส้นทางที่ 9 อุดรธานี - วังเวียง ระยะทาง 240 กิโลเมตร ใช้รถโดยสารปรับอากาศชั้น 2 จำนวน 40 ที่นั่ง
ให้บริการวันละ 2 เที่ยววิ่งต่อวัน (ไป - กลับ) แบ่งเป็นเที่ยวไป ต้นทางรถออกจากสถานีขนส่งผู้โดยสารจังหวัดอุดรธานี แห่งที่ 1 เวลา 08.30 น. - ท่าอากาศยานอุดรธานี เวลา 09.00 น. - สถานีขนส่งหนองคาย เวลา 10.20 น. ส่วนเที่ยวกลับรถออกจากวังเวียง เวลา 09.00 น. ค่าโดยสาร 500 บาท ผู้โดยสารสามารถจองตั๋ว บขส. ล่วงหน้าได้ทุกช่องทางของ บขส. สอบถามข้อมูลเพิ่มเติม โทร. 0 2936 3660 ในวันและเวลาราชการ หรือสถานีเดินรถอุดรธานี โทร.
0 4222 1489 หรือจุดบริการท่าอากาศยานอุดรธานี โทร. 09 8437 2488
นายอรรถวิท รักจำรูญ กล่าวต่อว่า ปัจจุบัน บขส. ได้ให้บริการเดินรถเส้นทางระหว่างประเทศไทย - สปป.ลาว
10 เส้นทาง ได้แก่ เส้นทางหนองคาย - นครหลวงเวียงจันทน์ อุดรธานี - นครหลวงเวียงจันทน์ นครพนม - เมืองท่าแขก อุบลราชธานี - เมืองปากเซ กรุงเทพฯ - เมืองปากเซ มุกดาหาร - แขวงสะหวันนะเขต กรุงเทพฯ - นครหลวงเวียงจันทน์ เลย - แขวงไซยบุรี - แขวงหลวงพระบาง เชียงราย - แขวงบ่อแก้ว (Shuttle Bus) และ อุดรธานี - วังเวียง และในเดือนธันวาคมนี้ บขส. มีแผนจะเตรียมกลับมาเปิดให้บริการเดินรถระหว่างประเทศไทย - กัมพูชา 2 เส้นทาง ได้แก่ เส้นทางกรุงเทพฯ - อรัญประเทศ - ปอยเปต - เสียมราฐ และกรุงเทพฯ - อรัญประเทศ - ปอยเปต - พนมเปญ เพื่ออำนวยความสะดวกนักท่องเที่ยว หลังจากที่ 2 เส้นทางดังกล่าวปิดให้บริการชั่วคราวตั้งแต่ช่วงการแพร่ระบาด COVID-19 เมื่อปี 2563

ที่มา : https://www.thaigov.go.th/news/contents/details/89757