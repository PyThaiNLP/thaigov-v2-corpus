รัฐบาลไทย-ข่าวทำเนียบรัฐบาล-กระทรวงคมนาคมประชุมแก้ปัญหาจุดตัดทางรถไฟ ย้ำให้ความสำคัญในการรับฟังความคิดเห็นจากทุกภาคส่วน เพื่อพัฒนามาตรฐานความปลอดภัยอย่างยั่งยืน


วันศุกร์ที่ 1 พฤศจิกายน 2567
กระทรวงคมนาคมประชุมแก้ปัญหาจุดตัดทางรถไฟ ย้ำให้ความสำคัญในการรับฟังความคิดเห็นจากทุกภาคส่วน เพื่อพัฒนามาตรฐานความปลอดภัยอย่างยั่งยืน
....
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานประชุมคณะกรรมการร่วมพิจารณาการขออนุญาตและการแก้ปัญหาจุดตัดทางรถไฟ โดยมีผู้แทนกรมทางหลวง กรมทางหลวงชนบท กรมการขนส่งทางราง การรถไฟแห่งประเทศไทย สถาบันวิจัยและพัฒนาเทคโนโลยีระบบราง (องค์การมหาชน)  สำนักงบประมาณ สำนักงานตำรวจแห่งชาติ กรมชลประทาน กรมป้องกันและบรรเทาสาธารณภัย และจังหวัดนครสวรรค์ เข้าร่วมประชุม เมื่อวันที่ 1 พฤศจิกายน 2567 ณ กระทรวงคมนาคม
นายสรพงศ์ ไพฑูรย์พงษ์ กล่าวว่า ที่ประชุมได้พิจารณากรณีสมาคมชาวไร่อ้อย เขต 11 นครสวรรค์ ขอผ่อนปรนให้เปิดใช้งานทางจุดตัดทางผ่านเสมอระดับ กม. 211+238.00 ตำบลหนองโพ อำเภอตาคลี จังหวัดนครสวรรค์ ของโครงการก่อสร้างรถไฟทางคู่ ช่วงลพบุรี - ปากน้ำโพ เพื่ออำนวยความสะดวกให้ชาวไร่อ้อยและชาวบ้าน ให้สามารถใช้งานได้ในช่วงหีบอ้อยระหว่างเดือนธันวาคมถึงมีนาคมที่จะถึงนี้ ซึ่งปัจจุบัน การรถไฟฯ ได้ก่อสร้างสะพานข้ามทางรถไฟรูปตัวยู (U-Bridge) ที่อยู่ใกล้เคียงกับจุดตัดทางผ่านดังกล่าวแล้วเสร็จและได้เปิดใช้งานแล้ว จึงทำการปิดใช้งานทางผ่านเสมอระดับเพื่อป้องกันอุบัติเหตุที่อาจเกิดขึ้น เพิ่มความปลอดภัยแก่
พี่น้องประชาชนและผู้โดยสารที่ใช้บริการระบบราง รวมทั้งช่วยเพิ่มประสิทธิภาพในการเดินรถได้รวดเร็วและปลอดภัยมากยิ่งขึ้น โดยที่ประชุมได้มอบหมายให้กรมการขนส่งทางราง เชิญหน่วยงานที่เกี่ยวข้อง อาทิ สภาวิศวกร วิศวกรรมสถานแห่งประเทศไทย ในพระบรมราชูปถัมภ์ และสภาองค์กรของผู้บริโภค กรมทางหลวง สำนักขนส่งจังหวัดนครสวรรค์ และการรถไฟแห่งประเทศไทย ลงพื้นที่ ณ บริเวณสะพานกลับรถรูปตัวยู เพื่อทดสอบบรรทุกเสมือนจริง และยืนยันความปลอดภัยในการใช้รถบรรทุกสินค้าเกษตรที่บรรทุกตามที่กฎหมายกำหนดว่าสามารถใช้งานสะพานกลับรถรูปตัวยูก่อนจะนำผลการทดสอบข้างต้นมาพิจารณาในส่วนที่เกี่ยวข้องต่อไป
นายสรพงศ์ ไพฑูรย์พงษ์ กล่าวด้วยว่า กระทรวงคมนาคมได้มีการพัฒนาโครงสร้างพื้นฐานทางระบบราง โดยให้ความสำคัญถึงการแก้ปัญหาด้านความปลอดภัยในการเดินทางเรื่องจุดตัดและทางลักผ่านต่าง ๆ โดยมุ่งให้มีการแก้ปัญหาที่ยั่งยืนด้วยการบูรณาการและรับฟังความคิดเห็นจากทุกภาคส่วน มุ่งเน้นประชาชนส่วนรวมและประเทศชาติเป็นสำคัญ

ที่มา : https://www.thaigov.go.th/news/contents/details/89781