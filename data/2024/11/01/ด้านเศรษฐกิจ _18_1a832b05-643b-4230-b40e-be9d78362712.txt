รัฐบาลไทย-ข่าวทำเนียบรัฐบาล-กระทรวงเกษตรฯ ร่วมแถลงข่าวการจัดงานวันเกษตรแห่งชาติ 2567 ที่กำหนดจัดขึ้นในวันที่ 27 พ.ย. – 8 ธ.ค. 2567 ณ ศูนย์วิจัย สาธิตและฝึกอบรมการเกษตรแม่เหียะ คณะเกษตรศาสตร์ มหาวิทยาลัยเชียงใ


วันศุกร์ที่ 1 พฤศจิกายน 2567
กระทรวงเกษตรฯ ร่วมแถลงข่าวการจัดงานวันเกษตรแห่งชาติ 2567 ที่กำหนดจัดขึ้นในวันที่ 27 พ.ย. – 8 ธ.ค. 2567 ณ ศูนย์วิจัย สาธิตและฝึกอบรมการเกษตรแม่เหียะ คณะเกษตรศาสตร์ มหาวิทยาลัยเชียงใ
กระทรวงเกษตรฯ ร่วมแถลงข่าวการจัดงานวันเกษตรแห่งชาติ 2567 ที่กำหนดจัดขึ้นในวันที่ 27 พ.ย. – 8 ธ.ค. 2567 ณ ศูนย์วิจัย สาธิตและฝึกอบรมการเกษตรแม่เหียะ คณะเกษตรศาสตร์ มหาวิทยาลัยเชียงใหม่
นางอัญชลี สุวจิตตานนท์ ผู้ตรวจราชการกระทรวงเกษตรและสหกรณ์ เข้าร่วมการแถลงข่าวการจัดงานวันเกษตรแห่งชาติ 2567 ที่กำหนดจัดขึ้นในวันที่ 27 พฤศจิกายน – 8 ธันวาคม 2567 ในธีมงาน “สืบสาน รักษา และต่อยอดศาสตร์พระราชา สู่เกษตรทันสมัย ความมั่นคงทางอาหาร และความเป็นกลางทางคาร์บอน เพื่อการพัฒนาที่ยั่งยืน” บนพื้นที่ธรรมชาติกว่า 400 ไร่ ณ ศูนย์วิจัย สาธิตและฝึกอบรมการเกษตรแม่เหียะ คณะเกษตรศาสตร์ มหาวิทยาลัยเชียงใหม่ CMU Farm @ Mae Hia ซึ่งเป็นการเปิดบ้านคณะเกษตรศาสตร์ ในการจัดแสดงเผยแพร่องค์ความรู้ด้านนวัตกรรมด้านการเกษตรเพื่อความยั่งยืน ทั้งในมิติด้านอาหาร สุขภาพ สังคมและสิ่งแวดล้อมไปพร้อมกับศาสตร์พระราชา และร่วมเฉลิมฉลองในวาระครบรอบ 60 ปี มหาวิทยาลัยเชียงใหม่ โดยมีวัตถุประสงค์หลักเพื่อเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณพระวชิรเกล้าเจ้าอยู่หัว ในโอกาสมหามงคล 6 รอบ พระชนมพรรษา และส่งเสริมนโยบายประเทศตามยุทธศาสตร์กระทรวงเกษตรและสหกรณ์ในการขับเคลื่อนวิสัยทัศน์ “เกษตรกรมั่นคง ภาคการเกษตรมั่งคั่ง ทรัพยากรการเกษตรยั่งยืน”
สำหรับกิจกรรมภายในงาน ประกอบด้วย นิทรรศการเฉลิมพระเกียรติฯ และโครงการอันเนื่องมาจากพระราชดำริ จากหลายภาคส่วนความรู้ด้านวิชาการและเทคโนโลยีที่ทันสมัยจากงานวิจัยสู่การปฏิบัติและการนำไปใช้ประโยชน์ นิทรรศการและนวัตกรรมการเกษตรของหน่วยงานภาครัฐ เอกชน และองค์กรอิสระ การทำเกษตรแม่นยำควบคู่ไปกับการดูแลสิ่งแวดล้อม อาทิ อุปกรณ์ด้าน Smart Farm/Iot/Drone/Robot และเครื่องจักรกลทางเกษตร การเสวนาวิชาการในหัวที่น่าจับตามองในการทำการเกษตรในอนาคต และลงมือปฏิบัติในการฝึกอบรมวิชาชีพเกษตรระยะสั้นในหลากหลายหัวข้อ การประกวดสัตว์และความสวยงามของการประกวดพืช ชิงถ้วยพระราชทาน การประกวดโครงงานวิทยาศาสตร์ ด้านเทคโนโลยีและนวัตกรรมการเกษตรสมัยใหม่ แข่งขันตอบปัญหา ประกวดวาดภาพจัดสวนถาด และกิจกรรมอื่น ๆ อีกมากมาย สำหรับนักเรียน นักศึกษา พร้อมเต็มอิ่มไปกับการช็อป ชิม ชิว กับร้านอาหารชื่อดัง ตลาดนัดสินค้าเกษตร กลุ่มวิสาหกิจชุมชน และการท่องเที่ยวเชิงเกษตร ท่ามกลางธรรมชาติของไร่แม่เหี่ยะ คณะเกษตรศาสตร์ มช.
“ในส่วนของกระทรวงเกษตรและสหกรณ์ พร้อมที่จะสนับสนุนและร่วมขับเคลื่อนการจัดงานวันเกษตรแห่งชาติในครั้งนี้ โดยหน่วยงานในสังกัดกระทรวงเกษตรและสหกรณ์ทั้ง 22 หน่วยงาน ได้เข้าร่วมจัดนิทรรศการวิชาการและในโซน AGRI KNOWLEDGE AND INNOVATION ความรู้และนวัตกรรมด้านการเกษตร โดยจัดนิทรรศการภายใต้แนวคิดสำคัญ 4 ประการ ประกอบด้วย ศาสตร์พระราชา เกษตรทันสมัย ความมั่นคงทางอาหาร และความเป็นกลางทางคาร์บอน เพื่อถ่ายทอดองค์ความรู้แก่ผู้เข้าชมงาน พร้อมทั้งจัดแสดงผลงานและความสำเร็จในการพัฒนาและสร้างความเข้มแข็งให้แก่ภาคการเกษตร อาทิ การส่งเสริม Smart Farmer และ Young Smart Farmer การเพิ่มมูลค่าสินค้าเกษตรด้วยนวัตกรรม เป็นต้น ตลอดจนได้ร่วมสนับสนุนจัดการประกวดพืช การประกวดสัตว์ และการประกวดปลาสวยงาม เพื่อสนับสนุน และส่งเสริมอาชีพการทำเกษตรกรรรม ด้วยวิทยาศาสตร์และเทคโนโลยี ให้ก้าวทันต่อการเปลี่ยนแปลงของโลกและสิ่งแวดล้อมอย่างยั่งยืนต่อไป” นางอัญชลี กล่าว

ที่มา : https://www.thaigov.go.th/news/contents/details/89778