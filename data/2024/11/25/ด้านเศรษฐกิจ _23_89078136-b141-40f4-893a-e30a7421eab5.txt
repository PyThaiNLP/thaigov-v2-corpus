รัฐบาลไทย-ข่าวทำเนียบรัฐบาล-ธอส. ส่งมอบอาคารเรียนอนุบาล ภายใต้ “โครงการสร้าง/ซ่อมอาคารเรียนในถิ่นทุรกันดาร” ประจำปี 2567 ณ โรงเรียนตำรวจตระเวนชายแดนบ้านนายาว ต.ท่ากระดาน อ.สนามชัยเขต จ.ฉะเชิงเทรา


วันจันทร์ที่ 25 พฤศจิกายน 2567
25/11/2567
พิมพ์
ธอส. ส่งมอบอาคารเรียนอนุบาล ภายใต้ “โครงการสร้าง/ซ่อมอาคารเรียนในถิ่นทุรกันดาร” ประจำปี 2567 ณ โรงเรียนตำรวจตระเวนชายแดนบ้านนายาว ต.ท่ากระดาน อ.สนามชัยเขต จ.ฉะเชิงเทรา
ธอส. ส่งมอบอาคารเรียนอนุบาลหลังใหม่ให้แก่โรงเรียนตำรวจตระเวนชายแดนบ้านนายาว ตำบลท่ากระดาน อำเภอสนามชัยเขต จังหวัดฉะเชิงเทรา ภายใต้ “โครงการสร้าง/ซ่อมอาคารเรียนในถิ่นทุรกันดาร” ประจำปี 2567 เพื่อให้เยาวชนได้รับการศึกษาในสภาพที่เหมาะสมกับการเรียนการสอน
ธนาคารอาคารสงเคราะห์ (ธอส.) สร้างโอกาสและพัฒนาคุณภาพทางการศึกษาให้แก่เด็กและเยาวชนในถิ่นทุรกันดาร ด้วยการส่งมอบอาคารเรียนอนุบาลหลังใหม่ให้แก่โรงเรียนตำรวจตระเวนชายแดนบ้านนายาว ตำบลท่ากระดาน อำเภอสนามชัยเขต จังหวัดฉะเชิงเทรา ภายใต้ “โครงการสร้าง/ซ่อมอาคารเรียนในถิ่นทุรกันดาร” ประจำปี 2567 เพื่อให้เยาวชนได้รับการศึกษาในสภาพที่เหมาะสมกับการเรียนการสอน และส่งมอบบ้านให้แก่นักเรียน ตามโครงการสร้าง/ซ่อมที่อยู่อาศัย เพื่อผู้ด้อยโอกาส ผู้ยากไร้ ผู้สูงอายุ และ
ผู้พิการ
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เมื่อวันที่ 25 พฤศจิกายน 2567 ธอส. จัดพิธีส่งมอบอาคารเรียนอนุบาลพร้อมห้องน้ำ จำนวน 1 หลัง ภายใต้ “โครงการสร้าง/ซ่อมอาคารเรียนในถิ่นทุรกันดาร” ประจำปี 2567 โรงเรียนตำรวจตระเวนชายแดนบ้านนายาว ตำบลท่ากระดาน อำเภอสนามชัยเขต จังหวัดฉะเชิงเทรา โดยมีคณะผู้บริหาร และพนักงานธนาคาร  เข้าร่วมงาน ซึ่งการมอบอาคารเรียนอนุบาล ให้แก่โรงเรียนตำรวจตระเวนชายแดนบ้านนายาวในครั้งนี้ เพื่อช่วยเหลือเด็กและเยาวชนในพื้นที่ห่างไกลให้มีสถานที่การเรียนการสอนอย่างเหมาะสม ทดแทนอาคารเรียนทรุดโทรม เพื่อช่วยยกระดับคุณภาพการศึกษาและคุณภาพชีวิตให้แก่เด็กและเยาวชนในถิ่นทุรกันดารมากขึ้น โดยในครั้งนี้ ธอส. ได้ให้ความช่วยเหลือกับเด็กและเยาวชนในพื้นที่ภาคตะวันออก ซึ่งธนาคารได้สำรวจ และคัดเลือกให้โรงเรียนตำรวจตระเวนชายแดนบ้านนายาว ตำบลท่ากระดาน อำเภอสนามชัยเขต จังหวัดฉะเชิงเทรา เข้าร่วมโครงการ เนื่องจากประสบปัญหาไม่มีอาคารเรียนอนุบาล และขาดแคลนงบประมาณการดำเนินงาน  ธอส. จึงได้จัดสรรงบประมาณเพื่อสนับสนุนการก่อสร้างอาคารเรียนอนุบาลพร้อมห้องน้ำ จำนวน 1 หลัง เพื่อให้มีอาคารเรียนรองรับนักเรียนระดับชั้นอนุบาล
พร้อมกันนี้ ธอส. ยังได้สนับสนุนงบประมาณการซ่อมแซมบ้านให้แก่นักเรียนโรงเรียนตำรวจตระเวนชายแดนบ้านนายาว จำนวน 5 หลัง พร้อมมอบไฟส่องสว่างโซล่าเซลล์ และเครื่องอุปโภคบริโภค ภายใต้ “โครงการ ธอส. สร้าง/ซ่อมที่อยู่อาศัย เพื่อผู้ด้อยโอกาส ผู้ยากไร้ ผู้สูงอายุ และผู้พิการ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” ด้วย ซึ่งการส่งมอบอาคารเรียนอนุบาลให้แก่โรงเรียนตำรวจตระเวนชายแดนบ้านนายาวในครั้งนี้ เป็นหนึ่งในการแสดงความรับผิดชอบต่อสังคมด้านการศึกษา ซึ่งเป็น 1 ใน 5 ด้านของการแสดงความรับผิดชอบต่อสังคมและสิ่งแวดล้อม หรือ CSR ที่ธนาคารให้ความสำคัญและดำเนินการมาอย่างต่อเนื่องควบคู่กับการดำเนินงานตามภารกิจหลักในการสนับสนุนสินเชื่อเพื่อที่อยู่อาศัยแก่ประชาชนโดยเฉพาะกลุ่มผู้มีรายได้น้อยและปานกลางให้สามารถมีที่อยู่อาศัยเป็นของตนเอง มาตลอดระยะเวลากว่า 71 ปี ตามพันธกิจ “ทำให้คนไทยมีบ้าน”

ที่มา : https://www.thaigov.go.th/news/contents/details/90604