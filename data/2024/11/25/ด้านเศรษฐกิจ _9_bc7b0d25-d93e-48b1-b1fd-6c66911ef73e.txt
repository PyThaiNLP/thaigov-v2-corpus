รัฐบาลไทย-ข่าวทำเนียบรัฐบาล-กรมทางหลวง ขยาย 4 ช่องจราจร ทล.1035 สายบ้านวังหม้อพัฒนา - บ้านสำเภาทอง แล้วเสร็จ ยกระดับคมนาคม เชื่อมลำปาง - เชียงราย กระตุ้นเศรษฐกิจและท่องเที่ยวภาคเหนือ


วันจันทร์ที่ 25 พฤศจิกายน 2567
กรมทางหลวง ขยาย 4 ช่องจราจร ทล.1035 สายบ้านวังหม้อพัฒนา - บ้านสำเภาทอง แล้วเสร็จ ยกระดับคมนาคม เชื่อมลำปาง - เชียงราย กระตุ้นเศรษฐกิจและท่องเที่ยวภาคเหนือ
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ได้ดำเนินการโครงการก่อสร้าง ทล.1035 สาย บ้านวังหม้อพัฒนา - บ้านสำเภาทอง ในพื้นจังหวัดลำปาง ระหว่าง กม. ที่ 10 - 30 รวมระยะทาง 20 กิโลเมตร แล้วเสร็จและเปิดให้ประชาชนสัญจรแล้ว
สำหรับ ทล.1035 สายบ้านวังหม้อพัฒนา - บ้านสำเภาทอง เป็นทางหลวงแผ่นดินที่สร้างขึ้นตามพระราชกฤษฎีกากำหนดแนวทางหลวงที่จะสร้างทางหลวงจังหวัด สายลำปาง - แจ้ห่ม - วังเหนือ พ.ศ. 2511 เพื่ออำนวยความสะดวกในการคมนาคมระหว่างจังหวัดลำปางและเชียงราย ต่อมาได้ขยายเส้นทางไปยังอำเภอเวียงป่าเป้า จังหวัดเชียงราย และเชื่อมต่อกับ ทล.120 สายพะเยา - แม่ขะจาน สามารถเดินทางต่อไปยังจังหวัดเชียงใหม่และพะเยาได้ นับเป็นเส้นทางยุทธศาสตร์ที่สำคัญในการรองรับการคมนาคมและการขนส่งสินค้าจากภาคเหนือไปยังประเทศเพื่อนบ้าน เช่น สปป.ลาว และเมียนมา ปัจจุบันประชาชนนิยมใช้เส้นทางมากขึ้นอย่างต่อเนื่อง มีปริมาณการจราจรหนาแน่น ทล. จึงได้อนุมัติงบประมาณในปี 2564 เพื่อก่อสร้างขยายช่องจราจรจาก 2 ช่องจราจร เป็น 4 ช่องจราจร (ไป - กลับ) โดยก่อสร้างเป็นมาตรฐานชั้นพิเศษขนาด 4 ช่องจราจร ผิวจราจรคอนกรีตปอร์ตแลนด์ซีเมนต์ ช่องจราจรกว้าง 3.50 เมตร ไหล่ทางกว้างข้างละ 2.50 เมตร แบ่งทิศทางการจราจรโดยเกาะกลางแบบยก (Raised Median) และแบบกำแพงคอนกรีต (Barrier) เขตทางกว้างข้างละ 20 เมตร พร้อมติดตั้งอุปกรณ์ ป้ายเตือน ไฟสัญญาณ และไฟฟ้าแสงสว่างเพื่อความปลอดภัย ใช้งบประมาณ 947,079,000 บาท
ถนนสายนี้จะช่วยให้ประชาชนเดินทางได้สะดวกรวดเร็วยิ่งขึ้น ประหยัดเวลา ลดต้นทุนด้านโลจิสติกส์และการขนส่งสินค้า ช่วยส่งเสริมธุรกิจการท่องเที่ยว สร้างรายได้ให้แก่ชุมชน กระตุ้นเศรษฐกิจในพื้นที่ และส่งเสริมพาณิชยกรรมกับประเทศเพื่อนบ้าน ซึ่งเป็นปัจจัยสำคัญในการกระตุ้นเศรษฐกิจของภูมิภาค เพิ่มศักยภาพด้านการค้า การลงทุน รองรับปริมาณการจราจรที่หนาแน่นขึ้น และช่วยระบายการจราจรได้อย่างมีประสิทธิภาพ โดย ทล. มีความมุ่งมั่นในการพัฒนาโครงข่ายคมนาคมให้มีประสิทธิภาพ เพื่อยกระดับคุณภาพชีวิตของประชาชน สร้างความเจริญก้าวหน้าทางเศรษฐกิจ และสังคมอย่างยั่งยืน ทั้งนี้ ทล. ขอความร่วมมือผู้ใช้ทางใช้รถใช้ถนนด้วยความระมัดระวังเพื่อความปลอดภัยของตัวท่านและผู้ร่วมทาง สอบถามเส้นทางได้ที่สายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/90570