รัฐบาลไทย-ข่าวทำเนียบรัฐบาล-  รัฐบาลรณรงค์หยุดความรุนแรงต่อเด็กและสตรีในครอบครัว มุ่งหวังคนในครอบครัวใช้ความรัก ความเห็นใจความเอื้ออาทร  อยู่ด้วยกันด้วยรอยยิ้มอย่างสุขใจ


วันจันทร์ที่ 25 พฤศจิกายน 2567
25/11/2567
พิมพ์
รัฐบาลรณรงค์หยุดความรุนแรงต่อเด็กและสตรีในครอบครัว มุ่งหวังคนในครอบครัวใช้ความรัก ความเห็นใจความเอื้ออาทร  อยู่ด้วยกันด้วยรอยยิ้มอย่างสุขใจ
รัฐบาลรณรงค์หยุดความรุนแรงต่อเด็กและสตรีในครอบครัว มุ่งหวังคนในครอบครัวใช้ความรัก ความเห็นใจความเอื้ออาทร  อยู่ด้วยกันด้วยรอยยิ้มอย่างสุขใจ
Your browser does not support the video tag.
​วันนี้ (25 พฤศจิกายน 2567) เวลา 09.00 น. นางสาวแพทองธาร  ชินวัตร  นายกรัฐมนตรี กล่าวว่า เนื่องในเดือนพฤศจิกายนของทุกปีเป็นเดือนแห่งการรณรงค์ยุติความรุนแรงต่อเด็กและสตรี ประจำปี 2567 เพราะสถาบันครอบครัว คือ หน่วยที่เล็กที่สุดของสังคมที่มีความสำคัญมากที่สุด   เพราะครอบครัวอบอุ่นคือเกราะป้องกันให้กับทุกคน ที่จะสร้างความเข้มแข็ง  ความรู้สึกปลอดภัย  และ ความรู้สึกมั่นคง ทำให้เมื่อเราเจอปัญหา ก็พร้อมจะลุกขึ้นใหม่ และเดินหน้าต่อไปได้  ซึ่งในปัจจุบันความรุนแรงในครอบครัวมีทั้งรูปแบบทางกายและทางใจ  มีสาเหตุสำคัญมาจากค่านิยมในสังคมที่มองว่า  ความรุนแรง เป็นเรื่องของคนในครอบครัวไม่ใช่เรื่องของคนในสังคม  ทั้งที่ในความเป็นจริงแล้วสังคมมีส่วนสำคัญมากในการลดปัญหาความรุนแรงในครอบครัว
นายกรัฐมนตรี กล่าวว่า องค์การสหประชาชาติได้กำหนดให้วันที่  25 พฤศจิกายนของทุกปี เป็นวันยุติความรุนแรงต่อสตรีสากล และคณะรัฐมนตรีได้มีมติเมื่อวันที่  29 มิถุนายน 2542  มีมติเห็นชอบให้เดือนพฤศจิกายนของทุกปีเป็น “เดือนรณรงค์ยุติความรุนแรงต่อเด็กและสตรี”
โดยในปี 2567 นี้  รัฐบาลกำหนดจัดกิจกรรมเพื่อรณรงค์ยุติความรุนแรงต่อเด็ก  สตรี  และบุคคลในครอบครัว ภายใต้แนวคิด “สร้างสุขปลอดภัย  ไร้ความรุนแรง” (ACT NOW to end Violence against Women and Girls)  มุ่งหวังให้ทุกคนเข้าใจความรุนแรงในครอบครัว  พร้อมใช้ความรัก  ความเห็นใจ ความเอื้ออาทร  และใช้ความรู้ในสิทธิทางกฎหมาย  เพื่อปกป้องคุ้มครองทั้งตัวเอง สมาชิกในครอบครัว และคนในสังคมที่กำลังประสบปัญหาความรุนแรงในครอบครัว
ท้้งนี้นายกรัฐมนตรีขอเชิญชวนหน่วยงานภาครัฐ ภาคเอกชน ภาคประชาสังคม  รวมถึงประชาชนทุกคน  มาร่วมแสดงพลัง ในการยุติความรุนแรงทุกรูปแบบด้วยการไม่ยอมรับ  ไม่นิ่งเฉย  ไม่กระทำความรุนแรงต่อเด็ก  สตรี  และบุคคลในครอบครัว  เพื่อให้ทุกคนในสังคมดำเนินชีวิตได้อย่างปลอดภัยและมีความสุข และหากประชาชนที่กำลังประสบปัญหาความรุนแรงในครอบครัวสามารถขอความช่วยเหลือหรือหากพบเห็นการใช้ความรุนแรงต่อคนในครอบครัวทุกรูปแบบ ขออย่าเพิกเฉย ติดต่อสายด่วน 1300  หรือแจ้งเจ้าหน้าที่ตำรวจ เพื่อร่วมกันยุติความรุนแรงในครอบครัวทุกรูปแบบ
////

ที่มา : https://www.thaigov.go.th/news/contents/details/90565