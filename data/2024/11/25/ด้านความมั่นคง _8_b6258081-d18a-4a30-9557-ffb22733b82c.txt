รัฐบาลไทย-ข่าวทำเนียบรัฐบาล-"อนุทิน" เป็นประธานพิธีทำบุญอุทิศส่วนกุศลแก่ผู้เสียชีวิตในเหตุไฟไหม้รถทัศนศึกษา จัดโดย อบจ.ปทุมธานี เผยรัฐบาลกำชับคมนาคม มหาดไทย ตำรวจ กวดขันเข้มบริการสาธารณะต้องปลอดภัยสูงสุด


วันจันทร์ที่ 25 พฤศจิกายน 2567
25/11/2567
พิมพ์
"อนุทิน" เป็นประธานพิธีทำบุญอุทิศส่วนกุศลแก่ผู้เสียชีวิตในเหตุไฟไหม้รถทัศนศึกษา จัดโดย อบจ.ปทุมธานี เผยรัฐบาลกำชับคมนาคม มหาดไทย ตำรวจ กวดขันเข้มบริการสาธารณะต้องปลอดภัยสูงสุด
"อนุทิน" เป็นประธานพิธีทำบุญอุทิศส่วนกุศลแก่ผู้เสียชีวิตในเหตุไฟไหม้รถทัศนศึกษา จัดโดย อบจ.ปทุมธานี เผยรัฐบาลกำชับคมนาคม มหาดไทย ตำรวจ กวดขันเข้มบริการสาธารณะต้องปลอดภัยสูงสุด
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (25 พ.ย. 67) นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานพิธีทำบุญอุทิศส่วนกุศลให้แก่ผู้ล่วงลับ และพิธีเจริญพระพุทธมนต์เสริมสิริมงคลเรียกขวัญกำลังใจให้แก่ผู้ประสบอุบัติเหตุจากเหตุการณ์ไฟไหม้ รถบัสทัศนศึกษา ณ บริเวณหน้าศูนย์การค้าเซียร์ รังสิต บริเวณถนวิภาวดีขาเข้า (จุดเกิดอุบัติเหตุ) ต.คูคต อ.ลำลูกกา จ.ปทุมธานี
สำหรับพิธีทำบุญในครั้งนี้ พล.ต.ท. คำรณวิทย์ ธูปกระจ่าง นายกองค์การบริหารส่วนจังหวัดปทุมธานี พร้อมด้วยคณะผู้บริหาร สมาชิกสภา และข้าราชการ ได้จัดขึ้น โดยได้รับเมตตาจาก พระวัชรญาณมุนี วิ. เจ้าคณะตำบลบางปรอก เจ้าอาวาสวัดเทพสรธรรมาราม เป็นประธานสงฆ์
นายอนุทิน กล่าวภายหลังพิธีว่า ตั้งแต่เกิดเหตุการณ์ครั้งนี้ ทางรัฐบาลก็ได้กำชับทุกหน่วยงานโดยเฉพาะหน่วยงานหลักหลักที่ดูแลด้านความปลอดภัย เช่น คมนาคม มหาดไทย ตำรวจ ให้กวดขันเข้มงวดกับเรื่องของด้านความปลอดภัย โดยเฉพาะอย่างยิ่งบริการสาธารณะ ให้มีความปลอดภัยสูงสุด ซึ่งจริง ๆ แล้วทั้งหมดมีกฎหมายอยู่แล้ว เพียงแต่มีกรณีของการละเมิด หรือตั้งใจที่จะทำผิดกฎหมาย ซึ่งก็ได้ดำเนินคดีไปและทำการเพิกถอนใบอนุญาตเจ้าของรถไม่ให้เป็นบริการรถขนส่งสาธารณะ
ในส่วนของการเยียวยาผู้ประสบเหตุนั้น ในส่วนที่มาจากสำนักนายกรัฐมนตรี จากบริษัทประกันภัยต่าง ๆ ได้ดำเนินการไปเรียบร้อยแล้ว แต่จะยังมีส่วนที่มาจากการระดมทุนของ น.ส.ซาบีดา ไทยเศรษฐ์ รมช.มหาดไทย นายชาดา ไทยเศรษฐ์ ส.ส. อุทัยธานี ที่จะมีการระดมทุนจากผู้มีจิตศรัทธาเพื่อไปช่วยเหลือทั้งผู้ที่เสียชีวิตและผู้ประสบเหตุในครั้งนี้เพิ่มเติมต่อไป
นายอนุทิน กล่าวถึงกรณีที่มีการเสนอให้ยกเลิกการทัศนศึกษาว่า เรื่องนี้ไม่เกี่ยวข้องกัน แทนที่จะไปยกเลิกการทัศนศึกษาก็ควรไปเข้มงวดกวดขันกับผู้ประกอบการทั้งหลาย โดยเฉพาะผู้ประกอบการขนส่ง สถานที่ที่ไปทัศนศึกษา อาหารการกิน ต้องมีมาตรฐานและเป็นไปตามระเบียบที่เรากำหนดไว้อย่างเข้มงวด
สำหรับพิธีในวันนี้มีผู้บริหารกระทรวงมหาดไทยและภาคส่วนต่าง ๆ เข้าร่วม อาทิ น.ส.ซาบีดา ไทยเศรษฐ์ รมช.มหาดไทย นายชาดา ไทยเศรษฐ์ สมาชิกสภาผู้แทนราษฎร จ.อุทัยธานี นายอรรษิษฐ์ สัมพันธรัตน์ ปลัดกระทรวงมหาดไทย นายภาสกร บุญญลักษม์ อธิบดีกรมป้องกันและบรรทาสาธารณภัย นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายสมคิด จันทมฤก ผู้ว่าราชการจังหวัดปทุมธานี ท่านธีรพัฒน์ คัชมาตย์ ผู้ว่าราชการจังหวัดอุทัยธานี ผศ.ดร.ศศิธร จันทมฤก นายกเหล่ากาชาดจังหวัดปทุมธานีและประธานแม่บ้านมหาดไทยจังหวัดปทุมธานี ตลอดจนหัวหน้าส่วนราชการ ข้าราชการ ผู้บริหารองค์กรปกครองส่วนท้องถิ่น อาสาสมัคร มูลนิธิ ประชาชนชาวจังหวัดปทุมธานี และตัวแทนครอบครัวผู้ประสบเหตุ

ที่มา : https://www.thaigov.go.th/news/contents/details/90578