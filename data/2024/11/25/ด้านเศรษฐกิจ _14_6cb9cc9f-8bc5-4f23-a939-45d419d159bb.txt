รัฐบาลไทย-ข่าวทำเนียบรัฐบาล-ชาวนาเฮ คณะกรรมการนโยบายและบริหารข้าวแห่งชาติ (นบข.) ไฟเขียวโครงการ ไร่ละ 1,000 ไม่เกินครัวเรือนละ 10 ไร่ หรือ 10,000 บาท พร้อมมอบหมายกระทรวงเกษตรฯ จัดทำหลักเกณฑ์ส่งเสริมให้เกษตรกร


วันจันทร์ที่ 25 พฤศจิกายน 2567
ชาวนาเฮ คณะกรรมการนโยบายและบริหารข้าวแห่งชาติ (นบข.) ไฟเขียวโครงการ ไร่ละ 1,000 ไม่เกินครัวเรือนละ 10 ไร่ หรือ 10,000 บาท พร้อมมอบหมายกระทรวงเกษตรฯ จัดทำหลักเกณฑ์ส่งเสริมให้เกษตรกร
ชาวนาเฮ คณะกรรมการนโยบายและบริหารข้าวแห่งชาติ (นบข.) ไฟเขียวโครงการ ไร่ละ 1,000 ไม่เกินครัวเรือนละ 10 ไร่ หรือ 10,000 บาท พร้อมมอบหมายกระทรวงเกษตรฯ จัดทำหลักเกณฑ์ส่งเสริมให้เกษตรกรยกระดับการปลูกข้าวให้มีผลผลิตสูงและมีมูลค่าเพิ่ม
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเข้าร่วมการประชุมคณะกรรมการนโยบายและบริหารข้าวแห่งชาติ (นบข.) ครั้งที่ 2/2567 โดยมี นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานการประชุม พร้อมด้วย นายพิชัย นริพทะพันธุ์ รัฐมนตรีว่าการกระทรวงพาณิชย์ นายอภัย สุทธิสังข์ รองปลัดกระทรวงเกษตรและสหกรณ์ และภาคเอกชน เข้าร่วม ณ ห้องประชุม 301 ตึกบัญชาการ 1 ทำเนียบรัฐบาล ว่า ที่ประชุมมีมติเห็นชอบโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2567/68 (ไร่ละ 1,000 บาท ไม่เกินครัวเรือนละ 10 ไร่ หรือไม่เกิน 10,000 บาท) วงเงิน 38,578.22 ล้านบาท เพื่อช่วยเหลือเกษตรกรรายย่อยที่ส่วนใหญ่มีที่ดินเพาะปลูกไม่เกิน 10 ไร่ กว่า 2.1 ล้านครัวเรือน คิดเป็นร้อยละ 47.31 ของเกษตรกรผู้ปลูกข้าว 4.61 ล้านครัวเรือน
ทั้งนี้ ที่ประชุมมีมติมอบหมายให้กระทรวงเกษตรและสหกรณ์ โดยกรมการข้าวจัดทำหลักเกณฑ์เงื่อนไข ขั้นตอน วิธีการเข้าร่วมโครงการให้มีความสอดคล้องกับมติคณะรัฐมนตรีเมื่อวันที่ 21 พฤศจิกายน 2566 ที่ต้องการให้ดำเนินโครงการในลักษณะส่งเสริมให้เกษตรกรยกระดับการปลูกข้าวอย่างมีประสิทธิภาพ สามารถเพิ่มระดับผลิตภาพ (Productivity) และสามารถวัดผลการดำเนินการพัฒนาผลผลิตอย่างเป็นรูปธรรม โดยจะเร่งจัดทำหลักเกณฑ์โครงการให้ทันนำเสนอเข้าที่ประชุมคณะรัฐมนตรีสัญจร ณ จังหวัดเชียงใหม่ ในวันที่ 29 พฤศจิกายน 2567 นี้

ที่มา : https://www.thaigov.go.th/news/contents/details/90583