รัฐบาลไทย-ข่าวทำเนียบรัฐบาล-กรมบัญชีกลางแจ้งข้าราชการและลูกจ้างประจำ ที่ประสงค์ขอรับเงินเดือน 2 รอบ ยื่นความประสงค์ภายใน 1 - 15 ธ.ค. 67


วันจันทร์ที่ 25 พฤศจิกายน 2567
25/11/2567
พิมพ์
กรมบัญชีกลางแจ้งข้าราชการและลูกจ้างประจำ ที่ประสงค์ขอรับเงินเดือน 2 รอบ ยื่นความประสงค์ภายใน 1 - 15 ธ.ค. 67
ขรก.และ ลจ.ประจำสามารถยื่นแสดงความประสงค์เปลี่ยนแปลงการรับเงินเดือนข้าราชการและค่าจ้างลูกจ้างประจำ ได้ปีละ 1 ครั้ง โดยยื่นแบบแสดงความประสงค์ต่อส่วนราชการได้ตั้งแต่วันที่ 1 - 15 ธ.ค.ของทุกปี มีผลตั้งแต่เดือนมกราคมปีถัดไป
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่กระทรวงการคลังได้กำหนดหลักเกณฑ์การเบิกจ่ายเงินเดือนข้าราชการผ่านระบบจ่ายตรงเงินเดือนและค่าจ้างประจำ (e - Payroll) ของกรมบัญชีกลาง พ.ศ. 2567 และหลักเกณฑ์การเบิกจ่ายค่าจ้างลูกจ้างประจำผ่านระบบจ่ายตรงเงินเดือนและค่าจ้างประจำ (e - Payroll) ของกรมบัญชีกลาง พ.ศ. 2567 โดยกำหนดให้การเบิกจ่ายเงินเดือนข้าราชการและค่าจ้างลูกจ้างประจำ มีการจ่าย 2 แบบ คือ การจ่ายเดือนละ 1 รอบ จะจ่ายตรงเข้าบัญชีเงินฝากธนาคารของข้าราชการหรือลูกจ้างประจำ ในวันทำการก่อนวันทำการสุดท้ายของเดือน 3 วันทำการ และการจ่ายเดือนละ 2 รอบ จะจ่ายตรงเข้าบัญชีเงินฝากธนาคารของข้าราชการหรือลูกจ้างประจำ รอบ 1 ในวันที่ 16 ของทุกเดือน หากวันดังกล่าวตรงกับวันหยุดราชการ จะเลื่อนเป็นวันทำการก่อนวันที่ 16 และจ่ายรอบ 2 ในวันทำการก่อนวันทำการสุดท้ายของเดือน 3 วันทำการ โดยการจ่ายเงินดังกล่าวเป็นการเลือกรับตามความสมัครใจของข้าราชการและลูกจ้างประจำ โดยสามารถยื่นแบบแสดงความประสงค์เพื่อเลือกการรับ หรือขอเปลี่ยนแปลงการเลือกรับตามระยะเวลาที่กรมบัญชีกลางกำหนด
“ข้าราชการและลูกจ้างประจำ สามารถยื่นเอกสารแสดงความประสงค์ขอเปลี่ยนแปลงการรับเงินเดือนของข้าราชการและการรับค่าจ้างของลูกจ้างประจำ ได้ปีละ 1 ครั้ง โดยยื่นแบบแสดงความประสงค์ต่อส่วนราชการได้ตั้งแต่วันที่ 1 - 15 ธันวาคม ของทุกปี ซึ่งจะมีผลสำหรับการรับเงินเดือนหรือค่าจ้างตั้งแต่เดือนมกราคมปีถัดไป โดยใช้แบบแสดงความประสงค์ขอเปลี่ยนแปลงการรับเงินเดือนของข้าราชการ (แบบ 2 ขรก.) และแบบแสดงความประสงค์ขอเปลี่ยนแปลงการรับค่าจ้างของลูกจ้างประจำ (แบบ 2 ลจ.) ยื่นต่อเจ้าหน้าที่ของส่วนราชการ เพื่อบันทึกการเปลี่ยนแปลงในระบบ e -Payroll ตั้งแต่วันที่ 1 - 31 ธันวาคม 2567 หากพ้นระยะยะเวลาที่กำหนด ระบบจะปิดไม่ให้บันทึกรายการได้” โฆษกกรมบัญชีกลางกล่าว
โฆษกกรมบัญชีกลาง กล่าวเพิ่มเติมว่า การปรับการจ่ายเงินเดือนและค่าจ้างประจำ 2 รอบ เป็นทางเลือกสำหรับข้าราชการและลูกจ้างประจำที่รับเงินเดือนและค่าจ้างประจำผ่านระบบจ่ายตรงเงินเดือนและค่าจ้างประจำของกรมบัญชีกลาง (ระบบ e-Payroll) เท่านั้น ไม่รวมการจ่ายเบี้ยหวัดบำนาญของผู้รับบำนาญ และสำหรับผู้ที่ไม่ประสงค์จะเปลี่ยนแปลง ไม่ต้องยื่นแบบแสดงความประสงค์แต่ย่างใด และขอเตือนภัยผู้รับบำนาญอย่าหลงเชื่อมิจฉาชีพที่แอบอ้างเป็นเจ้าหน้าที่จากกรมบัญชีกลางหรือเจ้าหน้าที่ของรัฐ โทรหาและแจ้งเรื่องการจ่ายเงินเดือนหรือบำนาญ 2 รอบ แล้วให้ดำเนินการต่างๆ เช่น สอบถามความคิดเห็นว่าเห็นด้วยหรือไม่ แล้วให้กด 9 เป็นต้น อย่ากดและอย่าดำเนินการใดๆ เพราะกรมบัญชีกลางไม่มีนโยบายส่งข้อความหรือโทรศัพท์หาผู้รับบำนาญเพื่อให้ดำเนินการใดๆ เกี่ยวกับการจ่ายบำนาญ 2 รอบ หากมีข้อสงสัยสามารถสอบถามข้อมูลเพิ่มเติมได้ที่ Call Center กรมบัญชีกลาง 02 270 6400 ในวันและเวลาราชการ

ที่มา : https://www.thaigov.go.th/news/contents/details/90562