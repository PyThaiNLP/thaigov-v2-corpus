รัฐบาลไทย-ข่าวทำเนียบรัฐบาล-​ รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับ รัฐมนตรีว่าการกระทรวงการต่างประเทศราชอาณาจักรสวีเดน ในโอกาสเดินทางเยือนประเทศไทย ในฐานะแขกของกระทรวงการต่างประเทศ 


วันจันทร์ที่ 25 พฤศจิกายน 2567
​ รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับ รัฐมนตรีว่าการกระทรวงการต่างประเทศราชอาณาจักรสวีเดน ในโอกาสเดินทางเยือนประเทศไทย ในฐานะแขกของกระทรวงการต่างประเทศ
...
พล.ต.ธนาธิป สว่างแสง โฆษก กห. ได้กล่าวว่า ในวันศุกร์ที่ ๒๒ พฤศจิกายน ๒๕๖๗ เวลา ๑๕.๐๐ นาฬิกา นายภูมิธรรม  เวชยชัย รองนายกรัฐมนตรีและรัฐมนตรีว่าการกระทรวงกลาโหม  ได้ให้การต้อนรับ นาง Maria Malmer Stenergard (มารีอา มัลเมอร์ สเตเนอร์การ์ด) รัฐมนตรีว่าการกระทรวงการต่างประเทศราชอาณาจักรสวีเดน ณ ห้องสุรศักดิ์มนตรี ในศาลาว่าการกลาโหม ในโอกาสเดินทางเยือนประเทศไทยอย่างเป็นทางการ
รองนายกรัฐมนตรี และรัฐมนตรีว่าการกระทรวงกลาโหม ได้กล่าวแสดงความยินดีที่ได้พบปะหารือกันและชื่นชมทั้งสองประเทศที่ได้ดำเนินความสัมพันธ์ฉันมิตรมาอย่างยาวนาน และมีการพัฒนาความร่วมมือในมิติต่าง ๆ อย่างต่อเนื่อง โดยเฉพาะด้านการทหาร ที่มีการพัฒนาอย่างเป็นรูปธรรม ทั้งการแลกเปลี่ยนการเยือนของผู้บังคับบัญชาและกำลังพล การถ่ายทอดเทคโนโลยีและการพัฒนาขีดความสามารถด้านยุทโธปกรณ์ รวมถึงความร่วมมือด้านการส่งกำลังบำรุง ทั้งนี้ กห. หวังว่าจะสามารถขยายความร่วมมือในด้านอุตสาหกรรมป้องกันประเทศ ตลอดจนการแลกเปลี่ยนข้อมูลสถานการณ์ด้านความมั่นคง
ในภูมิภาค
ทั้งนี้ รัฐมนตรีว่าการกระทรวงการต่างประเทศราชอาณาจักรสวีเดน ได้ขอบคุณรองนายกรัฐมนตรีและรัฐมนตรีว่าการกระทรวงกลาโหมที่ได้ให้การต้อนรับ รวมทั้งชื่นชมความสัมพันธ์ระหว่างทั้งสองประเทศ ที่มีความใกล้ชิดในทุกระดับ รวมทั้งยินดีเป็นอย่างยิ่งที่ทั้งสองประเทศจะได้พัฒนาความร่วมมือด้านการป้องกันประเทศระหว่างกัน

ที่มา : https://www.thaigov.go.th/news/contents/details/90554