รัฐบาลไทย-ข่าวทำเนียบรัฐบาล-ดีเดย์! ก.เกษตรฯเปิดโครงการ ‘รวมใจภักดิ์ หลอมรักษ์ สืบสานการพัฒนาที่ยั่งยืน เฉลิมพระเกียรติฯ’พร้อมมอบโฉนดต้นยางพาราเพื่อขยายโอกาสการเข้าถึงแหล่งทุน


วันจันทร์ที่ 25 พฤศจิกายน 2567
ดีเดย์! ก.เกษตรฯเปิดโครงการ ‘รวมใจภักดิ์ หลอมรักษ์ สืบสานการพัฒนาที่ยั่งยืน เฉลิมพระเกียรติฯ’พร้อมมอบโฉนดต้นยางพาราเพื่อขยายโอกาสการเข้าถึงแหล่งทุน
ดีเดย์! ก.เกษตรฯเปิดโครงการ ‘รวมใจภักดิ์ หลอมรักษ์ สืบสานการพัฒนาที่ยั่งยืน เฉลิมพระเกียรติฯ’พร้อมมอบโฉนดต้นยางพาราเพื่อขยายโอกาสการเข้าถึงแหล่งทุนอีกทั้งการใช้นวัตกรรมยางพารา เพื่อลดต้นทุน-เพิ่มรายได้ชาวสวนยาง
นายเอกภาพ พลซื่อ โฆษกกระทรวงเกษตรและสหกรณ์ (ฝ่ายการเมือง) ได้รับมอบหมายจาก ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ให้เป็นประธานเปิดโครงการรวมใจภักดิ์ หลอมรักษ์ สืบสานการพัฒนาที่ยั่งยืน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบฯ ณ ศูนย์วิจัยยางหนองคายและสำนักงานตลาดกลางยางพารา จังหวัดหนองคาย สำหรับโครงการดังกล่าวเป็นการน้อมนำศาสตร์พระราชาในด้าน ‘สวนยางอารยเกษตร’ โดยการจัดการสวนยางแบบเกษตรผสมผสานสู่ความยั่งยืน พร้อมชูนวัตกรรมยางลดต้นทุน-เพิ่มรายได้ชาวสวนยาง ควบคู่กับการอนุรักษ์สิ่งแวดล้อมอีกด้วย
กระทรวงเกษตรฯได้น้อมนำศาสตร์พระราชาด้านเกษตรมาประยุกต์ใช้ในการพัฒนาภาคการเกษตรและการพัฒนาคุณภาพชีวิตเกษตรกรที่ดีขึ้นซึ่งกระทรวงเกษตรฯ โดย กยท. ได้ดำเนินการขับเคลื่อนภารกิจต่างๆเพื่อให้ตอบโจทย์ความต้องการของพี่น้องเกษตรกรอย่างต่อเนื่องและอีกหนึ่งภารกิจสำคัญคือการมอบโฉนดต้นยางพาราเพื่อเป็นหลักประกันสินเชื่อแก่เกษตรกรสวนยางให้สามารถเข้าถึงแหล่งทุนและต่อยอดอาชีพเกษตรกรได้มากขึ้นทั้งนี้กระทรวงเกษตรฯภายใต้การขับเคลื่อนภารกิจโดยรัฐมนตรีว่าการเกษตรฯ (ศ.ดร.นฤมล ภิญโญสินวัฒน์) จะเดินหน้าศึกษาแนวทางการพัฒนาและขยายโอกาสการค้าภาคการเกษตรเพื่อพี่น้องเกษตรกรจะมีการเป็นอยู่ที่ดีขึ้นต่อไป”นายเอกภาพกล่าว
ด้าน ดร.เพิก เลิศวังพง ประธานกรรมการการยางแห่งประเทศไทย กล่าวเสริมว่า สำหรับโฉนดต้นยางพาราเปรียบเหมือนเอกสารสิทธิ์ความเป็นเจ้าของต้นยางต้นนั้น ซึ่งสามารถนำไปเป็นหลักประกันสินเชื่อเพื่อเข้าถึงแหล่งเงินทุนในการประกอบอาชีพและเพิ่มรายได้จากการซื้อขายแลกเปลี่ยนคาร์บอนเครดิตได้ รวมถึงได้สิทธิ์ในการรับความช่วยเหลือจากมาตรการของภาครัฐอีกด้วย
ด้านนายสุขทัศน์ ต่างวิริยกุล รักษาการแทนผู้ว่าการกยท. กล่าวเพิ่มเติมว่ากยท.มีแนวทางการขับเคลื่อนภารกิจตามแนวคิด“สวนยางอารยเกษตร” คือการประกอบอาชีพทำสวนยางแบบผสมผสานสมดุลใน 3 ส่วน ได้แก่ “สืบสาน” ในสิ่งดี, “รักษา” ในสิ่งเดิม และ “ต่อยอด” สู่สิ่งใหม่ควบคู่กับการส่งเสริมการใช้เทคโนโลยีพันธุ์ยางใหม่ RRIT 3904 ซึ่งเป็นพันธุ์ยางที่คิดค้นและพัฒนาโดยสถาบันวิจัยยาง กยท. นอกจากนี้ยังได้ส่งเสริมองค์ความรู้ด้านนวัตกรรมยางพาราที่จะช่วยลดต้นทุนในการบริหารจัดการสวนยาง และการแก้ปัญหาสิ่งแวดล้อม ตลอดจนการเพิ่มมูลค่าจากยางพาราเหลือใช้ในรูปแบบต่างๆอาทิ หุ่นยนต์กรีดยางพาราเครื่องกลั่นน้ำมันไบโอดีเซลจากยางพารา (ระบบไพโรไลซิส)เป็นต้น
ในโอกาสนี้โฆษกเกษตรฯ (ฝ่ายการเมือง) และคณะผู้บริหารได้มอบต้นพันธุ์ยางชำถุง พันธุ์ RRIT 3904 จำนวน 904 ต้น พร้อมทั้งมอบโฉนดต้นยางพาราให้กับเกษตรกร จำนวน 20 ราย รวมถึงมอบโฉนดเพื่อการเกษตรให้แก่เกษตรกรจำนวน 30 รายเพื่อสร้างโอกาสการเข้าแหล่งทุนทางการเกษตรเพิ่มขึ้นต่อไป

ที่มา : https://www.thaigov.go.th/news/contents/details/90581