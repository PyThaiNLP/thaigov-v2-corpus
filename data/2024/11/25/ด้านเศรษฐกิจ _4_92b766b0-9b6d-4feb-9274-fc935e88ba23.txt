รัฐบาลไทย-ข่าวทำเนียบรัฐบาล-กิจกรรมวิชาการ เรื่องการคุ้มครองเงินฝากและการคุ้มครองผู้ใช้บริการทางการเงิน ครั้งที่ 1/2568


วันจันทร์ที่ 25 พฤศจิกายน 2567
25/11/2567
พิมพ์
กิจกรรมวิชาการ เรื่องการคุ้มครองเงินฝากและการคุ้มครองผู้ใช้บริการทางการเงิน ครั้งที่ 1/2568
กิจกรรมวิชาการเรื่องการคุ้มครองเงินฝากและการคุ้มครองผู้ใช้บริการทางการเงิน ครั้งที่ 1/2568 หัวข้อ “คุ้มครองการเงินไทยในยุคดิจิทัล” จัดขึ้นเมื่อวันพุธที่ 20 พ.ย.2567 เวลา 08.00 – 11.30 น. ณ ห้องประชุมแกรนด์บอลรูม โรงแรมฟอร์จูน โคราช
นายพรชัย ฐีระเวช ผู้อำนวยการสำนักงานเศรษฐกิจการคลัง เปิดเผยผลการจัดกิจกรรมวิชาการ เรื่องการคุ้มครองเงินฝากและการคุ้มครองผู้ใช้บริการทางการเงิน ครั้งที่ 1/2568 (กิจกรรมวิชาการฯ) ในหัวข้อ “คุ้มครองการเงินไทยในยุคดิจิทัล” ที่จัดขึ้นเมื่อวันพุธที่ 20 พฤศจิกายน 2567 เวลา 08.00 – 11.30 น. ณ ห้องประชุมแกรนด์บอลรูม โรงแรมฟอร์จูน โคราช อำเภอเมือง จังหวัดนครราชสีมา ซึ่งกิจกรรมวิชาการฯ มีวัตถุประสงค์เพื่อสร้างความรู้ความเข้าใจเกี่ยวกับการคุ้มครองเงินฝาก สร้างความเชื่อมั่นให้แก่ผู้ฝากเงินที่มีต่อระบบสถาบันการเงิน ตลอดจนให้ความรู้ทางการเงินที่เป็นประโยชน์ต่อประชาชนผู้ฝากเงิน สถาบันการเงิน สถานศึกษา ภาคธุรกิจ ส่วนราชการ และองค์กรปกครองส่วนท้องถิ่น โดยมี นายวโรทัย  โกศลพิศิษฐ์กุล ที่ปรึกษาด้านเศรษฐกิจระหว่างประเทศ สำนักงานเศรษฐกิจการคลัง เป็นผู้กล่าวเปิดกิจกรรมวิชาการฯ ซึ่งได้กล่าวถึงความเป็นมาของกิจกรรมวิชาการฯ ประโยชน์ที่ผู้เข้าร่วมกิจกรรมจะได้รับจากการคุ้มครองเงินฝาก การเพิ่มรายได้ด้วยการลงทุน และวิธีหลีกเลี่ยงภัยทางการเงิน นอกจากนี้ สศค. ยังได้รับเกียรติจาก นางสาวจารุพร  ตามกลาง คลังจังหวัดนครราชสีมา ที่ได้ให้เกียรติกล่าวต้อนรับคณะผู้จัดกิจกรรมวิชาการฯ ในครั้งนี้ ทำให้กิจกรรมวิชาการฯ ประสบผลสำเร็จเป็นอย่างดี และมีผู้สนใจเข้าร่วมการสัมมนาทั้งสิ้นประมาณ 200 คน
กิจกรรมวิชาการฯ ได้รับเกียรติจากวิทยากรผู้ทรงคุณวุฒิ ประกอบด้วย นายสืบสกุล  กสิกรรม ผู้อำนวยการฝ่ายชำระบัญชีและบริหารสินทรัพย์ สถาบันคุ้มครองเงินฝาก นางสาวสาริกา  อภิวรรธกกุล ผู้อำนวยการฝ่ายพัฒนาและส่งเสริมความรู้ตลาดทุน สำนักงานคณะกรรมการกำกับหลักทรัพย์และตลาดหลักทรัพย์ และนายวิศลย์  ปรีชา รองผู้อำนวยการ สำนักงานภาคตะวันออกเฉียงเหนือ ธนาคารแห่งประเทศไทย โดยมี
นายปภินวิช  ไหวดี เศรษฐกรชำนาญการ ส่วนนโยบายคุ้มครองเงินฝาก กองนโยบายระบบการคุ้มครองผลประโยชน์ทางการเงิน สำนักงานเศรษฐกิจการคลัง (สศค.) ทำหน้าที่เป็นผู้ดำเนินรายการ ทั้งนี้ กิจกรรมวิชาการฯ ประกอบด้วยสาระสำคัญใน 3 ด้าน ได้แก่ 1) ประโยชน์ด้านการคุ้มครองเงินฝาก ในกรณีที่สถาบันการเงินเกิดปัญหาจนกระทั่งปิดกิจการ ผู้ฝากจะได้รับเงินฝากคืนอย่างรวดเร็วโดยไม่ต้องดำเนินการใด ๆ 2) ประโยชน์ในด้านการเพิ่มรายได้ด้วยการลงทุน จากหลัก 3 รู้ ซึ่งมีความสอดคล้องกับสภาพการณ์ปัจจุบันเป็นอย่างยิ่ง คือ (1) รู้เรา รู้ว่าตนเองสามารถรับความเสี่ยงในการลงทุนได้ในระดับใด (2) รู้เขา รู้จักประเภทของสินทรัพย์ทางการเงินที่เหมาะสมกับตนเอง และ (3) รู้ระวัง รู้จักภัยทางการออมการลงทุนในรูปแบบต่าง ๆ และการระวังป้องกัน 3) ประโยชน์ด้านการรู้จักภัยทางการเงิน พร้อมทั้งติดอาวุธป้องกันผ่านวิธีหลีกเลี่ยงภัยกลโกงทางการเงินที่สำคัญ นอกจากนี้ ยังมีการให้ความรู้เกี่ยวกับการแก้ไขปัญหาหนี้ครัวเรือน สิทธิของลูกหนี้ ช่องทางการแก้หนี้ เช่น มาตรการรวมหนี้ที่จะช่วยลดภาระการชำระหนี้ ซึ่งผู้เข้าร่วมกิจกรรมสามารถนำความรู้ไปเผยแพร่เพื่อประโยชน์กับสังคมแวดล้อมได้
นอกจากนี้ สศค. ยังได้จัดกิจกรรมสร้างความรู้ความเข้าใจด้านการบริหารจัดการทางการเงินและการคุ้มครองเงินฝาก (กิจกรรมสร้างความรู้ฯ) ระหว่างวันที่ 18 – 20 พฤศจิกายน 2567 ณ สถานศึกษา 4 แห่ง ในพื้นที่จังหวัดสระบุรีและจังหวัดนครราชสีมา ได้แก่ โรงเรียนนายเรืออากาศนวมินทกษัตริยาธิราช โรงเรียนราชสีมาวิทยาลัย สำนักวิชาวิศวกรรมศาสตร์ มหาวิทยาลัยเทคโนโลยีสุรนารี และโรงเรียนสุรนารีวิทยา โดยมีผู้เข้าร่วมกิจกรรมสร้างความรู้ฯ รวมประมาณ 500 คน ซึ่งกิจกรรมให้ความรู้ฯ เป็นการสร้างการเรียนรู้แบบมีปฏิสัมพันธ์ ทำให้นักเรียน ผู้บริหาร และคณาจารย์ที่เข้าร่วมกิจกรรมให้ความสนใจเป็นอย่างยิ่ง และได้ให้ข้อเสนอแนะที่เป็นประโยชน์ต่อการจัดกิจกรรมในครั้งต่อไป
กองนโยบายระบบการคุ้มครองผลประโยชน์ทางการเงิน สำนักงานเศรษฐกิจการคลัง
โทร. 0 2273 9020 ต่อ 3695

ที่มา : https://www.thaigov.go.th/news/contents/details/90559