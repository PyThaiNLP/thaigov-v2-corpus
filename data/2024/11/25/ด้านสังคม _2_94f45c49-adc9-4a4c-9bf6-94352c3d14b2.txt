รัฐบาลไทย-ข่าวทำเนียบรัฐบาล-“วราวุธ” เปิดงาน “THE MALL JOY OF GIVING 2025” ส่งความสุข สร้างร้อยยิ้ม ให้เด็กในสถานสงเคราะห์ของ พม. รับเทศกาล คริสต์มาส-ปีใหม่


วันจันทร์ที่ 25 พฤศจิกายน 2567
“วราวุธ” เปิดงาน “THE MALL JOY OF GIVING 2025” ส่งความสุข สร้างร้อยยิ้ม ให้เด็กในสถานสงเคราะห์ของ พม. รับเทศกาล คริสต์มาส-ปีใหม่
“วราวุธ” เปิดงาน “THE MALL JOY OF GIVING 2025” ส่งความสุข สร้างร้อยยิ้มให้เด็กในสถานสงเคราะห์ของ พม. รับเทศกาล คริสต์มาส-ปีใหม่
วันที่ 22 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน “THE MALL JOY OF GIVING 2025” เนื่องในเทศกาลคริสต์มาสและปีใหม่ พ.ศ. 2568 โดยมี นางจตุพร โรจนพานิช รองปลัดกระทรวง พม. นางอภิญญา ชมภูมาศ อธิบดีกรมกิจการเด็กและเยาวชน นายธนสุนทร  สว่างสาลี อธิบดีกรมกิจการผู้สูงอายุ คุณวรลักษณ์ ตุลาภรณ์ ประธานเจ้าหน้าที่บริหาร กลุ่มการตลาด บริษัทเดอะมอลล์ กรุ๊ป จำกัด และผู้บริหาร เข้าร่วม ที่ เดอะมอลล์ไลฟ์สโตร์ บางกะปิ กรุงเทพมหานคร
นายวราวุธ กล่าวว่า เทศกาลคริสต์มาสและปีใหม่เป็นเทศกาลแห่งความสุขที่ทุกคนรอคอย ปี 2568 นี้ เดอะมอลล์ กรุ๊ป ได้จัดกิจกรรมเพื่อส่งมอบความสุขให้กับประชาชน ด้วยการสร้างบรรยากาศ กิจกรรม ผ่านความคิดสร้างสรรค์ โดยนำผลงานอาร์ตทอยที่ออกแบบโดยศิลปินคนไทย มาเป็นต้นแบบของต้นคริสต์มาส เพื่อเป็นแรงบันดาลใจให้เด็กและเยาวชน ได้มีแนวคิดในการประดิษฐ์ หรือสร้างผลงานใหม่ๆ สู่สร้างชื่อเสียงให้กับประเทศ
งานครั้งนี้ ได้ให้ความสำคัญต่อเด็ก และมีแนวคิดในการร่วมแบ่งปันความสุข ด้วยการมอบของขวัญให้กับเด็กและเยาวชน ในสถานรองรับเด็ก ทั้งหมด 31 แห่ง จำนวน 3,800 คน ที่อยู่ในความดูแลของกระทรวง พม. ผ่านกล่อง M SMILING BOX “กล่องสร้างยิ้ม อิ่มหัวใจ จากพี่ให้น้อง” ในช่วงเทศกาลปีใหม่และวันเด็ก 2568 นับเป็นการสร้างความสุข สร้างรอยยิ้มกว่า 3,800 ครั้ง ทำให้เด็กๆ ได้รับรู้ถึงความรัก ความอบอุ่นที่เราส่งกำลังใจให้ แม้ว่าการเติบโตจะอยู่บนเส้นทางที่ยากลำบากกว่าเด็กคนอื่นๆ แต่เมื่อสังคมยังร่วมสร้างกำลังใจและส่งมอบให้ ตนเชื่อมั่นว่าเด็กๆ จะสามารถมีพลังในการพัฒนาศักยภาพของตนเอง ให้พร้อมที่จะอยู่ร่วมในสังคมที่เปลี่ยนแปลงไปได้อย่างมีความสุข และส่งคืนความดีสู่สังคมไทยได้ ซึ่งต้องขอขอบคุณ เดอะมอลล์ กรุ๊ป จำกัด โดยศูนย์การค้าเดอะมอลล์ ไลฟ์สโตร์ และผู้เกี่ยวข้อง สำหรับโอกาสและโครงการดี ๆ สำหรับเด็กๆ อยู่ในความดูแลของกระทรวง พม. และเชื่อว่าจะต่อยอดความสุข สร้างรอยยิ้มให้กับเด็กๆ ในเทศกาลแห่งความสุขอย่างต่อเนื่อง

ที่มา : https://www.thaigov.go.th/news/contents/details/90564