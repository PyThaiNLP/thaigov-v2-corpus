รัฐบาลไทย-ข่าวทำเนียบรัฐบาล-ทช. สร้างสะพานข้ามแม่น้ำกก เชื่อมอำเภอแม่จัน - ดอยหลวง จังหวัดเชียงราย ร่นระยะทางกว่า 25 กิโลเมตร ยกระดับการเดินทางให้มีประสิทธิภาพ 


วันจันทร์ที่ 25 พฤศจิกายน 2567
ทช. สร้างสะพานข้ามแม่น้ำกก เชื่อมอำเภอแม่จัน - ดอยหลวง จังหวัดเชียงราย ร่นระยะทางกว่า 25 กิโลเมตร ยกระดับการเดินทางให้มีประสิทธิภาพ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานข้ามแม่น้ำกก อำเภอแม่จัน จังหวัดเชียงราย เชื่อมโครงข่ายทางหลวงชนบท ยกระดับการเดินทางของประชาชนให้มีประสิทธิภาพมากยิ่งขึ้น ร่นระยะทางจากเดิมกว่า 25 กิโลเมตร ลดค่าใช้จ่ายในการเดินทาง เพิ่มศักยภาพทางเศรษฐกิจ - สังคมในพื้นที่จังหวัดเชียงราย อย่างยั่งยืน ปัจจุบันมีความคืบหน้ากว่าร้อยละ 56 อยู่ระหว่างการก่อสร้างคานอัดแรง (I - GIRDER) พื้นสะพาน และถนนเชิงลาด คาดว่าจะแล้วเสร็จในเดือนเมษายน 2568
โครงการฯ มีจุดเริ่มต้นเชื่อมต่อจากถนนสาย ชร.4004 บริเวณบ้านผ่านศึก หมู่ที่ 10 ตำบลท่าข้าวเปลือก อำเภอแม่จัน จังหวัดเชียงราย ข้ามแม่น้ำกก สิ้นสุดที่บ้านวังเขียว หมู่ที่ 8 ตำบลหนองป่าก่อ อำเภอดอยหลวง จังหวัดเชียงราย ก่อสร้างเป็นสะพานคอนกรีตเสริมเหล็กยาว 160 เมตร ผิวจราจรกว้าง 9 เมตร และก่อสร้างถนนแอสฟัลท์ติกติกคอนกรีตต่อเชื่อมสะพาน ยาว 2,522 เมตร กว้าง 6 เมตร พร้อมไหล่ทาง รวมความยาวตลอดโครงการ 2,682 เมตร ใช้งบประมาณ 59.590 ล้านบาท นอกจากนี้ สามารถเชื่อมต่อโครงข่ายคมนาคมจากถนนสาย ชร.4004 ไปยัง ทล.1271 เพื่อใช้เป็นเส้นทางจากชุมชนไปสู่ท่าเรือเชียงแสนและอำเภอดอยหลวงได้อีกด้วย
ทั้งนี้ เมื่อโครงการฯ แล้วเสร็จจะช่วยยกระดับการเดินของประชาชนริมสองฝั่งแม่น้ำไปยังสถานที่สำคัญได้สะดวก รวดเร็ว ปลอดภัย ช่วยลดต้นทุนค่าใช้จ่ายในการขนส่งผลผลิตทางการเกษตร โดยเฉพาะข้าวเหนียวเขี้ยวงูเชียงราย ข้าวโพด และยางพารา รวมทั้งผลิตภัณฑ์ในชุมชน ซึ่งจะช่วยเพิ่มศักยภาพทางเศรษฐกิจ และสังคมของอำเภอแม่จันและดอยหลวงได้อย่างยั่งยืน

ที่มา : https://www.thaigov.go.th/news/contents/details/90574