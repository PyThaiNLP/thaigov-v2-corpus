รัฐบาลไทย-ข่าวทำเนียบรัฐบาล-รอง นรม./รมว.กห. เปิดงานสืบสานงานพัฒนาบนฐานพุทธธรรมฯ พร้อมตรวจเยี่ยมการฝึกทหารใหม่ ค่ายกาวิละ จ.เชียงใหม่ พบปะกำลังพลมอบของบำรุงขวัญ ชี้เป็นโอกาสในการฝึกฝน ชื่นชมหน่วยฝึกมีการเตรีย


วันจันทร์ที่ 25 พฤศจิกายน 2567
รอง นรม./รมว.กห. เปิดงานสืบสานงานพัฒนาบนฐานพุทธธรรมฯ พร้อมตรวจเยี่ยมการฝึกทหารใหม่ ค่ายกาวิละ จ.เชียงใหม่ พบปะกำลังพลมอบของบำรุงขวัญ ชี้เป็นโอกาสในการฝึกฝน ชื่นชมหน่วยฝึกมีการเตรีย
วันนี้ (23 พ.ย.67) พลตรีธนาธิป สว่างแสง โฆษกกระทรวงกลาโหม กล่าวว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอกสนิธชนก สังขจันทร์ ปลัดกระทรวงกลาโหม และคณะ ได้เดินทางมายัง จ.เชียงใหม่
เพื่อร่วมพิธีเปิดงานสืบสานงานพัฒนาบนฐานพุทธธรรมในวาระ 50 ปีฯ ณ วัดป่าดาราภิรมย์ และทำการตรวจเยี่ยมการฝึกทหารใหม่ ณ กรมทหารราบที่ 7 (ร.7) ค่ายกาวิละ อ.เมืองเชียงใหม่ จ.เชียงใหม่
โดยในเวลา 09.00 น. นายภูมิธรรม เวชยชัย รอง นรม./รมว.กห. ได้เดินทางไปยังวัดป่าดาราภิรมย์  เพื่อเป็นประธานพิธีเปิดงานสืบสานงานพัฒนาบนฐานพุทธธรรมในวาระ 50 ปี มูลนิธิศึกษาพัฒนาชนบท 90 ปี วัดป่าดาราภิรมย์ และ 107 ปีชาตกาลพระพุทธพจนวราภรณ์ (จันทร์ กุสโล) โอกาสนี้ รอง นรม./รมว.กห.ได้แสดงปาฐกถาพิเศษเรื่อง “ตลาดชุมชนเพื่อสังคมในทศวรรษหน้า” มุ่งส่งเสริมกสิกร มุ่งสอนวิทยา ดำรงศาสนา พัฒนาท้องถิ่น เพื่อเป็นการกระตุ้นการส่งเสริมและช่วยเหลือเกษตรกรในชุมชนให้มีรายได้ เกิดเศรษฐกิจหมุนเวียน กระจายรายได้สู่ชุมชนอย่างแท้จริง  ตามแนวคิดตลาดเพื่อสังคมเป็นศูนย์การถ่ายทอดความรู้ นำมาใช้ในการพัฒนาชุมชน โดยมีการดำเนินงานครอบคลุม 58 กลุ่มหมู่บ้าน ใน จ.เชียงใหม่และในพื้นที่ภาคเหนือ ซึ่งถือเป็นกลไกสำคัญในการสร้างความเข้มแข็งความมั่นคงให้แก่ชุมชนอย่างยั่งยืน
ต่อมาในเวลา 10.00 น. คณะฯ ได้เดินทางไปยัง กองพันทหารราบที่ 1 กรมทหารราบที่ 7 ค่ายกาวิละ เพื่อตรวจเยี่ยมการฝึกทหารใหม่ ของหน่วย ร.7 พัน.1, ร.7, พัน.มทบ.33 และ มทบ.33 โดยมี พลโท กิตติพงศ์ ชื่นใจชน แม่ทัพน้อยที่ 3 พร้อมคณะผู้บังคับบัญชาให้การต้อนรับ จากนั้นได้รับฟังการบรรยายสรุปในเรื่องการดูแลทหารใหม่ อาทิ นโยบายผู้บังคับบัญชาที่เน้นย้ำในการดูแลทหารใหม่อย่างดีที่สุด ข้อมูลสถานภาพทหารใหม่ สิทธิสวัสดิการต่างๆรวมถึงข้อมูลการฝึก มาตรการความปลอดภัย-การผ่อนคลาย อาทิ การติดตั้งกล้องวงจรปิด และการตรวจสุขภาพ ตรวจปัสสาวะเป็นประจำเพื่อป้องกันการเกิดโรคลมร้อน การปรับปรุงห้องน้ำติดตั้งเครื่องทำน้ำอุ่นเนื่องจากเชียงใหม่เป็นพื้นที่ที่มีอากาศหนาว พร้อมกันนี้ได้เยี่ยมชมอาคารสถานที่ และลงนามในสมุดตรวจเยี่ยม ทั้งนี้ ทหารผลัด 2/67 ในค่ายกาวิละ มีผู้เข้ารับการฝึกจำนวน 392 นาย โดยจะทำการฝึกตามหลักสูตรเป็นเวลา 6 สัปดาห์ เพื่อปรับตัวจากพลเรือนเข้าสู่การเป็นทหารโดยสมบูรณ์ ขณะนี้อยู่ในระหว่างการฝึกท่าบุคคลเบื้องต้นฝึก และจะเข้าสู่การฝึกเฉพาะหน้าที่ในต้นเดือนหน้า ซึ่งภารกิจของ ร.7 และหน่วยขึ้นตรง นอกจากทำหน้าที่ตามที่ได้รับมอบแล้ว ที่ผ่านมาได้ช่วยเหลือประชาชนในพื้นที่เชียงใหม่และเชียงรายจากเหตุอุทกภัย และในขณะนี้ได้เริ่มปฏิบัติภารกิจป้องกันและแก้ไขปัญหาไฟป่าหมอกควันในพื้นที่ภาคเหนือ รวมถึงได้จัดกำลังป้องกันชายแดนในพื้นที่ จ.แม่ฮ่องสอน ในนามหน่วยเฉพาะกิจสิงหนาท
โอกาสนี้ รอง นรม./รมว.กห. ได้พบปะพูดคุยกับกำลังพล พร้อมกล่าวให้โอวาท ใจความตอนหนึ่งว่า “ผมมีความยินดีอย่างยิ่งที่ได้มาพบปะพูดคุยกับน้องๆทหารใหม่ผลัด 2/67 ในวันนี้ ซึ่งถือว่าเป็นสมาชิกใหม่ของครอบครัวกองทัพบก ไม่ว่าจะเข้ามาร่วมกันด้วยการเกณฑ์หรือสมัครใจ ผมอยากให้ทุกคนมองว่านี่คือโอกาสที่จะได้พัฒนาตนเองในมิติที่หลากหลายทั้งทางด้านร่างกาย จิตใจ และทักษะที่จำเป็นในอนาคต การฝึกเหล่านี้จะสร้างให้ทุกคนเป็นทหารที่ดีและเป็นพลเมืองที่มีคุณภาพ พร้อมที่จะออกไปสร้างอนาคตที่มั่นคงให้กับตนเอง ครอบครัว และประเทศชาติ ผมขอให้ทุกคนมั่นใจว่ากองทัพจะเป็นพื้นที่แห่งความยุติธรรม ปัญหาต่างๆที่เกิดขึ้นคิดสามารถแก้ไขได้และผมว่าหัวใจสำคัญที่คือการปรับ mindset ทัศนคติ มุมมอง กรอบแนวคิด ซึ่งทุกส่วนจะต้องร่วมมือกัน ทั้งนี้ผมได้มอบนโยบายและกำชับหน่วยงานให้ดูแลทุกคนอย่างดีที่สุด แม้การฝึกจะหนักหน่วง แต่การลงโทษเกินกว่าเหตุหรือการลงทัณฑ์ที่ผิดกฎหมายต้องไม่เกิดขึ้นอีกในกองทัพ ขอให้ทุกคนเชื่อมั่นว่ากองทัพจะดูแลน้องๆเสมือนสมาชิกคนหนึ่งในครอบครัว พร้อมกันนี้ ได้กล่าวชื่นชมหน่วยฝึกที่ได้มีการเตรียมการและใส่ใจในรายละเอียดเป็นอย่างดีซึ่งจะเป็นโมเดลตัวอย่างให้กับหน่วยฝึกอื่นๆนำไปปรับปรุงพัฒนาต่อไป” จากนั้น รอง นรม./รมว.กห. ได้มอบสิ่งของบำรุงขวัญให้แก่ทหารใหม่เพื่อเป็นกำลังใจในการปฏิบัติหน้าที่ และขอบคุณที่เสียสละรับใช้ประเทศชาติ เข้ามาทำงานร่วมกันในฐานะทหารของชาติ เพื่อปกป้องประเทศและช่วยเหลือประชาชน

ที่มา : https://www.thaigov.go.th/news/contents/details/90556