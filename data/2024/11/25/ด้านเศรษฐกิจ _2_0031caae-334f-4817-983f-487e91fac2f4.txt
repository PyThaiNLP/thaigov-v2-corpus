รัฐบาลไทย-ข่าวทำเนียบรัฐบาล-​"ดีพร้อม" เร่งจับคู่ธุรกิจ มุ่งขับเคลื่อนเศรษฐกิจไทย ตามนโยบาย "รมต.เอกนัฏ" ต่อยอดความร่วมมือ เมืองไซตามะ ประเทศญี่ปุ่น นำผู้ประกอบการไทยก้าวสู่เวทีโลก


วันอาทิตย์ที่ 24 พฤศจิกายน 2567
24/11/2567
พิมพ์
​"ดีพร้อม" เร่งจับคู่ธุรกิจ มุ่งขับเคลื่อนเศรษฐกิจไทย ตามนโยบาย "รมต.เอกนัฏ" ต่อยอดความร่วมมือ เมืองไซตามะ ประเทศญี่ปุ่น นำผู้ประกอบการไทยก้าวสู่เวทีโลก
​"ดีพร้อม" เร่งจับคู่ธุรกิจ มุ่งขับเคลื่อนเศรษฐกิจไทย ตามนโยบาย "รมต.เอกนัฏ" ต่อยอดความร่วมมือ เมืองไซตามะ ประเทศญี่ปุ่น นำผู้ประกอบการไทยก้าวสู่เวทีโลก
กรุงเทพฯ 21 พฤศจิกายน 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานในการประชุมกับ นายคิมูระ ซาโตรุ ผู้ช่วยผู้อำนวยการสำนักงานเมืองไซตามะ จังหวัดไซตามะ ประเทศญี่ปุ่น และคณะ พร้อมด้วย นายวัชรุน จุ้ยจำลอง รองอธิบดีกรมส่งเสริมอุตสาหกรรม นายพลาวุธ วงศ์วิวัฒน์ ผู้อำนวยการกองยุทธศาสตร์และแผนงาน นายมนตรี วงค์มั่นกิจการ ผู้อำนวยการกองพัฒนานวัตกรรมและเทคโนโลยีอุตสาหกรรม นายณรัฐ รุจิรัตน์ ผู้อำนวยการสถาบันไฟฟ้าและอิเล็กทรอนิกส์ และนายตรีพล บุณยะมาน รองผู้อำนวยการสถาบันยานยนต์  ณ ห้องประชุม 3 ชั้น 3 อาคารกรมส่งเสริมอุตสาหกรรม (DIPROM Headquarter)
การประชุมครั้งนี้ นายคิมูระ ให้ข้อมูลว่า เมืองไซตามะ (City of Sitama) เป็นเมืองหลักของจังหวัดไซตามะ ซึ่งมีอาณาเขตติดต่อกับมหานครโตเกียว และเป็นหนึ่งในจังหวัดที่มีอัตราการเติบโตของภาคอุตสาหกรรมสูงที่สุดในประเทศญี่ปุ่น อาทิ เช่น อุตสาหกรรมเครื่องจักร โลหะ และอาหารแปรรูป อีกทั้งยังเป็นศูนย์กลางการขนส่งของภูมิภาค โดยเมืองไซตามะ นับเป็นหนึ่งในเมืองที่มีขนาดใหญ่ที่สุดของประเทศ ด้วยจำนวนประชากร กว่า 1.3 ล้านคน นอกจากนี้ เมืองไซตามะยังได้จัดตั้งมูลนิธิแห่งเมืองไซตามะ (Saitama City Foundation for Business Creation: SFBC) เพื่อสนับสนุนการจัดตั้งและขยายธุรกิจของผู้ประกอบการในท้องถิ่น โดยอุตสาหกรรมหลักที่มูลนิธิฯ มุ่งเน้นส่งเสริม คือ อุตสาหกรรมเทคโนโลยีเครื่องมือแพทย์และการดูแลสุขภาพ (Medical Technology & Healthcare) อุตสาหกรรมยานยนต์ และอุตสาหกรรม AI & Robotics ซึ่งที่ผ่านมาประเทศไทยและญี่ปุ่น มีความสัมพันธ์อันดีระหว่างกันมาโดยตลอด ประกอบกับประเทศไทยมีทรัพยากรที่อุดมสมบูรณ์ มีแรงงานคุณภาพ ทำให้ภาคเอกชนญี่ปุ่นตัดสินใจมาลงทุนในไทยเป็นอันดับต้น ๆ ดังนั้น เมืองไซตามะ จึงได้กำหนดแผนการจัดกิจกรรมเจรจาจับคู่ธุรกิจ ระหว่างผู้ประกอบการไทยและเมืองไซตามะ รวมประมาณ 15 - 20 ราย เพื่อร่วมกันขยายโอกาสทางธุรกิจสู่สากล โดยคาดว่ากิจกรรมดังกล่าวจะจัดขึ้นในช่วงกลางปี 2568 ณ กรุงเทพมหานคร
อสอ. ณัฏฐิญาฯ กล่าวว่า จังหวัดไซตามะ และ อก. โดย ดีพร้อม ได้ลงนามในบันทึกความเข้าใจ (MOU) เมื่อเดือนสิงหาคม 2556 เพื่อเสริมสร้างความร่วมมือทางธุรกิจในภาคอุตสาหกรรมและ SMEs โดย MOU นี้ ถือเป็นฉบับแรก ระหว่าง อก. และหน่วยงานรัฐบาลท้องถิ่นของประเทศญี่ปุ่น ดังนั้น จึงเป็นจุดเริ่มต้นของความร่วมมือ แบบ Local to Local ที่เน้นการเชื่อมโยงและต่อยอดภูมิปัญญาระหว่างกัน เพื่อสนับสนุนให้เศรษฐกิจในระดับชุมชนเติบโตได้อย่างเข้มแข็งและยั่งยืน ตามนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ดังนั้น ดีพร้อม จึงยินดีให้ความร่วมมือกับเมืองไซตามะ ในการจัดกิจกรรมฯ ครั้งนี้ โดยเฉพาะอย่างยิ่งในกลุ่มอุตสาหกรรมเป้าหมาย (S-Curve) 12 อุตสาหกรรม อาทิ ยานยนต์สมัยใหม่ เครื่องมือแพทย์และบริการทางการแพทย์ หุ่นยนต์ และระบบอัตโนมัติ อิเล็กทรอนิกส์อัจฉริยะ อาหารแห่งอนาคต  อีกทั้งยังเชื่อว่า สถาบันไฟฟ้าและอิเล็กทรอนิกส์ และสถาบันยานยนต์ จะเป็นส่วนสำคัญในการผลักดันให้กิจกรรมดังกล่าวประสบความสำเร็จได้ เพื่อประโยชน์สูงสุดของภาคเศรษฐกิจอุตสาหกรรมไทยและเมืองไซตามะ

ที่มา : https://www.thaigov.go.th/news/contents/details/90550