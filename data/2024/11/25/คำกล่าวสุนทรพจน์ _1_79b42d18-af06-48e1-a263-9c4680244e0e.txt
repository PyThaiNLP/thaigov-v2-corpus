รัฐบาลไทย-ข่าวทำเนียบรัฐบาล-คำกล่าวนางสาวแพทองธาร  ชินวัตร  นายกรัฐมนตรี  เนื่องในโอกาส “การรณรงค์ยุติความรุนแรงต่อเด็ก สตรี และบุคคลในครอบครัว” ประจำปี พ.ศ. 2567 


วันจันทร์ที่ 25 พฤศจิกายน 2567
25/11/2567
พิมพ์
คำกล่าวนางสาวแพทองธาร  ชินวัตร  นายกรัฐมนตรี  เนื่องในโอกาส “การรณรงค์ยุติความรุนแรงต่อเด็ก สตรี และบุคคลในครอบครัว” ประจำปี พ.ศ. 2567
คำกล่าวนางสาวแพทองธาร  ชินวัตร  นายกรัฐมนตรี  เนื่องในโอกาส “การรณรงค์ยุติความรุนแรงต่อเด็ก สตรี และบุคคลในครอบครัว” ประจำปี พ.ศ. 2567
สวัสดีพี่น้องประชาชนที่รักทุกท่าน
เนื่องในโอกาส  “เดือนรณรงค์ยุติความรุนแรงต่อเด็กและสตรี” ประจำปี 2567 ดิฉันขอส่งความระลึกถึง  และความปรารถนาดี  มายังพี่น้องประชาชนทุกคน  และครอบครัวไทยทุกครอบครัว  สถาบันครอบครัว  คือ หน่วยที่เล็กที่สุดของสังคม แต่มีความสำคัญมากที่สุด ครอบครัว  คือเกราะป้องกันให้กับทุกคนสร้างความเข้มแข็ง  ความรู้สึกปลอดภัยและความรู้สึกมั่นคง ทำให้เมื่อเราเจอปัญหาก็พร้อมจะลุกขึ้นใหม่ และเดินหน้าต่อไปได้   ปัจจุบันนี้ความรุนแรงในครอบครัวมีแนวโน้มเพิ่มขึ้นทั้งรูปแบบทางกาย และทางใจสาเหตุสำคัญมาจากค่านิยมในสังคมที่มองว่า ความรุนแรงเป็นเรื่องของ ‘คนในครอบครัว’  ไม่ใช่เรื่องของ  ‘คนในสังคม’/ ทั้งที่ในความเป็นจริงแล้ว สังคมมีส่วนสำคัญมากในการลดปัญหาความรุนแรงในครอบครัว
องค์การสหประชาชาติได้กำหนดให้วันที่  25 พฤศจิกายนของทุกปี เป็นวันยุติความรุนแรงต่อสตรีสากลและคณะรัฐมนตรีได้มีมติเมื่อวันที่ 29 มิถุนายน 2542  เห็นชอบให้เดือนพฤศจิกายนของทุกปี เป็น “เดือนรณรงค์ยุติความรุนแรงต่อเด็กและสตรี” โดยในปี 2567 นี้  รัฐบาลกำหนดจัดกิจกรรม เพื่อรณรงค์ยุติความรุนแรงต่อเด็ก  สตรี  และบุคคลในครอบครัว ภายใต้แนวคิด “สร้างสุขปลอดภัย  ไร้ความรุนแรง” (ACT NOW to end Violence against Women and Girls)  มุ่งหวังให้ทุกคนเข้าใจความรุนแรงในครอบครัว พร้อมใช้ความรักความเห็นใจ ความเอื้ออาทร และใช้ความรู้ในสิทธิทางกฎหมาย  เพื่อปกป้องคุ้มครองทั้งตัวเองสมาชิกในครอบครัวและคนในสังคมที่กำลังประสบปัญหาความรุนแรงในครอบครัวอยู่
ในโอกาสนี้ดิฉันขอเชิญชวนหน่วยงานภาครัฐ  ภาคเอกชน  ภาคประชาสังคม  รวมถึงประชาชนทุกคน  มาร่วมแสดงพลัง ในการยุติความรุนแรงทุกรูปแบบ  ด้วยการไม่ยอมรับ  ไม่นิ่งเฉย  ไม่กระทำความรุนแรง  ต่อเด็ก  สตรี  และบุคคลในครอบครัว  เพื่อให้ทุกคนในสังคม  ดำเนินชีวิตได้อย่างปลอดภัย  และมีความสุข
หากท่านใดที่กำลังตกอยู่ในความรุนแรงในครอบครัวอย่ากลัวหรือลังเลที่จะขอความช่วยเหลือหรือหากพบเห็นการใช้ความรุนแรงต่อคนในครอบครัวทุกรูปแบบ ขอให้ท่านอย่าเพิกเฉยเช่นกัน ติดต่อสายด่วน 1300  หรือแจ้งเจ้าหน้าที่ตำรวจ เพื่อร่วมกันยุติความรุนแรง  ในครอบครัวทุกรูปแบบ  ขอบคุณ และ สวัสดีค่ะ

ที่มา : https://www.thaigov.go.th/news/contents/details/90561