รัฐบาลไทย-ข่าวทำเนียบรัฐบาล-“เดชอิศม์” หนุนชายไทย รู้เท่าทันมะเร็งต่อมลูกหมากฯ และเข้ารับการตรวจคัดกรองลดการป่วยและเสียชีวิต


วันจันทร์ที่ 25 พฤศจิกายน 2567
“เดชอิศม์” หนุนชายไทย รู้เท่าทันมะเร็งต่อมลูกหมากฯ และเข้ารับการตรวจคัดกรองลดการป่วยและเสียชีวิต
รัฐมนตรีช่วยว่าการกระทรวงสาธารณสุขเผย ชายไทยเสียชีวิตจากมะเร็งต่อมลูกหมาก ปีละ 1,700 ราย ป่วยรายใหม่ปีละ 3,700 ราย หนุนสร้างความรู้ความเข้าใจ และการเข้าถึงบริการตรวจคัดกรองมะเร็งต่อมลูกหมาก
เพื่อวินิจฉัยและรักษาได้อย่างรวดเร็ว โอกาสหายขาดสูง
วันนี้ (25 พฤศจิกายน 2567) ที่โรงพยาบาลสงขลา จ.สงขลา นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เปิดโครงการรณรงค์ตรวจคัดกรองมะเร็งต่อมลูกหมากและภาวะพร่องฮอร์โมนเพศชาย ครั้งที่ 4 โดยมี นพ.สมบัติ ผดุงวิทย์วัฒนา สาธารณสุขนิเทศก์ เขตสุขภาพที่ 12 นพ.สงกรานต์ ไหมชุม นายแพทย์สาธารณสุขจังหวัดสงขลา นพ.รัตนพล ล้อประเสริฐกุล ผู้อำนวยการโรงพยาบาลสงขลา คณะผู้บริหาร และประชาชนในพื้นที่ เข้าร่วม
นายเดชอิศม์ กล่าวว่า กระทรวงสาธารณสุขมีนโยบาย คนไทยห่างไกลโรคและภัยสุขภาพ ส่งเสริมสุขภาพในทุกมิติ รวมทั้งสานต่อการคัดกรองป้องกันมะเร็ง และมะเร็งครบวงจร ซึ่งโรคมะเร็งเป็นสาเหตุอันดับต้นๆ ของการเสียชีวิตของประชากรไทย และมีแนวโน้มเพิ่มสูงขึ้นอย่างต่อเนื่อง โดยมะเร็งต่อมลูกหมากพบมากเป็นอันดับ 4 ของมะเร็งที่พบทั้งหมดในเพศชาย แต่ละปีจะมีผู้เสียชีวิต ประมาณ 1,700 ราย และมีผู้ป่วยรายใหม่ ประมาณ 3,700 ราย ซึ่งโรคนี้ยังไม่ทราบสาเหตุที่แน่ชัดแต่มีการศึกษาวิจัย พบว่าปัจจัยที่เพิ่มความเสี่ยง เช่น อายุที่มากขึ้น โดยเฉพาะผู้ที่มีอายุมากกว่า 50 ปีขึ้นไป หรือผู้ที่มีประวัติญาติสายตรงเป็นมะเร็งต่อมลูกหมาก เป็นต้น ดังนั้นการตรวจคัดกรองจึงเป็นสิ่งสำคัญที่จะช่วยให้ค้นพบผู้ป่วยตั้งแต่ระยะเริ่มต้น ทำให้ได้รับการวินิจฉัยและรักษาได้อย่างรวดเร็วและมีโอกาสหายขาดจากโรคสูงขึ้น
ด้าน นพ.รัตนพล กล่าวว่า มะเร็งต่อมลูกหมากแบ่งเป็น 4 ระยะ ซึ่งแต่ละระยะการรักษาจะแตกต่างกันอาจเป็นการผ่าตัด ให้ยาฮอร์โมน ใช้รังสีรักษา หรือให้ยาเคมีบำบัด โดยอาจใช้วิธีการเดียวหรือหลายวิธีรวมกัน ขึ้นอยู่กับอาการ อายุ สุขภาพผู้ป่วยและระยะของโรค ทั้งนี้ มะเร็งต่อมลูกหมากถือเป็นภัยเงียบในผู้ชาย เนื่องจากในระยะเริ่มต้นจะไม่มีอาการให้เห็นเด่นชัด ส่วนใหญ่จึงไม่ทราบว่าป่วย รวมถึงยังมีความเข้าใจผิดว่าถ้าเป็นมะเร็งต่อมลูกหมากจะต้องตัดอัณฑะทิ้ง ทำให้ไม่อยากเข้ารับการรักษา ผู้ป่วยจึงได้รับการรักษาล่าช้าและต้องเสียชีวิตในที่สุด จึงได้จัดโครงการฯ ขึ้นเพื่อค้นหาผู้ป่วยตั้งแต่ระยะเริ่มต้น ซึ่งจะช่วยลดความสูญเสียที่จะเกิดขึ้นได้
******************************************** 25 พฤศจิกายน 2567

ที่มา : https://www.thaigov.go.th/news/contents/details/90563