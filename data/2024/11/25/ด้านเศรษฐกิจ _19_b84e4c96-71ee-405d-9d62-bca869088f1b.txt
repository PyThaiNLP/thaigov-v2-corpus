รัฐบาลไทย-ข่าวทำเนียบรัฐบาล-กรุงไทยคว้า 4 รางวัลความเป็นเลิศ “TMA Excellence Awards 2024” ตอกย้ำผู้นำนวัตกรรมทางการเงิน ขับเคลื่อนองค์กรยั่งยืน


วันจันทร์ที่ 25 พฤศจิกายน 2567
25/11/2567
พิมพ์
กรุงไทยคว้า 4 รางวัลความเป็นเลิศ “TMA Excellence Awards 2024” ตอกย้ำผู้นำนวัตกรรมทางการเงิน ขับเคลื่อนองค์กรยั่งยืน
ธนาคารกรุงไทย คว้า 4 รางวัลความเป็นเลิศจากเวที “TMA Excellence Awards 2024” จัดโดยสมาคมการจัดการธุรกิจแห่งประเทศไทย (TMA) ร่วมกับสถาบันบัณฑิตบริหารธุรกิจศศินทร์แห่งจุฬาลงกรณ์มหาวิทยาลัย
ธนาคารกรุงไทย คว้า 4 รางวัลความเป็นเลิศจากเวที “TMA Excellence Awards 2024” จัดโดยสมาคมการจัดการธุรกิจแห่งประเทศไทย (TMA) ร่วมกับสถาบันบัณฑิตบริหารธุรกิจศศินทร์แห่งจุฬาลงกรณ์มหาวิทยาลัย เพื่อเชิดชูองค์กรที่มีความเป็นเลิศทางด้านการบริหารจัดการในแต่ละสาขาและสร้างผลงานโดดเด่นในการขับเคลื่อนเศรษฐกิจและสังคมไทยอย่างยั่งยืน
โดยธนาคารได้รับ รางวัลพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี SMEs Excellence Awards ซึ่งธนาคารได้รับร่วมกับบริษัท แปลน ครีเอชั่นส์ จำกัด ซึ่งเป็นลูกค้าของธนาคาร สะท้อนถึงความสำเร็จในการนำเครื่องมือทางการเงินที่ทันสมัย สนับสนุนการทำธุรกิจของลูกค้าให้เติบโตแข็งแกร่ง
นอกจากนี้ นายผยง ศรีวณิช กรรมการผู้จัดการใหญ่ ธนาคารกรุงไทย รับรางวัล “Thailand Corporate Excellence Awards 2024” ประเภท Distinguished สาขา “Leadership Excellence Award” ที่สะท้อนความเป็นผู้นำที่มีวิสัยทัศน์ก้าวไกล ขับเคลื่อนองค์กรให้สามารถก้าวนำการเปลี่ยนแปลง มุ่งสู่การพัฒนาและเสริมสร้างขีดความสามารถการทำงานในอนาคต และสร้างคุณภาพชีวิตที่ดีภายใต้วิถีชีวิตยุคใหม่ให้กับคนไทยทุกคน พร้อมผลักดันการสร้างการเปลี่ยนแปลงที่ดีขึ้นให้กับสังคมและเศรษฐกิจของประเทศ โดยมี นายจิรายุ อิศรางกูร ณ อยุธยา องคมนตรี เป็นประธานมอบรางวัล ณ โรงแรม ดิ แอทธินี โฮเทล
อีกทั้ง ธนาคารยังได้รับรางวัล “Thailand Corporate Excellence Awards 2024” ประเภท Distinguished ในสาขา สินค้า/การบริการ  Product / Service Excellence Award   จากการนำเทคโนโลยีและนวัตกรรมทางการเงินมายกระดับการจัดการการเงินให้ธุรกิจ โดยพัฒนาโซลูชันเพื่อธุรกิจแบบครบวงจรบนแพลตฟอร์ม Krungthai BUSINESS ตอบโจทย์ลูกค้าธุรกิจทุกกลุ่มในทุกมิติ ส่งมอบประสบการณ์การจัดการทางการเงินดิจิทัลที่สะดวก ปลอดภัย และมีประสิทธิภาพ ง่าย ครบ จบในแอปฯเดียว และ รางวัลประเภท Distinguished สาขาการพัฒนาที่ยั่งยืน  Sustainable Development Excellence Award โดยธนาคารเล็งเห็นความสำคัญในการส่งเสริมและพัฒนาเศรษฐกิจให้เติบโตอย่างยั่งยืนในระยะยาว พัฒนาเครื่องมือทางการเงินสนับสนุนการดำเนินธุรกิจอย่างมีความรับผิดชอบต่อสิ่งแวดล้อม สังคม และธรรมาภิบาล (ESG) สู่เป้าหมายปล่อยก๊าซคาร์บอนเป็นศูนย์ (Net Zero Emission) ทั้งในระดับองค์กรและระดับประเทศ ตอบโจทย์เป้าหมายการพัฒนาที่ยั่งยืนของสหประชาชาติ (SDGs)
ธนาคารกรุงไทยมุ่งมั่นนำเทคโนโลยีและนวัตกรรมทางการเงินที่ทันสมัย มาพัฒนาผลิตภัณฑ์และบริการทางการเงิน ด้วยแนวคิด “นวัตกรรม สร้างคุณค่า ตอบโจทย์ลูกค้า สู่ความยั่งยืน” เสริมสร้างศักยภาพการทำธุรกิจ  ยกระดับคุณภาพชีวิตคนไทย ภายใต้การเปลี่ยนแปลงและความท้าทายของโลกธุรกิจยุคใหม่ ขับเคลื่อนเศรษฐกิจและสังคมสู่การเติบโตอย่างยั่งยืน

ที่มา : https://www.thaigov.go.th/news/contents/details/90598