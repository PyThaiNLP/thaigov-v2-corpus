รัฐบาลไทย-ข่าวทำเนียบรัฐบาล-มท.อิ่ม เปิดโครงการสุนทรียภาพทางดนตรี เยาวชนไทยห่างไกลยาเสพติด สร้างพื้นที่สร้างสรรค์เพื่อเยาวชนไทย


วันอาทิตย์ที่ 24 พฤศจิกายน 2567
24/11/2567
พิมพ์
มท.อิ่ม เปิดโครงการสุนทรียภาพทางดนตรี เยาวชนไทยห่างไกลยาเสพติด สร้างพื้นที่สร้างสรรค์เพื่อเยาวชนไทย
มท.อิ่ม เปิดโครงการสุนทรียภาพทางดนตรี เยาวชนไทยห่างไกลยาเสพติด สร้างพื้นที่สร้างสรรค์เพื่อเยาวชนไทย
เมื่อวันอาทิตย์ที่ 24 พฤศจิกายน 2567 ที่หอประชุมใหญ่ สถาบันเทคโนโลยีพระจอมเกล้าเจ้าคุณทหารลาดกระบัง เขตลาดกระบัง กรุงเทพมหานคร นางสาวธีรรัตน์ สำเร็จวาณิชย์ (มท.อิ่ม) เป็นประธานในพิธีเปิด โครงการสุนทรียภาพทางด้านดนตรี เยาวชนไทยห่างไกลยาเสพติด ซึ่งจัดขึ้นโดยความร่วมมือระหว่างกรุงเทพมหานคร หน่วยงานการศึกษา และโรงเรียนในสังกัดเขตลาดกระบัง ภายในงานมีผู้เข้าร่วม อาทิ ดร. สุรจิตต์ พงษ์สิ่งห์วิทยา ประธานสภากรุงเทพมหานคร, นายณรงค์ เรื่องศรี รองปลัดกรุงเทพมหานคร, นางพิศมัย เรื่องศิลป์ ผู้อำนวยการสำนักการศึกษา, ดร. บำรุง ตั้งสง่า ประธานคณะกรรมการขับเคลื่อนการมีส่วนร่วมเพื่อพัฒนาเขตลาดกระบังและคณะ, รวมถึงผู้อำนวยการเขตลาดกระบัง ผู้บริหารเขตลาดกระบัง ผู้บริหารสถานศึกษาโรงเรียนในสังกัดเขตลาดกระบังทั้ง 20 โรงเรียน และคณะกรรมการสถานศึกษา
มท.อิ่ม กล่าวว่า โครงการนี้จะช่วยส่งเสริมให้เด็กและเยาวชนพัฒนาทักษะทางดนตรี เสริมสร้างสุขภาพร่างกายและจิตใจ รวมทั้งสร้างพื้นที่สร้างสรรค์ในการแสดงความสามารถ ลดปัญหายาเสพติดในกลุ่มเยาวชน โดยเฉพาะกิจกรรมการเป่าขลุ่ยไทย ซึ่งเป็นดนตรีไทยที่เยาวชนให้ความสนใจอย่างแพร่หลายและเข้าถึงง่าย
มท.อิ่ม ยังได้กล่าวชื่นชมว่า นักเรียนในโรงเรียนสังกัดกรุงเทพมหานคร เขตลาดกระบังทั้ง 20 โรงเรียน มีความสนใจในดนตรีไทยเป็นอย่างมาก โครงการนี้จึงเปิดโอกาสให้เยาวชนได้พัฒนาศักยภาพตนเอง สร้างความภูมิใจ และปลูกฝังค่านิยม “เป็นหนึ่งโดยไม่พึ่งยาเสพติด” พร้อมทั้งช่วยให้เยาวชนเห็นคุณค่าของตนเองและร่วมทำกิจกรรมที่เป็นประโยชน์กับผู้อื่น โครงการนี้ได้รับความสนใจและการสนับสนุนจากชุมชนในพื้นที่เป็นอย่างมาก โดยหวังว่าจะช่วยสร้างเยาวชนที่มีคุณภาพและเป็นกำลังสำคัญของสังคมในอนาคต

ที่มา : https://www.thaigov.go.th/news/contents/details/90552