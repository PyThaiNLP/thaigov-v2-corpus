รัฐบาลไทย-ข่าวทำเนียบรัฐบาล-รองนายกฯ สุริยะ นั่งหัวโต๊ะ คกก.อำนวยการศูนย์ราชการสะดวก นัดแรก เคาะกรอบแนวทางการดำเนินงานของศูนย์ราชการสะดวก ประจำปี พ.ศ. 2568 ปลดล็อคข้อจำกัดประชาชนให้เข้าถึงการบริการภาครัฐ


วันจันทร์ที่ 25 พฤศจิกายน 2567
25/11/2567
พิมพ์
รองนายกฯ สุริยะ นั่งหัวโต๊ะ คกก.อำนวยการศูนย์ราชการสะดวก นัดแรก เคาะกรอบแนวทางการดำเนินงานของศูนย์ราชการสะดวก ประจำปี พ.ศ. 2568 ปลดล็อคข้อจำกัดประชาชนให้เข้าถึงการบริการภาครัฐ
รองนายกฯ สุริยะ นั่งหัวโต๊ะ คกก.อำนวยการศูนย์ราชการสะดวก นัดแรก เคาะกรอบแนวทางการดำเนินงานของศูนย์ราชการสะดวก ประจำปี พ.ศ. 2568 ปลดล็อคข้อจำกัดประชาชนให้เข้าถึงการบริการภาครัฐได้กว้างขวางและมีประสิทธิภาพมากยิ่งขึ้น
วันนี้ (25 พฤศจิกายน 2567) เวลา 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เป็นประธานการประชุมคณะกรรมการอำนวยการศูนย์ราชการสะดวก ครั้งที่ 1/2567 โดยมี นายชูศักดิ์ ศิรินิล รัฐมนตรีประจำสำนักนายกรัฐมนตรี  เข้าร่วมการประชุมครั้งนี้ด้วย
สำหรับที่ประชุมได้มีการพิจารณาและเห็นชอบในประเด็นสำคัญ ดังนี้
ที่ประชุมเห็นชอบกรอบแนวทางการดำเนินงานของศูนย์ราชการสะดวก ประจำปี พ.ศ. 2568 และแต่งตั้งคณะอนุกรรมการด้านวิชาการ เพื่อกำหนดหลักเกณฑ์และวิธีการประเมินผลในการรับรองมาตรฐานการให้บริการของศูนย์ราชการสะดวก รวมถึงแต่งตั้งคณะอนุกรรมการตรวจประเมินมาตรฐานศูนย์ราชการสะดวก เพื่อสนับสนุนภารกิจของคณะกรรมการฯ ในการตรวจประเมินมาตรฐานหน่วยงานที่สมัครขอรับการรับรองมาตรฐาน GECC และตรวจประเมินการรักษามาตรฐานของหน่วยงานที่ได้รับการรับรองมาตรฐาน GECC ตามหลักเกณฑ์และวิธีการประเมินที่คณะกรรมการฯ กำหนด ซึ่งปัจจุบันมีแนวโน้มหน่วยงานของรัฐให้ความสนใจสมัครขอรับการรับรองมาตรฐาน GECC เป็นจำนวนมากขึ้นทุกปี แสดงให้เห็นว่าหน่วยงานของรัฐให้ความสำคัญในการพัฒนางานบริการประชาชนให้ได้ตามมาตรฐาน GECC มากขึ้นอย่างต่อเนื่อง ยึดความต้องการของประชาชนเป็นหลักในการดำเนินงาน เปลี่ยนบทบาทของหน่วยงานของรัฐให้เป็นผู้สนับสนุนที่ปลดล็อคข้อจำกัดของประชาชน สร้างโอกาสให้กับประชาชนในการเข้าถึงการบริการของภาครัฐได้อย่างกว้างขวางและมีประสิทธิภาพมากยิ่งขึ้น ทั้งนี้ เมื่อปี พ.ศ. 2567 ที่ผ่านมา คณะกรรมการฯ ได้ให้การรับรองมาตรฐานหน่วยงานของรัฐ จำนวน 617 ศูนย์ ดังนี้ ระดับเป็นเลิศ (สีทอง) จำนวน 4 ศูนย์ ระดับก้าวหน้า (สีเงิน) จำนวน 119 ศูนย์ ระดับพื้นฐาน (สีฟ้า) จำนวน 494 ศูนย์ โดยปัจจุบันมีหน่วยงานของรัฐที่อยู่ระหว่างการรับรองมาตรฐานทั้งสิ้น 1,888 หน่วยงาน ซึ่งประชาชนสามารถเข้าตรวจสอบข้อมูลหน่วยงานที่ได้รับ การรับรองมาตรฐาน GECC ผ่านช่องทางเว็บไซต์ศูนย์บริการประชาชน สำนักงานปลัดสำนักนายกรัฐมนตรีที่ www.psc.opm.go.th หัวข้อ “ศูนย์ราชการสะดวก”
พร้อมกันนี้ที่ประชุมได้รับทราบนายกรัฐมนตรีได้ลงนามในคำสั่งสำนักนายกรัฐมนตรี ที่ 375/2567 เรื่อง แต่งตั้งคณะกรรมการอำนวยการศูนย์ราชการสะดวก ลงวันที่ 22 ตุลาคม 2567 โดยให้มีอำนาจหน้าที่สำคัญ ในการกำหนดแนวทางการจัดตั้งและมาตรฐานการให้บริการของศูนย์ราชการสะดวก (GECC Standard) กับกำหนดหลักเกณฑ์ วิธีการประเมินผลและการรับรองมาตรฐานการให้บริการของศูนย์ราชการสะดวก  โดยมีรองนายกรัฐมนตรี (นายสุริยะ จึงรุ่งเรืองกิจ) เป็นประธานกรรมการ รัฐมนตรีประจำสำนักนายกรัฐมนตรี (นายชูศักดิ์ ศิรินิล) รองประธานกรรมการ  ปลัดสำนักนายกรัฐมนตรี  เลขาธิการ ก.พ.ร.  ผู้ตรวจราชการ สำนักนายกรัฐมนตรี  ผู้แทนกระทรวงการคลัง  ผู้แทนกระทรวงคมนาคม  ผู้แทนกระทรวงพาณิชย์ผู้แทนกระทรวงมหาดไทย  ผู้แทนกระทรวงสาธารณสุข  ผู้แทนกระทรวงอุตสาหกรรม  ผู้แทนสำนักเลขาธิการนายกรัฐมนตรี  ผู้แทนสำนักงานพัฒนารัฐบาลดิจิทัล (องค์การมหาชน)  ผู้แทนสภาหอการค้าแห่งประเทศไทย ผู้แทนสภาอุตสาหกรรมแห่งประเทศไทย เป็นกรรมการ และผู้แทนสำนักงานปลัดสำนักนายกรัฐมนตรีกับผู้แทนสำนักงาน ก.พ.ร. เป็นกรรมการและเลขานุการ

ที่มา : https://www.thaigov.go.th/news/contents/details/90588