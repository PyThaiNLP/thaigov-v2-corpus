รัฐบาลไทย-ข่าวทำเนียบรัฐบาล-​บสย. สำนักงานเขตภาคเหนือตอนล่าง ย้ายที่ทำการใหม่ ตั้งแต่ 23 ธ.ค. 2567 เดินหน้า Branch Reformat ยกระดับ สู่ “ศูนย์ที่ปรึกษาทางการเงิน SMEs”


วันจันทร์ที่ 25 พฤศจิกายน 2567
25/11/2567
พิมพ์
​บสย. สำนักงานเขตภาคเหนือตอนล่าง ย้ายที่ทำการใหม่ ตั้งแต่ 23 ธ.ค. 2567 เดินหน้า Branch Reformat ยกระดับ สู่ “ศูนย์ที่ปรึกษาทางการเงิน SMEs”
บสย. สำนักงานเขตภาคเหนือตอนล่าง (จ.พิษณุโลก) เตรียมย้ายสถานที่ทำการใหม่ ไปยัง ถนนสิงหวัฒน์ ต.พลายชุมพล อ.เมืองพิษณุโลก จ.พิษณุโลก ตั้งแต่วันที่ 23 ธันวาคม 2567
บรรษัทประกันสินเชื่ออุตสาหกรรมขนาดย่อม (บสย.) สำนักงานเขตภาคเหนือตอนล่าง (จังหวัดพิษณุโลก) ซึ่งรับผิดชอบดูแลผู้ประกอบการ SMEs ครอลคลุมพื้นที่ใน 10 จังหวัดภาคเหนือตอนล่าง ได้แก่ จังหวัดพิษณุโลก, พิจิตร, กำแพงเพชร, ตาก, เพชรบูรณ์, อุทัยธานี, นครสวรรค์, สุโขทัย, อุตรดิตถ์ และ ชัยนาท เตรียมย้ายสถานที่ทำการใหม่ ไปยัง ถนนสิงหวัฒน์ ต.พลายชุมพล อ.เมืองพิษณุโลก จ.พิษณุโลก ตั้งแต่วันที่ 23 ธันวาคม 2567 โดยตั้งอยู่ในทำเลใจกลางเมือง เดินทางสะดวก พร้อมขยายพื้นที่รองรับผู้ประกอบการ SMEs มากยิ่งขึ้น เพื่อเพิ่มประสิทธิภาพการให้บริการ โดยผู้ประกอบการ SMEs สามารถ สามารถขอรับบริการในช่วงเวลาทำการตั้งแต่เวลา 08.30 – 16.30 น. หรือ ติดต่อโทร. 055-241-288 มือถือ: 08-0507-7035, 08-1257-2217
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. ได้เดินหน้าพัฒนาช่องทางการให้บริการที่หลากหลายและเพิ่มประสิทธิภาพอย่างต่อเนื่อง หนึ่งในยุทธศาสตร์สำคัญคือ การปรับโฉมและยกระดับสำนักงานเขตทั่วประเทศ (Branch Reformat) สู่การเป็นศูนย์ที่ปรึกษาทางการเงิน SMEs เพื่อเพิ่มศักยภาพในการช่วยเหลือ SMEs แต่ละภูมิภาค บสย. ได้มากยิ่งขึ้น
ปัจจุบัน “ศูนย์ที่ปรึกษาทางการเงิน SMEs” ของ บสย. บริการให้คำปรึกษาการเข้าถึงแหล่งเงินทุน การแก้ปัญหาหนี้ และความรู้ทางการเงิน ร่วมกับการให้บริการผ่าน LINE OA : @tcgfirst เพิ่มความสะดวกให้ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษา และลงทะเบียนเข้าร่วมมาตรการต่างๆ ของ บสย. ฟรี! ไม่มีค่าใช้จ่าย เพื่อให้ บสย. สามารถเข้าถึงผู้ประกอบการ SMEs ทั่วประเทศได้มากยิ่งขึ้น

ที่มา : https://www.thaigov.go.th/news/contents/details/90595