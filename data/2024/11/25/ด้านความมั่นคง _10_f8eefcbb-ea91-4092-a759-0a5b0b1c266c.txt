รัฐบาลไทย-ข่าวทำเนียบรัฐบาล-รองปล.กห ตรวจเยี่ยมขอบคุณกำลังพลที่ร่วมบริจาคโลหิตถวายเป็นพระราชกุศล เนื่องในวันคล้ายวัน พระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร


วันจันทร์ที่ 25 พฤศจิกายน 2567
รองปล.กห ตรวจเยี่ยมขอบคุณกำลังพลที่ร่วมบริจาคโลหิตถวายเป็นพระราชกุศล เนื่องในวันคล้ายวัน พระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
วันจันทร์ที่ ๒๕ พ.ย. ๖๗ เวลา ๐๘.๓๐ นาฬิกา สำนักงานปลัดกระทรวงกลาโหม ได้จัดกิจกรรมบริจาคโลหิตถวายเป็นพระราชกุศลเนื่องในวันคล้ายวันพระบรมราชสมภพของพระบาท สมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (๕ ธันวาคม ๒๕๖๗) ณ ห้องพินิตประชานาถ
ในศาลาว่าการกลาโหม โดยมี พลเอก ธราพงษ์ มะละคำ รองปลัดกระทรวงกลาโหม พร้อมด้วยคุณศศิธร มะละคำ อุปนายกสมาคมภริยาข้าราชการสำนักงานปลัดกระทรวงกลาโหม ตรวจเยี่ยมและขอบคุณกำลังพลที่ร่วมบริจาคโลหิต เพื่อถวายเป็นพระราชกุศลและน้อมสำนึกในพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงมีต่อพสกนิกรชาวไทยทุกหมู่เหล่า
พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เป็นพระมหากษัตริย์ผู้ทรงทศพิธราชธรรม ทรงปฏิบัติพระองค์ดังพระปฐมบรมราชโองการที่ได้พระราชทาน ในการพระราชพิธีบรมราชาภิเษกว่า “เราจะปกครองแผ่นดินโดยธรรม เพื่อประโยชน์สุขแห่งมหาชน ชาวสยาม” อีกทั้งทรงพระวิริยะอุตสาหะทุ่มเทกำลังพระวรกายและพระราชทรัพย์บำเพ็ญพระราชกรณียกิจน้อยใหญ่เพื่อพัฒนาความเป็นอยู่ของราษฎรให้ดีขึ้น ภาพพระราชกรณียกิจที่ปรากฏแก่สายตาประชาชนทั้งในและนอกประเทศ ตลอดระยะเวลากว่า ๗๐ ปีที่ทรงครองราชย์ ต่างรับรู้โดยทั่วกันว่าทรงเป็นพระมหากษัตริย์นักพัฒนาผู้ทรงงานหนักที่สุดในโลก ทรงบำเพ็ญพระราชกรณียกิจน้อยใหญ่นานัปการเป็นคุณประโยชน์อเนกอนันต์แก่อาณาประชาราษฎร์ ทรงเป็นพระมิ่งขวัญและหลักยึดเหนี่ยวของพสกนิกรชาวไทย แม้เสด็จสวรรคตล่วงมาจนปัจจุบัน เหล่าพสกนิกรยังคงคำนึงถึงพระมหากรุณาธิคุณเสมอมาไม่เสื่อมคลาย
สำหรับโลหิตที่ได้รับบริจาคในครั้งนี้ จะส่งให้กับสถาบันพยาธิวิทยาศูนย์อำนวยการพระมงกุฎเกล้า เพื่อนำโลหิตที่รับบริจาค ไปช่วยเหลือทหาร ตำรวจ อาสาสมัคร และบุคคลพลเรือนที่ได้รับบาดเจ็บจากการปฏิบัติหน้าที่ ตลอดจนประชาชนทั่วไป

ที่มา : https://www.thaigov.go.th/news/contents/details/90580