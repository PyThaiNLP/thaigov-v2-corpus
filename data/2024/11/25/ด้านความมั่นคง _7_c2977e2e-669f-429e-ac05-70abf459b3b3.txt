รัฐบาลไทย-ข่าวทำเนียบรัฐบาล-พลเอกหญิง สมเด็จพระนางเจ้าสุทิดา พัชรสุธาพิมลลักษณ พระบรมราชินี ทรงนำการสวนสนามของทหารมหาดเล็กราชวัลลภรักษาพระองค์และทหารรักษาพระองค์สามเหล่าทัพ ด้วยพระองค์เอง


วันจันทร์ที่ 25 พฤศจิกายน 2567
พลเอกหญิง สมเด็จพระนางเจ้าสุทิดา พัชรสุธาพิมลลักษณ พระบรมราชินี ทรงนำการสวนสนามของทหารมหาดเล็กราชวัลลภรักษาพระองค์และทหารรักษาพระองค์สามเหล่าทัพ ด้วยพระองค์เอง
ในตำแหน่ง “องค์ผู้บังคับกองผสม” วันอาทิตย์ที่ ๒๔ พฤศจิกายน ๒๕๖๗ กองทัพไทย ซักซ้อมพิธีสวนสนามและถวายสัตย์ปฏิญาณตนของทหารรักษาพระองค์ ประจำปี ๒๕๖๗ ณ ลานพระราชวังดุสิต ซึ่งในวันนี้เป็นการซักซ้อมใหญ่ครั้งที่ ๑
เพื่อความพร้อมเพรียงเข้มแข็ง และความสมบูรณ์ของลำดับพิธี ก่อนถึงวันประกอบพิธีจริงในวันอังคารที่ ๓ ธันวาคม ๒๕๖๗
การซ้อมใหญ่ในครั้งนี้ พลเอกหญิง สมเด็จพระนางเจ้าสุทิดา พัชรสุธาพิมลลักษณ พระบรมราชินี ทรงนำการสวนสนามของทหารมหาดเล็กราชวัลลภรักษาพระองค์และทหารรักษาพระองค์สามเหล่าทัพ ด้วยพระองค์เองในตำแหน่ง “องค์ผู้บังคับกองผสม” โดยทรงแต่งกายเครื่องแบบเต็มยศรักษาพระองค์ และทรงนำการสวนสนามด้วยพระสุรเสียงที่เข้มแข็ง เปล่งถ้อยคำนำขบวนสวนสนามได้อย่างชัดเจน ทรงพลัง และสง่างาม ทรงเป็นทั้งมิ่งขวัญ และกำลังใจของเหล่าทหารทุกนาย ให้ดำรงไว้ซึ่งเกียรติยศ ความเข้มแข็งและความภาคภูมิใจในการเป็นทหารรักษาพระองค์
สมเด็จพระนางเจ้า พระบรมราชินี ปัจจุบันทรงดำรงตำแหน่ง รองผู้บัญชาการ หน่วยบัญชาการถวายความปลอดภัยรักษาพระองค์ ทรงเป็นกุลสตรีไทยที่มีพระราชจริยวัตรอันงดงามที่เปี่ยมล้นไปด้วยความเข้มแข็งทั้งร่างกายและจิตใจ สามารถแบ่งเบาพระราชภาระของ พระบาทสมเด็จพระเจ้าอยู่หัว ในการบำบัดทุกข์บำรุงสุขของราษฎรได้เป็นอย่างดี ทั้งยังทรงเป็นผู้นำหญิงแห่งกองทัพไทยที่ทหารทั้งปวงเชื่อมั่นในพระปรีชาสามารถว่าทรงเป็น สมเด็จพระราชินีคู่พระบารมีจอมทัพไทย ในรัชกาลที่ ๑๐ แห่งพระบรมราชจักรีวงศ์
สำหรับการจัดกำลังสวนสนามและถวายสัตย์ปฏิญาณตนของทหารรักษาพระองค์ฯ ในครั้งนี้ ประกอบกำลังพลสวนสนามจาก ประกอบกำลังพลสวนสนามจาก กรมทหารรักษาวังมหาดเล็กราชวัลลภรักษาพระองค์ กองบัญชาการทหารมหาดเล็กราชวัลลภรักษาพระองค์ หน่วยบัญชาการถวายความปลอดภัยรักษาพระองค์, กรมนักเรียนนายร้อยรักษาพระองค์ โรงเรียนนายร้อยพระจุลจอมเกล้า,กรมนักเรียนนายเรือรักษาพระองค์ โรงเรียนนายเรือ, กรมนักเรียนนายเรืออากาศรักษาพระองค์ โรงเรียนนายเรืออากาศ นวมินทกษัตริยาธิราช, กองพันทหารราบที่ ๑ กรมทหารราบที่ ๓๑ รักษาพระองค์ , กองพันทหารอากาศโยธิน ๓ กรมทหารอากาศโยธิน รักษาพระองค์ หน่วยบัญชาการอากาศโยธิน , กองพันทหารม้าที่ ๒๕ กรมทหารม้าที่ ๔ รักษาพระองค์, กองพันทหารราบที่ ๒ กรมทหารราบที่ ๒๑ รักษาพระองค์, กองพันทหารปืนใหญ่ที่ ๒๑ กรมทหารปืนใหญ่ที่ ๒ รักษาพระองค์, กองพันทหารราบที่ ๑ รักษาพระองค์ กรมทหารราบที่ ๑ กองพลนาวิกโยธิน หน่วยบัญชาการนาวิกโยธิน, กองพันทหารม้ารักษาพระองค์
โดยในวันนี้ การซักซ้อมเป็นไปด้วยความเข้มแข็ง พร้อมเพรียง อันเป็นการแสดงให้ประชาชนชาวไทยได้ประจักษ์ว่า ทหารรักษาพระองค์จะปฏิบัติหน้าที่ ดำรงไว้ซึ่งพระบรมเดชานุภาพ และถวายพระเกียรติยศสูงสุดแด่พระมหากษัตริย์ด้วยชีวิต
โอกาสนี้ กองทัพไทย ขอเรียนเชิญพี่น้องประชาชนรับชมการถ่ายทอดสดพิธีสวนสนามและถวายสัตย์ปฏิญาณตนของทหารรักษาพระองค์ฯ เนื่องในโอกาสพระราชพิธีมหามงคลเฉลิมพระชนมพรรษาพระบาทสมเด็จพระเจ้าอยู่หัวครบ ๖ รอบ ณ พระลานพระราชวังดุสิต กรุงเทพมหานคร ในวันอังคารที่ ๓ ธันวาคม ๒๕๖๗ ตั้งแต่เวลา ๑๖.๐๐ นาฬิกา เป็นต้นไป ทางโทรทัศน์รวมการเฉพาะกิจแห่งประเทศไทย และรับฟังการถ่ายทอดเสียงได้ทางสถานีวิทยุกระจายเสียงแห่งประเทศไทย

ที่มา : https://www.thaigov.go.th/news/contents/details/90557