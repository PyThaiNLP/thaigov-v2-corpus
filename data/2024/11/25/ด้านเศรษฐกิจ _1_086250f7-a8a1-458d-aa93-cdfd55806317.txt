รัฐบาลไทย-ข่าวทำเนียบรัฐบาล-​สายโกโก้มีเฮ "ดีพร้อม" จับมือสมาคมการค้าโกโก้และช็อกโกแลตไทย เดินตาม "รมต.เอกนัฏ" สานต่อวิสาหกิจชุมชนโกโก้ไทย มุ่งสู่การเป็นศูนย์กลาง Thai CoCoa Hub


วันอาทิตย์ที่ 24 พฤศจิกายน 2567
24/11/2567
พิมพ์
​สายโกโก้มีเฮ "ดีพร้อม" จับมือสมาคมการค้าโกโก้และช็อกโกแลตไทย เดินตาม "รมต.เอกนัฏ" สานต่อวิสาหกิจชุมชนโกโก้ไทย มุ่งสู่การเป็นศูนย์กลาง Thai CoCoa Hub
​สายโกโก้มีเฮ "ดีพร้อม" จับมือสมาคมการค้าโกโก้และช็อกโกแลตไทย เดินตาม "รมต.เอกนัฏ" สานต่อวิสาหกิจชุมชนโกโก้ไทย มุ่งสู่การเป็นศูนย์กลาง Thai CoCoa Hub
กรุงเทพฯ 19 พฤศจิกายน 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเข้าร่วมประชุมหารือร่วมกับสมาคมการค้าโกโก้และช็อกโกแลตไทย (TACCO) นำโดย นายบดินทร์ เจริญพงศ์ชัย นายกสมาคมฯ และคณะ พร้อมด้วย นายกิตติโชติ ศุภกำเนิด ผู้อำนวยการกองพัฒนาเกษตรอุตสาหกรรม และเจ้าหน้าที่ดีพร้อม (DIPROM) เข้าร่วม ณ ห้องประชุม 3 ชั้น 3 อาคารกรมส่งเสริมอุตสาหกรรม (DIPROM Headquarter)
การประชุมในครั้งนี้ สมาคมฯ ได้นำเสนอแผนการพัฒนาขับเคลื่อนอุตสาหกรรมโกโก้ไทย สู่การเป็นศูนย์กลางโกโก้ของภูมิภาคอาเซียน ตามนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ซึ่งประกอบไปด้วย การสร้างองค์ความรู้ การสร้างมาตรฐานให้กับผลิตภัณฑ์ รวมไปถึงการสร้างแบรนด์สู่ระดับสากล สำหรับการดำเนินงานของดีพร้อม ได้มุ่งพัฒนาอุตสาหกรรมโกโก้ตลอดห่วงโซ่คุณค่า ตั้งแต่ต้นน้ำ กลางน้ำ และปลายน้ำ ดังนี้ 1) ต้นน้ำจะมุ่งเน้นการสนับสนุนเทคโนโลยีและนวัตกรรมการผลิตให้กับเกษตรกร ตั้งแต่การปลูก การเก็บเกี่ยว และการหมักเมล็ดโกโก้ 2) กลางน้ำ จะมุ่งเน้นการส่งเสริมและพัฒนานวัตกรรม กระบวนการผลิต และผลิตภัณฑ์โกโก้ เพื่อพัฒนาต้นแบบผลิตภัณฑ์ และยกระดับผลิตภัณฑ์ให้ได้มาตรฐานสากล และ 3) ปลายน้ำ จะมุ่งเน้นการสนับสนุนตลอดทั้งห่วงโซ่อุปทานโกโก้ เพื่อรองรับการนำไปผลิตเชิงพาณิชย์ ด้วยการ Matching เกษตรกรหรือผู้ผลิตและผู้ค้า ในการสร้างพันธมิตรทางธุรกิจทั้งในและต่างประเทศ การพัฒนาระบบตลาด E-commerce พร้อมทั้งเชื่อมโยงการเข้าถึงแหล่งทุน และมาตรการสนับสนุนของภาครัฐ
ทั้งนี้ สมาคมการค้าโกโก้และช็อกโกแลตไทย (TACCO) จัดตั้งขึ้นเพื่อส่งเสริมและสนับสนุนการประกอบวิสาหกิจเกี่ยวกับโกโก้และช็อกโกแลต พร้อมทั้งเป็นสื่อกลางในการแก้ไขปัญหา เจรจากับบุคคลภายนอกเพื่อประโยชน์ร่วมกัน รวมถึงการติดตามความเคลื่อนไหวของตลาด วิจัย และเผยแพร่ความรู้ อีกทั้งส่งเสริมคุณภาพสินค้า และวิธีการผลิต โดยร่วมมือกับรัฐบาล รวมไปถึงอนุรักษ์ความหลากหลายทางชีวภาพตลอดห่วงโซ่คุณค่าของอุตสาหกรรมโกโก้เพื่อขับเคลื่อนอุตสาหกรรมโกโก้ไทยสู่การเป็นศูนย์กลางโกโก้ของภูมิภาคอาเชียน

ที่มา : https://www.thaigov.go.th/news/contents/details/90549