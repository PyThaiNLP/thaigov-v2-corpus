รัฐบาลไทย-ข่าวทำเนียบรัฐบาล-ธ.ก.ส. ต้อนรับเทศกาลปีใหม่ จัดงาน BAAC Gift Fair คัดสุดยอดสินค้าของเกษตรกร มาจำหน่ายราคาพิเศษ 27-29 พ.ย.นี้ ที่ ธ.ก.ส. สำนักงานใหญ่


วันจันทร์ที่ 25 พฤศจิกายน 2567
25/11/2567
พิมพ์
ธ.ก.ส. ต้อนรับเทศกาลปีใหม่ จัดงาน BAAC Gift Fair คัดสุดยอดสินค้าของเกษตรกร มาจำหน่ายราคาพิเศษ 27-29 พ.ย.นี้ ที่ ธ.ก.ส. สำนักงานใหญ่
ธ.ก.ส. เชิญชวนผู้ที่กำลังมองหาของขวัญปีใหม่มาเลือกซื้อสินค้าเกษตรและผลิตภัณฑ์ชุมชนเกรดพรีเมี่ยมจากเกษตรกรลูกค้าทั่วประเทศกว่า 60 ร้านค้า รวมไว้ที่งานตลาดนัดของดีวิถีชุมชน ภายใต้ธีม “BAAC Gift Fair” ระหว่างวันที่ 27- 29 พ.ย.นี้ ณ ธ.ก.ส. สำนักงานใหญ่
นายไพศาล หงษ์ทอง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เพื่อเป็นการต้อนรับช่วงเวลาแห่งความสุขในช่วงเทศกาลปีใหม่ ธ.ก.ส. จึงได้คัดสรรผลิตภัณฑ์ดีที่มีคุณภาพจากเกษตรกรและผู้ประกอบการเกษตรกร มาจัดจำหน่ายเพื่อให้ทุกท่านได้เลือกซื้อเป็นของขวัญเพื่อส่งมอบความปรารถนาดีให้กับคนพิเศษในงานตลาดนัดของดีวิถีชุมชน ภายใต้ธีม “BAAC Gift Fair” ไม่ว่าจะเป็นชุดกระเช้าของขวัญผลิตภัณฑ์อาหาร เครื่องดื่ม สมุนไพร ผ้าทอ และของใช้กว่า 60 ร้านค้า อาทิ โรงคั่วกาแฟ วังน้ำเขียว จ.นครราชสีมา ที่คัดกาแฟสุดพรีเมี่ยม เหมาะกับคนรักสุขภาพพร้อมนำสบู่ แชมพูที่ทำจากเมล็ดกาแฟสายพันธ์อราบิก้า มีสารต้านอนุมูลอิสระและทำให้รู้สึกผ่อนคลายด้วยกลิ่นอโรมากาแฟ กลุ่มวิสาหกิจชุมชนสมุนไพรพื้นบ้านบ้านผือฮี จ.ยโสธร สมุนไพรผ่านการพัฒนาและวิจัยไปสู่ผลิตภัณฑ์คุณภาพสูงหลากหลายชนิดเป็นชุดของขวัญสวยงาม กรุเงิน-กรุทอง จ.สุโขทัย งานเครื่องประดับที่ทำด้วยมือทุกขั้นตอน มีลวดลายเป็นเอกลักษณ์หาซื้อได้ยาก สุริวัส สาผ้าต่อ ผ้าไทย จ.สุราษฎร์ธานี นำผ้าปาเต๊ะเพ้นท์ที่มีลวดลายโดดเด่นด้วยเทคนิคการปักเลื่อมที่ไม่ซ้ำใคร นอกจากนี้ในงานยังมี ชุดข้าวอุ่นอิ่ม ผลิตภัณฑ์ข้าวพร้อมทานที่ผลิตจากข้าวหอมมะลิทุ่งกุลาร้องไห้ อาหารและเครื่องดื่ม รวมถึงผลไม้นานาชนิดตามฤดูกาล และสินค้าประเภทอื่นๆ ที่น่าสนใจ มาให้ผู้บริโภคได้เลือกซื้ออย่างเต็มที่
​ทั้งนี้ ธ.ก.ส. ขอเชิญชวนพี่น้องประชาชนมาร่วมชมและเลือกซื้อสินค้าเกษตรที่มีคุณภาพจากเกษตรกรที่ส่งตรงจากฟาร์ม เป็นของขวัญสุดพิเศษ ส่งมอบให้คนพิเศษเนื่องในโอกาสปีใหม่ 2568 ในงานตลาดนัดของดีวิถีชุมชน ภายใต้ธีม " BAAC Gift Fair " ระหว่างวันที่ 27-29 พ.ย.นี้ ที่ ธ.ก.ส. สำนักงานใหญ่ หรือสามารถเยี่ยมชมกระเช้าชุดของขวัญสุดพิเศษพร้อมโปรโมชันมากมาย อาทิ Gift Set น้ำมะพร้าวสกัดเย็น ครีมบำรุงมือน้ำมะพร้าว ชุดห่วงใยสุขภาพน้ำสมุนไพร กระเช้าของขวัญข้าวกล้อง Organic Premium Set ชุดน้ำผึ้งบุษราคัม ฮันนี่ และชุดขนม ผลไม้สินค้าพรีเมียมจากเกษตรกรโดยตรง www.BAAC-FarmersMarket.com สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/90590