รัฐบาลไทย-ข่าวทำเนียบรัฐบาล-‘รมช.อิทธิ’ เตรียมตั้งหน่วยปฏิบัติการฝนหลวง มุ่งลดฝุ่น PM 2.5 ธ.ค.นี้ 


วันจันทร์ที่ 25 พฤศจิกายน 2567
‘รมช.อิทธิ’ เตรียมตั้งหน่วยปฏิบัติการฝนหลวง มุ่งลดฝุ่น PM 2.5 ธ.ค.นี้
‘รมช.อิทธิ’ เตรียมตั้งหน่วยปฏิบัติการฝนหลวง มุ่งลดฝุ่น PM 2.5 ธ.ค.นี้ พร้อมบูรณาการทำงานร่วมกรมวิทยุการบิน เพื่อปฏิบัติการให้เกิดประสิทธิภาพสูงสุด
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยว่า ตามที่กระทรวงเกษตรและสหกรณ์ ภายใต้นโยบายของ ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ มุ่งเน้นการบริหารจัดการน้ำให้เกิดประสิทธิภาพเพื่อการเกษตร รวมถึงบริหารจัดการทั้งน้ำท่วม น้ำแล้ง และการเติมน้ำในเขื่อน โดยกรมฝนหลวงและการบินเกษตร มีภารกิจหลักในการบรรเทาปัญหาภัยแล้ง การเติมน้ำต้นทุนในพื้นที่ลุ่มรับน้ำ ให้มีความมั่นคงในภาคการเกษตร อีกทั้ง ยังมีภารกิจในการพัฒนาต่อยอดเทคโนโลยีฝนหลวง เพื่อเพิ่มประสิทธิภาพในการปฏิบัติการฝนหลวง การติดตามและตรวจสภาพอากาศ ภารกิจด้านอากาศยานที่กรมฝนหลวงและการบินเกษตร ได้นำเทคโนโลยีที่มีความเจริญก้าวหน้ามาใช้ที่มีส่วนช่วยให้การทำฝนมีความแม่นยำตรงต่อความต้องการของประชาชนมากยิ่งขึ้น อีกทั้ง "ฝนหลวง" เป็นเทคโนโลยีที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงประดิษฐ์คิดค้นพัฒนาตามพระราชปณิธานที่จะทรงช่วยเหลือเกษตรกรและพสกนิกรทั่วไป ให้มีทรัพยากรน้ำในปริมาณที่เพียงพอต่อความต้องการนำไปใช้เพื่ออุปโภคและบริโภค นับเป็นพระมหากรุณาธิคุณที่ทรงมีต่อพสกนิกรชาวไทยและคนทั่วโลก
อย่างไรก็ตาม รัฐบาล และกระทรวงเกษตรและสหกรณ์ ได้คำนึงผลกระทบจากปัญหาฝุ่น pm 2.5 และให้ความสำคัญกับเรื่องนี้เป็นอันดับต้น ๆ  จึงได้มีมาตรการเพื่อป้องกันไม่ให้ส่งผลกระทบต่อพี่น้องประชาชน โดยขณะนี้ ได้ประสานความร่วมมือกับนายจักรพงษ์ แสงมณี ที่ปรึกษานายกรัฐมนตรี ในการวางแผนและร่วมมือกัน โดยในเบื้องต้น กระทรวงเกษตรฯ และกรมวิทยุการบิน กระทรวงคมนาคม จะวางแผนงานร่วมกัน เพื่อให้การปฏิบัติการฝนหลวง ลดฝุ่น PM 2.5 เกิดประสิทธิภาพมากยิ่งขึ้น เนื่องจากการขึ้นปฏิบัติการเหนือน่านฟ้าในกรุงเทพมหานครนั้น เป็นข้อจำกัดของกรมฝนหลวงฯ มาโดยตลอด  โดยความร่วมมือกันในครั้งนี้ จะช่วยให้สามารถปฏิบัติการได้ทันท่วงที และไม่กระทบต่อการจราจรของเส้นทางการบินที่มีความสำคัญในธุรกิจการบิน
“ปัญหาฝุ่น pm 2.5 นั้น เป็นเรื่องที่หลายฝ่ายต้องร่วมมือกัน เพราะส่งผลกระทบต่อทุกภาคส่วน โดยเฉพาะสุขภาพของพี่น้องประชาชน นำมาซึ่งปัญหาสุขภาพ โรคทางเดินหายใจ อย่างไรก็ตาม การปฏิบัติการเพื่อลดฝุ่น pm 2.5 มุ่งดูแลสุขภาพของประชาชนให้ดีขึ้น การใช้งบประมาณด้านสาธารณสุขก็จะลดลงไป อีกทั้ง ยังกระตุ้นภาคการท่องเที่ยวได้อีกด้วย ดังนั้น จึงจำเป็นต้องเร่งขับเคลื่อนการจัดตั้งศูนย์ปฏิบัติการ และให้ทุกฝ่ายที่เกี่ยวข้องเน้นการทำงานเชิงรุก ให้มีความเข้มข้นและเป็นรูปธรรม“ รมช.อิทธิ กล่าว
รมช.อิทธิ กล่าวเพิ่มเติมว่า ตนในฐานะกำกับดูแลกรมฝนหลวงและการบินเกษตร ได้สั่งการให้กรมฝนหลวงฯ เตรียมตั้งหน่วยปฏิบัติการฝนหลวง ลดฝุ่น PM 2.5 เพื่อบรรเทาปัญหาฝุ่นละอองขนาดเล็ก PM 2.5 นอกจากกรุงเทพมหานคร และปริมณฑลแล้ว ยังมีพื้นที่เป้าหมายในภาคเหนือ และพื้นที่เป้าหมายอื่นๆ ที่ได้รับผลกระทบจาก PM 2.5 โดยจะเริ่มในเดือนธันวาคมนี้ เพื่อมุ่งหวังจะยกระดับวิถีชีวิตประชาชนในทุกมิติ รวมถึงสิทธิขั้นพื้นฐานอากาศสะอาด โดย PM 2.5 เป็นปัญหาที่รัฐบาลให้ความสำคัญเป็นอย่างยิ่ง

ที่มา : https://www.thaigov.go.th/news/contents/details/90601