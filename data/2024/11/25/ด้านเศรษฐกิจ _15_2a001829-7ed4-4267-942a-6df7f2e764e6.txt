รัฐบาลไทย-ข่าวทำเนียบรัฐบาล-รองปลัดฯ เอกภัทร เปิดงาน JMA GENBA Management Conference & Award 2024 ระดมสมองผู้ประกอบการไทย-ญี่ปุ่น สู่การยกระดับการผลิต เพิ่มขีดความสามารถในการแข่งขัน


วันจันทร์ที่ 25 พฤศจิกายน 2567
25/11/2567
พิมพ์
รองปลัดฯ เอกภัทร เปิดงาน JMA GENBA Management Conference & Award 2024 ระดมสมองผู้ประกอบการไทย-ญี่ปุ่น สู่การยกระดับการผลิต เพิ่มขีดความสามารถในการแข่งขัน
รองปลัดฯ เอกภัทร เปิดงาน JMA GENBA Management Conference & Award 2024 ระดมสมองผู้ประกอบการไทย-ญี่ปุ่น สู่การยกระดับการผลิต เพิ่มขีดความสามารถในการแข่งขัน
25 พฤศจิกายน 2567 นายเอกภัทร วังสุวรรณ รองปลัดกระทรวงอุตสาหกรรม เปิดงาน JMA GENBA Management Conference & Award 2024 in Thailand จัดขึ้นเป็นครั้งที่ 8 โดยสมาคมการบริหารจัดการธุรกิจแห่งประเทศญี่ปุ่น หรือ JMA โดยมีนายโอตากะ มาซาโตะ เอกอัครราชทูตญี่ปุ่นประจำประเทศไทย
นายนากามูระ มาซามิ  ประธานสมาคมการบริหารจัดการธุรกิจแห่งประเทศญี่ปุ่น นายฮาราดะ เคนจิ รองประธานบริษัท อายิโนะโมโตะ จำกัด
ท่านผู้บริหาร ผู้ประกอบการ เข้าร่วมงาน ณ ห้องประชุม MR201-202 ชั้น 2 ศูนย์นิทรรศการและการประชุมไบเทค บางนา
รองปลัดกระทรวงอุตสาหกรรม  กล่าวว่า ประเทศไทยและญี่ปุ่น นับเป็นพันธมิตรที่สำคัญของกันและกันมายาวนานกว่าศตวรรษ และมีความร่วมมือระหว่างกันในหลาย ๆ ด้าน ทั้งเศรษฐกิจ สังคม และวัฒนธรรม โดยในปัจจุบัน ญี่ปุ่นยังคงเป็นประเทศที่มีความร่วมมือด้านการค้าและการลงทุนกับประเทศไทยสูงสุดเป็นอันดับ 1 ด้วยเม็ดเงินกว่า 5.3 หมื่นล้านบาท ในช่วงเวลาตั้งแต่เดือนมกราคม - สิงหาคม ของปี 2567 ปัจจุบันเทคโนโลยีในภาคอุตสาหกรรมก้าวหน้าอย่างมาก โดยเฉพาะที่ประเทศญี่ปุ่น ซึ่งเปรียบเสมือนแหล่งวิจัยและพัฒนานวัตกรรมที่ผลักดันให้เกิดวิวัฒนาการใหม่ รวมถึงการเปลี่ยนผ่านสู่ยุคอุตสาหกรรมสีเขียว หรือ Green Industry ที่ตอบประเด็นความท้าทายของโลก ในด้าน Global Boiling หรือ ภาวะโลกเดือด ที่ทำให้ภูมิอากาศเปลี่ยนแปลงไปอย่างรวดเร็วและรุนแรง ซึ่งประเด็น Global Boiling นี้ เป็นสิ่งที่กระทรวงอุตสาหกรรม ให้ความสำคัญและมีนโยบายรณรงค์ให้ภาคอุตสาหกรรม นำเทคโนโลยีต่าง ๆ มาประยุกต์ใช้  เพื่อช่วยลดการใช้พลังงาน และลดการปล่อยก๊าซคาร์บอนไดออกไซด์ พร้อมทั้งเปลี่ยนผ่านสู่การใช้พลังงานสะอาด โดยประเทศไทยและญี่ปุ่นจะสามารถต่อยอดความร่วมมือในการเดินหน้าขับเคลื่อนการเปลี่ยนผ่านสู่ยุคอุตสาหกรรมสีเขียวไปด้วยกันได้อย่างแน่นอน
กระทรวงอุตสาหกรรม ยังมุ่งเน้นยกระดับภาคอุตสาหกรรมไทยไปสู่อุตสาหกรรมเศรษฐกิจใหม่ ที่มีความเหมาะสมและสอดรับกับบริบทของโลกและวิถีชีวิตของผู้คนในปัจจุบัน พร้อมทั้งสร้างรายได้และความเท่าเทียมให้กับชุมชนและเศรษฐกิจในพื้นที่โดยรอบอย่างยั่งยืนเพื่อวางรากฐานสู่การเติบโตแบบครอบคลุมในทุกมิติ (Inclusive Growth) ทั้งรายได้ ชุมชน สังคม และสิ่งแวดล้อม โดยกิจกรรมฯ ที่จัดขึ้นในวันนี้ จะเป็นก้าวสำคัญในการระดมสมองและแลกเปลี่ยนเรียนรู้ ระหว่างผู้ประกอบการในภาคอุตสาหกรรมไทยและญี่ปุ่น เพื่อก้าวข้ามอุปสรรคและเป็นการร่วมกันยกระดับกระบวนการผลิตและการบริหารจัดการธุรกิจ และเสริมสร้าง
ขีดความสามารถในการแข่งขันของทุกภาคส่วน ตลอดทั้งห่วงโซ่อุปทาน และทางรัฐบาลไทยยังคงให้ความสำคัญกับประเทศญี่ปุ่นเป็นอย่างยิ่ง ทั้งในด้านเศรษฐกิจ การค้า และการลงทุน และขอเน้นย้ำว่าประเทศไทยมีความพร้อมในการรองรับการลงทุนจากต่างชาติ โดยเฉพาะจากประเทศญี่ปุ่น ดังนั้น ขอให้มั่นใจว่าประเทศไทย ยังคงเป็นหุ้นส่วนทางยุทธศาสตร์ที่พร้อมสนับสนุน ทั้งในด้านการค้า การลงทุน และการผลิต รวมไปถึงการสร้างสรรค์เทคโนโลยีและนวัตกรรม เพื่อรองรับการเติบโตของอุตสาหกรรมต่าง ๆ เพื่อประโยชน์สูงสุดของเศรษฐกิจไทยและญี่ปุ่น

ที่มา : https://www.thaigov.go.th/news/contents/details/90586