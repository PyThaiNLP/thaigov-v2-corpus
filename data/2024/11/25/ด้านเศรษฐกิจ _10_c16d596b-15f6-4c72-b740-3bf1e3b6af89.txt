รัฐบาลไทย-ข่าวทำเนียบรัฐบาล-เลขาฯ "พงศ์พล" นำประชุมบอร์ดเทคโนโลยีและนวัตกรรมเพื่อการปฏิรูปอุตสาหกรรม ดัน 2 แพลตฟอร์มเทคโนโลยีสุดล้ำ จับมือ "ดีพร้อม" สร้างความเท่าเทียมในการแข่งขันให้ผู้ประกอบการไทย


วันจันทร์ที่ 25 พฤศจิกายน 2567
25/11/2567
พิมพ์
เลขาฯ "พงศ์พล" นำประชุมบอร์ดเทคโนโลยีและนวัตกรรมเพื่อการปฏิรูปอุตสาหกรรม ดัน 2 แพลตฟอร์มเทคโนโลยีสุดล้ำ จับมือ "ดีพร้อม" สร้างความเท่าเทียมในการแข่งขันให้ผู้ประกอบการไทย
เลขาฯ "พงศ์พล" นำประชุมบอร์ดเทคโนโลยีและนวัตกรรมเพื่อการปฏิรูปอุตสาหกรรม ดัน 2 แพลตฟอร์มเทคโนโลยีสุดล้ำ จับมือ "ดีพร้อม" สร้างความเท่าเทียมในการแข่งขันให้ผู้ประกอบการไทย ตามนโยบาย "รมต.เอกนัฏ"
กรุงเทพฯ 21 พฤศจิกายน 2567 - นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ให้เกียรติเป็นประธานการประชุมคณะกรรมการเทคโนโลยีและนวัตกรรมเพื่อการปฏิรูปอุตสาหกรรม ครั้งที่ 1/2567 ร่วมด้วย นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายวัชรุน จุ้ยจำลอง รองอธิบดีกรมส่งเสริมอุตสาหกรรม คณะผู้บริหารระดับสูง และผู้แทนจากหน่วยงานต่าง ๆ เข้าร่วมประชุม ณ ห้องประชุม 1 ชั้น 3 อาคารกรมส่งเสริมอุตสาหกรรม (DIPROM Headquarter) และในรูปแบบออนไลน์ผ่านระบบ Zoom Meeting
คณะกรรมการเทคโนโลยีและนวัตกรรมเพื่อการปฏิรูปอุตสาหกรรม เป็นการดำเนินการตามนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” ของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม โดยให้ความสำคัญกับการประยุกต์ใช้เทคโนโลยีและนวัตกรรมเพื่อสร้างความเท่าเทียมกันในการแข่งขันของผู้ประกอบการไทยและสร้างอุตสาหกรรมเศรษฐกิจใหม่ที่เป็นมิตรกับสิ่งแวดล้อม โดยในที่ประชุมได้ร่วมรับฟังการนำเสนอ 2 เทคโนโลยี เพื่อช่วยจัดการปัญหาต่าง ๆ ได้แก่ 1) เทคโนโลยีปัญญาประดิษฐ์ (Artificial Intelligence : AI) ที่ใช้ใน Platform e-Commerce เพื่อแก้ปัญหาสินค้าที่ไม่ได้มาตรฐาน หรือการแอบอ้างนำเครื่องหมาย มอก. มาแสดงบนผลิตภัณฑ์โดยไม่ได้รับอนุญาตบนแพลตฟอร์มออนไลน์ และ 2) เทคโนโลยี Traffy Fondue มาประยุกต์ใช้ในการพัฒนาแพลตฟอร์มออนไลน์แจ้งเรื่องร้องเรียนรายงานสินค้าปลอมหรือผิดกฎหมาย
นอกจากนี้ ยังได้แต่งตั้งคณะอนุกรรมการขับเคลื่อนเทคโนโลยีปัญญาประดิษฐ์ (Artificial Intelligence : AI) ตรวจจับสินค้าที่ไม่ได้มาตรฐาน เพื่อการปฏิรูปอุตสาหกรรม และคณะอนุกรรมการพัฒนาแพลตฟอร์มแจ้งเรื่องร้องเรียนออนไลน์ เพื่อการปฏิรูปอุตสาหกรรม มุ่งหวังเพื่อเร่งดำเนินการขับเคลื่อนนโยบายปฏิรูปอุตสาหกรรมสู่เศรษฐกิจไทยยุคใหม่ของกระทรวงอุตสาหกรรมให้เกิดผลเป็นรูปธรรมเป็นไปด้วยความเรียบร้อย และมีประสิทธิภาพ

ที่มา : https://www.thaigov.go.th/news/contents/details/90571