รัฐบาลไทย-ข่าวทำเนียบรัฐบาล-“รมช.อิทธิ” นำทีมปศุสัตว์ Kick Off เร่งกำจัดโรคพิษสุนัขบ้า ปี 2568 ตั้งเป้า 5,000 ตัว


วันจันทร์ที่ 18 พฤศจิกายน 2567
“รมช.อิทธิ” นำทีมปศุสัตว์ Kick Off เร่งกำจัดโรคพิษสุนัขบ้า ปี 2568 ตั้งเป้า 5,000 ตัว
“รมช.อิทธิ” นำทีมปศุสัตว์ Kick Off เร่งกำจัดโรคพิษสุนัขบ้า ปี 2568 ตั้งเป้า 5,000 ตัว ภายใต้โครงการสัตว์ปลอดโรค คนปลอดภัย จากโรคพิษสุนัขบ้า ตามพระปณิธานฯ
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิด (Kick Off) โครงการเร่งรัดกำจัดโรคพิษสุนัขบ้าในพื้นที่จังหวัดฉะเชิงเทรา ปีงบประมาณ พ.ศ.2568 ภายใต้โครงการสัตว์ปลอดโรค คนปลอดภัย จากโรคพิษสุนัขบ้า ตามพระปณิธานศาสตราจารย์ ดร. สมเด็จเจ้าฟ้าฯ กรมพระศรีสวางควัฒน วรขัตติยราชนารี โดยมีวัตถุประสงค์ เพื่อขับเคลื่อนโครงการฯ ให้เป็นไปอย่างมีประสิทธิภาพ รวมทั้งประชาสัมพันธ์สร้างการรับรู้เกี่ยวกับโรคพิษสุนัขบ้าแก่ประชาชน ส่งเสริมให้ประชาชนเลี้ยงสุนัขและแมวอย่างถูกวิธี เพื่อให้จังหวัดฉะเชิงเทราปลอดโรคพิษสุนัขบ้าและเป็นต้นแบบของการร่วมมือจากทุกหน่วยงานในจังหวัดฉะเชิงเทรา โดยมี นางสาวฉัตรประอร นิยม รองผู้ว่าราชการจังหวัดฉะเชิงเทรา นายอภัย สุทธิสังข์ รองปลัดกระทรวงเกษตรและสหกรณ์ นายสัตวแพทย์สมชวน รัตนมังคลานนท์ อธิบดีกรมปศุสัตว์ เจ้าหน้าที่ที่เกี่ยวข้อง และประชาชนที่สนใจ เข้าร่วม ณ อาคารเนกประสงค์ เทศบาลตำบลพนมสารคาม อ.พนมสารคาม จ.ฉะเชิงเทรา
รัฐมนตรีช่วยว่าการกระทรวงเกษตรและสหกรณ์ กล่าวว่า ด้วยศาสตราจารย์ ดร. สมเด็จเจ้าฟ้าฯ กรมพระศรีสวางควัฒน วรขัตติยราชนารี ทรงห่วงใยปัญหาโรคพิษสุนัขบ้า ซึ่งเป็นปัญหาสำคัญระดับชาติ ทรงมีพระประสงค์ให้โรคพิษสุนัขบ้าหมดไปจากประเทศไทย โดยให้หน่วยงานที่เกี่ยวข้องร่วมจัดทำแผนยุทธศาสตร์การดำเนินโครงการสัตว์ปลอดโรค คนปลอดภัยจากโรคพิษสุนัขบ้า ตามพระปณิธานฯ โดยสถานการณ์และแนวโน้มโรคพิษสุนัขบ้าในสัตว์ในพื้นที่จังหวัดฉะเชิงเทรานั้น ยังคงพบสัตว์ป่วยตายจากโรคพิษสุนัขบ้าตลอดมา ประกอบกับเพื่อให้การขับเคลื่อนโครงการฯ เป็นไปอย่างมีประสิทธิภาพ กรมปศุสัตว์และหน่วยงานที่เกี่ยวข้อง จึงได้ร่วมกันจัดโครงการเร่งรัดกำจัดโรคพิษสุนัขบ้าในพื้นที่จังหวัดฉะเชิงเทรา ปีงบประมาณ พ.ศ. 2568 ขึ้น
“กิจกรรมในวันนี้ถือเป็นโอกาสที่ดี ในการการเฝ้าระวัง ป้องกันควบคุม และกำจัดโรคพิษสุนัขบ้า ให้เป็นไปอย่างมีประสิทธิภาพ ทำให้สัตว์เลี้ยงได้รับการฉีดวัคซีนป้องกันโรคพิษสุนัขบ้า และผ่าตัดทำหมันเพื่อควบคุม ประชากรสัตว์ ทำให้ประเทศไทยปลอดโรคพิษสุนัขบ้า ได้ตามพระปณิธานฯ ต่อไป โดยภายในงานมีกิจกรรมหลัก ประกอบด้วย การผ่าตัดทำหมันสุนัขและแมว การฉีดวัคซีนป้องกันโรคพิษสุนัขบ้า รวมถึงประชาสัมพันธ์สร้างการรับรู้เกี่ยวกับโรคพิษสุนัขบ้าให้แก่ประชาชน และส่งเสริมให้ประชาชนเลี้ยงสัตว์อย่างถูกวิธี ตลอดจนปล่อยคาราวานหน่วยปศุสัตว์เคลื่อนที่ โดยดำเนินการตั้งแต่เดือนตุลาคม 2567 ถึงเดือนกันยายน 2568 มีเป้าหมายรวมผ่าตัดทำหมันสุนัขและแมว ทั้งสิ้นจำนวน 5,000 ตัว ทั้งนี้ ประชาชนและเจ้าของสัตว์เลี้ยงในจังหวัดต่างๆ ที่สนใจ สามารถพาสัตว์เลี้ยงไปรับบริการได้ที่จุดให้บริการ โดยสอบถามรายละเอียดเพิ่มเติมได้ที่สำนักงานปศุสัตว์จังหวัดของท่าน” รมช.อิทธิ กล่าว
ด้านอธิบดีกรมปศุสัตว์ กล่าวเพิ่มเติมว่า การจัดงานในวันนี้ ได้รับความร่วมมือจากทั้งภาครัฐและภาคเอกชน เครือข่ายสถานพยาบาลสัตว์ มหาวิทยาลัย เครือข่ายวิชาชีพการสัตวแพทย์ องค์กรอิสระ ประชาชน และเจ้าของสัตว์เลี้ยง เพื่อให้การดำเนินการเฝ้าระวัง ป้องกัน ควบคุม และกำจัดโรคพิษสุนัขบ้าเป็นไปอย่างมีประสิทธิภาพ ทำให้จังหวัดฉะเชิงเทราปลอดโรคพิษสุนัขบ้าได้ต่อไป ซึ่งในครั้งนี้จังหวัดฉะเชิงเทรามีเป้าหมายในการบริการผ่าตัดทำหมัน จำนวน 300 ตัว และฉีดวัคซีนป้องกันโรคพิษสุนัขบ้ารวม 500 ตัว

ที่มา : https://www.thaigov.go.th/news/contents/details/90342