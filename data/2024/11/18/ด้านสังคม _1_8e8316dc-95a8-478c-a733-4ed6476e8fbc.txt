รัฐบาลไทย-ข่าวทำเนียบรัฐบาล-"วราวุธ" รมว.พม. ส่ง ศรส. ช่วย ด.ญ. 3 ขวบ ถูกพ่อเลี้ยงทำร้าย บาดแผลทั่วตัว-ฟันหัก 4 ซี่ แพทย์รับรักษาตัว ตา-น้า ดูแลใกล้ชิด  


วันจันทร์ที่ 18 พฤศจิกายน 2567
"วราวุธ" รมว.พม. ส่ง ศรส. ช่วย ด.ญ. 3 ขวบ ถูกพ่อเลี้ยงทำร้าย บาดแผลทั่วตัว-ฟันหัก 4 ซี่ แพทย์รับรักษาตัว ตา-น้า ดูแลใกล้ชิด
"วราวุธ" รมว.พม. ส่ง ศรส. ช่วย ด.ญ. 3 ขวบ ถูกพ่อเลี้ยงทำร้าย บาดแผลทั่วตัว-ฟันหัก 4 ซี่ แพทย์รับรักษาตัว ตา-น้า ดูแลใกล้ชิด
วันที่ 16 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณีคุณตาขอความช่วยเหลือหลานสาว 3 ขวบ หลังถูกพ่อเลี้ยงทำร้ายร่างกาย ฟันหัก 4 ซี่ มีบาดแผลทั้งตัว และมีแผลขนาดใหญ่ด้วยนั้น ทีม ศรส.จังหวัดสุพรรณบุรี พร้อมด้วยหน่วยงานที่เกี่ยวข้อง ได้ลงพื้นที่เยี่ยมบ้านและเยี่ยมเด็กที่โรงพยาบาลพระสังฆราชองค์ที่ 17 อ.สองพี่น้อง จ.สุพรรณบุรี เพื่อตรวจสอบข้อเท็จจริง พบว่าเด็กหญิงอายุ 3 ขวบ ถูกพ่อเลี้ยงทำร้ายร่างกาย โดยตีด้วยไม้แขวนเสื้อ อีกทั้งกัดและเตะตามร่างกาย ซึ่งทำแบบนี้กับเด็กเป็นประจำ ทำให้มีบาดแผลตามร่างกายหลายจุด ตอนนี้แพทย์ได้ทำการตรวจร่างกาย และแจ้งกับญาติของเด็กว่าบาดแผลที่เกิดขึ้นมาจากการถูกกระทำความรุนแรง และแพทย์รีบทำการรักษา โดยมีคุณตาของเด็กเฝ้าดูแลอย่างใกล้ชิด
ทีม ศรส.จังหวัดสุพรรณบุรี ได้พูดคุยกับคุณตาของเด็กทราบว่าเมื่อตอนหลานสาวอายุ 1 ขวบ ได้ไปอยู่กับยายที่ จ.พะเยา และไปๆมาๆที่บ้านตาบ้างเป็นบางครั้ง หลังจากนั้นประมาณเดือน ก.ย. 67 ยายได้ล้มป่วยและไม่สามารถช่วยเหลือตัวเองได้ ซึ่งตอนนี้ยายเป็นผู้ป่วยติดเตียง แม่เด็กจึงรับมาอยู่ด้วยที่บ้านคุณตา มีพ่อเลี้ยงของเด็กอาศัยอยู่ที่บ้านนี้ด้วย ซึ่งพ่อเลี้ยงของเด็กมีอาชีพรับเหมาก่อสร้าง และได้ไปอยู่แถวลาดกระบัง กรุงเทพฯ โดยพ่อเลี้ยงกับแม่ของเด็กเพิ่งคบหากันได้ประมาณ 4 เดือน ก่อนมาคบกับแม่เด็ก พ่อเลี้ยงมีลูกติดมา 2 คน และพักอาศัยอยู่ด้วยกันที่กรุงเทพฯ
ต่อมา เมื่อวันที่ 12 พ.ย. 67 แม่เด็กได้โทรไปบอกกับน้องสาวของตัวเอง ซึ่งมีศักดิ์เป็นน้าสาวของเด็กเพื่อบอกว่า ให้มารับเด็ก เพราะเด็กถูกพ่อเลี้ยงตีเป็นประจำ หลังจากที่น้าสาวและคุณตารู้เรื่อง จึงรีบเดินทางจากบ้านที่ จ.สุพรรณบุรี รับตัวเด็กกลับ และพาเด็กไปที่โรงพยาบาลพระสังฆราชองค์ที่ 17 ทันที เพื่อให้แพทย์ตรวจและรักษาบาดแผลตามร่างกาย หลังจากนั้น คุณตาได้ไปแจ้งความกับเจ้าหน้าที่ตำรวจ สน.ฉลองกรุง เขตมีนบุรี กรุงเทพฯ เพื่อดำเนินคดีกับพ่อเลี้ยง และในเบื้องต้นทางเจ้าหน้าที่ตำรวจ ได้ออกใบชันสูตรเพื่อพาเด็กไปตรวจร่างกาย และให้แพทย์รักษาเด็กและลงบันทึกการรักษาเป็นหลักฐานเพื่อเจ้าหน้าที่ตำรวจจะได้รวบรวมพยานหลักฐานเพื่อดำเนินคดีต่อไป
ทีม ศรส.จังหวัดสุพรรณบุรี ได้ประเมินสภาพครอบครัวของคุณตาและน้าสาวของเด็กว่า สามารถดูแลเด็กได้ ประกอบกับคุณตาและน้าสาวของเด็กมีความต้องการจะรับเด็กมาอุปการะดูแลที่บ้าน ทางทีม ศรส.จังหวัดสุพรรณบุรี จึงได้ให้ลงบันทึกไว้เป็นหลักฐาน และทีม ศรส.จังหวัดสุพรรณบุรี จะทำงานร่วมกับทีมสหวิชาชีพ และหน่วยงานที่เกี่ยวข้อง เพื่อประชุมวางแผนการช่วยเหลือเด็กร่วมกับครอบครัว อีกทั้งประสานกับเครือข่ายอาสาสมัครพัฒนาสังคมและความมั่นคงของมนุษย์ (อพม.) และผู้นำชุมชนในพื้นที่ ช่วยติดตามเฝ้าระวังอย่างใกล้ชิดอีกทางหนึ่ง
นอกจากนี้ ทางทีม ศรส.กรมกิจการเด็กและเยาวชน (ดย.) ได้ร่วมกับกัน จอมพลัง ซึ่งถือเป็นเครือข่ายทำงานช่วยเหลือ กระทรวง พม. ได้ลงพื้นที่ สน.ฉลองกรุง เพื่อติดตามความคืบหน้าเรื่องคดีความ และเดินทางไปที่บ้านพ่อเลี้ยงของเด็ก แต่ไม่พบพ่อเลี้ยงและแม่ของเด็ก ทั้งนี้ ทีม ศรส. ดย. และทีมศรส.จังหวัดสุพรรณบุรี จึงได้ประสานส่งต่อข้อมูลและติดตามความคืบหน้าคดีความ รวมถึงการดูแลฟื้นฟูสภาพจิตใจเด็กอย่างต่อเนื่อง อย่างไรก็ตาม หากพบเห็นเด็กถูกกระทำความรุนแรง เด็กถูกเลี้ยงดูไม่เหมาะสม สามารถแจ้งขอความช่วยเหลือมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง ซึ่งเราพร้อมส่งหน่วยปฏิบัติงานเคลื่อนที่เร็ว
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สุพรรณบุรี #เด็กถูกพ่อเลี้ยงทำร้าย

ที่มา : https://www.thaigov.go.th/news/contents/details/90336