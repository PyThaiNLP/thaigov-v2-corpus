รัฐบาลไทย-ข่าวทำเนียบรัฐบาล-“วราวุธ” ส่ง ศรส.จ.พังงา ช่วยเด็ก 6 ขวบ ถูกแม่หลอนยา ทำร้ายร่างกาย หลังพ่อ-ญาติ โทรแจ้งสายด่วน 1300 กระทรวง พม.


วันจันทร์ที่ 18 พฤศจิกายน 2567
“วราวุธ” ส่ง ศรส.จ.พังงา ช่วยเด็ก 6 ขวบ ถูกแม่หลอนยา ทำร้ายร่างกาย หลังพ่อ-ญาติ โทรแจ้งสายด่วน 1300 กระทรวง พม.
“วราวุธ” ส่ง ศรส.จ.พังงา ช่วยเด็ก 6 ขวบ ถูกแม่หลอนยา ทำร้ายร่างกาย หลังพ่อ-ญาติ โทรแจ้งสายด่วน 1300 กระทรวง พม.
วันที่ 17 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณีพ่อทนไม่ไหว ให้ญาติโทรแจ้ง สายด่วน พม. 1300 ขอความช่วยเหลือ เหตุแม่ติดยาจนหลอน ชอบทำร้ายร่างกายลูกวัยเพียง 6 ขวบ ที่จ.พังงา โดย ทีม ศรส.จังหวัดพังงา ได้ร่วมกับ อบต. ผู้นำชุมชน อาสาสมัครพัฒนาสังคมและความมั่นคงของมนุษย์ (อพม.) คณะกรรมการมัสยิด และญาติของแม่เด็ก ลงพื้นที่เยี่ยมบ้านเพื่อตรวจสอบข้อเท็จจริง พบว่า แม่เด็กอาศัยอยู่กับสามีซึ่งมีลูกด้วยกัน 2 คน อายุ 6 ขวบ และ 4 เดือน โดยแม่และพ่อเด็กมีพฤติกรรมติดยาเสพติดประเภทยาบ้า คนในชุมชนและเพื่อนบ้านทราบกันดี ซึ่งก่อนหน้านี้ทั้งแม่และพ่อเด็กเคยต้องโทษคดียาเสพติด เมื่อพ้นโทษออกมายังมีพฤติกรรมใช้ยาเสพติดเหมือนเดิม แม่เด็กเวลาเสพยาชอบมีพฤติกรรมพูดคุยคนเดียว และชอบทำร้ายร่างกายลูก 6 ขวบ ด้วยการตี ส่วนลูกเล็กชอบหยอกเล่นด้วยการโยนลูกลงมาเกือบถึงพื้นแล้วใช้มือรับ สร้างความหวาดเสียวให้กับคนในชุมชนที่พบเห็น
นอกจากนี้ยังพบข้อมูลเพิ่มเติมว่าแม่เด็กมีประวัติการรักษาอาการป่วยจิตเวชที่โรงพยาบาลแห่งหนึ่งในจังหวัดสุราษฎร์ธานี เมื่อประมาณ 3 ปีที่แล้วและเสร็จสิ้นการรักษา แม่เด็กได้กลับมาใช้ยาเสพติดเหมือนเดิม ปัจจุบันอาการเริ่มหนักขึ้น ส่วนพ่อเด็กมีพฤติกรรมเสพยา แต่ยังพอมีสติและได้ขอให้ญาติโทรแจ้งสายด่วน พม. 1300 ขอความช่วยเหลือ ศรส. กระทรวง พม.  เพราะกลัวว่าลูกทั้ง 2 คนจะเป็นอันตราย ต่อมา ทีม ศรส.จังหวัดพังงาได้ประชุมหารือร่วมกับทีมเจ้าหน้าที่จากหน่วยงานที่เกี่ยวข้อง , อพม. และครอบครัวเด็ก เพื่อวางแผนการช่วยเหลือเด็กอย่างใกล้ชิดทั้งในระยะสั้นและระยะยาว ในเบื้องต้น ที่ประชุมมีความเห็นร่วมกันที่จะให้ส่งแม่เด็กไปบำบัดรักษายาเสพติด ซึ่งในวันที่ 19 พ.ย. นี้ ทีม ศรส.จังหวัดพังงา จะประชุมร่วมกับทีมสหวิชาชีพ และเจ้าหน้าที่ รพ. เพื่อส่งแม่เด็กเข้ารับการบำบัดรักษายาเสพติด ส่วนลูกทั้ง 2 คน ทางญาติของแม่เด็กจะรับไปอุปการะดูแล ขณะเดียวกันทีม ศรส.จังหวัดพังงาได้ประสานกับผู้นำชุมชน และ อพม. ในพื้นที่ขอให้ช่วยติดตามการดูแลเด็กเป็นระยะ
หากพบเห็นเด็กถูกกระทำความรุนแรง เด็กถูกเลี้ยงดูไม่เหมาะสม สามารถแจ้งขอความช่วยเหลือมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #พังงา #เด็ก

ที่มา : https://www.thaigov.go.th/news/contents/details/90337