รัฐบาลไทย-ข่าวทำเนียบรัฐบาล-"หมูเด้ง" เป็นสักขีพยาน พม.-องค์การสวนสัตว์ฯ เซ็น MOU เปิดพื้นที่ช่วยกลุ่มเปราะบาง เข้าฟรีสวนสัตว์ทั่วไทย 3 ปี


วันจันทร์ที่ 18 พฤศจิกายน 2567
"หมูเด้ง" เป็นสักขีพยาน พม.-องค์การสวนสัตว์ฯ เซ็น MOU เปิดพื้นที่ช่วยกลุ่มเปราะบาง เข้าฟรีสวนสัตว์ทั่วไทย 3 ปี
"หมูเด้ง" เป็นสักขีพยาน พม.-องค์การสวนสัตว์ฯ เซ็น MOU เปิดพื้นที่ช่วยกลุ่มเปราะบาง เข้าฟรีสวนสัตว์ทั่วไทย 3 ปี
วันที่ 18 พฤศจิกายน 2567 ที่สวนสัตว์เปิดเขาเขียว อำเภอศรีราชา จังหวัดชลบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนามบันทึกข้อตกลงความร่วมมือ (MOU) การส่งเสริมการเรียนรู้และพัฒนาศักยภาพคนทุกช่วงวัย ระหว่างกระทรวง พม. กับ องค์การสวนสัตว์แห่งประเทศไทย ในพระบรมราชูปถัมภ์ โดยมี นายธเนศพล ธนบุณยวัฒน์ เลขานุการรัฐมนตรีว่าการกระทรวง พม. ร่วมเป็นสักขีพยาน  นายเชาลิตร แสงอุทัย รองผู้ว่าราชการจังหวัดชลบุรี กล่าวต้อนรับ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน นายอรรถพร ศรีเหรัญ ผู้อำนวยการองค์การสวนสัตว์แห่งประเทศไทย กล่าวถึงความร่วมมือ
ในโอกาสนีั ได้พากลุ่มเป้าหมายที่อยู่ในความดูแลของกระทรวง พม. ได้แก่ เด็ก เยาวชน ผู้สูงอายุ และคนพิการ ขึ้นรถรางเยี่ยมชมสัตว์ป่าภายในสวนสัตว์เปิดเขาเขียว โดยเฉพาะความน่ารักของ "น้องหมูเด้ง" ฮิปโปแคระซุปตาร์ของสวนสัตว์เปิดเขาเขียว เป็นลูกฮิปโปแคระ เพศเมีย เกิดจากแม่ชื่อโจนา และพ่อชื่อโทนี่ เมื่อวันที่ 10 ก.ค. 67 และเป็นน้องของพี่หมูตุ๋น ทั้งนี้ ฮิปโปแคระ เป็นสัตว์เลี้ยงลูกด้วยนม กินพืชเป็นอาหาร จัดอยู่ในวงศ์ฮิปโปโปเตมัส แต่มีขนาดเพียง 1 ใน 10 ของฮิปโปโปเตมัสเท่านั้น เป็นสัตว์ที่รักสันโดษ อยู่ตามลำพังเพียงตัวเดียว ขี้อาย และหวาดกลัวมนุษย์
นายวราวุธ กล่าวว่า จังหวัดชลบุรีและระยอง มีอากาศที่ค่อนข้างร้อนกว่าปกติ ซึ่งเป็นผลพวงของ การเปลี่ยนแปลงสภาพภูมิอากาศ (Climate Change) ซึ่งธนาคารโลกได้ศึกษาข้อมูลพบว่าจังหวัดระยองจะมีภาวะแล้งมากที่สุด โดยกระทรวง พม. ได้ร่วมกับธนาคารโลก ขับเคลื่อนงานในการดูแลกลุ่มเปราะบางในเหตุการณ์ภัยพิบัติ ทั้งกลุ่มเด็ก ผู้สูงอายุ คนพิการ รวมถึงผู้ด้อยโอกาส ให้สามารถเข้าถึงกลุ่มเป้าหมายได้อย่างรวดเร็วและมีความปลอดภัยมากที่สุด อีกทั้ง กระทรวง พม. ได้จัดตั้งศูนย์บริหารการดูแลกลุ่มเปราะบางจากภัยพิบัติ (ศบปภ.) เพื่อให้การช่วยเหลือผู้ประสบภัยสาธารณภัย โดยเฉพาะกลุ่มเปราะบาง ทั้งการวางแผน กำหนดมาตรการช่วยเหลือ รวมไปถึงฟื้นฟูเยียวยา เพื่อให้สามารถฟื้นตัวได้โดยเร็วที่สุด และความร่วมมือครั้งนี้ จะทำให้มีสถานที่ที่ทำให้มีการเสริมสร้างทักษะประสบการณ์ชีวิต ให้กับกลุ่มเปราะบางที่อยู่ในความดูแลของกระทรวง พม. แต่มากไปกว่านั้น การทำงานร่วมกัน โดยใช้พื้นที่ของสวนสัตว์ทุกแห่งในทุกภาคของประเทศไทย เพื่อสร้างความตระหนักรู้ให้แก่กลุ่มเป้าหมายทุกช่วงวัยที่อยู่ในความดูแลของกระทรวง พม. ได้เรียนรู้ในการอยู่ร่วมกับสิ่งมีชีวิตต่างๆ ที่สามารถทำให้ระบบนิเวศสมดุล เพราะระบบนิเวศที่สมดุลจะช่วยชะลอผลกระทบจากการเปลี่ยนแปลงสภาพภูมิอากาศ (Climate Change) ได้ในระดับหนึ่ง
นายวราวุธ กล่าวว่า วันนี้ กระทรวง พม. ต้องขอบคุณองค์การสวนสัตว์แห่งประเทศไทยฯ ที่เปิดพื้นที่ให้กับพี่น้องกลุ่มเปราะบางที่กระทรวง พม. ดูแล คือ ผู้สูงอายุ คนพิการ สตรีแม่เลี้ยงเดี่ยว และเด็กเล็ก ได้มีโอกาสเข้าถึงในการมาดูน้องหมูเด้ง เป็นเซเลบของประเทศไทย ไม่ใช่ของจังหวัดชลบุรี เพราะว่ามีแขกมาจากต่างประเทศคนละซีกโลกเข้ามาดูกัน ยิ่งไปกว่านั้น พี่น้องกลุ่มเปราะบางทั่วประเทศไม่เพียงเข้าดูได้ที่สวนสัตว์เปิดเขาเขียวแห่งเดียว เพราะว่า MOU นี้ ครอบคลุมถึงสวนสัตว์ทุกแห่งทั่วประเทศที่อยู่ภายใต้การดูแลขององค์การสวนสัตว์แห่งประเทศไทยฯ ระหว่างนำกลุ่มคนพิการ ผู้สูงอายุ  เด็กและเยาวชน เยี่ยมชมน้องหมูเด้ง ได้พูดคุยกับสตรีชาวอเมริกันที่มาเข้าคิวรอชมน้องหมูเด้ง ทราบว่า สตรีท่านนั้นได้รู้จักกับน้องหมูเด้งตั้งแต่อยู่ที่สหรัฐอเมริกาแล้ว โดยติดตามผ่านโซเชียลมีเดีย และติดตามมาอย่างต่อเนื่อง จึงอยากจะมาเจอตัวจริง วันนี้จึงถือโอกาสหลังจากร่วมงานวันเกิดเพื่อนสนิทที่เป็นชาวไทยแล้วเดินทางเข้ามาชมน้องหมูเด้งที่สวนสัตว์เปิดเขาเขียว ตั้งแต่ 7 โมงเช้า เพราะฉะนั้นจะเรียกว่าเป็นการตั้งใจเดินทางมายังประเทศไทย เพื่อชมน้องหมูเด้งซุปเปอร์สตาร์ระดับโลกโดยเฉพาะก็ว่าได้
สำหรับความร่วมมือครั้งนี้ กระทรวง พม. ให้การสนับสนุนเรื่องการอำนวยความสะดวกให้กับกลุ่มเป้าหมายที่อยู่ในความดูแล เข้ารับบริการในการศึกษาเรียนรู้ในทุกรูปแบบที่สวนสัตว์ที่อยู่ในความรับผิดชอบขององค์การสวนสัตว์แห่งประเทศไทยฯ และร่วมสนับสนุนและพัฒนาผลิตภัณฑ์ของกลุ่มเป้าหมายสำหรับวางจำหน่ายในพื้นที่ของสวนสัตว์ที่อยู่ในความรับผิดชอบขององค์การสวนสัตว์แห่งประเทศไทยฯ พร้อมทั้งพิจารณาคัดเลือกกลุ่มเป้าหมายที่อยู่ในความดูแล ที่มีคุณสมบัติตามที่องค์การสวนสัตว์แห่งประเทศไทยฯ กำหนด เพื่อเข้ารับการฝึกอาชีพ และการจ้างงาน ในขณะที่ องค์การสวนสัตว์แห่งประเทศไทยฯ  ให้การสนับสนุนกลุ่มเป้าหมายที่อยู่ในความดูแลของกระทรวง พม. เข้าชมสวนสัตว์ที่อยู่ในความรับผิดชอบ โดยไม่คิดค่าใช้จ่าย เป็นระยะเวลา 3 ปีตั้งแต่วันนี้ถึงวันที่ 17 พ.ย. 70 พร้อมทั้งจัดสิ่งอำนวยความสะดวกให้เหมาะสมสำหรับกลุ่มเป้าหมายทุกช่วงวัย (Universal Design) ที่เข้าร่วมกิจกรรมต่างๆ นอกจากนี้ ทางสวนสัตว์จะสนับสนุนเรื่องพื้นที่ในการจำหน่ายผลิตภัณฑ์ของกลุ่มเป้าหมายของกระทรวง พม. และส่งเสริมการฝึกอาชีพและการจ้างงาน ในพื้นที่ของสวนสัตว์ที่อยู่ในความรับผิดชอบ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #หมูเด้ง #MOU #ส่งเสริมการเรียนรู้และพัฒนาศักยภาพคนทุกช่วงวัย #สวนสัตว์เปิดเขาเขียว #ชลบุรี

ที่มา : https://www.thaigov.go.th/news/contents/details/90350