รัฐบาลไทย-ข่าวทำเนียบรัฐบาล-​ลรอ. ร่วมเป็นเกียรติในงาน Vijit Chao Phraya 2024 


วันจันทร์ที่ 18 พฤศจิกายน 2567
18/11/2567
พิมพ์
​ลรอ. ร่วมเป็นเกียรติในงาน Vijit Chao Phraya 2024
​ลรอ. ร่วมเป็นเกียรติในงาน Vijit Chao Phraya 2024
วันเสาร์ที่ 16 พฤศจิกายน 2567 เวลา 19.00 น.  นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ร่วมเป็นเกียรติในงาน Vijit Chao Phraya 2024 โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดงาน Vijit Chao Phraya 2024 ซึ่งจัดโดยการท่องเที่ยวแห่งประเทศไทย ณ ท่าเรือ 4 ICONSIAM กรุงเทพมหานคร
การจัดงาน Vijit Chao Phraya 2024 ในครั้งนี้ มีวัตถุประสงค์เพื่อส่งเสริมอุตสาหกรรมการท่องเที่ยวไทยในปี 2568 และผลักดันอุตสาหกรรมท่องเที่ยวไทยด้วยการสร้างบรรยากาศและสีสันให้กับแม่น้ำเจ้าพระยาด้วยแสงไฟและการแสดงทางวัฒนธรรมในยามค่ำคืน เพื่อเป็นการสร้างโอกาสทางธุรกิจให้กับผู้ประกอบการเรืออาหาร เรือนำเที่ยว โรงแรม ที่พัก ตลอดจนร้านอาหารริมแม่น้ำเจ้าพระยาในพื้นที่ที่ทำการแสดง ให้เกิดรายได้จากนักท่องเที่ยวเพิ่มมากขึ้น โดยงานดังกล่าวจัดขึ้นระหว่างวันที่ 16 พฤศจิกายน – 15 ธันวาคม 2567 โดยการนำเทคนิคสมัยใหม่มาจัดแสดงเพื่อสะท้อนถึงความหลากหลายทางวัฒนธรรมของไทยบนโค้งแม่น้ำเจ้าพระยาที่ไหลผ่านวัดวาอารามและย่านสำคัญ 8 พื้นที่ริมน้ำของกรุงเทพมหานคร ได้แก่
1. สะพานพระราม 8 จัดแสดงภายใต้แนวคิด “กวีกลอนร้อยกรองเจิดจรัส”
2. อาคารสำนักงานราชนาวิกสภา กองทัพเรือ จัดแสดงภายใต้แนวคิด “นาวิกวิถี แสงสีทัพเรือ”
3. วัดอรุณราชวรารามราชวรมหาวิหาร จัดแสดงภายใต้แนวคิด “อรุณรุ่งสู่ราตรี”
4. วัดกัลยาณมิตรวรมหาวิหาร จัดแสดงภายใต้แนวคิด “วิจิตรแสงแห่งศรัทธา”
5. อาคารสุนันทาลัย (โรงเรียนราชินี) จัดแสดงภายใต้แนวคิด “แสงมหัศจรรย์แห่งการเรียนรู้”
6. สะพานปฐมบรมราชานุสรณ์ (สะพานพระพุทธยอดฟ้า) จัดแสดงภายใต้แนวคิด “มหัศจรรย์แสงแห่งฝัน”
7. ตึกร้าง (ซอยล้ง 1919) ถนนเชียงใหม่ เขตคลองสาน จัดแสดงภายใต้แนวคิด “ปริศนาลี้ลับราตรีแห่งแสง”
8. ศูนย์การค้าไอคอนสยาม (ICONSIAM) จัดแสดงภายใต้แนวคิด “The Thai-conic Christmas Symphony”

ที่มา : https://www.thaigov.go.th/news/contents/details/90347