รัฐบาลไทย-ข่าวทำเนียบรัฐบาล-ฉก.พญานาคราช จับเศษยางพาราเถื่อน 50,000 กิโลกรัม ในพื้นที่ด่านสะเดา จังหวัดสงขลา


วันจันทร์ที่ 18 พฤศจิกายน 2567
ฉก.พญานาคราช จับเศษยางพาราเถื่อน 50,000 กิโลกรัม ในพื้นที่ด่านสะเดา จังหวัดสงขลา
ฉก.พญานาคราช จับเศษยางพาราเถื่อน 50,000 กิโลกรัม ในพื้นที่ด่านสะเดา จังหวัดสงขลา
เมื่อวันที่ 17 พฤศจิกายน เวลา 19.00 น. พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ฉก.พญานาคราช นำโดย พ.ต.ท.อัครเดช ปิ่นทองพันธ์ รอง ผกก.ป.สภ.คลองแงะ จังหวัดสงขลา นายฐิติพงษ์ เพ็งแพง นักวิชาการเกษตรชำนาญการพิเศษ ด่านตรวจพืชสะเดา และว่าที่ ร.ต.ศุภชัย จันทร์แก้ว ผู้อำนวยการการยางแห่งประเทศไทย เขตภาคใต้ตอนล่าง ได้ร่วมกันทำการสุ่มตรวจยานพาหนะต้องสงสัยที่จะขนสินค้าทางการเกษตรผิดกฎหมายในพื้นที่ อำเภอสะเดา จังหวัดสงขลา ซึ่งได้ตรวจค้นรถยนต์บรรทุกกึ่งพ่วงยี่ห้อวอลโว่ ทะเบียนประเทศมาเลเซียหมายเลข BQR 7778 คนขับรถเป็นชาวมาเลเซีย ได้ขับรถขนเศษยางพาราน้ำหนักรวม 50,000 กิโลกรัม ตรวจสอบเบื้องต้นพบว่าเข้าข่ายกระทำความผิดฐานพยายามลักลอบขนเศษยางพาราออกนอกราชอาณาจักรโดยไม่ได้รับอนุญาต และยังมิได้ผ่านพิธีการศุลกากร รวมทั้ง ยังไม่ชำระค่าธรรมเนียมส่งออกให้การยางแห่งประเทศไทย อันเป็นความผิดตามประมวลกฎหมายอาญา มาตรา 80, พ.ร.บ.ศุลกากร พ.ศ. 2560 มาตรา 242 วรรคหนึ่ง มาตรา 242 วรรคสอง, พ.ร.บ.ควบคุมยาง พ.ศ. 2542 มาตรา 26 มาตรา 52, พ.ร.บ.การยางแห่งประเทศไทย พ.ศ.2558 มาตรา 47 มาตรา 48 จึงได้นำตัวผู้ต้องหาพร้อมของกลางส่งพนักงานสอบสวนเพื่อดำเนินคดีต่อไป

ที่มา : https://www.thaigov.go.th/news/contents/details/90351