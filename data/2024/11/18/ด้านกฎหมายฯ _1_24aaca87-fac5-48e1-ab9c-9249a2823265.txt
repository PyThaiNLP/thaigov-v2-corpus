รัฐบาลไทย-ข่าวทำเนียบรัฐบาล-ยุติธรรม​ จับมือ ดีอี​ ลงนาม MOU ด้านการป้องกันและปราบปรามการใช้ช่องทางออนไลน์กระทำผิด การสื่อสารหรือแสดงออกในลักษณะยุยงหรือส่งเสริมความเกลียดชังผ่านสื่อออนไลน์


วันจันทร์ที่ 18 พฤศจิกายน 2567
18/11/2567
พิมพ์
ยุติธรรม​ จับมือ ดีอี​ ลงนาม MOU ด้านการป้องกันและปราบปรามการใช้ช่องทางออนไลน์กระทำผิด การสื่อสารหรือแสดงออกในลักษณะยุยงหรือส่งเสริมความเกลียดชังผ่านสื่อออนไลน์
ยุติธรรม​ จับมือ ดีอี​ ลงนาม MOU ด้านการป้องกันและปราบปรามการใช้ช่องทางออนไลน์กระทำผิด การสื่อสารหรือแสดงออกในลักษณะยุยงหรือส่งเสริมความเกลียดชังผ่านสื่อออนไลน์
ในวันจันทร์ที่ ๑๘ พฤศจิกายน ๒๕๖๗ เวลา ๑๑.๐๐ น. นางพงษ์สวาท นีละโยธิน ปลัดกระทรวงยุติธรรม พร้อมด้วย​ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ร่วมลงนามบันทึกข้อตกลงความร่วมมือด้านการป้องกันและปราบปรามการใช้ช่องทางออนไลน์กระทำผิด การสื่อสารหรือแสดงออกในลักษณะยุยงหรือส่งเสริมความเกลียดชังผ่านสื่อออนไลน์ ระหว่าง กระทรวงยุติธรรม กับ กระทรวงดิจิทัลเพื่อเศรษฐกิจและสังคม โดยมี นายไตรยฤทธิ์ เตมหิวงศ์ รองปลัดกระทรวงยุติธรรม และนางสาวยุพาภรณ์ ศิริกิจพาณิชย์กูล ผู้ช่วยปลัดกระทรวงดิจิทัลเพื่อเศรษฐกิจและสังคม เป็นสักขีพยาน พร้อมด้วย นายยอดฉัตร ตสาริกา ผู้อำนวยการกองกฎหมาย รักษาการในตำแหน่งที่ปรึกษาด้านกฎหมาย นางสาวธนวรรณ ท้วมยิ้ม ผู้อำนวยการศูนย์เทคโนโลยีสารสนเทศและการสื่อสาร กระทรวงยุติธรรม และเจ้าหน้าที่กระทรวงดิจิทัลเพื่อเศรษฐกิจและสังคม เข้าร่วม ณ ห้องประชุม MDES๑ ชั้น ๙ กระทรวงดิจิทัลเพื่อเศรษฐกิจและสังคม แขวงทุ่งสองห้อง เขตหลักสี่ กรุงเทพมหานคร
สำหรับการลงนามบันทึกข้อตกลงความร่วมมือจัดขึ้นเพื่อร่วมกันแก้ไขปัญหาที่เกิดขึ้นในโลกดิจิทัลจากการติดต่อสื่อสารและการทำธุรกรรมในด้านต่าง ๆ ผ่านสื่อออนไลน์ รวมถึงการก่ออาชญากรรมทางเทคโนโลยีเป็นไปอย่างมีประสิทธิภาพ จึงมีความจำเป็นที่จะต้องบูรณาการความร่วมมือระหว่างหน่วยงานที่เกี่ยวข้องกับการพัฒนา บริหารจัดการ และกำกับดูแลโครงสร้างพื้นฐานการสื่อสาร สารสนเทศ และโทรคมนาคม และการบริหารกระบวนการยุติธรรม โดยเฉพาะอย่างยิ่งในกรณีที่มีการกระทำในลักษณะการใช้ช่องทางออนไลน์ เช่น เว็บไซต์ แพลตฟอร์มออนไลน์ต่าง ๆ ในการกระทำความผิดที่ส่งผลต่อสังคมโดยรวม และการสื่อสารหรือแสดงออกในลักษณะยุยงหรือส่งเสริมความเกลียดชังผ่านสื่อออนไลน์ (Digital Hate Speech)
โอกาส​นี้ ปลัดกระทรวงยุติธรรม กล่าวใจความสำคัญตอนหนึ่งว่า ที่ผ่านมากระทรวงยุติธรรมไม่ได้นิ่งนอนใจ และเร่งดำเนินการแก้ไขปัญหาเรื่องของการกระทำความผิดทางออนไลน์มาตลอด โดยเฉพาะเรื่องของ Fake News หรือข่าวปลอม ซึ่งทางนายกรัฐมนตรีและรัฐบาลได้ให้ความสำคัญและประกาศเป็นวาระแห่งชาติ การลงนามบันทึกข้อตกลงความร่วมมือในครั้งนี้กระทรวงยุติธรรมจึงมีความยินดีเป็นอย่างยิ่งที่จะได้ร่วมมือและสนับสนุนการดำเนินงานของของกระทรวงดิจิทัลเพื่อเศรษฐกิจและสังคม เพื่อเสริมสร้างการติดตาม ควบคุม และปราบปรามผู้ที่เข้าข่ายกระทำความผิด ผ่านช่องทางออนไลน์ทุกรูปแบบอย่างจริงจัง ตลอดจนเพื่อให้ประชาชนสามารถใช้เทคโนโลยีดิจิทัลด้วยความมั่นคงปลอดภัยโดยไม่ถูกคุมคามจากอาชญากรรมทางเทคโนโลยี และสามารถเข้าถึงกระบวนการยุติธรรมได้อย่างทั่วถึง รวดเร็ว และเป็นธรรม

ที่มา : https://www.thaigov.go.th/news/contents/details/90344