รัฐบาลไทย-ข่าวทำเนียบรัฐบาล-รมว.นฤมล


วันจันทร์ที่ 18 พฤศจิกายน 2567
รมว.นฤมล
"รมว.นฤมล" ลงพื้นที่ จ.อุดรธานี Kick off "โครงการชะลอการขายยาง" สร้างเสถียรภาพราคายาง เสริมสภาพคล่องทางการเงินให้ชาวสวนยางช่วงรอขายผลผลิต พร้อม เตรียมจัดงานวันพืชสวนโลกให้มีประสิทธิภาพ
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานเปิดโครงการ Kick Off ชะลอการขายยาง ประจำปีงบประมาณ 2568 โดยมี ผู้บริหารสังกัดกระทรวงเกษตรและสหกรณ์ นางรณิดา เหลืองฐิติสกุล รักษาราชการแทนผู้ว่าราชการจังหวัดอุดรธานี และเจ้าหน้าที่ส่วนจังหวัดให้การต้อนรับ ณ โรงแรมสยามแกรนด์ จ.อุดรธานี สำหรับโครงการดังกล่าว มีวัตถุประสงค์เพื่อช่วยควบคุมปริมาณผลผลิตยางพาราที่เข้าสู่ตลาดให้เหมาะสมกับการใช้ยาง และลดความผันผวนด้านราคา ทำให้ราคายางพารามีเสถียรภาพ อีกทั้ง เป็นการเสริมสภาพคล่องให้กับสถาบันเกษตรกรชาวสวนยางระหว่างรอจำหน่ายผลผลิตในช่วงระดับราคาที่เหมาะสม
"กระทรวงเกษตรและสหกรณ์ โดย การยางแห่งประเทศไทย ได้ขับเคลื่อนโครงการชะลอการขายยางมาอย่างต่อเนื่อง และมุ่งขยายผลให้ครอบคลุมทุกพื้นที่ทั่วประเทศ เพื่อส่งเสริมและสนับสนุนให้เกษตรกรชาวสวนยางมีส่วนร่วมในการจัดการผลผลิตยาง ซึ่งเป็นการสร้างเสถียรภาพด้านราคาในระบบตลาดอย่างยั่งยืน พร้อมทั้ง ส่งเสริมให้เกษตรกรชาวสวนยางดำเนินการทำสวนยางตามกฎหมายว่าด้วยสินค้าที่ปลอดจากการตัดไม้ทำลายป่า หรือ EUDR (EU Deforestation Regulation) เพื่อให้ประเทศไทยสามารถขยายตลาด และเป็นผู้กำหนดราคายางโลกได้ นอกจากนี้ กระทรวงเกษตรฯ มีการส่งเสริมให้เกษตรกรชาวสวนยางปลูกพืชชนิดอื่นควบคู่ไปกับการทำสวนยาง เพื่อให้เกิดการทำเกษตรกรรมยั่งยืน อีกทั้ง ช่วยยกระดับรายได้และคุณภาพชีวิตของเกษตรกรชาวสวนยางให้มีความอยู่ดีกินดี สถาบันเกษตรกรมีความเข้มแข็ง ตามนโยบายสำคัญของกระทรวงเกษตรฯ ที่ต้องการให้เกษตรกรต้องอยู่ดี สินค้าเกษตรมูลค่าสูง ทรัพยากรเกษตรยั่งยืน"ศ.ดร.นฤมล กล่าว
ทั้งนี้ ศ.ดร.นฤมล และคณะ ได้มอบเงินอุดหนุนจากกองทุนพัฒนายางพารา มาตรา 49(3) แก่สถาบันเกษตรกรชาวสวนยาง จำนวน 5 กลุ่ม และเกษตรกรชาวสวน จำนวน 3 ราย รวมถึงมอบโฉนดเพื่อการเกษตรให้กับตัวแทนเกษตรกร จำนวน 30 ราย อีกด้วย
จากนั้น ศ.ดร.นฤมล ได้เดินทางไปยังจุดก่อสร้างสถานีสูบน้ำ ต.หมูม่น อ.เมือง จ.อุดรธานี เพื่อติดตามโครงการก่อสร้างสถานีสูบน้ำด้วยไฟฟ้าบ้านหมูม่นและอาคารประกอบให้สามารถส่งน้ำให้กับพื้นที่ชลประทาน (บางส่วน) จำนวน 478 ไร่ ได้ตลอดทั้งปี และส่งน้ำให้กับพื้นที่หนองแดเพื่อผลิตน้ำประปาหมู่บ้านของตำบลกุดสระ เป็นประโยชน์กว่า 1,500 ครัวเรือน อีกทั้งสามารถส่งน้ำสนับสนุนการจัดงานมหกรรมพืชสวนโลก เพื่อรดน้ำต้นไม้และพืชสวนในงาน วันละกว่า 2,160 ลูกบาศก์เมตร พร้อมทั้งเดินทางไปยังพื้นที่สวนสาธารณะหนองแด ต.กุดสระ อ.เมือง จ.อุดรธานี เพื่อติดตามความคืบหน้าการปรับสภาพพื้นที่และถมดินสำหรับจัดงานมหกรรมพืชสวนโลก จ.อุดรธานี ซึ่งคาดการณ์ว่าจะดำเนินการเสร็จสิ้นช่วงปลายเดือนพฤศจิกายน 67 นี้

ที่มา : https://www.thaigov.go.th/news/contents/details/90345