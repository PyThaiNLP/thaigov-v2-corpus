รัฐบาลไทย-ข่าวทำเนียบรัฐบาล-สำนักงานสลากฯ เพิ่มจุดจำหน่ายสลาก N3 เป็น 827 แห่งทั่วประเทศ เริ่มงวด 1 ธ.ค. 2567


วันจันทร์ที่ 18 พฤศจิกายน 2567
18/11/2567
พิมพ์
สำนักงานสลากฯ เพิ่มจุดจำหน่ายสลาก N3 เป็น 827 แห่งทั่วประเทศ เริ่มงวด 1 ธ.ค. 2567
สำนักงานสลากกินแบ่งรัฐบาลอำนวยความสะดวกให้ประชาชนได้ทดลองซื้อสลาก N3 ช่วงทดลองจำหน่ายผ่านระบบแซนด์บ็อกซ์ทั่วถึง ตั้งแต่งวดวันที่ 1 ธ.ค.2567 เป็นต้นไป จะเพิ่มจุดจำหน่ายสลาก N3 ผ่านโครงการสลาก 80 ที่สมัครใจร่วมโครงการ เป็น 827 จุดจำหน่ายทั่วประเทศ
เมื่อวันที่ 16 พฤศจิกายน 2567 เวลา 16.00 น. พันโท หนุน ศันสนาคม ผู้อำนวยการสำนักงานสลากกินแบ่งรัฐบาล (GLO) เปิดเผยว่า เพื่อเป็นการอำนวยความสะดวกให้พี่น้องประชาชน ได้สามารถทดลองซื้อสลากกินแบ่งรัฐบาลตัวเลขสามหลัก หรือ สลาก N3 ในช่วงทดลองจำหน่ายผ่านระบบแซนด์บ็อกซ์อย่างทั่วถึงยิ่งขึ้น ตั้งแต่งวดวันที่ 1 ธันวาคม 2567 เป็นต้นไป จะเพิ่มจุดจำหน่ายสลาก N3 ผ่านโครงการสลาก 80 ที่สมัครใจเข้าร่วมโครงการ เป็น 827 จุดจำหน่ายทั่วประเทศ
ทั้งนี้ สามารถตรวจสอบจุดจำหน่ายสลาก N3 ผ่านแอปพลิเคชันเป๋าตัง  ได้ทุกวัน ตั้งแต่เวลา 06.00-23.00 น. และ จนถึงเวลา 14.00 น. ในวันออกรางวัล
“จากการทดลองขายสลาก N3 ผ่านมา 2 งวด มีเสียงตอบรับที่ดี จากประชาชนผู้ซื้อสลาก ซึ่งในช่วงทดสอบในระบบแซนด์บ็อกซ์ สามารถซื้อสลาก N3 ราคาใบละ 20 บาท โดยชำระเงินด้วยแอปฯ เป๋าตังซึ่งสำนักงานสลากฯ จะพัฒนาระบบให้ตอบโจทย์ความต้องการของผู้ซื้อให้มากที่สุด โดยมีเป้าหมายในช่วงทดสอบ ให้เกิดความเรียนรู้พฤติกรรมระหว่างผู้ซื้อ และผู้ขายเป็นหลัก เข้าใจรูปแบบของผลิตภัณฑ์ใหม่ที่ออกมา และคาดว่าจะช่วยบรรเทาปัญหาสลากเกินราคาได้อีกทางหนึ่ง”
นอกจากนี้ ประชาชนทั่วไป ยังสามารถค้นหาจุดจำหน่ายโครงการสลาก 80 ซึ่งจำหน่ายสลากกินแบ่งรัฐบาลหกหลัก ตามราคาที่กฎหมายกำหนด 80 บาท รวมถึงสลาก N3 ผ่านช่องทางของสำนักงานฯ อาทิ เว็บไซต์ www.glo.or.th , Facebook Fanpage สำนักงานสลากกินแบ่งรัฐบาล , LINE Official และแอปพลิเคชัน : GLO Lottery   รวมถึงสอบถามได้ที่ call center 02 528 9999  อีกทั้งที่บริเวณจุดจำหน่ายโครงการสลาก 80 จะมีป้ายสัญลักษณ์สำนักงานฯ เพื่อให้มั่นใจในการเลือกซื้อ

ที่มา : https://www.thaigov.go.th/news/contents/details/90356