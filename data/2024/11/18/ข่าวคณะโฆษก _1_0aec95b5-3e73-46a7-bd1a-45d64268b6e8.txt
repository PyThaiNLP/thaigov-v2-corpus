รัฐบาลไทย-ข่าวทำเนียบรัฐบาล-​ศปช. เตือนประชาชนภาคใต้เฝ้าระวังสถานการณ์น้ำท่วมฉับพลัน น้ำป่าไหลหลาก ช่วงวันที่  20 - 26  พ.ย.  พร้อมเฝ้าระวังอ่างเก็บน้ำในพื้นที่ภาคใต้ ที่มีปริมาณน้ำเกิน 80 %


วันจันทร์ที่ 18 พฤศจิกายน 2567
18/11/2567
พิมพ์
​ศปช. เตือนประชาชนภาคใต้เฝ้าระวังสถานการณ์น้ำท่วมฉับพลัน น้ำป่าไหลหลาก ช่วงวันที่  20 - 26  พ.ย.  พร้อมเฝ้าระวังอ่างเก็บน้ำในพื้นที่ภาคใต้ ที่มีปริมาณน้ำเกิน 80 %
​ศปช. เตือนประชาชนภาคใต้เฝ้าระวังสถานการณ์น้ำท่วมฉับพลัน น้ำป่าไหลหลาก ช่วงวันที่  20 - 26  พ.ย. พร้อมเฝ้าระวังอ่างเก็บน้ำในพื้นที่ภาคใต้ ที่มีปริมาณน้ำเกิน 80 % ส่วนภาคอีสานเฝ้าระวังน้ำน้อยต่ำกว่า 30%
วันนี้ (18 พ.ย. 67) เวลา 11.00 น.  นางสาวศศิกานต์ วัฒนะจันทร์  รองโฆษกประจำสำนักนายกรัฐมนตรีเปิดเผยว่า ที่ประชุม ศปช. ประกาศเตือนประชาชนบริเวณพื้นที่ภาคใต้ เฝ้าระวังสถานการณ์น้ำท่วมฉับพลันน้ำป่าไหลหลาก ช่วงวันที่  20 - 26  พฤศจิกายน 2567 เนื่องด้วยบริเวณความกดอากาศสูงกำลังปานกลางจากประเทศจีนแผ่ลงมาปกคลุมภาคตะวันออกเฉียงเหนือและทะเลจีนใต้ และมรสุมตะวันออกเฉียงเหนือกำลังปานกลางพัดปกคลุมอ่าวไทยและภาคใต้ ส่งผลทำให้ภาคใต้อาจมีฝนตกหนักถึงหนักมากในบางแห่ง
“ขอให้ประชาชนในพื้นที่ จังหวัดสุราษฎร์ธานี นครศรีธรรมราช ตรัง สตูล พัทลุง สงขลา  ปัตตานี ยะลา นราธิวาส เฝ้าระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขา ใกล้ทางน้ำไหลผ่านและพื้นที่ลุ่มไว้ด้วย”
ทั้งนี้ สำนักงานทรัพยากรน้ำแห่งชาติ ประกาศเฝ้าระวังอ่างเก็บน้ำมากในพื้นที่ภาคใต้  จำนวน 7 แห่ง ได้แก่ อ่างเก็บน้ำขนาดกลาง 6 แห่ง ที่มีน้ำมาก (80-100%)  ได้แก่ อ่างเก็บน้ำบางกำปรัด อ่างเก็บน้ำบางวาด อ่างเก็บน้ำบางเหนียวดำ อ่างเก็บน้ำคลองกะทะ อ่างเก็บน้ำที่มีน้ำมาก (มากกว่า 100%) 2 แห่ง ได้แก่ อ่างเก็บน้ำห้วยลึก อ่างเก็บน้ำคลองหยา และอ่างเก็บน้ำขนาดเล็ก 1 แห่ง   ที่มีน้ำมาก (80-100%) อ่างเก็บน้ำคลองสวนหนัง
นางสาวศศิกานต์ กล่าวเพิ่มเติมถึง การติดตามสถานการณ์เฝ้าระวังพื้นที่เสี่ยง แหล่งน้ำเก็บกักน้ำเพื่อการอุปโภคบริโภค ปริมาณน้ำน้อย โดย สำนักงานทรัพยากรน้ำแห่งชาติ ประกาศเฝ้าระวังเก็บน้ำแหล่งน้ำขนาดใหญ่ระดับต่ำกว่า 30 % จำนวน 3 แห่ง ของภาคตะวันออกเฉียงเหนือ ได้แก่ อ่างเก็บน้ำพุง อ่างเก็บน้ำจุฬาภรณ์ และอ่างเก็บน้ำลำตะคอง

ที่มา : https://www.thaigov.go.th/news/contents/details/90341