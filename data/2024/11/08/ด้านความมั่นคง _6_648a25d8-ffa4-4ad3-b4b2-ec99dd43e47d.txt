รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว พระราชทานผ้าพระกฐิน ประจำปี 2567 ให้กระทรวงมหาดไทยไปทอดถวายยังที่ชุมนุมสงฆ์วัดปรมัยยิกาวาส วรวิหาร อำเภอปากเกร็ด จังหวัดนนทบุรี


วันศุกร์ที่ 8 พฤศจิกายน 2567
08/11/2567
พิมพ์
พระบาทสมเด็จพระเจ้าอยู่หัว พระราชทานผ้าพระกฐิน ประจำปี 2567 ให้กระทรวงมหาดไทยไปทอดถวายยังที่ชุมนุมสงฆ์วัดปรมัยยิกาวาส วรวิหาร อำเภอปากเกร็ด จังหวัดนนทบุรี
พระบาทสมเด็จพระเจ้าอยู่หัว พระราชทานผ้าพระกฐิน ประจำปี 2567 ให้กระทรวงมหาดไทยไปทอดถวายยังที่ชุมนุมสงฆ์วัดปรมัยยิกาวาส วรวิหาร อำเภอปากเกร็ด จังหวัดนนทบุรี
วันนี้ (8 พ.ย. 67) เวลา 14.00 น. ที่พระอุโบสถ วัดปรมัยยิกาวาส วรวิหาร ต.เกาะเกร็ด อ.ปากเกร็ด จ.นนทบุรี พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐิน ประจำปี 2567 ตามที่กระทรวงมหาดไทย ขอพระราชทานไปทอดถวายยังที่ชุมนุมสงฆ์วัดปรมัยยิกาวาส วรวิหาร โดยมี นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานในพิธี
โอกาสนี้ นางจิณณารัชช์ สัมพันธรัตน์ นายกสมาคมแม่บ้านมหาดไทย นายเชษฐา โมสิกรัตน์ นายราชันย์ ซุ้นหั้ว รองปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ร.ต.ท.ภพชนก ชลานุเคราะห์ รองอธิบดีกรมการปกครอง รักษาราชการแทนอธิบดีกรมการปกครอง ว่าที่ ร.อ.ธีรพงศ์ ครุธดิลกานันท์ รองอธิบดีกรมโยธาธิการและผังเมือง รักษาราชการแทน อธิบดีกรมโยธาธิการและผังเมือง นายเกียรติศักดิ์ ตรงศิริ ผู้ว่าราชการจังหวัดราชบุรี นายอภิชัย อร่ามศรี รองผู้ว่าราชการจังหวัดนนทบุรี รักษาราชการแทนผู้ว่าราชการจังหวัดนนทบุรี น.ส.ปาณิสรา กาญจนะจิตรา นางระวีพรรณ แก้วเพียงเพ็ญ รองผู้ว่าราชการจังหวัดนนทบุรี หัวหน้าหน่วยงานรัฐวิสาหกิจ หัวหน้าส่วนราชการ นายอำเภอ ข้าราชการ พนักงาน เจ้าหน้าที่จากหน่วยงานในสังกัดกระทรวงมหาดไทย สมาคมแม่บ้านมหาดไทย พลโท ชาติวัฒน์ งามนิยม ไวยาวัจกรวัดปรมัยยิกาวาส วรวิหาร ตลอดจนบริษัท ห้างร้าน ภาคีเครือข่ายของกระทรวงมหาดไทย และประชาชนผู้มีจิตศรัทธา เข้าร่วมในพิธีฯ
เมื่อถึงเวลาตามกำหนดการพิธี นายอรรษิษฐ์ สัมพันธรัตน์ ปลัดกระทรวงมหาดไทย ถวายความเคารพพระบรมฉายาลักษณ์ พระบาทสมเด็จพระเจ้าอยู่หัว ถวายธูปเทียนแพ แล้วอัญเชิญผ้าพระกฐินเบื้องหน้าพระบรมฉายาลักษณ์ อุ้มประคองไว้ตรงอก ดนตรีบรรเลงเพลงสรรเสริญพระบารมี จบแล้ว ถวายความเคารพ และอุ้มประคองผ้าพระกฐินพระราชทานเข้าสู่พระอุโบสถ วางบนพานแว่นฟ้าหน้าพระสงฆ์รูปที่ 2 จากนั้น จุดธูป เทียน บูชาพระประธานประจำพระอุโบสถ กราบ 3 ครั้ง แล้วหยิบผ้าห่มพระประธานที่วางอยู่บนผ้าพระกฐินมอบให้เจ้าหน้าที่ และอัญเชิญผ้าพระกฐินมาอุ้มประคองหันหน้าไปทางพระประธานประจำพระอุโบสถ กล่าวนะโม 3 จบ แล้วหันหน้าไปทางพระสงฆ์ กล่าวคำถวายผ้าพระกฐิน เสร็จแล้ววางผ้าพระกฐินบนพานแว่นฟ้า ประเคนแด่พระสงฆ์รูปที่ 2 พร้อมด้วยพานเทียนพระปาติโมกข์ พระสงฆ์กระทำพิธีอปโลกนกรรมและลงไปครองผ้า เสร็จแล้ว ประธานถวายเครื่องพระกฐินแด่พระสงฆ์องค์ครอง รองปลัดกระทรวงมหาดไทย และนายกสมาคมแม่บ้านมหาดไทย ถวายผ้าไตรแด่พระคู่สวด 2 รูป ข้าราชการชั้นผู้ใหญ่ถวายเครื่องไทยธรรม ประธานถวายใบปวารณาแด่เจ้าอาวาส พระสงฆ์อนุโมทนา ถวายอดิเรก ประธานกรวดน้ำ รับพร กราบพระรัตนตรัย และกราบลาพระสงฆ์ แล้วมอบเงินให้แก่สถานศึกษา นางแน่งน้อย เพ็งพันธ์ ผู้อำนวยการโรงเรียนปากเกร็ด และนายพรชัย หมื่นสุข ผู้อำนวยการโรงเรียนวัดปรมัยยิกาวาส (แสนสวัสดิ์วิทยาคาร) แล้วเดินไปที่โต๊ะหมู่ประดิษฐานพระบรมฉายาลักษณ์ ถวายความเคารพ เป็นอันเสร็จพิธีถวายผ้าพระกฐินพระราชทาน โดยมียอดเงินพระกฐินพระราชทานในครั้งนี้ เป็นเงินทั้งสิ้น 6,245,930 บาท
หลังเสร็จพิธีถวายผ้าพระกฐินพระราชทาน นายอรรษิษฐ์ สัมพันธรัตน์ ปลัดกระทรวงมหาดไทย ถวายสักการะปูชนียสถานภายในบริเวณวัดปรมัยยิกาวาส วรวิหาร ได้แก่ พระมหารามัญเจดีย์ พระนนทมุนินท์ (พระพุทธรูปประจำจังหวัดนนทบุรี) พระศิลาขาว พระพุทธไสยาสน์ พระเจดีย์มุตาว (เจดีย์เอียง) พระบรมราชานุสาวรีย์ พระบาทสมเด็จพระจุลจอมเกล้าเจ้าอยู่หัว วิหารพระศรีอาริย์
วัดปรมัยยิกาวาส เป็นพระอารามหลวงชั้นโท ชนิดวรวิหาร สังกัดคณะสงฆ์มหานิกาย ปัจจุบันมีพระวชิรรังษี เป็นเจ้าอาวาส เดิมเป็นวัดราษฎร์ของชาวรามัญ ที่อพยพเข้ามาพึ่งพระบรมโพธิสมภารตั้งแต่ครั้งก่อนสถาปนากรุงรัตนโกสินทร์ มีชื่อเดิมตามภาษารามัญว่า เภี่ยมุ๊เกี๊ยะเติ้ง ภายหลังเพี้ยนมาเป็น เภี่ยเมิ้งฮะเติ้ง แปลว่า วัดหัวแหลม หรือตามคำไทยเรียกว่า วัดปากอ่าว ตามสภาพภูมิศาสตร์ที่ตั้งวัด ซึ่งอยู่บริเวณหัวมุมของเกาะเกร็ด เลขที่ 51 หมู่ที่ 7 ตำบลเกาะเกร็ด อำเภอปากเกร็ด จังหวัดนนทบุรี มีอายุกว่า 200 ปี มีเสนาสนะสำคัญก่อนจะได้รับการปฏิสังขรณ์ในปีพุทธศักราช 2417 อาทิ ศาลาการเปรียญทรงมอญ พระอุโบสถ พระวิหารพระพุทธไสยาสน์ กุฎี เจดีย์ทรงรามัญ และบุษบกไม้สักแกะสลัก
เหตุการณ์ประวัติศาสตร์อันสำคัญยิ่งที่สะท้อนถึงพระมหากรุณาธิคุณของพระมหากษัตริย์ที่ทรงมีต่อวัดปรมัยยิกาวาส วรวิหาร คือ เมื่อวันที่ 14 พฤศจิกายน 2417 พระบาทสมเด็จพระจุลจอมเกล้าเจ้าอยู่หัว ได้เสด็จพระราชดำเนินประพาสพระราชวังบางปะอิน ได้ทรงมีพระราชศรัทธาที่จะถวายผ้าพระกฐินยังอารามรามัญเมืองนนทบุรี 4 อาราม ประกอบด้วย 1. วัดปากอ่าว 2. วัดรามัญ (วัดเกาะพญาเจ่ง) 3. วัดบางพัง และ 4. วัดสนามเหนือ เมื่อเสด็จขึ้นยังวัดปากอ่าวได้ทรงทอดพระเนตรเห็นว่า วัดปากอ่าวนี้เป็นวัดที่มีทำเลที่ตั้งดีแต่มีความทรุดโทรมเป็นอันมาก ทรงมีพระราชศรัทธาปฏิสังขรณ์ด้วยมุ่งพระราชหฤทัยที่จะเฉลิมพระเกียรติสมเด็จพระเจ้าบรมมหัยยิกาเธอ กรมสมเด็จพระสุดารัตนราชประยูร ผู้ทรงอภิบาลพระองค์มาแต่ครั้งยังทรงพระเยาว์ ดังนั้น วัดปรมัยยิกาวาส วรวิหาร แห่งนี้ จึงเป็นพระบรมราชานุสรณ์แห่งพระราชกตเวทิตาที่พระบาทสมเด็จพระจุลจอมเกล้าเจ้าอยู่หัวได้ทรงบูรณะปฏิสังขรณ์ฉลองพระเดชพระคุณสมเด็จพระบรมมหัยยิกาเธอแห่งรัชกาล ปรากฏเสนาสนะปูชนียสถานให้ได้มากราบนมัสการและน้อมรำลึกในพระมหากรุณาธิคุณ ซึ่งในปัจจุบัน วัดปรมัยยิกาวาส วรวิหาร มีถาวรวัตถุและเสนาสนะที่ล้วนเป็นสิ่งที่มีคุณค่าและความสำคัญทางประวัติศาสตร์ ควรค่าแห่งการเป็นแหล่งเรียนรู้ให้อนุชนได้ช่วยกันดูแลรักษาสมตามพระราชศรัทธาและพระบรมราชูทิศให้สถิตอยู่ตราบนานเท่านาน

ที่มา : https://www.thaigov.go.th/news/contents/details/90034