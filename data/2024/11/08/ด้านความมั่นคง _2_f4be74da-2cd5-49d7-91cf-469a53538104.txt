รัฐบาลไทย-ข่าวทำเนียบรัฐบาล-นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีถวายผ้าพระกฐินพระราชทานของกระทรวงกลาโหม ประจำปี ๒๕๖๗


วันศุกร์ที่ 8 พฤศจิกายน 2567
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีถวายผ้าพระกฐินพระราชทานของกระทรวงกลาโหม ประจำปี ๒๕๖๗
ในวันพฤหัสบดีที่ ๗ พฤศจิกายน ๒๕๖๗ เวลา ๑๔.๐๐ น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีถวายผ้าพระกฐินพระราชทาน ของกระทรวงกลาโหมแด่พระสงฆ์ที่จำพรรษาถ้วนไตรมาส ณ วัดชินวราราม จังหวัดปทุมธานี
โดยมี ปลัดกระทรวงกลาโหม ผู้แทนผู้บัญชาการทหารสูงสุด ผู้แทนผู้บัญชาการเหล่าทัพ และนายทหารชั้นผู้ใหญ่ในสังกัดกระทรวงกลาโหม ร่วมในพิธี
พระกฐินพระราชทาน คือ กฐินที่พระมหากษัตริย์ทรงพระกรุณาโปรดเกล้าฯ พระราชทาน ให้ส่วนราชการ รัฐวิสาหกิจ องค์กรเอกชน คณะบุคคล หรือบุคคลใดบุคคลหนึ่ง นำไปถวายแด่พระสงฆ์ที่จำพรรษาถ้วนไตรมาสในพระอารามหลวงต่าง ๆ ทั่วราชอาณาจักร เพื่ออนุรักษ์ประเพณีอันเนื่องด้วยพระพุทธศาสนา
สำหรับวัดชินวราราม เป็นวัดเก่าแก่และเป็นพระอารามหลวงชั้นโท ชั้นวรวิหาร เดิมชื่อวัดมะขามใต้ บริเวณรอบพระอารามกว้างขวาง ในพระอุโบสถมีจิตรกรรมฝาผนังเรื่องทศชาติชาดกที่งดงาม พร้อมคำบรรยายเป็นโคลงสี่สุภาพเกี่ยวกับเรื่องพระเจ้าสิบทิศ นอกจากนี้ยังมีสิ่งที่น่าสนใจอื่น ๆ อาทิ โบสถ์พระพุทธชินวร (หลวงพ่อทองคำ) สมัยสุโขทัย อัญเชิญมาจากจังหวัดพระนครศรีอยุธยา เมื่อ พ.ศ.๒๕๔๖ พระวิหาร พระเจ้าวรวงศ์เธอ กรมหลวงชินวรสิริวัฒน์ สมเด็จพระสังฆราชเจ้า สร้างเมื่อ พ.ศ.๒๔๖๐ พระตำหนักชินวรสิริวัฒน์ ที่ประทับของพระเจ้าวรวงศ์เธอ กรมหลวงชินวรสิริวัฒน์ พ.ศ.๒๔๗๕ ตำหนักเจ้าแม่กวนอิม ริมน้ำ สร้างเมื่อ พ.ศ.๒๔๕๖ มณฑปใหม่ที่สร้างขึ้นจากโครงสร้างเดิมที่มีมาตั้งแต่ พ.ศ.๒๔๗๒ ภายในมณฑปนี้ยังมีรอยพระพุทธบาทจำลองเพื่อให้พุทธศาสนิกชนกราบไหว้ด้วย ปัจจุบันมี พระราชสิริวัชรรังษี (ชำนาญ อุตฺตมปญฺโญ) เป็นเจ้าอาวาส

ที่มา : https://www.thaigov.go.th/news/contents/details/90000