รัฐบาลไทย-ข่าวทำเนียบรัฐบาล-​ดีพร้อม โชว์ผลงานเทคโนโลยีการจัดการเกษตรสมัยใหม่ ในงาน Thailand Space Week 2024 “เลขาฯ พงศ์พล” ให้เกียรติในงานร่วมขับเคลื่อนเทคโนโลยีกิจการอวกาศไทย


วันศุกร์ที่ 8 พฤศจิกายน 2567
08/11/2567
พิมพ์
​ดีพร้อม โชว์ผลงานเทคโนโลยีการจัดการเกษตรสมัยใหม่ ในงาน Thailand Space Week 2024 “เลขาฯ พงศ์พล” ให้เกียรติในงานร่วมขับเคลื่อนเทคโนโลยีกิจการอวกาศไทย
​ดีพร้อม โชว์ผลงานเทคโนโลยีการจัดการเกษตรสมัยใหม่ ในงาน Thailand Space Week 2024 “เลขาฯ พงศ์พล” ให้เกียรติในงานร่วมขับเคลื่อนเทคโนโลยีกิจการอวกาศไทย
กรุงเทพฯ 7 พฤศจิกายน 2567 - นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เป็นผู้แทนนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมเป็นเกียรติในพิธีเปิดงาน Thailand Space Week 2024 ร่วมด้วย นางสาวณัฏฐิญา เนตยสุภา รองปลัดกระทรวงอุตสาหกรรม รักษาราชการแทน อธิบดีกรมส่งเสริมอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม และนายกิตติโชติ ศุภกำเนิด ผู้อำนวยการกองพัฒนาเกษตรอุตสาหกรรม เข้าร่วม โดยมี นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานในพิธีเปิดงาน  ณ ศูนย์แสดงสินค้าและการประชุมอิมแพ็ค เอ็กซิบิชั่น เมืองทองธานี
กรมส่งเสริมอุตสาหกรรม หรือ ดีพร้อม (DIPROM) ได้ร่วมเป็นส่วนหนึ่งในการจัดงานครั้งนี้ โดยได้คัดเลือกผู้ประกอบการ จำนวน 4 ราย เข้าร่วมจัดแสดงผลงานเกี่ยวกับเทคโนโลยีการจัดการเกษตรสมัยใหม่ในพื้นที่ 64 ตร.ม.  ซึ่งมีความเกี่ยวข้องกับเทคโนโลยีอวกาศ และมีนวัตกรรมการบริการที่ทันสมัย ได้แก่ 1) บริษัท เมอร์ลิเนียม จำกัด ได้พัฒนาระบบ Sensor AI Predictive Maintenance แจ้งเตือนความเสียหายเครื่องจักรล่วงหน้า และ AI Camera ระบบตรวจจับการทำงานต่าง ๆ ด้วยกล้อง และแจ้งเตือนหากเกิดความผิดปกติ 2) บริษัท กิจวิสัย จำกัด นำเทคโนโลยีเครื่องมือสำรวจ เครื่องทดสอบงานโยธา เครื่องบินสำรวจ เครื่องสำรวจใต้น้ำ รวมถึงเครื่องรับสัญญาณดาวเทียม (GNSS)  3) บริษัท แอล ไอ เอ็น จี จำกัด ได้นำ Agri-Digital Platform ชื่อ “LING – ลิง” สำหรับวัดขนาดแปลงพื้นที่ และ 4) บริษัท แอมบาสเดอร์ มาร์เก็ตติ้ง จำกัด ได้นำเสนอ เทคโนโลยี วัสดุอุปกรณ์การเกษตร และสถานีตรวจอากาศ เครื่องวัดความชื้นในดิน โดยเชื่อมกับสัญญานดาวเทียม (METOS)
ซึ่งงาน Thailand Space Week 2024 ครั้งนี้ เป็นมหกรรมเทคโนโลยีกิจการอวกาศที่ใหญ่ที่สุดในเอเชียตะวันออกเฉียงใต้ เป็นวาระสำคัญของประเทศ โดยภายในงานมีกิจกรรมที่น่าสนใจและเป็นประโยชน์หลากหลายกิจกรรม ประกอบด้วย การบรรยายโดยวิทยากรระดับแนวหน้า นิทรรศการด้านอวกาศจากภาครัฐ และเอกชน การจับคู่เชิงธุรกิจ เพื่อสร้างความร่วมมือระหว่างรัฐบาล หน่วยงานอวกาศระดับนานาชาติ ผู้กำหนดนโยบาย ผู้เชี่ยวชาญ นักธุรกิจ จากทั่วทุกมุมโลก แสดงให้เห็นถึงบทบาทของประเทศไทย ที่พร้อมเป็นศูนย์กลางด้านการพัฒนาและขับเคลื่อนภาคธุรกิจที่เกี่ยวข้องกับเทคโนโลยีอวกาศ มุ่งเน้นการสร้างเครือข่ายร่วมมือกับหน่วยงานและผู้เชี่ยวชาญจากนานาชาติ เพื่อก่อให้เกิดภาพลักษณ์และความน่าเชื่อถือ อันจะเป็นการสร้างความแข็งแกร่งของธุรกิจและส่งเสริมศักยภาพของไทยให้เติบโตและแข่งขันได้ในระดับโลก

ที่มา : https://www.thaigov.go.th/news/contents/details/90018