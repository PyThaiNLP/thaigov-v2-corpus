รัฐบาลไทย-ข่าวทำเนียบรัฐบาล-พม. มอบรางวัลผู้ชนะการประกวดคลิปวิดีโอ “Thailand Tomorrow คนรุ่นใหม่ทำความดีเพื่อสังคม” ชื่นชมภาคีเครือข่าย ส่งเสริมเด็กและเยาวชนสร้างคลิปสร้างสรรค์สังคม


วันศุกร์ที่ 8 พฤศจิกายน 2567
พม. มอบรางวัลผู้ชนะการประกวดคลิปวิดีโอ “Thailand Tomorrow คนรุ่นใหม่ทำความดีเพื่อสังคม” ชื่นชมภาคีเครือข่าย ส่งเสริมเด็กและเยาวชนสร้างคลิปสร้างสรรค์สังคม
พม. มอบรางวัลผู้ชนะการประกวดคลิปวิดีโอ “Thailand Tomorrow คนรุ่นใหม่ทำความดีเพื่อสังคม” ชื่นชมภาคีเครือข่าย ส่งเสริมเด็กและเยาวชนสร้างคลิปสร้างสรรค์สังคม
วันที่ 8 พฤศจิกายน 2567 เวลา 11.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีมอบรางวัลการประกวดคลิปวิดีโอ “Thailand Tomorrow คนรุ่นใหม่ทำความดีเพื่อสังคม” โดยมีนางอภิญญา ชมภูมาศ อธิบดีกรมกิจการเด็กและเยาวชน กล่าวรายงาน นายวิจักษณ์ สองจันทร์ ประธานมูลนิธิพุทธภูมิธรรม กล่าวถึงความร่วมมือและแสดงความยินดีแก่ผู้ที่ได้รับรางวัล พร้อมด้วย รศ.นพ.สุริยเดว ทรีปาตี ผู้อำนวยการศูนย์คุณธรรม (องค์การมหาชน) คุณวิชชุดา ไตรธรรม ที่ปรึกษากรรมการผู้จัดการใหญ่ บริษัท ทิพยประกันภัย จำกัด (มหาชน) และผู้บริหารกระทรวง พม. เข้าร่วม ณ ห้องประชุมปกรณ์ อังศุสิงห์ ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กทม.
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน มีภารกิจสำคัญคือการพัฒนาศักยภาพเด็กและเยาวชน จึงได้ร่วมกับมูลนิธิพุทธภูมิธรรม ศูนย์คุณธรรม (องค์การมหาชน) และบริษัท ทิพยประกันภัย จำกัด (มหาชน) ดำเนินโครงการประกวดคลิปวิดีโอ “Thailand Tomorrow คนรุ่นใหม่ ทำความดีเพื่อสังคม” โดยมีวัตถุประสงค์เพื่อส่งเสริมให้เด็กและเยาวชนพัฒนาทักษะการจัดทำคลิปวิดีโอ สื่อสร้างสรรค์ดีๆ เชิงบวก ที่ส่งเสริมคุณค่ากับเด็กและเยาวชนก่อให้เกิดประโยชน์ต่อสังคม และสร้างกระแสปลุกจิตสำนึกในการทำความดี มีคุณธรรม และการมีจิตอาสา ซึ่งกลุ่มเป้าหมาย คือ เด็กและเยาวชน อายุไม่เกิน 25 ปี โดยแบ่งการประกวดออกเป็น 2 รุ่น ได้แก่ รุ่นอายุไม่เกิน 18 ปี และรุ่นอายุ 18 - 25 ปี และในวันนี้ (8 พ.ย. 67) เป็นการมอบรางวัล 2 รุ่น ประกอบด้วย รุ่นอายุต่ำกว่า 18 ปี จำนวน 3 ทีม และรุ่นอายุ 18 – 25 ปี จำนวน 2 ทีม รวมทั้งสิ้น 5 ทีม ซึ่งได้รับโล่ เกียรติบัตร และเงินรางวัล โดยมูลนิธิพุทธภูมิธรรม ให้การสนับสนุนเงินรางวัลดังกล่าว นอกจากนี้ ยังมีการบรรยายให้ความรู้กับน้องๆ ที่ส่งผลงานเข้าประกวดภายในห้องประชุมและรูปแบบออนไลน์ เรื่อง การส่งเสริมคุณธรรมแบบวัยรุ่นวิถีใหม่ โดยใช้เทคโนโลยีสื่อดิจิทัล และให้ความรู้เกี่ยวกับเทคนิคการเล่าเรื่อง
นายอนุกูล กล่าวเพิ่มเติมว่า การจัดกิจกรรมครั้งนี้ เป็นการพัฒนาศักยภาพให้น้องๆ เยาวชน โดยเฉพาะอย่างยิ่งทักษะที่ได้จากการเข้าร่วมกิจกรรม “การทำคลิปวิดีโอ” นั้น ทำให้น้องๆ ได้แสดงออกทางด้านการคิดวิเคราะห์และสร้างสรรค์ จนถ่ายทอดออกมาเป็นเรื่องราว สามารถปลุกจิตสำนึกให้สังคมเกิดความตระหนักรู้ การทำความดี มีคุณธรรมจริยธรรม และมีจิตอาสา ทั้งนี้ ตนขอขอบคุณมูลนิธิพุทธภูมิธรรม ศูนย์คุณธรรม (องค์การมหาชน) และบริษัท ทิพยประกันภัย จำกัด (มหาชน) ที่ได้ร่วมสนับสนุนด้านความรู้และงบประมาณในการดำเนินกิจกรรมนี้ ขอแสดงความยินดีกับน้องๆ ที่ได้รับรางวัลการประกวดคลิปวิดีโอ “Thailand Tomorrow คนรุ่นใหม่ทำความดีเพื่อสังคม”  และขอให้เป็นกำลังสำคัญในการพัฒนาประเทศ มีความมุ่งมั่นในการพัฒนาตนเองให้ก้าวทันต่อการเปลี่ยนแปลงของเทคโนโลยี สังคมโลก และใช้ประสบการณ์ที่ได้รับ ไปต่อยอด สร้างสรรค์ พัฒนาผลงานให้ดีขึ้น และเผยแพร่สู่สังคมต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็กเยาวชน #ThailandTomorrowคนรุ่นใหม่ทำความดีเพื่อสังคม #คลิปวีดิโอ

ที่มา : https://www.thaigov.go.th/news/contents/details/90026