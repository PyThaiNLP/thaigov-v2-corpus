รัฐบาลไทย-ข่าวทำเนียบรัฐบาล-​รองโฆษกรัฐบาล เผย สถิติแจ้งความออนไลน์ ตั้งแต่ 1 มีนาคม 65 – 31 ตุลาคม 67 มูลค่าความเสียหายรวม 74,893,134,395 บาท


วันศุกร์ที่ 8 พฤศจิกายน 2567
08/11/2567
พิมพ์
​รองโฆษกรัฐบาล เผย สถิติแจ้งความออนไลน์ ตั้งแต่ 1 มีนาคม 65 – 31 ตุลาคม 67 มูลค่าความเสียหายรวม 74,893,134,395 บาท
เฉลี่ย 77 ล้านบาทต่อวัน อายัดได้ จำนวน 8,243,782,268 บาท เฉพาะเดือนตุลาคม 67 เสียหายรวม 2,777,100,017 บาท
วันนี้  8 พ.ย. 67  นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ตั้งแต่วันที่ 1 มีนาคม 2565 – 31 ตุลาคม 2567 ผลการแจ้งความออนไลน์ ผ่าน https://www.thaipoliceonline.com รวม 708,141 เรื่อง มูลค่าความเสียหายรวม 74,893,134,395 บาท เฉลี่ย 77 ล้านบาทต่อวัน ผลการอายัดบัญชี จำนวน 544,183 บัญชี ยอด    ขออายัด จำนวน 43,040,600,310 บาท ยอดอายัดได้ จำนวน 8,243,782,268 บาท
สำหรับประเภทคดีออนไลน์ที่มีการแจ้งความมากที่สุด 5 อันดับแรก ดังนี้ 1. หลอกลวงซื้อขายสินค้าหรือบริการ (ไม่เป็นขบวนการ) มูลค่าความเสียหาย 4,720,471,220 บาท 2. หลอกให้โอนเงินเพื่อทำงานหารายได้พิเศษ มูลค่าความเสียหาย 11,349,462,554 บาท 3.หลอกให้กู้เงิน มูลค่าความเสียหาย 3,424,266,215 บาท 4. หลอกให้ลงทุนผ่านระบบคอมพิวเตอร์ มูลค่าความเสียหาย 26,899,292,582 บาท และ 5. ข่มขู่ทางโทรศัพท์ มูลค่าความเสียหาย 10,059,145,081 บาท
นายคารม กล่าวว่า ในเดือนตุลาคม 2567 ผลการแจ้งความออนไลน์ ผ่าน ttps://www.thaipoliceonline.com รวม 36,138 เรื่อง มูลค่าความเสียหายรวม 2,777,100,017 บาท เฉลี่ย 89 ล้านบาทต่อวัน ผลการอายัดบัญชี จำนวน 20,182 บัญชี  ยอดขออายัด จำนวน 913,946,357 บาท ยอดอายัดได้ จำนวน 242,386,464 บาท
ทั้งนี้ จากรายงานข้อมูลดังข้างต้น ยังมีประชาชนหลงกลตกเป็นเหยื่อมิจฉาชีพ ขอประชาชนระมัดระวังอย่าหลงเชื่อมิจฉาชีพ ที่เชิญชวน ชักชวนโดยวิธีการต่าง ๆ หากถูกหลอก สามารถแจ้งความออนไลน์ที่ https://www.thaipoliceonline.com หรือสอบถามที่เบอร์ 1441 หรือ 081-866-3000

ที่มา : https://www.thaigov.go.th/news/contents/details/90002