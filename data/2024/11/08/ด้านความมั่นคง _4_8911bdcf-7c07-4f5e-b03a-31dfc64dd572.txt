รัฐบาลไทย-ข่าวทำเนียบรัฐบาล-มท.3 "ซาบีดา" เปิดสัมมนาวิชาการวันผังเมืองโลก “Urban Solution for Climate Crisis : เมืองเพื่อการรองรับวิกฤตภูมิอากาศ” ดึงผู้เชี่ยวชาญ เสวนา แลกเปลี่ยนความรู้ประสบการณ์ 


วันศุกร์ที่ 8 พฤศจิกายน 2567
08/11/2567
พิมพ์
มท.3 "ซาบีดา" เปิดสัมมนาวิชาการวันผังเมืองโลก “Urban Solution for Climate Crisis : เมืองเพื่อการรองรับวิกฤตภูมิอากาศ” ดึงผู้เชี่ยวชาญ เสวนา แลกเปลี่ยนความรู้ประสบการณ์
มท.3 "ซาบีดา" เปิดสัมมนาวิชาการวันผังเมืองโลก “Urban Solution for Climate Crisis : เมืองเพื่อการรองรับวิกฤตภูมิอากาศ” ดึงผู้เชี่ยวชาญ เสวนา แลกเปลี่ยนความรู้ประสบการณ์ ร่วมสร้างเมืองแห่งอนาคต รับมือการเปลี่ยนแปลง
วันนี้ (8 พ.ย. 67) ที่ห้องแกรนด์บอลรูม โรงแรมโกลเด้น ทิวลิป ซอฟเฟอริน กรุงเทพมหานคร น.ส.ซาบีดา ไทยเศรษฐ์ รมช.มหาดไทย เป็นประธานเปิดงานสัมมนาทางวิชาการเนื่องในวันผังเมืองโลก เรื่อง “Urban Solution for Climate Crisis : เมืองเพื่อการรองรับวิกฤตภูมิอากาศ” ซึ่งกระทรวงมหาดไทย โดยกรมโยธาธิการและผังเมือง จัดขึ้นเพื่อเป็นเวทีการขับเคลื่อนงานด้านการผังเมือง และเปิดมุมมองใหม่ ๆ ซึ่งเป็นรากฐานของการพัฒนาเมืองไปสู่ความยั่งยืนในอนาคต ทำให้เมืองมีความพร้อมในทุกมิติ โดยดึงผู้เชี่ยวชาญ ทั้งภาครัฐ ภาคเอกชน มาร่วมแชร์ประสบการณ์ แลกเปลี่ยนแนวคิด
น.ส.ซาบีดา กล่าวว่า ทั่วโลกกำลังเผชิญกับวิกฤตสภาพภูมิอากาศซึ่งส่งผลกระทบต่ออุณหภูมิโลกสูงขึ้น จนส่งผลให้เกิดการสูญเสียความหลากหลายทางชีวภาพ ระดับน้ำทะเลสูงขึ้น สภาพอากาศแปรปรวน ซึ่งส่งผลกระทบต่อเศรษฐกิจ โครงสร้างพื้นฐาน การดำรงชีวิต การเกษตร และสุขภาพของมนุษย์ เกิดปัญหาน้ำท่วมน้ำแล้ง น้ำหลากในหลายพื้นที่ เช่น จังหวัดเชียงราย จังหวัดเชียงใหม่ จังหวัดอุทัยธานี และคลื่นความร้อนบ่อยและรุนแรงขึ้น ประกอบกับเมืองและชุมชนมีการขยายตัวอย่างรวดเร็วอย่างไร้ทิศทางและขาดความสมดุล ทำให้พื้นที่เหล่านี้ได้รับผลกระทบอย่างหลีกเลี่ยงไม่ได้ ปัจจุบันทั่วโลกมีการตื่นตัว โดยใช้นโยบายในการบรรเทาและปรับตัวต่อวิกฤตสภาพภูมิอากาศที่เกิดขึ้น ด้วยการเพิ่มพื้นที่ป่า พื้นที่สีเขียวในเมือง ลดการปล่อยก๊าซเรือนกระจก ส่งเสริมการใช้พลังงานทดแทน มีการรักษาและฟื้นฟูสภาพแหล่งน้ำ และเน้นการวางผังเมืองให้เป็นเมืองคาร์บอนต่ำที่มีความยืดหยุ่นและปรับตัวได้ เพื่อความปลอดภัยในชีวิตและทรัพย์สิน อีกทั้งช่วยลดผลกระทบจากภัยพิบัติต่าง ๆ ที่จะเกิดขึ้น
"กระทรวงมหาดไทย โดยกรมโยธาธิการและผังเมืองได้จัดงานสัมมนาฯ ขึ้นในครั้งนี้ถือเป็นโอกาสอันดีที่จะทำให้ท่านผู้มีเกียรติจากทุกภาคส่วนได้ใช้เป็นเวทีแลกเปลี่ยน และรับฟังความคิดเห็นจากหน่วยงาน องค์กรที่เกี่ยวข้อง ในการออกแบบสร้างสรรค์เมือง และเป็นการขับเคลื่อนงานด้านการผังเมือง เพื่อให้เมืองมีความพร้อมในทุกมิติ สำหรับเมืองเพื่อการรองรับวิกฤตภูมิอากาศ ที่ทุกวันจะทวีความรุนแรงมากยิ่งขึ้น โดยเชื่อว่าหลายท่านจะได้นำแนวคิดที่ได้ในวันนี้ไปพัฒนาต่อยอดให้เกิดประโยชน์แก่ประชาชนและประเทศชาติต่อไป" น.ส. ซาบีดา กล่าวเพิ่มเติม
ด้าน ว่าที่ร้อยเอก ธีรพงศ์ ครุธดิลกานันท์ รองอธิบดีกรมโยธาธิการและผังเมือง รักษาราชการแทนอธิบดี กรมโยธาธิการและผังเมือง กล่าวว่า กรมโยธาธิการและผังเมือง ดำเนินการจัดสัมมนาทางวิชาการเนื่องในวันผังเมืองโลกอย่างต่อเนื่องเป็นประจำทุกปี เพื่อเผยแพร่และแลกเปลี่ยนความรู้ด้านการผังเมือง ตลอดจนส่งเสริมและสนับสนุนให้ทุกภาคส่วน รวมทั้งประชาชนได้ตระหนักถึงบทบาทและความสำคัญของการผังเมือง โดยมุ่งเน้นการพัฒนางานผังเมืองให้สอดคล้องกับเป้าหมายการพัฒนาที่ยั่งยืนของสหประชาชาติ (SDGs) ประกอบด้วย 17 เป้าหมาย ครอบคลุมทั้งมิติเศรษฐกิจ มิติสังคม มิติสิ่งแวดล้อม มิติความมั่นคงและยุติธรรม มิติความร่วมมือระหว่างภาคส่วนต่าง ๆ ในประเทศและระหว่างประเทศในการเป็นหุ้นส่วนการพัฒนา ซึ่งในปีนี้ กำหนดจัดขึ้นในหัวข้อ Urban Solution for Climate Crisis : เมืองเพื่อการรองรับวิกฤตภูมิอากาศ มีเวทีแลกเปลี่ยนและรับฟังความคิดเห็นของผู้เชี่ยวชาญจากภาคส่วนต่าง ๆ ทั้งภาครัฐและภาคเอกชนมาร่วมเสนอแนวคิดและเปิดมุมมองใหม่ อาทิ การบรรยาย เรื่อง วิกฤตสภาพภูมิอากาศ (Climate Crisis) โดย ดร.ชลัมภ์ อุ่นอารีย์ นักอุตุนิยมวิทยา กองพัฒนาอุตุนิยมวิทยา กรมอุตุนิยมวิทยา การบรรยาย เรื่อง การผังเมืองเพื่อรองรับวิกฤตสภาพภูมิอากาศ โดย รศ.ดร.วิจิตรบุษบา มารมย์ หัวหน้าหน่วยวิจัยอนาคตและนโยบายเมือง แห่งมหาวิทยาลัยธรรมศาสตร์ การบรรยาย เรื่อง การออกแบบเมืองเพื่อรองรับวิกฤตสภาพภูมิอากาศ โดย นายธัชพล สุนทราจารย์ ภูมิสถาปนิก และกรรมการบริหาร LANDSCAPE COLLABORATION LTD และเวทีการเสวนา เรื่อง “เทคโนโลยีและการแก้ไขปัญหาที่ชาญฉลาดสู่การเป็นเมืองคาร์บอนต่ำอย่างเท่าเทียมและยั่งยืน” โดยมี ดร.จงรักษ์ ฐินะกุล ผู้เชี่ยวชาญเฉพาะด้านส่งเสริมและเผยแพร่ กรมการเปลี่ยนแปลงสภาพภูมิอากาศและสิ่งแวดล้อม ดร.ชลัมภ์ อุ่นอารีย์ นักอุตุนิยมวิทยา กองพัฒนาอุตุนิยมวิทยา กรมอุตุนิยมวิทยา ผศ.ดร.ชูศักดิ์ จันทร์ปฐมพงศ์ ผู้อำนวยการหลักสูตรวิทยาศาสตร์บัณฑิต สาขาวิชาออกแบบสถาปัตยกรรม ผู้ช่วยคณบดี คณะสถาปัตยกรรมศาสตร์ จุฬาลงกรณ์มหาวิทยาลัย ดร.จิรโรจน์ ศุกลรัตน์ รองผู้อำนวยการสำนักงานนโยบายและแผนการขนส่งและจราจร กระทรวงคมนาคม และ รศ.ดร.วิจิตรบุษบา มารมย์ หัวหน้าหน่วยวิจัยอนาคตและนโยบายเมือง แห่งมหาวิทยาลัยธรรมศาสตร์
การจัดงานในวันนี้ มีผู้บริหารระดับสูงและหน่วยงานที่เกี่ยวข้องร่วมงาน อาทิ นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายสยาม ศิริมงคล อธิบดีกรมการพัฒนาชุมชน ว่าที่ร้อยเอก ธีรพงศ์ ครุธดิลกานันท์ รองอธิบดีกรมโยธาธิการและผังเมือง รักษาราชการแทนอธิบดีกรมโยธาธิการและผังเมือง นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายชาญวิชญ์ สิริสุนทรานนท์ สถาปนิกใหญ่ กรมโยธาธิการและผังเมือง นายอิทธิพงศ์ ตันมณี หัวหน้าผู้ตรวจราชการกรมโยธาธิการและผังเมือง นางสาว สุวรา ทวิชศรี รักษาการในตำแหน่งผู้ว่าการการประปานครหลวง Mr. Riccardo Maroso Programme Manager (UN-Habitat) และหน่วยงานในสังกัดกรมโยธาธิการและผังเมือง ทั่วประเทศ ร่วมรับการผ่านระบบออนไลน์

ที่มา : https://www.thaigov.go.th/news/contents/details/90010