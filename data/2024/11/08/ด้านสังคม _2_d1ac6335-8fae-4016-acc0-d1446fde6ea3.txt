รัฐบาลไทย-ข่าวทำเนียบรัฐบาล-องคมนตรี เปิดประชุมวิชาการพัฒนาโรงพยาบาลสมเด็จพระยุพราช ครั้งที่ 26 ประจำปี 2567 ภายใต้หัวข้อ “Healing Environment สิ่งแวดล้อมดี อยู่ดี มีสุข”


วันศุกร์ที่ 8 พฤศจิกายน 2567
องคมนตรี เปิดประชุมวิชาการพัฒนาโรงพยาบาลสมเด็จพระยุพราช ครั้งที่ 26 ประจำปี 2567 ภายใต้หัวข้อ “Healing Environment สิ่งแวดล้อมดี อยู่ดี มีสุข”
องคมนตรี เปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 26 ประจำปี 2567 ภายใต้หัวข้อ “Healing Environment สิ่งแวดล้อมดี อยู่ดี มีสุข” ตามยุทธศาสตร์พัฒนาโรงพยาบาลสมเด็จพระยุพราช ในทศวรรษที่ 5 ที่มุ่งให้เป็นโรงพยาบาลต้นแบบแห่งความสุข
วันนี้ (8 พฤศจิกายน 2567) ณ โรงพยาบาลสมเด็จพระยุพราชด่านซ้าย จังหวัดเลย ศาสตราจารย์เกียรติคุณ  นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช พร้อมด้วยพลเอก ประยุทธ์ จันทร์โอชา องคมนตรี รองประธานกรรมการมูลนิธิโรงพยาบาลสมเด็จพระยุพราช คนที่ 2 เปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 26 ประจำปี 2567 ภายใต้หัวข้อ “Healing Environment สิ่งแวดล้อมดี อยู่ดี มีสุข” พร้อมรับมอบชุดยาสามัญประจำบ้าน และตู้ยาสามัญประจำบ้าน และมอบโล่เชิดชูเกียรติผู้ทำคุณประโยชน์ให้แก่มูลนิธิโรงพยาบาลสมเด็จพระยุพราช และให้กำลังใจผู้ปฏิบัติงาน โดยมี แพทย์หญิงบุญศิริ จันศิริมงคล สาธารณสุขนิเทศก์ เขตสุขภาพที่ 8 นายแพทย์วันชัย สัตยาวุฒิพงศ์ กรรมการและเลขธิการมูลนิธิฯ คณะผู้บริหาร และหน่วยงานที่เกี่ยวข้อง เข้าร่วมงาน
แพทย์หญิงบุญศิริกล่าวว่า โรงพยาบาลสมเด็จพระยุพราชทั้ง 21 แห่งทั่วประเทศ ถือกำเนิดจากแรงศรัทธาและความจงรักภักดีของพสกนิกรชาวไทยที่มีต่อพระบาทสมเด็จพระวชิรเกล้าเจ้าอยู่หัว ที่ทรงมีพระราชประสงค์ให้ประชาชนในถิ่นทุรกันดารได้รับการดูแลรักษาพยาบาลอย่างมีคุณภาพและทั่วถึง ซึ่งตลอดระยะเวลาที่ผ่านมา โรงพยาบาลสมเด็จพระยุพราชทุกแห่งได้มุ่งมั่นพัฒนาอย่างต่อเนื่อง ทั้งด้านภูมิสถาปัตย์ให้สง่างามสมพระเกียรติ พัฒนาคุณภาพบริการให้ได้รับการรับรองมาตรฐานระดับประเทศ มุ่งสู่การเป็นโรงพยาบาลต้นแบบแห่งความสุขของประชาชน ชุมชน และบุคลากร สำหรับการประชุมวิชาการพัฒนาโรงพยาบาลสมเด็จพระยุพราช เป็นกิจกรรมที่จัดขึ้นต่อเนื่องทุกปี เพื่อแลกเปลี่ยน เรียนรู้ประสบการณ์การทำงานระหว่างบุคลากร ผู้อำนวยการ ผู้ทรงคุณวุฒิ คณะกรรมการมูลนิธิโรงพยาบาลสมเด็จพระยุพราชส่วนกลาง มูลนิธิสาขา ก่อให้เกิดแนวคิดในการพัฒนาและนำไปประยุกต์ใช้ให้เหมาะสมกับบริบทของแต่ละพื้นที่
สำหรับการจัดประชุมวิชาการโรงพยาบาลสมเด็จพระยุพราชในครั้งนี้ มีผู้เข้าร่วมประชุม ประกอบด้วย คณะกรรมการมูลนิธิโรงพยาบาลสมเด็จพระยุพราช ผู้บริหารโรงพยาบาล และบุคลากรจากโรงพยาบาลสมเด็จพระยุพราชทั่วประเทศ รวมประมาณ 500 คน จัดขึ้นระหว่างวันที่ 7-9 พฤศจิกายน 2567 ณ โรงพยาบาลสมเด็จพระยุพราชด่านซ้าย จังหวัดเลย
*********************************************** 8 พฤศจิกายน 2567

ที่มา : https://www.thaigov.go.th/news/contents/details/90024