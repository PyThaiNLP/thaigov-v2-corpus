รัฐบาลไทย-ข่าวทำเนียบรัฐบาล-SME D Bank ขับเคลื่อนนโยบายรัฐ เสิร์ฟสินเชื่อ “Boost Up” เปิดกว้างสร้างโอกาสทุกกลุ่มเอสเอ็มอีเข้าถึง Soft Loan ดอกเบี้ยต่ำ 3.5% ต่อปี


วันศุกร์ที่ 8 พฤศจิกายน 2567
08/11/2567
พิมพ์
SME D Bank ขับเคลื่อนนโยบายรัฐ เสิร์ฟสินเชื่อ “Boost Up” เปิดกว้างสร้างโอกาสทุกกลุ่มเอสเอ็มอีเข้าถึง Soft Loan ดอกเบี้ยต่ำ 3.5% ต่อปี
SME D Bank จับมือ ธ.ออมสิน สนับสนุนผู้ประกอบการเอสเอ็มอีเข้าถึง Soft Loan ผ่านสินเชื่อ Boost Up วงเงิน 1,200 ลบ. เปิดกว้างทุกกลุ่มเอสเอ็มอีเข้าถึงแหล่งทุนดอกเบี้ยต่ำ เพียง 3.50% ต่อปี วงเงินกู้สูงสุด 40 ลบ.
SME D Bank ขานรับนโยบายรัฐบาล จับมือธนาคารออมสิน สนับสนุนผู้ประกอบการเอสเอ็มอีเข้าถึง Soft Loan ผ่านสินเชื่อ Boost Up วงเงิน 1,200 ล้านบาท เปิดกว้างทุกกลุ่มเอสเอ็มอีเข้าถึงแหล่งทุนดอกเบี้ยต่ำ เพียง 3.50% ต่อปี วงเงินกู้สูงสุด 40 ล้านบาท สำหรับลงทุน ปรับปรุง ขยายกิจการ หมุนเวียนธุรกิจ รวมถึงช่วยกลุ่มได้รับผลกระทบจากอุทกภัย ฟื้นฟูกิจการ
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  เปิดเผยว่า  SME D Bank ขานรับนโยบายรัฐบาล ในการสนับสนุนผู้ประกอบการเอสเอ็มอีไทย เข้าถึงแหล่งทุนต้นทุนต่ำ นำไปใช้ลงทุน ขยาย ปรับปรุงกิจการ หรือปรับเปลี่ยนธุรกิจเติบโตอย่างยั่งยืน จากความร่วมมือกับธนาคารออมสิน  ดำเนินโครงการสินเชื่อดอกเบี้ยต่ำ (Soft Loan) วงเงินรวม 1,200 ล้านบาท ผ่านผลิตภัณฑ์สินเชื่อ แบ่งเป็น 1.สินเชื่อ Boost Up เพื่อลงทุน ปรับปรุง ขยาย ปรับเปลี่ยนธุรกิจ และเป็นเงินทุนหมุนเวียนเสริมสภาพคล่อง  วงเงิน 1,000 ล้านบาท เปิดกว้างทุกกลุ่มเอสเอ็มอีที่มีศักยภาพ เข้าถึงแหล่งทุนดอกเบี้ยต่ำ วงเงินกู้สูงสุด 40 ล้านบาท (รวมทุกสถาบันการเงิน)   อัตราดอกเบี้ย 3.50% ต่อปี  คงที่ 2 ปีแรก ส่วนปีที่ 3 เป็นต้นไป MLR+0.25%ต่อปี  ระยะเวลาผ่อนนานสูงสุด 10 ปี ปลอดชำระเงินต้นสูงสุด 12 เดือน สิ้นสุดวันรับคำขอกู้ภายใน 30 ธันวาคม 2568 หรือจนกว่าจะเต็มวงเงินของโครงการ
และ 2.สินเชื่อ Boost Up เพื่อเอสเอ็มอีประสบอุทกภัย วงเงิน 200 ล้านบาท เปิดกว้างทั้งลูกค้าเดิมและลูกค้าใหม่ที่ได้รับผลกระทบจากอุทกภัยทางตรง ซึ่งมีสถานประกอบการอยู่ในพื้นที่ ตามประกาศของกรมป้องกันและบรรเทาสาธารณภัย เพื่อลงทุน ปรับปรุง หรือหมุนเวียนเสริมสภาพคล่อง เพื่อฟื้นฟูกิจการ วงเงินกู้สูงสุด 2 ล้านบาท (รวมทุกสถาบันการเงินสูงสุดไม่เกิน 40 ล้านบาท) อัตราดอกเบี้ย 3.50% ต่อปี คงที่ 2 ปีแรก ส่วนปีที่ 3 เป็นต้นไป MLR +1.5%ต่อปี ระยะเวลาผ่อนนานสูงสุด 5 ปี ปลอดชำระเงินต้นสูงสุด 12 เดือน สิ้นสุดวันรับคำขอกู้ภายใน 30 ธันวาคม 2567 หรือจนกว่าจะเต็มวงเงินของโครงการ
ผู้ประกอบการเอสเอ็มอีที่ต้องการรับบริการแจ้งความประสงค์ได้ผ่านช่องทางต่าง ๆ   เช่น LINE Official Account : SME Development Bank , เว็บไซต์ www.smebank.co.th เป็นต้น หรือ สาขา SME D Bank ทั่วประเทศ  สอบถามข้อมูลเพิ่มเติม  Call Center 1357

ที่มา : https://www.thaigov.go.th/news/contents/details/90013