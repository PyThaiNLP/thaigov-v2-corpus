รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามแม่น้ำยม จ.สุโขทัย คืบหน้ากว่า 61% ยกระดับสะพานแขวนเป็นสะพานคอนกรีตเสริมเหล็ก เพิ่มศักยภาพการเดินทางเข้าพื้นที่ทางการเกษตร


วันศุกร์ที่ 8 พฤศจิกายน 2567
กรมทางหลวงชนบท สร้างสะพานข้ามแม่น้ำยม จ.สุโขทัย คืบหน้ากว่า 61% ยกระดับสะพานแขวนเป็นสะพานคอนกรีตเสริมเหล็ก เพิ่มศักยภาพการเดินทางเข้าพื้นที่ทางการเกษตร
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินการก่อสร้างสะพานข้ามแม่น้ำยม อำเภอสวรรคโลก จังหวัดสุโขทัย คืบหน้ากว่าร้อยละ 61 ยกระดับการเดินทางที่ปลอดภัยให้กับประชาชนจากสะพานแขวนเป็นสะพานคอนกรีตเสริมเหล็ก เชื่อมโครงข่ายการคมนาคมสู่พื้นที่การเกษตร พร้อมส่งเสริมและกระตุ้นเศรษฐกิจการค้า การขนส่งพืชผลทางการเกษตรให้กับประชาชนอย่างยั่งยืน สะพานฯ เชื่อมระหว่างหมู่ที่ 4 บ้านป่ากุมเกาะ กับหมู่ที่ 6 บ้านคลองหกบาท ตำบลป่ากุมเกาะ อำเภอสวรรคโลก ยาว 295 เมตร แบ่งเป็นความยาวสะพาน 145 เมตร ผิวจราจรกว้าง 7 เมตร และความยาวถนนเชิงลาดฝั่งบ้านป่ากุมเกาะ (บริเวณวัดท่าเกย) 7.5 เมตร ฝั่งบ้านคลองหกบาท 142.5 เมตร ใช้งบประมาณ 27.859 ล้านบาท ขณะนี้อยู่ระหว่างติดตั้งชิ้นส่วนอัดแรง ตามด้วยก่อสร้างพื้นสะพาน ราวสะพาน และถนนต่อเชื่อมสะพาน คาดว่าจะแล้วเสร็จเดือนเมษายน 2568
ทั้งนี้ เมื่อดำเนินโครงการฯ แล้วเสร็จจะช่วยร่นระยะทางจากเดิมประมาณ 8 กิโลเมตร เชื่อมต่อถนนสายหลักเข้าสู่ชุมชน ยกระดับการเดินทางให้กับประชาชนในพื้นที่ โดยเฉพาะประชาชนที่ประกอบอาชีพเกษตรกร ปลูกข้าว มะยงชิด ละมุด และกล้วยตานี ให้สามารถเดินทางเข้าพื้นที่ทางการเกษตรได้สะดวกรวดเร็วมากขึ้น รวมถึงสามารถส่งเสริมและกระตุ้นเศรษฐกิจการขนส่งพืชผลทางการเกษตรออกสู่ตลาดได้อย่างยั่งยืน ยกระดับความปลอดภัย บรรเทาความเดือดร้อนให้แก่นักเรียนที่จะเดินทางข้ามฝั่งไปยังโรงเรียนบ้านป่ากุมเกาะ และประชาชนที่จะเดินทางไปทำบุญยังวัดท่าเกยอีกด้วย

ที่มา : https://www.thaigov.go.th/news/contents/details/90012