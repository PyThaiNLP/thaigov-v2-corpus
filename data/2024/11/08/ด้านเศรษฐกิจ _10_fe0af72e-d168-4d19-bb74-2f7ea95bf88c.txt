รัฐบาลไทย-ข่าวทำเนียบรัฐบาล-บสย. - KOTEC ลงนาม MOU ยกระดับค้ำประกันสินเชื่อ หนุน SMEs กลุ่มเทคโนโลยีและนวัตกรรม เข้าถึงแหล่งเงินทุน


วันศุกร์ที่ 8 พฤศจิกายน 2567
08/11/2567
พิมพ์
บสย. - KOTEC ลงนาม MOU ยกระดับค้ำประกันสินเชื่อ หนุน SMEs กลุ่มเทคโนโลยีและนวัตกรรม เข้าถึงแหล่งเงินทุน
ดร.เผ่าภูมิ โรจนสกุล รมช.คลัง เป็นสักขีพยานพิธีลงนาม MOU ระหว่าง บสย. กับ KOTEC สถาบันค้ำประกันสำหรับผู้ประกอบการที่มีเทคโนโลยีและนวัตกรรม และนวัตกรรม สาธารณรัฐเกาหลี เมื่อวันที่ 8 พฤศจิกายน 2567
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ร่วมด้วย นางสาวสภัทร์พร ธรรมาภรณ์พิลาศ รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการเงิน และนายสุพัฒน์ เมธีวรพจน์ ประธานกรรมการ บรรษัทประกันสินเชื่ออุตสาหกรรมขนาดย่อม (บสย.) ให้เกียรติเป็นสักขีพยานในพิธีลงนามบันทึกข้อตกลงความร่วมมือ (MOU) ระหว่าง บรรษัทประกันสินเชื่ออุตสาหกรรมขนาดย่อม (บสย.) กับ Korea Technology Finance Corporation (KOTEC) สถาบันค้ำประกันสำหรับผู้ประกอบการที่มีเทคโนโลยีและนวัตกรรม สาธารณรัฐเกาหลี โดยมี นายสิทธิกร ดิเรกสุนทร กรรมการและผู้จัดการทั่วไป บสย. เป็นผู้ร่วมลงนามกับ Mr. KIM Jong Ho Chairman and President of Korea Technology Finance Corporation (KOTEC) ณ Korea Technology Finance Corporation (KOTEC) สำนักงานใหญ่ เมืองปูซาน สาธารณรัฐเกาหลี เมื่อวันที่ 8 พฤศจิกายน 2567
การลงนามความร่วมมือกับ KOTEC มีเป้าหมายเพื่อยกระดับและพัฒนาการค้ำประกันสินเชื่อให้กับผู้ประกอบการที่มีเทคโนโลยีและนวัตกรรม หรือกลุ่มสตาร์ทอัพ ที่ต้องการรับคำปรึกษาและเข้าถึงแหล่งเงินทุนเพื่อสร้างธุรกิจ การศึกษาวิจัยและพัฒนาผลิตภัณฑ์ ซึ่งสอดคล้องกับภารกิจและบทบาทหน้าที่ของ บสย. ที่ให้ความสำคัญกับการช่วยเหลือผู้ประกอบการกลุ่มนวัตกรรมและเทคโนโลยี รวมถึง Green Technology โดยเริ่มตั้งแต่การให้คำปรึกษา กำหนดแนวทาง และสนับสนุนการเข้าถึงแหล่งเงินทุนที่มีต้นทางการเงินที่เหมาะสม เพื่อยกระดับและสร้างขีดความสามารถทางเทคโนโลยี ศักยภาพในการทำตลาด และโอกาสของธุรกิจต่อยอดเทคโนโลยีในอนาคต
จากความร่วมมือในครั้งนี้ มีเป้าหมายเพื่อขยายกรอบความร่วมมือระหว่างสององค์กรในการแลกเปลี่ยนข้อมูล องค์ความรู้ และประสบการณ์ ตลอดจนด้านบุคลากรในแขนงต่างๆ รวมถึงการพัฒนาเครื่องมือทางการเงินที่เกี่ยวข้อง เพื่อสนับสนุนการเติบโตและพัฒนาผู้ประกอบการโดยเฉพาะกลุ่ม Tech SMEs และกลุ่ม Startup ครอบคลุมถึงการพัฒนารูปแบบค้ำประกันสินเชื่อระหว่างประเทศ เพื่อสร้างโอกาสในการลงทุนและส่งเสริมการค้าให้แก่ผู้ประกอบการ SMEs ไทย และสาธารณรัฐเกาหลี

ที่มา : https://www.thaigov.go.th/news/contents/details/90021