รัฐบาลไทย-ข่าวทำเนียบรัฐบาล-"อนุทิน" ร่วมคณะนายกรัฐมนตรีประชุมสุดยอดผู้นำ GMS และ ACMECS ณ นครคุนหมิง เน้นย้ำความมุ่งมั่นของไทยร่วมประเทศสมาชิกในอนุภูมิภาคพัฒนาสังคม เศรษฐกิจที่ยั่งยืน


วันศุกร์ที่ 8 พฤศจิกายน 2567
08/11/2567
พิมพ์
"อนุทิน" ร่วมคณะนายกรัฐมนตรีประชุมสุดยอดผู้นำ GMS และ ACMECS ณ นครคุนหมิง เน้นย้ำความมุ่งมั่นของไทยร่วมประเทศสมาชิกในอนุภูมิภาคพัฒนาสังคม เศรษฐกิจที่ยั่งยืน
"อนุทิน" ร่วมคณะนายกรัฐมนตรีประชุมสุดยอดผู้นำ GMS และ ACMECS ณ นครคุนหมิง เน้นย้ำความมุ่งมั่นของไทยร่วมประเทศสมาชิกในอนุภูมิภาคพัฒนาสังคม เศรษฐกิจที่ยั่งยืน
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ระหว่างวันที่ 6-7 พ.ย. 67 นายอนุทิน ชาญวีรกูล รองนายกรัฐมนตรีและรมว.มหาดไทย ได้ร่วมในคณะของ น.ส.แพทองธาร ชินวัตร นายกรัฐมนตรี เพื่อเข้าร่วมในการประชุม สุดยอดผู้นำแผนงานความร่วมมือทางเศรษฐกิจลุ่มแม่น้ำโขง ( GMS Summit) ครั้งที่ 8 และการประชุมผู้นำยุทธศาสตร์ความร่วมมือทางเศรษฐกิจอิรวดี-เจ้าพระยา-แม่โขง (ACMECS) ครั้งที่ 10 ณ นครคุนหมิง มณฑลยูนนาน สาธารณรัฐประชาชนจีน ทั้งนี้ นายอรรษิษฐ์ สัมพันธรัตน์ ปลัดกระทรวงมหาดไทยได้เดินทางเข้าร่วมการประชุมในครั้งนี้ด้วย
น.ส.ไตรศุลี กล่าวว่า ในวันนี้ (7 พ.ย. 67) เวลา 10.00 น. (ตามเวลาท้องถิ่นนครคุนหมิง เร็วกว่าประเทศไทย 1 ชม.) ที่ Yunnan Haigeng Convention Center นายอนุทิน พร้อมปลัดกระทรวงมหาดไทย ได้เข้าร่วมในการประชุมสำคัญพร้อมคณะของ น.ส.แพทองธาร ประกอบด้วย เวลา 10.00 น. การประชุมระดับสุดยอดผู้นำ GMS ครั้งที่ 8 ซึ่งเป็นการประชุมร่วมกับนายกรัฐมนตรีจากสาารณรัฐประชาชนจีน ราชอาณาจักรกัมพูชา สาธารณรัฐประชาธิปไตยประชาชนลาว สาธารณรัฐแห่งสหภาพเมียนมา และสาธารณรัฐสังคมนิยมเวียดนาม รวมถึงประธานธนาคารพัฒนาเอเชีย (ADB) ซึ่งนายกรัฐมนตรีของไทยได้กล่าวถ้อยแถลงในที่ประชุมถึงความมุ่งมั่นของประเทศในการร่วมพัฒนอนุภูมิภาคลุ่มแม่น้ำโขง ทั้ง 6 ประเทศ ให้สามารถเผชิญกับความท้าทายต่างๆ ตามแผนงาน GMS ซึ่งประกอบด้วยการเร่งสร้างความเชื่อมโยง ส่งเสริมขีดความสามารถในการแข่งขัน และเสริมสร้างประชาคม
นอกจากนี้ นายกรัฐมนตรียังได้แลกเปลี่ยนเกี่ยวกับการพัฒนาหลักประกันสุขภาพของประเทศไทยจาก 30 บาทรักษาทุกโรค สู่ 30 บาทรักษาทุกที่ การใช้ระบบการแพทย์ทางไกล การเชื่อมโยงข้อมูลสุขภาพให้เป็นดิจิทัล ซึ่งไทยพร้อมแบ่งปันประสบการณ์และแนวทางปฏิบัติที่ดีกับประเทศสมาชิก GMS พร้อมยืนยันถึงความมุ่งมั่นของประเทศไทยต่อการพัฒนาตามวาระการพัฒนาที่ยั่งยืนแห่งสหประชาชาติ ค.ศ. 2030
โฆษกกระทรวงมหาดไทย กล่าวว่า พร้อมกับการประชุมผู้นำ GMS ยังได้เวทีการประชุมระดับเจ้าหน้าที่ ซึ่งเป็นกิจกรรมคู่ขนาน (Governour's Forum) ซึ่งในฝ่ายไทยมีผู้ว่าราชการจังหวัดหนองคาย รองผู้ว่าราชการจังหวัดอุดรธานี และ ระยอง เข้าร่วม โดยเป็นการหารือในประเด็นความร่วมมือในกลุ่ม GMS เพื่อเพิ่มประสิทธิภาพและอำนวยความสะดวกด้านการค้าและการขนส่งข้ามพรมแดน ตลอดจนขยายโครงสร้างพื้นฐานทางกายภาพและลงทุนในการพัฒนาโครงสร้างพื้นฐานขนาดใหญ่ผ่านรถไฟระหว่างประเทศ
น.ส.ไตรศุลี กล่าวว่า จากนั้นในช่วงเวลา 14.00 น. นายอนุทิน พร้อมปลัดกระทรวงมหาดไทย ได้เข้าร่วมการประชุม ผู้นำยุทธศาสตร์ความร่วมมือทางเศรษฐกิจอิรวดี-เจ้าพระยา-แม่โขง ( ACMECS) ครั้งที่ 10 ซึ่งเป็นการประชุมร่วมกับผู้นำประเทศสมาชิก 5 ประเทศ ประกอบด้วย นายกรัฐมนตรีราชอาณาจักรไทย ราชอาณาจักรกัมพูชา สาธารณรัฐประชาธิปไตยประชาชนลาว สาธารณรัฐแห่งสหภาพเมียนมา และสาธารณรัฐสังคมนิยมเวียดนาม ซึ่งนายกรัฐมนตรีของไทยได้นำเสนอแนวคิดเพื่อเตรียมความพร้อมของประเทศสมาชิกในการเผชิญกับความท้าทายต่าง ๆ เช่น อาชญากรรมข้ามแดน ปัญหาฝุ่น และการบริหารจัดการน้ำ
ทั้งนี้ นายอนุทินและปลัดกระทรวงมหาดไทยสิ้นสุดภารกิจร่วมการประชุมอนุภูมิภาค GMS และ ACMECS ที่ นครคุนหมิง ในเวลา 16.00 น. และเดินทางกลับประเทศไทยพร้อมคณะของนายกรัฐมนตรี ในเวลา 17.00 น. ตามเวลาท้องถิ่น

ที่มา : https://www.thaigov.go.th/news/contents/details/90009