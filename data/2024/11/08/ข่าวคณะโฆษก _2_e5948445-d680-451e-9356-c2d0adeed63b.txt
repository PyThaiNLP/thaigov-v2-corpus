รัฐบาลไทย-ข่าวทำเนียบรัฐบาล-“ศศิกานต์” รองโฆษกรัฐบาลเผยบริษัทรถยนต์ไฟฟ้ายักษ์ใหญ่จีนเชื่อมั่นศักยภาพไทยเจรจาธุรกิจกับ74บริษัทผู้ผลิตชิ้นส่วนรถยนต์ไฟฟ้าในไทยคาดมีมูลค่าซื้อขายชิ้นส่วนในประเทศกว่า2.25พันล้านบาท


วันศุกร์ที่ 8 พฤศจิกายน 2567
08/11/2567
พิมพ์
“ศศิกานต์” รองโฆษกรัฐบาลเผยบริษัทรถยนต์ไฟฟ้ายักษ์ใหญ่จีนเชื่อมั่นศักยภาพไทยเจรจาธุรกิจกับ74บริษัทผู้ผลิตชิ้นส่วนรถยนต์ไฟฟ้าในไทยคาดมีมูลค่าซื้อขายชิ้นส่วนในประเทศกว่า2.25พันล้านบาท
“ศศิกานต์” รองโฆษกรัฐบาล เผยบริษัทรถยนต์ไฟฟ้ายักษ์ใหญ่จีน เชื่อมั่นศักยภาพไทย เจรจาธุรกิจกับ 74 บริษัทผู้ผลิตชิ้นส่วนรถยนต์ไฟฟ้าในไทย คาดมีมูลค่าซื้อขายชิ้นส่วนในประเทศกว่า 2.25 พันล้านบาท ด้าน BOI เร่งดึงผู้ผลิตสู่ซัพพลายเชน EV
วันนี้ ( 8 พฤศจิกายน 2567) นางสาว ศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยสำนักงานคณะกรรมการส่งเสริมการลงทุน (บีโอไอ) และ บริษัท GAC AION ผู้ผลิตรถยนต์ไฟฟ้ารายใหญ่จากประเทศจีน ที่ได้รับส่งเสริมการลงทุนจากบีโอไอ ร่วมกันจัดงาน “AION Sourcing Day” ณ กรุงเทพมหานคร ถือเป็นเวทีการเจรจาธุรกิจที่สำคัญ เพื่อจัดหาชิ้นส่วนจากผู้ผลิตในประเทศไทย สำหรับสายการผลิตรถยนต์ไฟฟ้าของบริษัท โดยบริษัทดังกล่าว ได้เริ่มเปิดโรงงานผลิตตั้งแต่เดือนกรกฎาคมที่ผ่านมา
นางสาวศศิกานต์ กล่าวถึงผลสำเร็จของการจัดงาน AION Sourcing Day ว่า มีผู้ผลิตชิ้นส่วนในประเทศได้รับคัดเลือกให้เจรจาธุรกิจเป็นรายบริษัทกับ GAC AION จำนวน 74 บริษัท คาดจะก่อให้เกิดมูลค่าซื้อขายชิ้นส่วนในประเทศ 2,250 ล้านบาท ทั้งนี้ GAC AION ได้ตัดสินใจสร้างฐานการผลิตแห่งแรกนอกประเทศจีนที่ไทย ณ นิคมอุตสาหกรรมอมตะซิตี้ จังหวัดระยอง ด้วยมูลค่าเงินลงทุนกว่า 5,600 ล้านบาท โดยเฟสแรกลงทุนไปแล้ว 1,300 ล้านบาท เพื่อผลิตรถยนต์ไฟฟ้าแบบแบตเตอรี่ (BEV) กำลังการผลิต 20,000 คันต่อปี นอกจากนี้ยังมีแผนจะขยายการลงทุนในไทยอย่างต่อเนื่อง ปัจจุบันได้ใช้สำนักงานในไทยเป็น Regional Headquarters ในภูมิภาคอาเซียนอีกด้วย
นอกจากนี้ GAC AION มีเป้าหมายชัดเจนที่จะพัฒนาซัพพลายเชน รวมถึงการถ่ายทอดเทคโนโลยีให้กับผู้ผลิตชิ้นส่วนในไทย ปัจจุบันมีการใช้ชิ้นส่วนในประเทศกว่าร้อยละ 47 และมีแผนจะเพิ่มการใช้ชิ้นส่วนในประเทศให้มากขึ้นในอนาคต สำหรับเหตุผล 3 ประการที่ GAC AION ที่ดำเนินการเลือกผู้ผลิตชิ้นส่วนไทย คือ 1) ชิ้นส่วนจากผู้ผลิตไทยมีคุณภาพและมาตรฐาน 2) กลุ่มชิ้นส่วนที่เป็นชิ้นขนาดใหญ่จะมีโอกาสมาก เพราะหากนำเข้าจากต่างประเทศ จะมีต้นทุนการขนส่งสูงกว่าการจัดซื้อในประเทศ และ 3) การจัดซื้อในประเทศมีข้อได้เปรียบเรื่องการบริการหลังการขาย ที่มีความสะดวกและรวดเร็วกว่า
“การจัดงานดังกล่าว สะท้อนให้เห็นว่าบริษัทต่างชาติมีความเชื่อมั่นต่ออุตสาหกรรมยานยนต์ไฟฟ้าในประเทศไทย รวมทั้งยังช่วยยกระดับผู้ผลิตชิ้นส่วนยานยนต์ไทยให้มีโอกาสเข้าสู่ Supply Chain ของ EV อันจะเป็นปัจจัยดันไทยเป็นศูนย์กลางการผลิต จำหน่าย และการส่งออกยานยนต์ไฟฟ้าในภูมิภาคเอเชียตะวันออกเฉียงใต้” นางสาวศศิกานต์ ระบุ

ที่มา : https://www.thaigov.go.th/news/contents/details/90007