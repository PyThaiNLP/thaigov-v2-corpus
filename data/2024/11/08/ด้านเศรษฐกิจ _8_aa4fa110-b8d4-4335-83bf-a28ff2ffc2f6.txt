รัฐบาลไทย-ข่าวทำเนียบรัฐบาล-ธอส. เผย มีผู้ประกันตนยื่นกู้ “โครงการสินเชื่อที่อยู่อาศัยเพื่อผู้ประกันตน พ.ศ. 2567” วันแรกจำนวนมาก ยืนยันมีความพร้อมให้บริการลูกค้าอย่างเต็มที่


วันศุกร์ที่ 8 พฤศจิกายน 2567
08/11/2567
พิมพ์
ธอส. เผย มีผู้ประกันตนยื่นกู้ “โครงการสินเชื่อที่อยู่อาศัยเพื่อผู้ประกันตน พ.ศ. 2567” วันแรกจำนวนมาก ยืนยันมีความพร้อมให้บริการลูกค้าอย่างเต็มที่
ธอส. เผยผู้ประกันตนที่ได้รับสิทธิ์โครงการสินเชื่อที่อยู่อาศัยเพื่อผู้ประกันตน พ.ศ. 2567 ยื่นขอสินเชื่อกับ ธอส. วันแรกเป็นจำนวนมาก คาดการณ์ตลอดทั้งวันจะมีผู้ประกันตนยื่นขอสินเชื่อที่ ธอส. ทุกสาขาทั่วประเทศ กว่า 2,000 ราย
ธนาคารอาคารสงเคราะห์ (ธอส.) เผยผู้ประกันตนที่ได้รับสิทธิ์โครงการสินเชื่อที่อยู่อาศัยเพื่อผู้ประกันตน พ.ศ. 2567 ยื่นขอสินเชื่อกับ ธอส. วันแรกเป็นจำนวนมาก คาดการณ์ตลอดทั้งวันจะมีผู้ประกันตนยื่นขอสินเชื่อที่ ธอส. ทุกสาขาทั่วประเทศ กว่า 2,000 ราย โดย ธอส. พร้อมให้บริการรับเรื่องอย่างเต็มที่ โดยมีการเปิดบริการรับเรื่องยื่นขอสินเชื่อแก่ผู้ประกันตนที่ได้รับสิทธิ์เพิ่มเติมในวันเสาร์ที่ 9 และ วันอาทิตย์ที่ 10 พฤศจิกายน 2567 ทุกสาขาทั่วประเทศ และเปิดให้ผู้ประกันตนที่ได้รับสิทธิ์เข้าร่วมโครงการ นัดวันยื่นขอสินเชื่อตามวันและเวลาที่ตนเองสะดวก ตามระยะเวลาที่ระบุไว้ในหนังสือรับรองสถานะความเป็นผู้ประกันตน ผ่าน 2  ช่องทาง ประกอบด้วย (1) Application : GHB ALL GEN และ (2) GHB Buddy บน Line Application
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจากกระทรวงแรงงาน โดยสำนักงานประกันสังคม (สปส.) ร่วมกับ กระทรวงการคลัง โดยธนาคารอาคารสงเคราะห์ (ธอส.) จัดทำโครงการสินเชื่อที่อยู่อาศัยเพื่อผู้ประกันตน พ.ศ. 2567 เพื่อให้ผู้ประกันตนตามมาตรา 33, 39 หรือ 40 ขอสินเชื่อเพื่อซื้อ หรือปลูกสร้างที่อยู่อาศัย โดย สปส.เปิดให้ลงทะเบียน และรับสิทธิ์เข้าร่วมโครงการ ผ่านทาง Application SSO Plus และนำมาประกอบการยื่นขอสินเชื่อกับ ธอส. ในวันนี้ (8 พฤศจิกายน 2567) เป็นวันแรก ผลปรากฏว่า มีผู้ประกันตนที่ได้รับสิทธิ์เข้าร่วมโครงการฯ ยื่นขอสินเชื่อเป็นจำนวนมาก ซึ่งจากที่สังเกตการณ์คาดว่าตลอดทั้งวันจะมีผู้ประกันตนยื่นขอสินเชื่อ ณ สาขาทั่วประเทศมากกว่า 2,000 ราย และเพื่อรองรับการให้บริการแก่ผู้ประกันตนได้อย่างมีประสิทธิภาพมากขึ้น ธอส. จึงเปิดให้บริการเพิ่มเติมในวันเสาร์ที่ 9 และ วันอาทิตย์ที่ 10 พฤศจิกายน 2567 ทุกสาขาทั่วประเทศ โดยเปิดให้บริการ ณ สำนักงานใหญ่ และสาขาทั่วประเทศ เวลา 08.30-15.30 น. สำหรับสาขาในห้างสรรพสินค้าเปิดบริการตามเวลาทำการของสาขาที่อยู่ในห้าง นอกจากนี้ ธอส. ยังเปิดให้ผู้ประกันตนนัดวันยื่นขอสินเชื่อตามวันและเวลาที่ตนเองสะดวก ทั้งนี้ต้องเป็นไปตามระยะเวลายื่นกู้ที่ระบุไว้ในหนังสือรับรองสถานะความเป็นผู้ประกันตน ผ่าน 2 ช่องทาง ประกอบด้วย (1) ช่องทาง Application : GHB ALL GEN เพียงดาวน์โหลด Application : GHB ALL GEN ผ่านระบบ IOS , Android และ Huawei จากนั้นเลือกแบนเนอร์โครงการสินเชื่อที่อยู่อาศัยเพื่อผู้ประกันตน พ.ศ. 2567 กรอกข้อมูลของผู้ประกันตน โดยระบุสาขา วันและเวลาที่จะเข้ายื่นขอสินเชื่อและ (2) GHB Buddy บน Line Application ด้วยการเพิ่มเพื่อน GHB Buddy พร้อมผูกบัญชีกับ GHB Buddy กดเลือกเมนูบริการพิเศษ เลือกโครงการสินเชื่อที่อยู่อาศัยเพื่อผู้ประกันตน พ.ศ. 2567 กรอกข้อมูลของผู้ประกันตน ระบุสาขา วันและเวลาที่จะเข้ายื่นขอสินเชื่อ
ทั้งนี้ ผู้ประกันตนที่เข้าร่วมโครงการจะได้รับสินเชื่ออัตราดอกเบี้ยต่ำ 5 ปีแรก เพียง 1.59% ต่อปี, ปีที่ 6 - 8 เท่ากับ MRR - 2.00% ต่อปี และปีที่ 9 จนถึงตลอดอายุสัญญา เท่ากับ MRR - 0.50% ต่อปี (อัตราดอกเบี้ย MRR ของ ธอส. ปัจจุบันเท่ากับ 6.545% ต่อปี) โดยโครงการดังกล่าวผู้ประกันตนสามารถขอสินเชื่อเพื่อซื้อ หรือปลูกสร้างที่อยู่อาศัย ภายใต้วงเงินกู้โครงการสูงสุดไม่เกิน 2 ล้านบาท กรณีกู้ 1 ล้านบาท ผ่อนชำระเงินงวดเพียง 3,400 บาท เท่านั้น! สำหรับวงเงินกู้ส่วนที่เกิน 2 ล้านบาท สามารถใช้อัตราดอกเบี้ยผลิตภัณฑ์อื่นของธนาคารได้ โดยสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/90016