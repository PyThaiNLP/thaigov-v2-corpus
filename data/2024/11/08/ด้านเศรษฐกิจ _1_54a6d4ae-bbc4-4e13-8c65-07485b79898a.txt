รัฐบาลไทย-ข่าวทำเนียบรัฐบาล-“มนพร” ผุดไอเดีย “สนามบินมีชีวิต” นำร่องพิษณุโลก ยกระดับคุณภาพการให้บริการของท่าอากาศยาน ส่งเสริมคุณภาพชีวิตของคนในท้องถิ่น สร้างประโยชน์ทางเศรษฐกิจในระยะยาวอย่างยั่งยืน


วันพฤหัสบดีที่ 7 พฤศจิกายน 2567
“มนพร” ผุดไอเดีย “สนามบินมีชีวิต” นำร่องพิษณุโลก ยกระดับคุณภาพการให้บริการของท่าอากาศยาน ส่งเสริมคุณภาพชีวิตของคนในท้องถิ่น สร้างประโยชน์ทางเศรษฐกิจในระยะยาวอย่างยั่งยืน
....
วันนี้ (7 พฤศจิกายน 2567) นางมนพร เจริญศรี รัฐมนตรีช่วยว่าการกระทรวงคมนาคม เผยความคืบหน้ากิจกรรมการสร้างอัตลักษณ์ ซอฟต์พาวเวอร์ในท้องถิ่น ภายใต้แนวคิด “สนามบินมีชีวิต” (Live Airport) ในคราวลงพื้นที่ตรวจราชการท่าอากาศยานพิษณุโลก ซึ่งเป็นท่าอากาศยานนำร่องการดำเนินกิจกรรม ว่า แนวคิด “สนามบินมีชีวิต” (Live Airport) เป็นแนวคิดที่ท่าอากาศยานไม่เพียงแค่เป็นจุดสำหรับขึ้น - ลงอากาศยาน แต่ยังเป็นประตูสู่จังหวัด เป็นจุดเริ่มต้นในการดึงดูดนักท่องเที่ยวและศูนย์กลางส่งเสริมเศรษฐกิจชุมชน โดยการจัดกิจกรรมหรือเทศกาลที่เกี่ยวกับวัฒนธรรมท้องถิ่นภายในพื้นที่ท่าอากาศยาน ส่งเสริมการมีส่วนร่วมของชุมชนและเพิ่มความน่าสนใจให้กับนักท่องเที่ยว โดยนางมนพรได้สั่งการให้กรมท่าอากาศยาน (ทย.) เปิดโอกาสให้ผู้ผลิตและผู้ค้าท้องถิ่นนำสินค้าผลิตภัณฑ์จากชุมชนมาขาย เพื่อสร้างรายได้ให้กับชาวบ้านในท้องถิ่น การจัดแสดงทางวัฒนธรรมหรือการแสดงศิลปะพื้นบ้าน ช่วยสร้างบรรยากาศที่มีชีวิตชีวาและสร้างความเพลิดเพลินสำหรับผู้โดยสาร นอกจากนี้ ยังให้จัดกิจกรรม Workshop การเรียนรู้เกี่ยวกับการทำอาหารท้องถิ่น หรืองานฝีมือสำหรับผู้ที่สนใจ ซึ่งกิจกรรมเหล่านี้ช่วยเสริมสร้างความสัมพันธ์ที่ดีระหว่างท่าอากาศยานและชุมชนรอบข้าง รวมถึงส่งเสริมเศรษฐกิจชุมชนอย่างมีประสิทธิภาพ
ทั้งนี้ นางมนพร ได้เน้นย้ำให้ ทย. ดำเนินกิจกรรม “สนามบินมีชีวิต” (Live Airport) โดยบูรณาการความร่วมมือระหว่างท่าอากาศยาน ชุมชน จัดหวัด หน่วยงานภาครัฐและภาคเอกชนที่เกี่ยวข้อง ควบคู่ไปกับการพัฒนาโครงสร้างพื้นฐานของท่าอากาศยานให้เป็นไปตามมาตรฐานสากล การร่วมมือกับหน่วยงานภายในกระทรวงคมนาคมในการอำนวยความสะดวกทั้งด้านเส้นทางไปยังสถานที่ท่องเที่ยวต่าง ๆ การจัดรถขนส่งสาธารณะอำนวยความสะดวกนักท่องเที่ยวต้องมีจำนวนเพียงพอ และสอดคล้องกับตารางบิน เพื่อนำไปสู่การยกระดับคุณภาพการให้บริการของท่าอากาศยาน ยกระดับคุณภาพชีวิตของคนในท้องถิ่น และสร้างประโยชน์ทางเศรษฐกิจในระยะยาวได้อย่างยั่งยืน รวมถึงสนับสนุนโครงการ “แอ่วเหนือคนละครึ่ง” ซึ่งเป็นโครงการที่รัฐบาลสนับสนุนค่าใช้จ่ายในการท่องเที่ยว ใน 17 จังหวัดภาคเหนือ รวมถึงจังหวัดพิษณุโลกด้วย เพื่อกระตุ้นเศรษฐกิจและสร้างรายได้ให้กับผู้ประกอบการ โดยเริ่มโครงการแล้วตั้งแต่วันที่ 1 พฤศจิกายน 2567 เป็นต้นไป ทั้งนี้ ในปัจจุบันสำนักงานขนส่งจังหวัดพิษณุโลกได้จัดรถโดยสารเชื่อมต่อการเดินทางจากท่าอากาศยาน 1 เส้นทาง คือสาย 14 เส้นทาง เซ็นทรัลพลาซ่าพิษณุโลก - ท่าอากาศยานพิษณุโลก - สถานีขนส่งผู้โดยสารจังหวัดพิษณุโลก แห่งที่ 2 ให้บริการประชาชน พร้อมทั้งมอบให้ ทย. แต่งตั้งคณะกรรมการพัฒนาท่าอากาศยาน โดยมีผู้แทนจากทุกภาคส่วน ทั้งหน่วยงานสังกัดกระทรวงคมนาคม และหน่วยงานอื่น ๆ ที่เกี่ยวข้อง เพื่อบูรณาการความร่วมมือในการพัฒนาท่าอากาศยานทุกแห่ง
จากนั้น นางมนพร ได้ตรวจเยี่ยมการปฏิบัติงานของเจ้าหน้าที่ศูนย์ควบคุมการบินพิษณุโลก บริษัท วิทยุการบินแห่งประเทศไทย จำกัด ติดตามการดำเนินงานบริเวณทางแยกเข้าโรงเรียนพิษณุโลกพิทยาคม (ทล.126 ตอนวงแหวนรอบเมืองพิษณุโลกด้านทิศเหนือ กม. ที่ 0+950) ซึ่งเป็นจุดที่มีอุบัติเหตุเกิดขึ้นบ่อยครั้งกับรถจักรยานยนต์นักเรียน และประชาชนที่เข้าออกบริเวณหน้าโรงเรียน กรมทางหลวงจึงเร่งแก้ไขปัญหาดังกล่าวเพื่อความปลอดภัยของประชาชน โดยจะเปิดเป็นทางแยกพร้อมติดตั้งไฟสัญญาณจราจรแบบอัจฉริยะให้รถเลี้ยวเข้าออกตามจังหวะไฟจราจร คาดว่าจะสามารถดำเนินการให้แล้วเสร็จในระยะเวลา 5 เดือนหลังจากได้รับจัดสรรงบประมาณ และตรวจเยี่ยมสถานีขนส่งผู้โดยสารจังหวัดพิษณุโลก แห่งที่ 2 โดยสำนักงานขนส่งจังหวัดพิษณุโลก ได้สาธิตวิธีการตรวจสภาพรถโดยสารประจำทางที่ใช้ก๊าซ CNG หรือ LPG เป็นเชื้อเพลิง สาธิตวิธีการช่วยเหลือผู้โดยสารเบื้องต้นขณะเกิดเหตุ ด้วยการใช้ประตูฉุกเฉิน การใช้ค้อนทุบกระจก ถังดับเพลิง และเข็มขัดนิรภัย เพื่อความปลอดภัยในการขนส่งผู้โดยสาร
นายดนัย เรืองสอน อธิบดีกรมท่าอากาศยาน กล่าวว่า ทย. ขานรับการจัดกรรม “สนามบินมีชีวิต” (Live Airport) ภายในพื้นที่ท่าอากาศยาน โดยเริ่มดำเนินการที่ท่าอากาศยานพิษณุโลก และท่าอากาศยานน่านนคร สำหรับท่าอากาศยานพิษณุโลกได้ร่วมมือกับจังหวัด ททท. และชุมชนท้องถิ่น โดยสร้างลานกิจกรรม/จุดเช็กอิน ภายในท่าอากาศยานพิษณุโลก เพิ่มเสน่ห์และความเป็นเอกลักษณ์ในพื้นที่ด้วยลวดลายที่ได้แรงบันดาลใจมาจากบัวกระด้งยักษ์ ให้นักท่องเที่ยวได้เช็กอินถ่ายภาพเก็บความประทับใจ และยังมีแผนปรับปรุงบรรยากาศภายในท่าอากาศยานพิษณุโลกสู่ความยั่งยืนของท่าอากาศยานมีชีวิต โดยการเพิ่มพื้นที่สีเขียวภายในท่าอากาศยาน รวมถึงการใช้ Natural Sounds Effect สร้างความรู้สึกใกล้ชิดธรรมชาติมากขึ้น นอกจากนี้ ยังมีการประชุมหารือร่วมกับจังหวัดเพื่อประชาสัมพันธ์ความเป็นอัตลักษณ์ของจังหวัดพิษณุโลก ผ่านลานกิจกรรมสลับสับเปลี่ยนไปตามเทศกาลต่าง ๆ อย่างต่อเนื่อง ในส่วนของท่าอากาศยานน่านนครมีการจัดกิจกรรมภายในท่าอากาศยาน ได้แก่ การสาธิตและจัดทำโคมน่าน กิจกรรมเพ้นท์หัวเรืออัตลักษณ์น่าน (หัวโอ้) กิจกรรมตัดตุงเฮือน่าน กิจกรรมเขียนตั๋วเมือง และกิจกรรมแสดงศิลปวัฒนธรรม ในช่วงเทศกาลต่าง ๆ รวมถึงการจัดกิจกรรมการท่องเที่ยวเชิงอาหาร “WELCOME DRINK @NAN น้ำมะไฟจีน ของดีเมืองน่าน” ทั้งนี้ นายดนัย กล่าวเสริมว่า ทย. เร่งดำเนินการจัดกิจกรรม “สนามบินมีชีวิต” (Live Airport) ภายในท่าอากาศยานในสังกัดทุกแห่ง เพื่อประชาสัมพันธ์อัตลักษณ์และของดีแต่ละจังหวัดและสร้างความประทับใจแก่ผู้โดยสาร

ที่มา : https://www.thaigov.go.th/news/contents/details/89998