รัฐบาลไทย-ข่าวทำเนียบรัฐบาล-แอ่วเหนือ..เวิร์ค 3วัน นทท.จองทะลุเป้า ด้าน รัฐบาลเตรียมอัดแคมเปญกระตุ้นต่อเนื่อง


วันจันทร์ที่ 4 พฤศจิกายน 2567
04/11/2567
พิมพ์
แอ่วเหนือ..เวิร์ค 3วัน นทท.จองทะลุเป้า ด้าน รัฐบาลเตรียมอัดแคมเปญกระตุ้นต่อเนื่อง
แอ่วเหนือ..เวิร์ค 3วัน นทท.จองทะลุเป้า ด้าน รัฐบาลเตรียมอัดแคมเปญกระตุ้นต่อเนื่อง
วันที่  4  พ.ย. 2567 เวลา 12.00  น.  นายจิรายุ ห่วงทรัพย์ โฆษก ประจำสำนักนายกรัฐมนตรี เปิดเผยว่า ขณะนี้พื้นที่ภาคเหนือมีความพร้อมในการต้อนรับนักท่องเที่ยว ไม่ว่าจะเป็น เชียงราย เชียงใหม่ ที่ได้รับผลกระทบก่อนหน้านี้ได้รับการฟื้นฟูทั้งหมด แหล่งท่องเที่ยวกลับมาสมบูรณ์ 100% โดยเฉพาะขณะนี้เริ่มสัมผัสได้ถึงลมหนาว ทำให้บรรยากาศการท่องเที่ยวคึกคัก โดยเฉพาะ กิ่วแม่ปาน ดอยอินทนนท์ จ.เชียงใหม่ ช่วงเช้าอุณหภูมิประมาณ 12-14 องศาเซลเซียส มีไอหมอกลงมาปะทะใบหน้า ประกอบกับทิวทัศน์ที่สวยงามสร้างความประทับใจให้ทุกคนที่ได้มาสัมผัส
ทั้งนี้ ในช่วงเดือน พ.ย.เป็นต้นไป ถือว่าเป็นฤดูกาลท่องเที่ยวที่สำคัญของภาคเหนือ นอกจากอากาศหนาวเย็นและความสวยงามของแหล่งท่องเที่ยวที่ดึงดูดนักท่องเที่ยวทั้งชาวไทยและชาวต่างชาติให้ขึ้นไปสัมผัสแล้ว ภาครัฐยังได้อัดแคมเปญ "แอ่วเหนือคนละครึ่ง" เพื่อเป็นการกระตุ้นให้เกิดการใช้จ่ายในพื้นที่ 17 จังหวัดภาคเหนือ ซึ่งขณะนี้จำนวนผู้ใช้สิทธิ์เฉลี่ยวันละเกือบ 1,000 คน จากจำนวน 10,000 สิทธิ์ หากได้รับการตอบรับที่ดี ททท. อาจพิจารณาดำเนินโครงการต่อในเฟส 2 เพื่อให้เกิดความต่อเนื่อง และทำให้ตัวเลขการท่องเที่ยวพื้นที่ภาคเหนือตลอดทั้งปีทะลุ 22 ล้านคน/ครั้ง ตามที่ได้ตั้งเป้าไว้
////

ที่มา : https://www.thaigov.go.th/news/contents/details/89836