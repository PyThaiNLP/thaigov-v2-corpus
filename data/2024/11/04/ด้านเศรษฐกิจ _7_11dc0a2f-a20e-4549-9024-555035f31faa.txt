รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงานวันเกษตรแห่งชาติ ประจำปี 2567 ภายใต้แนวคิด สืบสาน รักษา และต่อยอดศาสตร์พระราชา สู่เกษตรทันสมัยความมั่นคงทางอาหารและความเป็นกลางทางคาร์บอน 


วันจันทร์ที่ 4 พฤศจิกายน 2567
กระทรวงเกษตรฯ เตรียมจัดงานวันเกษตรแห่งชาติ ประจำปี 2567 ภายใต้แนวคิด สืบสาน รักษา และต่อยอดศาสตร์พระราชา สู่เกษตรทันสมัยความมั่นคงทางอาหารและความเป็นกลางทางคาร์บอน
กระทรวงเกษตรฯ เตรียมจัดงานวันเกษตรแห่งชาติ ประจำปี 2567 ภายใต้แนวคิด สืบสาน รักษา และต่อยอดศาสตร์พระราชา สู่เกษตรทันสมัยความมั่นคงทางอาหารและความเป็นกลางทางคาร์บอน เพื่อการพัฒนา ที่ยั่งยืน
นางอัญชลี สุวจิตตานนท์ ผู้ตรวจราชการกระทรวงเกษตรและสหกรณ์ เปิดเผยภายหลังการประชุมคณะอนุกรรมการดำเนินการจัดงานวันเกษตรแห่งชาติ ประจำปี 2567  โดยมี ผู้บริหารคณะเกษตรศาสตร์ มหาวิทยาลัยเชียงใหม่ ผู้บริหารส่วนราชการจังหวัดเชียงใหม่ และเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ 134 - 135 และผ่านระบบการประชุมออนไลน์ (Zoom meeting) โดยกระทรวงเกษตรและสหกรณ์ ร่วมกับคณะเกษตรศาสตร์ มหาวิทยาลัยเชียงใหม่ จังหวัดเชียงใหม่ เตรียมจัดงาน วันเกษตรแห่งชาติ ระหว่างวันที่ 27 พฤศจิกายน – 8 ธันวาคม 67 ณ    ไร่แม่เหียะ ศูนย์วิจัย บูรณาการ สาธิตและฝึกอบรมนวัตกรรมการเกษตร คณะเกษตรศาสตร์ มหาวิทยาลัยเชียงใหม่ ภายใต้แนวคิด “สืบสาน รักษา และต่อยอดศาสตร์พระราชา สู่เกษตรทันสมัยความมั่นคงทางอาหารและความเป็นกลางทางคาร์บอน เพื่อการพัฒนาที่ยั่งยืน Continue, Preserve, and Build the king’s Philosophy towards Smart Agriculture, Food Security, and carbon neutrality for Sustainable Development” มีวัตถุประสงค์เพื่อเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ในโอกาสมหามงคล 6 รอบ พระชนมพรรษา และส่งเสริมนโยบายประเทศตามยุทธศาสตร์กระทรวงเกษตรและสหกรณ์ในการขับเคลื่อนวิสัยทัศน์ “เกษตรกรมั่นคง ภาคการเกษตรมั่งคั่ง ทรัพยากรการเกษตรยั่งยืน”
สำหรับกิจกรรมภายในงานวันเกษตรแห่งชาติ ประจำปี 2567 แบ่งออกเป็น 7 โซน ได้แก่ 1) Agri knowledge and innovation ความรู้และนวัตกรรมด้านการเกษตร 2) Agri innovations for sustainable and king philosophy นวัตกรรมเกษตรสู่ความยั่งยืนและศาสตร์พระราชา 3) ชม ชิม ช๊อป ใน Green and clean market 4) greenovation wonderland มหัศจรรย์พรรณพฤกษา 5) Food and agri innovations นวัตกรรมอาหารและการเกษตร 6) Happy farmland ดินแดนแห่งฟาร์มสุข และ7) Amazing agro-tourism กิน บิน ฟิน มหัศจรรย์ท่องเที่ยวเชิงเกษตร
ทั้งนี้ ขอเชิญชวนเกษตรกรและผู้ที่สนใจเที่ยวชมงานวันเกษตรแห่งชาติ ณ ไร่แม่เหียะ ศูนย์วิจัย บูรณาการ สาธิตและฝึกอบรมนวัตกรรมการเกษตร คณะเกษตรศาสตร์ มหาวิทยาลัยเชียงใหม่ เพื่อร่วมกันอุดหนุนสินค้าเกษตรไทย ชม ชิม ช๊อป  และนวัตกรรมด้านการเกษตรและเทคโนโลยี ตลอดจนนิทรรศการต่าง ๆ ที่น่าสนใจ อีกด้วย

ที่มา : https://www.thaigov.go.th/news/contents/details/89851