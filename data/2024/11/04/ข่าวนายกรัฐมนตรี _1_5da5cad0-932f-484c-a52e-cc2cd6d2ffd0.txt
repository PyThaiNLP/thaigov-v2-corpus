รัฐบาลไทย-ข่าวทำเนียบรัฐบาล- นายกฯ พบผู้แทนพิเศษยูเอ็นฯ ด้านความปลอดภัยทางถนน ย้ำสนับสนุนเต็มที่โครงการ Road Safety พร้อมมีส่วนร่วมสร้างความตระหนักรู้ร่วมกับ UN เพื่อสร้างสังคมที่ปลอดภัยจากอุบัติเหตุทางถนน


วันจันทร์ที่ 4 พฤศจิกายน 2567
04/11/2567
พิมพ์
นายกฯ พบผู้แทนพิเศษยูเอ็นฯ ด้านความปลอดภัยทางถนน ย้ำสนับสนุนเต็มที่โครงการ Road Safety พร้อมมีส่วนร่วมสร้างความตระหนักรู้ร่วมกับ UN เพื่อสร้างสังคมที่ปลอดภัยจากอุบัติเหตุทางถนน
นายกฯ พบผู้แทนพิเศษยูเอ็นฯ ด้านความปลอดภัยทางถนน ย้ำสนับสนุนเต็มที่โครงการ Road Safety พร้อมมีส่วนร่วมสร้างความตระหนักรู้ร่วมกับ UN เพื่อสร้างสังคมที่ปลอดภัยจากอุบัติเหตุทางถนน
วันนี้ (4 พฤศจิกายน 2567) เวลา 10.00 น. ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี พบหารือกับนายฌอง ท็อด (Mr. Jean Todt) ผู้แทนพิเศษของเลขาธิการสหประชาชาติด้านความปลอดภัยทางถนน (UN Secretary General’s Special Envoy for Road Safety) และคณะ ในโอกาสเดินทางเยือนประเทศไทยอย่างเป็นทางการ นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้
นายกรัฐมนตรีกล่าวขอบคุณสำหรับการสนับสนุนของสหประชาชาติ รวมทั้งย้ำถึงความสัมพันธ์อันแน่นแฟ้นระหว่างกันในการเดินหน้าทำงานเพื่อสังคมที่ปลอดภัยยิ่งขึ้น  ซึ่งผู้แทนพิเศษฯ ได้กล่าวขอบคุณนายกรัฐมนตรีและยินดีที่ได้มีโอกาสแลกเปลี่ยนมุมมองในประเด็นต่าง ๆ ด้านความปลอดภัยทางถนนในระดับประเทศ ภูมิภาค และระดับโลก รวมถึงเป็นการส่งเสริมความสัมพันธ์อันดีระหว่างสองฝ่าย
นายกรัฐมนตรีและผู้แทนพิเศษเห็นพ้องถึงความสำคัญของความปลอดภัยทางท้องถนน (Road Safety) โดยเฉพาะการบูรณาการระหว่างหน่วยงานต่าง ๆ  ทั้งภาครัฐ และเอกชน รวมไปถึงองค์กรระหว่างประเทศ เพื่อสร้างความตระหนักรู้ถึงความสำคัญของความปลอดภัยทางถนน จะช่วยยกระดับความปลอดภัยบนท้องถนนของไทย ซึ่งไทยพร้อมสนับสนุนสหประชาชาติเพื่อสร้างสังคมที่ปลอดภัยจากอุบัติเหตุทางถนน
โอกาสนี้ ผู้แทนพิเศษฯ ยังได้กล่าวเชิญชวนนายกรัฐมนตรีร่วมแคมเปญโครงการ UN Global Campaign for Road safety ร่วมกับผู้มีชื่อเสียงอื่นๆ เพื่อส่งเสริมความปลอดภัยบนท้องถนนและสร้างถนนที่ปลอดภัย ครอบคลุม และยั่งยืนทั่วโลก ทั้งการคาดเข็มขัดนิรภัย การขับรถอย่างปลอดภัย การสวมหมวกนิรภัย การไม่ส่งข้อความขณะขับรถ และการไม่ขับรถขณะเมาสุรา เป็นต้น
นายกรัฐมนตรียังขอบคุณผู้แทนพิเศษ ฯ ที่นำหมวกกันน็อก จากโครงการ Road Safety ที่สนับสนุนโดย UN เพื่อลดอุบัติเหตุจากการใช้รถ  โดยมีต้นแบบการผลิตหมวกนิรภัยให้มีราคาที่ต่ำกว่า 20 ดอลลาร์สหรัฐ หรือประมาณ 600 กว่าบาท และผลิตขึ้นตามมาตรฐาน UN มามอบให้นายกรัฐมนตรี ด้วย

ที่มา : https://www.thaigov.go.th/news/contents/details/89837