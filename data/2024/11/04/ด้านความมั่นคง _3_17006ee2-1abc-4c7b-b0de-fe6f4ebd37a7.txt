รัฐบาลไทย-ข่าวทำเนียบรัฐบาล-ก.แรงงาน โดยกรมการจัดหางาน ถวายผ้าพระกฐินพระราชทาน ประจำปี 2567 ณ วัดท่าโพธิ์วรวิหาร จ.นครศรีธรรมราช


วันจันทร์ที่ 4 พฤศจิกายน 2567
04/11/2567
พิมพ์
ก.แรงงาน โดยกรมการจัดหางาน ถวายผ้าพระกฐินพระราชทาน ประจำปี 2567 ณ วัดท่าโพธิ์วรวิหาร จ.นครศรีธรรมราช
วันที่ 4 พฤศจิกายน 2567 เวลา 10.00 น. พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานผ้าพระกฐินให้กรมการจัดหางาน กระทรวงแรงงาน นำไปถวายพระภิกษุสงฆ์จำพรรษากาลถ้วนไตรมาส
โดยมี นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานในพิธีถวายผ้าพระกฐินพระราชทาน ของกรมการจัดหางาน กระทรวงแรงงาน ประจำปี 2567ณ วัดท่าโพธิ์วรวิหาร ตำบลท่าวัง อำเภอเมืองนครศรีธรรมราช จังหวัดนครศรีธรรมราช เพื่อถวายเป็นพระราชกุศลแด่พระบาทสมเด็จพระเจ้าอยู่หัว อีกทั้งเป็นการสนองสถาบันพระมหากษัตริย์ในการทำนุบำรุงและส่งเสริมพระพุทธศาสนา
ในการนี้มี นายอารี ไกรนรา เลขานุการรัฐมนตรีว่าการกระทรวงแรงงาน นายสมชาย มรกตศรีวรรณ อธิบดีกรมการจัดหางาน นายสมชาย ลีหล้าน้อย นายศรีธรรม ราชแก้ว นายชวกิจจ์ สุวรรณคีรี รองผู้ว่าราชการจังหวัดนครศรีธรรมราช พร้อมด้วยผู้บริหารกระทรวงแรงงาน หน่วยงานในสังกัดกระทรวงแรงงานจังหวัดนครศรีธรรมราช หัวหน้าส่วนราชการในจังหวัดนครศรีธรรมราช และพุทธศาสนิกชนชาวจังหวัดนครศรีธรรมราช เข้าร่วมพิธีในครั้งนี้ด้วย ทั้งนี้ ได้มีผู้มีจิตกุศลร่วมถวายจตุปัจจัย บำรุงและบูรณะพระอาราม ทำบุญกฐินพระราชทาน ประจำปี 2567 รวมเป็นเงินจำนวนทั้งสิ้น 5,876,626 บาท
สำหรับวัดท่าโพธิ์วรวิหาร เป็นพระอารามหลวงชั้นตรี ชนิดวรวิหาร สันนิษฐานว่าสร้างขึ้นครั้งแรกในสมัยอยุธยาตอนต้น ณ บริเวณชุมชนท่าโพธิ์ เมื่อ พ.ศ. 2027 ในรัชสมัยของสมเด็จพระบรมไตรโลกนาถ เรียกว่า“วัดท่าโพธิ์” ในรัชสมัยพระบาทสมเด็จพระพุทธยอดฟ้าจุฬาโลกมหาราช รัชกาลที่ 1 แห่งกรุงรัตนโกสินทร์ ได้สร้างพระอารามวัดท่าโพธิ์ขึ้นใหม่แทนของเดิมที่ปรักหักพังในปี พ.ศ. 2327 ปัจจุบันวัดท่าโพธิ์ อยู่ห่างจากที่ตั้งเดิมไปทางทิศเหนือประมาณ 40 เมตร และทางวัดได้ทำการปลูกต้นโพธิ์ไว้ที่ริมคลองท่าวังบริเวณหน้าวัดเพื่อเป็นสัญลักษณ์ของวัดอย่างเช่นเดิม และต่อมาในปี พ.ศ. 2460 ในรัชกาลพระบาทสมเด็จพระมงกุฏเกล้าเจ้าอยู่หัว วัดท่าโพธิ์ ได้รับการยกฐานะขึ้นเป็นพระอารามหลวงชั้นตรี ชนิดวรวิหาร ซึ่งมีชื่อเรียกอย่างเป็นทางราชการว่า วัดท่าโพธิ์วรวิหาร มาจนถึงปัจจุบัน ในอดีตวัดท่าโพธิ์เป็นวัดใหญ่ที่มีความเจริญมาก และเป็นวัดที่พระบาทสมเด็จพระเจ้าอยู่หัวหลายรัชกาลเสด็จพระราชดำเนินทอดพระเนตรในขณะเสด็จประพาสภาคใต้ ปัจจุบันมีพระราชญาณมุนี วิ.(จรัล โอภาโส น.ธ.เอก) ดำรงตำแหน่งเจ้าอาวาสวัดท่าโพธิ์วรวิหาร พระอารามหลวง ตำบลท่าวัง อำเภอเมืองนครศรีธรรมราช จังหวัดนครศรีธรรมราช
ทั้งนี้ กฐินพระราชทาน เป็นกฐินที่พระบาทสมเด็จพระเจ้าอยู่หัว พระราชทานผ้าของหลวงแก่ผู้กราบบังคมทูล ขอพระราชทานเพื่อไปถวายยังวัดหลวงต่าง ๆ นอกจากวัดสำคัญที่ทรงกำหนดไว้ว่าจะเสด็จพระราชดำเนินด้วยพระองค์เอง หรือจะทรงพระกรุณาโปรดเกล้าฯ ให้พระบรมวงศานุวงศ์ หรือองคมนตรี หรือผู้ที่ทรงเห็นสมควรเป็นผู้แทนพระองค์  ไปถวาย จึงเปิดโอกาสให้กระทรวง ทบวง กรมต่าง ๆ ตลอดจนคณะบุคคลหรือบุคลากรที่สมควรรับพระราชทานผ้ากฐินไปถวายได้ โดยกระทรวงแรงงานได้ดำเนินการอย่างต่อเนื่องเป็นประจำทุกปี เนื่องจากเป็นประเพณีที่พุทธศาสนิกชน ได้ยึดถือปฏิบัติสืบต่อกันมาเป็นเวลาช้านาน เพื่อเป็นการอุปถัมภ์พระสงฆ์ที่จำพรรษาครบถ้วนไตรมาสให้ได้รับอานิสงส์ตามพระวินัย และเป็นทุนในการบูรณปฏิสังขรณ์พระอาราม โดยเป็นการรวมพลังแห่งความสามัคคี ทั้งทางกาย วาจา และจิตใจในการสร้างบุญกุศลสร้างความสุขของการอยู่ร่วมกันในสังคมรวมทั้งเป็นการจรรโลงและส่งเสริมพระพุทธศาสนาให้มั่นคงดำรงอยู่เจริญวัฒนาสถาพรสืบไป

ที่มา : https://www.thaigov.go.th/news/contents/details/89834