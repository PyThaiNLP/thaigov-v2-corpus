รัฐบาลไทย-ข่าวทำเนียบรัฐบาล-พม. จับมือ JICA - ATCSW เสริมสร้างความเข้มแข็งให้ผู้ปฏิบัติงานด้านสังคมในอาเซียน


วันจันทร์ที่ 4 พฤศจิกายน 2567
พม. จับมือ JICA - ATCSW เสริมสร้างความเข้มแข็งให้ผู้ปฏิบัติงานด้านสังคมในอาเซียน
พม. จับมือ JICA - ATCSW เสริมสร้างความเข้มแข็งให้ผู้ปฏิบัติงานด้านสังคมในอาเซียน
วันที่ 1 พฤศจิกายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า เมื่อวานนี้ (31 ต.ค. 67) ที่กระทรวง พม. มีการลงนามรายงานการประชุมสำหรับการทำโครงการพัฒนาทรัพยากรมนุษย์ด้านสังคมสงเคราะห์ในภูมิภาคอาเซียน (Project for Human Resource Development on Social Work in ASEAN Region) ระหว่าง กระทรวง พม. องค์การความร่วมมือระหว่างประเทศญี่ปุ่น (JICA) และ ศูนย์ฝึกอบรมอาเซียนด้านสังคมสงเคราะห์และสวัสดิการสังคม (ATCSW) โดยมี นางสาวสราญภัทร อนุมัติราชกิจ ผู้อำนวยการ ATCSW และ Mr. Takahashi Yohei ผู้อำนวยการฝ่ายประกันสังคม JICA สำนักงานใหญ่ พร้อมคณะ เข้าร่วม
นายอนุกูล กล่าวว่า โครงการพัฒนาทรัพยากรมนุษย์ด้านสังคมสงเคราะห์ในภูมิภาคอาเซียน (Project for Human Resource Development on Social Work in ASEAN Region) เป็นโครงการความช่วยเหลือทางวิชาการจากญี่ปุ่น ที่ได้รับการพิจารณาให้จัดทำความร่วมมือจากรัฐบาลญี่ปุ่น โดย JICA ซึ่งมีการดำเนินโครงการฯ เป็นระยะเวลา 3 ปี (พ.ศ. 2568 - 2570) โดยมีวัตถุประสงค์เพื่อให้ ATCSW ซึ่งเป็นสถานที่ฝึกอบรม พัฒนาหลักสูตร และส่งเสริมความร่วมมืออาเซียนในด้านสังคมสงเคราะห์และสวัสดิการสังคม ได้รับการยอมรับว่าเป็นองค์กรชั้นนำในเสริมสร้างความเข้มแข็งให้กับทรัพยากรบุคคลที่ปฏิบัติงานทางด้านสังคมในภูมิภาคอาเซียน ผ่านการจัดการความรู้ การทบทวนแผนการดำเนินงานและยุทธศาสตร์ที่เกี่ยวข้อง การวางแผนในการจัดการฝึกอบรมที่มีคุณภาพ และการรวบรวมและวิเคราะห์ข้อมูลต่าง ๆ รวมถึงการเสริมสร้างความร่วมมือทั้งภายในหน่วยงานในประเทศไทยและในภูมิภาคอาเซียน
นายอนุกูล กล่าวว่า ขณะนี้ JICA สำนักงานใหญ่ อยู่ระหว่างการวางแผนการสำรวจเพื่อเตรียมการจัดทำโครงการฯ ร่วมกับ ATCSW โดยคณะทีมสำรวจของ JICA สำนักงานใหญ่ มีกำหนดเยือนประเทศไทย ระหว่างวันที่ 28 ตุลาคม - 1 พฤศจิกายน 2567 เพื่อหารือเกี่ยวกับรายละเอียดโครงการฯ เป้าหมาย ผลลัพธ์ และกิจกรรม ตามที่ระบุไว้ในข้อเสนอ (Project Design Matrix - PDM) ตลอดจนรวบรวมข้อมูลจากผู้มีส่วนได้ส่วนเสียและหน่วยงานที่เป็นเครือข่ายของ ATCSW ทั้งนี้ ภายหลังการหารือเกี่ยวกับเนื้อหาของโครงการดังกล่าว และผลลัพธ์ของการหารือ มีการบันทึกในรูปแบบผลลัพธ์ของการประชุม (Minutes of Meeting: M/M) และลงนาม โดยผู้แทนที่มีอำนาจของ กระทรวง พม. JICA และ ATCSW เมื่อเสร็จสิ้นการประชุม
นายอนุกูล กล่าวเพิ่มเติมว่า ขอขอบคุณ JICA ที่ให้การสนับสนุนการดำเนินงานของ ATCSW ผ่านการให้ความร่วมมือด้านต่างๆ กับกระทรวง พม. มาเป็นระยะเวลายาวนาน ซึ่งได้รับรายงานจาก ATCSW ว่า การประชุมในช่วงระยะเวลาที่ผ่านมา มีผลสรุปเป็นที่พึงพอใจทั้ง 2 ฝ่าย ซึ่งกระทรวง พม. จะรับดำเนินการตามที่ตกลง และพยายามสนับสนุนให้ ATCSW เป็นศูนย์ที่มีความเข้มแข็ง และสามารถดำเนินงานด้านต่างๆ ได้อย่างคล่องตัวมากขึ้น ทั้งนี้ กระทรวง พม. จะนำข้อคิดเห็นและข้อเสนอแนะของ JICA มาพิจารณาเพื่อดำเนินการร่วมกันต่อไป
#ข่าวพม #พม #ศรส #esshelpme #1300019c  #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #โครงการพัฒนาทรัพยากรมนุษย์ด้านสังคมสงเคราะห์ในภูมิภาคอาเซียน #JICA #ATCSW

ที่มา : https://www.thaigov.go.th/news/contents/details/89828