รัฐบาลไทย-ข่าวทำเนียบรัฐบาล-“รมช.อัครา” ติดตามความก้าวหน้าแผนการการดำเนินงานปี 2568 และแนวทางจัดทำงบประมาณปี 2569 กรมพัฒนาที่ดิน


วันจันทร์ที่ 4 พฤศจิกายน 2567
“รมช.อัครา” ติดตามความก้าวหน้าแผนการการดำเนินงานปี 2568 และแนวทางจัดทำงบประมาณปี 2569 กรมพัฒนาที่ดิน
“รมช.อัครา” ติดตามความก้าวหน้าแผนการการดำเนินงานปี 2568 และแนวทางจัดทำงบประมาณปี 2569 กรมพัฒนาที่ดิน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมติดตามแผนการการดำเนินงานประจำปี พ.ศ. 2568 และแผนงบประมาณปี พ.ศ. 2569 กรมพัฒนาที่ดิน โดยมี นายทวีศักดิ์ ธนเดโชพล ผู้ตรวจราชการกระทรวงเกษตรและสหกรณ์ คณะผู้บริหารกรมพัฒนาที่ดิน ผู้อำนวยการ กอง สำนัก กรมพัฒนาที่ดิน เข้าร่วม ณ ห้องประชุม 1214 กรมพัฒนาที่ดิน
โอกาสนี้ รมช.อัครา ได้เน้นย้ำแนวทางการทำงานให้กับผู้บริหารกรมพัฒนาที่ดินเพื่อกำหนดทิศทางการจัดทำโครงการตางๆ ให้มีความชัดเจน ว่า ขอให้บูรณาการทำงานร่วมกันระหว่างหน่วยงานในสังกัดกระทรวงเกษตรและสหกรณ์ รวมทั้งสร้างภาคีเครือข่าย เพื่อการมีส่วนร่วมในการยกระดับการพัฒนาภาคการเกษตรในพื้นที่ อีกทั้งเชื่อมโยงงานด้านชลประทาน ตามแนวคิดที่ได้มอบไว้ คือ “ดินนำ น้ำตาม” ตลอดจนเพิ่มแหล่งน้ำนอกชลประทาน เตรียมความพร้อมป้องกันการชะล้างพังทลายของดิน นอกจากนี้ ได้ผลักดันโครงการ “หมู่บ้านอนุรักษ์ดินและน้ำ” เพื่อบริหารจัดการทรัพยากรดินในเชิงพื้นที่ลุ่มน้ำ พัฒนาจัดระบบอนุรักษ์ดินและน้ำในพื้นที่เกษตรกรรม เพื่อใช้ประโยชน์ที่ดินได้ตามศักยภาพอีกด้วย
สำหรับแผนงานประจำปี พ.ศ. 2568 และแผนงบประมาณปี พ.ศ. 2569 ของกรมพัฒนาที่ดิน มีจุดมุ่งเน้น 6 ประเด็น เพื่อขับเคลื่อนนโยบายกระทรวงเกษตรและสหกรณ์ ในการยกระดับภาคเกษตรให้เป็นเกษตรทันสมัย ตามแนวทาง “ตลาดนำ นวัตกรรมเสริม เพิ่มรายได้” ประกอบด้วย 1. การพัฒนาสู่เกษตรทันสมัยด้วยเทคโนโลยีด้านการเกษตร (Agri Tech) อาทิ พัฒนาและปรับปรุงฐานข้อมูลทรัพยากรที่ดิน ส่งเสริมและพัฒนาศักยภาพเกษตรกร (วิเคราะห์ดิน) ปรับเปลี่ยนการผลิตพืชด้วย Agri-map บริหารจัดการทรัพยากรดินระดับตำบล การใช้ข้อมูลดาวเทียมพยากรณ์ผลผลิตสินค้า 2. ยกระดับการบริหารจัดการน้ำ อาทิ แหล่งน้ำในไร่นานอกเขตชลประทาน การใช้ประโยชน์จากแหล่งน้ำสำหรับเกษตรรายแปลง เพิ่มศักยภาพสระเก็บน้ำด้วยระบบส่งกระจายน้ำพลังงานแสงอาทิตย์ ป้องกันและลดการชะล้างพังทลายของดินด้วยระบบอนุรักษ์ดินและน้ำ 3. การฟื้นฟูทรัพยากรดินและรักษาสมดุลของระบบนิเวศ อาทิ ส่งเสริมและพัฒนาศักยภาพเกษตรกร (หมอดิน / ศูนย์ถ่ายทอดฯ) พัฒนาทรัพยากรที่ดินและน้ำ หมู่บ้านอนุรักษ์ดินและน้ำ พัฒนาพื้นที่เพิ่มมูลค่าที่ดินเพื่อการเกษตร (พะเยาโมเดล / ตากใบโบเดล) 4. ส่งเสริมเศรษฐกิจสีเขียว (Green Economy) อาทิ พัฒนาเกษตรกรรมยังยืน (เกษตรอินทรีย์ PGS) สร้างมูลค่าเพิ่มจากวัสดุเหลือใช้ทางการเกษตร ส่งเสริมการไถกลบและผลิตปุ๋ยอินทรีย์เพื่อลดก๊าซเรือนกระจก 5. รับมือกับภัยธรรมชาติ อาทิ พัฒนาและปรับปรุงฐานข้อมูลทรัพยากรที่ดิน พัฒนาทรัพยากรที่ดินและน้ำ ป้องกันการชะล้างพังทลายของดินแบบบูรณาการ และ 6. ระบบราชการดิจิทัล (Digital Government) เชื่อมโยงข้อมูลทุกภาคส่วน แลกเปลี่ยนข้อมูลและนำไปใช้ประโยชน์เชิงพื้นที่ เพิ่มประสิทธิภาพการให้บริการ

ที่มา : https://www.thaigov.go.th/news/contents/details/89840