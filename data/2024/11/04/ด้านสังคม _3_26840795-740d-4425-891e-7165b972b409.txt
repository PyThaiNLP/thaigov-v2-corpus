รัฐบาลไทย-ข่าวทำเนียบรัฐบาล-"วราวุธ" ส่ง ทีม พม. อยุธยา ช่วย ด.ญ. 15 ปี - น้องสาว 2 ขวบ พ่อติดยา-แม่ไร้อาชีพ สานฝัน อยากเรียนสูง แต่ยากจน อยู่บ้านเพิงสังกะสี ไม่มีไฟฟ้าใช้


วันจันทร์ที่ 4 พฤศจิกายน 2567
"วราวุธ" ส่ง ทีม พม. อยุธยา ช่วย ด.ญ. 15 ปี - น้องสาว 2 ขวบ พ่อติดยา-แม่ไร้อาชีพ สานฝัน อยากเรียนสูง แต่ยากจน อยู่บ้านเพิงสังกะสี ไม่มีไฟฟ้าใช้
"วราวุธ" ส่ง ทีม พม. อยุธยา ช่วย ด.ญ. 15 ปี - น้องสาว 2 ขวบ พ่อติดยา-แม่ไร้อาชีพ สานฝัน อยากเรียนสูง แต่ยากจน อยู่บ้านเพิงสังกะสี ไม่มีไฟฟ้าใช้
วันที่ 3 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. ส่งเจ้าหน้าที่ ศรส. จ.พระนครศรีอยุธยา พร้อม เจ้าหน้าที่ อบต.ลุมพลี และผู้นำชุมชน ลงพื้นที่ตรวจสอบข้อเท็จจริงเพื่อเร่งช่วยเหลือเด็กหญิง อายุ 15 ปี เรียนชั้น ม.3 ครอบครัวมีฐานะยากจน อาจต้องเรียนจบแค่ ม.3 เพราะที่บ้านไม่มีเงินส่งเรียน แต่มีความฝันอยากเรียนสูงๆ เพื่ออนาคตของตัวเองและครอบครัว และพบว่า เด็กอาศัยในบ้านสภาพเก่าทรุดโทรมเป็นแบบเพิงพักอาศัย ผนังบ้านและหลังคามุงสังกะสี ไม่มีไฟฟ้าใช้ อยู่กับพ่อ อายุ 37 ปี มีอาชีพรับจ้างซ่อมรถยนต์ รายได้ประมาณ 300-400 บาทต่อวัน แต่ไม่ได้ไปทำงานทุกวัน เนื่องจากมีพฤติกรรมติดยาเสพติด แต่เป็นเสาหลักเพียงคนเดียวในการหาเลี้ยงครอบครัว และแม่อายุ 37 ปี ไม่ได้ประกอบอาชีพ มีแค่รายได้จากบัตรสวัสดิการของรัฐ อีกทั้งมีน้องสาว 1 คน อายุ 2 ปี ได้รับเงินอุดหนุนเพื่อการเลี้ยงดูเด็กแรกเกิด 600 บาทต่อเดือน แต่ ทางครอบครัวมีรายได้ไม่เพียงพอต่อค่าใช้จ่าย และไม่ค่อยมีเงินให้เด็กไปโรงเรียน จึงทำให้เด็กขาดเรียนบ่อยครั้ง จึงไม่สามารถส่งให้เรียนต่อได้
ทีม ศรส. จ.พระนครศรีอยุธยา จึงได้นัดกับ สนง.เขตพื้นที่การศึกษาประถมศึกษาเขตพระนครศรีอยุธยา เขต 1 อบต.ลุมพลี และผู้นำชุมชน ลงพื้นที่เยี่ยมบ้านเด็กอีกครั้งในวันที่ 4 พ.ย. 67 เพื่อร่วมกันวางแผนการช่วยเหลือเด็กและครอบครัวทั้งในระยะเฉพาะหน้า และระยะยาว โดยเฉพาะเรื่องการเรียนของเด็กให้สามารถเรียนได้ในระดับสูงอย่างต่อเนื่อง เพื่อเป็นกำลังสำคัญในการดูแลครอบครัวต่อไป
อย่างไรก็ตาม หากพบเห็นเด็กและเยาวชน ประสบปัญหาความเดือดร้อนทางสังคม สามารถแจ้งขอความช่วยเหลือมายัง ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก #เยาวชน #อยุธยา #พระนครศรีอยุธยา #ยากจน

ที่มา : https://www.thaigov.go.th/news/contents/details/89830