รัฐบาลไทย-ข่าวทำเนียบรัฐบาล-รมว.“สุดาวรรณ”ปลื้มโชว์ Soft Power ศิลปวัฒนธรรม งานมหกรรมวัฒนธรรมแห่งชาติ วิถีถิ่น วิถีไทย 4 ภาค สร้างรายได้กว่า 245 ล้านบาท


วันจันทร์ที่ 4 พฤศจิกายน 2567
รมว.“สุดาวรรณ”ปลื้มโชว์ Soft Power ศิลปวัฒนธรรม งานมหกรรมวัฒนธรรมแห่งชาติ วิถีถิ่น วิถีไทย 4 ภาค สร้างรายได้กว่า 245 ล้านบาท
รมว.“สุดาวรรณ”ปลื้มโชว์ Soft Power ศิลปวัฒนธรรม งานมหกรรมวัฒนธรรมแห่งชาติ วิถีถิ่น วิถีไทย 4 ภาค สร้างรายได้กว่า 245 ล้านบาท ศิลปินแห่งชาติ ศิลปินพื้นบ้าน ผู้ประกอบการ-เครือข่ายวัฒนธรรม ประชาชนร่วมงานกว่า 380,000 คน
รมว.“สุดาวรรณ”ปลื้มโชว์ Soft Power ศิลปวัฒนธรรม งานมหกรรมวัฒนธรรมแห่งชาติ วิถีถิ่น วิถีไทย 4 ภาค สร้างรายได้กว่า 245 ล้านบาท ศิลปินแห่งชาติ ศิลปินพื้นบ้าน ผู้ประกอบการ-เครือข่ายวัฒนธรรม  ประชาชนร่วมงานกว่า 380,000 คน หนุนเรียนรู้ สืบสาน ต่อยอดมรดกภูมิปัญญาท้องถิ่น ส่งเสริมเศรษฐกิจชาติ
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า ตามที่กระทรวงวัฒนธรรม(วธ.) มีนโยบายนำวัฒนธรรมไทยมาสืบสาน รักษา และต่อยอดไปสู่มิติใหม่ๆให้เกิดการสร้างคุณค่าทางสังคมและมูลค่าทางเศรษฐกิจ ส่งเสริมและสนับสนุนการใช้ต้นทุนทางวัฒนธรรมที่หลากหลายของไทยเพื่อสนับสนุนมิติทางสังคมและเศรษฐกิจอย่างเป็นรูปธรรมและขับเคลื่อน Soft Power การท่องเที่ยวทางวัฒนธรรมโดยมุ่งยกระดับมหกรรมวัฒนธรรมท้องถิ่นให้เป็นระดับชาติเพื่อเป็นหมุดหมายการท่องเที่ยวของคนไทยและชาวต่างชาติทั่วโลก สร้างคุณค่าและมูลค่าเพิ่มให้กับผลิตภัณฑ์ทางวัฒนธรรม  รวมทั้งส่งเสริมเศรษฐกิจฐานราก สร้างอาชีพและรายได้สู่ชุมชน กระตุ้นเศรษฐกิจประเทศ ดังนั้น วธ.จึงได้จัดงานมหกรรมวัฒนธรรมแห่งชาติ วิถีถิ่น วิถีไทย ประจำปีงบประมาณ พ.ศ. 2567 ในพื้นที่ 4 ภูมิภาค ได้แก่ ภาคใต้ มหกรรมวัฒนธรรมแห่งชาติ วิถีถิ่น วิถีไทย “อัตลักษณ์เมืองใต้ หนังตะลุงโนรา” วันที่  27 มิถุนายน - 1 กรกฎาคม 2567 ณ จังหวัดสงขลา ภาคเหนือ มหกรรมวัฒนธรรมแห่งชาติ วิถีถิ่น วิถีไทย “ร่วมใจเทิดพระเกียรติสมเด็จพระบรมไตรโลกนาถ” วันที่ 16-20 สิงหาคม 2567 ณ จังหวัดพิษณุโลก  มหกรรมวัฒนธรรมแห่งชาติ วิถีถิ่น วิถีไทย ภาคกลางและภาคตะวันออก “ศาสตร์ศิลป์ตระการตา เลอค่ามรดกวัฒนธรรม” วันที่ 22-26 สิงหาคม 2567 ณ จังหวัดพระนครศรีอยุธยา และภาคตะวันออกเฉียงเหนือ  มหกรรมวัฒนธรรมแห่งชาติ วิถีถิ่น วิถีไทย “เศรษฐกิจวัฒนธรรมอีสานสร้างสรรค์” วันที่ 5-9 กันยายน 2567 ณ จังหวัดนครราชสีมา
รัฐมนตรีว่าการกระทรวงวัฒนธรรม กล่าวอีกว่า งานมหกรรมวัฒนธรรมแห่งชาติ วิถีถิ่น วิถีไทยทั้ง 4 ภาค มีกิจกรรมหลากหลาย ได้แก่ พิธีถวายราชสักการะพระบรมฉายาลักษณ์พระบาทสมเด็จพระเจ้าอยู่หัว เพื่อน้อมสำนึกในพระมหากรุณาธิคุณที่ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย การแสดงทางศิลปวัฒนธรรมสะท้อนอัตลักษณ์ของแต่ละภูมิภาคโดยศิลปินแห่งชาติ ศิลปินพื้นบ้าน ศิลปินร่วมสมัย เด็กและเยาวชน นิทรรศการถ่ายทอดองค์ความรู้ด้านศิลปวัฒนธรรมไทย การสาธิตภูมิปัญญาท้องถิ่นและการถ่ายทอดมรดกทางวัฒนธรรม การเปิดพื้นที่ความคิดสร้างสรรค์สำหรับเด็กและเยาวชนสู่เศรษฐกิจสร้างสรรค์ การจัดเสวนาวิชาการถ่ายทอดความรู้ด้านประวัติศาสตร์และเรียนรู้คุณค่าของมรดกทางศิลปวัฒนธรรม  รวมทั้งการจำหน่ายอาหาร ขนม สินค้าและผลิตภัณฑ์วัฒนธรรมไทย(CPOT)จากทั่วประเทศ  ซึ่งวธ.ได้สรุปผลการจัดงานมหกรรมวัฒนธรรมแห่งชาติวิถีถิ่น วิถีไทยทั้ง 4 ภาค ทำให้เกิดการจ้างงานแก่ศิลปิน  ผู้ประกอบการด้านวัฒนธรรมและเครือข่ายวัฒนธรรม  ส่งผลให้มีการสร้างงานสร้างรายได้จากการจำหน่ายสินค้าและงานบริการทางวัฒนธรรม และมีผู้เข้าร่วมงานทั้งหมดกว่า 380,000 คน สร้างรายได้หมุนเวียนในพื้นที่ทั่วประเทศกว่า 245 ล้านบาท
“ผลสำเร็จของการจัดงานมหกรรมวัฒนธรรมแห่งชาติ วิถีถิ่น วิถีไทยทั้ง 4 ภูมิภาค ทำให้คนไทยแต่ละภาคได้แสดงออกถึงความจงรักภักดีและเสริมพลังความเข้มแข็งของสถาบันหลักของชาติ  ช่วยกระจายรายได้สู่ชุมชนและท้องถิ่น  สนับสนุนภูมิปัญญาพื้นบ้านให้มีพื้นที่ในการนำเสนอคุณค่าของงานศิลปวัฒนธรรมของไทย  เพิ่มบทบาทของหน่วยงานทางวัฒนธรรมในพื้นที่ในการเผยแพร่ศิลปะและวัฒนธรรมของชาติและท้องถิ่นให้เป็นที่รับรู้อย่างกว้างขวาง ทำให้เด็ก เยาวชนคนรุ่นใหม่และประชาชนได้มีโอกาสเรียนรู้และร่วมสืบสานอนุรักษ์ไว้ นำทุนทางวัฒนธรรมไปใช้ประโยชน์ในการพัฒนาคุณภาพชีวิตทางสังคมและเศรษฐกิจ และเสริมฐานรากวัฒนธรรมของท้องถิ่นให้เกิดความเข้มแข็งและยั่งยืน ช่วยส่งเสริมเศรษฐกิจของประเทศ” นางสาวสุดาวรรณ กล่าว

ที่มา : https://www.thaigov.go.th/news/contents/details/89848