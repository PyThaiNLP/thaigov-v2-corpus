รัฐบาลไทย-ข่าวทำเนียบรัฐบาล-กระทรวงเกษตรฯ แจงความคืบหน้าการตรวจสอบทุเรียนส่งออกไปจีนปนเปื้อนแคดเมียม


วันจันทร์ที่ 4 พฤศจิกายน 2567
กระทรวงเกษตรฯ แจงความคืบหน้าการตรวจสอบทุเรียนส่งออกไปจีนปนเปื้อนแคดเมียม
กระทรวงเกษตรฯ แจงความคืบหน้าการตรวจสอบทุเรียนส่งออกไปจีนปนเปื้อนแคดเมียม
4 พฤศจิกายน 2567 เวลา 10.00 น. พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยภายหลังเป็นประธานการประชุมคณะกรรมการตรวจสอบการปนเปื้อนแคดเมียมในทุเรียนส่งออกของบริษัทผู้ส่งออกทุเรียนไปสาธารณรัฐประชาชนจีน ครั้งที่ 2/2567 เพื่อติดตามความคืบหน้าการปนเปื้อนแคดเมียมในทุเรียน โดยมีหน่วยงานและเจ้าหน้าที่ที่เกี่ยวข้องเข้าร่วม ณ ห้องประชุม 134 กระทรวงเกษตรและสหกรณ์ ว่า การประชุมในวันนี้เป็นการติดตามความคืบหน้าการแก้ไขปัญหากรณีตรวจพบการปนเปื้อนแคดเมียมในทุเรียนส่งออกไปจีน ภายหลังรัฐมนตรีว่าการกระทรวงเกษตรและสหกรณ์ ได้มีคำสั่งกระทรวงเกษตรและสหกรณ์ที่ 953/2567 แต่งตั้งคณะกรรมการตรวจสอบพบการปนเปื้อนแคดเมียมในทุเรียนส่งออกของบริษัทผู้ส่งออกทุเรียนสดไปสาธารณรัฐประชาชนจีน (GACC) เมื่อวันที่ 19 กันยายน 2567 โดยมีวัตถุประสงค์เพื่อตรวจสอบสาเหตุและข้อเท็จจริงกรณีพบการปนเปื้อนแคดเมียมในทุเรียนสดตลอด Supply Chain รวมถึงกำหนดแนวทางแก้ไขปัญหาและการป้องกัน โดยคณะกรรมการได้ดำเนินการตรวจสอบกระบวนการผลิตเพื่อส่งออก ตั้งแต่แปลงเกษตรกร โรงคัดบรรจุ การตรวจสอบการปฏิบัติงานในการรับรองสุขอนามัยพืชสำหรับทุเรียนส่งออก รวมถึงตรวจสอบข้อมูลการลักลอบนำเข้าเพื่อสวมสิทธิ์อย่างละเอียด
ทั้งนี้ เพื่อสร้างความเชื่อมั่นในการส่งออกทุเรียนไทยไปสาธารณรัฐประชาชนจีน และกำหนดท่าทีในการหารือกับ GACC ให้เกิดความชัดเจน รัฐมนตรีว่าการกระทรวงเกษตรและสหกรณ์ จึงกำหนดแนวทางดังนี้
1)    รัฐบาลไทยได้ให้ความสำคัญในการแก้ไขปัญหาการปนเปื้อนในทุเรียนส่งออก โดยรัฐมนตรีว่าการกระทรวงเกษตรและสหกรณ์ ได้กำหนดนโยบายยกระดับคุณภาพสินค้าเกษตร และแต่งตั้งคณะกรรมการฯ ชุดดังกล่าวขึ้นเพื่อตรวจสอบการปนเปื้อนฯ อย่างจริงจังตลอด Supply Chain
2)    ยืนยันพื้นที่ปลูกทุเรียนของไทยปลอดภัยจากการปนเปื้อนไม่เกินค่ามาตรฐาน โดยมีข้อมูลวิทยาศาสตร์ และผลวิเคราะห์จากตัวอย่างดิน และน้ำ ไม่เกินค่ามาตรฐาน
3)    ยืนยันข้อมูลตรวจสอบสารเคมีในโรงคัดบรรจุไม่เกินค่ามาตรฐาน และเสนอมาตรการยกระดับมาตรฐาน กำกับดูแลโรงคัดบรรจุส่งออก โดยการแก้ประกาศที่เกี่ยวข้องในการกำกับดูแลและยกระดับมาตรฐานโรงคัดบรรจุ
4)    ชี้แจงสาเหตุของการปนเปื้อนที่คาดว่าเกิดจากการสวมสิทธิ์ ซึ่งอาจเกิดจากความเสี่ยงในระหว่างการขนส่ง พร้อมเสนอมาตรการแก้ไขโดยการปรับรูปแบบซีลปิดตู้คอนเทนเนอร์รูปแบบใหม่ รวมถึงหารือเกี่ยวกับมาตรฐานของตู้คอนเทนเนอร์ที่ใช้ในการขนส่งทางบก และมาตรการแก้ไขปัญหาการลักลอบนำเข้าทุเรียนสดด้วย

ที่มา : https://www.thaigov.go.th/news/contents/details/89841