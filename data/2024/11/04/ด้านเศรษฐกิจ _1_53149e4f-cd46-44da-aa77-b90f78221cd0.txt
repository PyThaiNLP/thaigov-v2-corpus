รัฐบาลไทย-ข่าวทำเนียบรัฐบาล-กรมการขนส่งทางบก ย้ำผู้ประกอบการขนส่งด้วยรถโดยสารและรถบรรทุกต้องมี TSM พร้อมทั้งต้องกำกับ ดูแลการปฏิบัติหน้าที่อย่างเข้มงวด เพื่อให้การขนส่งทางถนนมีความปลอดภัย 


วันจันทร์ที่ 4 พฤศจิกายน 2567
กรมการขนส่งทางบก ย้ำผู้ประกอบการขนส่งด้วยรถโดยสารและรถบรรทุกต้องมี TSM พร้อมทั้งต้องกำกับ ดูแลการปฏิบัติหน้าที่อย่างเข้มงวด เพื่อให้การขนส่งทางถนนมีความปลอดภัย
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ชบ.) ได้ออกประกาศกำหนดให้ผู้ประกอบการขนส่งด้วย   รถโดยสารและรถบรรทุกในประเทศไทย ต้องจัดให้มีบุคลากรจัดการด้านความปลอดภัยในการขนส่ง (Transport Safety Manager: TSM) เพื่อปฏิบัติหน้าที่อย่างเข้มแข็งทั้ง 5 ด้าน ได้แก่ การจัดการรถ การจัดการผู้ขับรถการจัดการการเดินรถ การจัดการบรรทุกและการโดยสาร และการบริหารจัดการ การวิเคราะห์และประเมินผล ซึ่ง TSM มีส่วนสำคัญอย่างยิ่งในการยกระดับการขนส่งทางถนนให้มีประสิทธิภาพ ความปลอดภัย และลดอัตราการเกิดอุบัติเหตุอันมาจากความไม่พร้อมของตัวรถและพนักงานขับรถ ขบ. ได้กำชับผู้ประกอบการขนส่งด้วยรถโดยสารและรถบรรทุกต้องจัดให้มี TSM ตามกรอบเวลาที่ ขบ. กำหนดอย่างเคร่งครัด สำหรับผู้มีความประสงค์จะขึ้นทะเบียน TSM สามารถศึกษาข้อมูลเพิ่มเติมและยื่นสมัครเข้ารับการทดสอบความรู้พร้อมแนบหลักฐานได้ที่ www.tsmthai.com และจองคิวเพื่อขอเข้ารับการทดสอบความรู้ได้ทางแอปฯ DLT Smart Queue หรือเว็บไซต์ https://gecc.dlt.go.th เพื่อมาทดสอบความรู้ได้ที่สำนักสวัสดิภาพการขนส่งทางบก อาคาร 8 ชั้น 1 ขบ. สำนักงานขนส่งกรุงเทพมหานครพื้นที่ 1- 4 หรือสำนักงานขนส่งจังหวัด และสำนักงานขนส่งจังหวัดสาขาทั่วประเทศ
ทั้งนี้ ขบ. ขอเน้นย้ำการปฏิบัติงานของ TSM ให้เป็นตามระเบียบอย่างเคร่งครัด ดังนี้ 1) ยืนยันการตรวจสอบความปลอดภัยของยานพาหนะ โดยเรียกดูและตรวจสอบแบบฟอร์มตรวจสอบยานพาหนะประจำวันจากพนักงานขับรถ ก่อนอนุญาตให้มีการปล่อยรถ 2) ยืนยันการตรวจแอลกอฮอล์ของพนักงานขับรถ ทั้งก่อนและหลังปฏิบัติงาน 3) ยืนยันการตรวจสอบสุขภาพและความพร้อมของพนักงานขับรถ โดยการสอบถามและสังเกตอาการของพนักงานขับรถว่าไม่มีอาการอ่อนเพลีย เหนื่อยล้า ง่วงนอน และอาการป่วยไข้ 4) แจ้งผลการตรวจสอบเส้นทางการขนส่งให้กับพนักงานขับรถรับรู้เกี่ยวกับจุดเสี่ยงและอันตรายที่อาจจะเกิดขึ้นจากสภาพเส้นทางและสภาพอากาศ กำหนดจุดพัก จุดจอด จุดตรวจสอบความปลอดภัย รวมทั้งติดตามสถานะการขนส่งตลอดการเดินทาง 5) ตรวจสอบแผนการปฏิบัติงาน โดยให้ตรวจสอบและยืนยันแผนการขนส่งกับพนักงานขับรถอีกครั้ง เพื่อป้องกันการเข้าใจผิด และเน้นย้ำการปฏิบัติหน้าที่ของพนักงานขับรถ 6) ยืนยันการตรวจสอบความเรียบร้อยในการบรรทุกและการโดยสาร โดยให้เรียกดูและตรวจสอบรายการบรรทุก การจัดเรียงสินค้า และการรัดตรึง ในกรณีรถโดยสารให้เรียกดูแผนผังที่นั่งและรายชื่อ รวมทั้งจำนวนผู้โดยสาร และ 7) ติดตามและตรวจสอบสถานการณ์ขนส่งตลอดการเดินทาง
ขบ. ได้มีการจัดทำคู่มือการปฏิบัติหน้าที่ของ TSM ประจำวัน เพื่อเป็นแนวทางในการปฏิบัติหน้าที่อย่างมีประสิทธิภาพ สามารถดาวน์โหลดคู่มือทางเว็บไซต์ www.tsmthai.com สอบถามเพิ่มเติมได้ที่ Line official : @tsmthai

ที่มา : https://www.thaigov.go.th/news/contents/details/89838