รัฐบาลไทย-ข่าวทำเนียบรัฐบาล-ระวังมิจฉาชีพ! แอบอ้างเป็น ธ.ก.ส. ปล่อยสินเชื่อรวมหนี้บน TikTok


วันจันทร์ที่ 4 พฤศจิกายน 2567
04/11/2567
พิมพ์
ระวังมิจฉาชีพ! แอบอ้างเป็น ธ.ก.ส. ปล่อยสินเชื่อรวมหนี้บน TikTok
ธ.ก.ส. แจ้งเตือนระวังมิจฉาชีพแอบอ้างชื่อ ตราสัญลักษณ์ธนาคารเป็นชื่อบัญชีบน TikTok และภาพผู้จัดการธนาคาร ปล่อยเงินกู้นอกระบบผ่านสื่อสังคมออนไลน์ โดยใช้คำหลอกให้หลงเชื่อ
ธ.ก.ส. แจ้งเตือนระวังมิจฉาชีพแอบอ้างชื่อ ตราสัญลักษณ์ธนาคารเป็นชื่อบัญชีบน TikTok และภาพผู้จัดการธนาคาร ปล่อยเงินกู้นอกระบบผ่านสื่อสังคมออนไลน์ โดยใช้คำหลอกให้หลงเชื่อ อาทิ อนุมัติไว ไม่เช็คเครดิตบูโร และไม่ต้องใช้คนค้ำหรือหลักประกัน ยืนยัน ! ธ.ก.ส. ไม่มีส่วนเกี่ยวข้องกับการกระทำดังกล่าวและไม่มีนโยบายให้สินเชื่อผ่านสื่อสังคมออนไลน์ พร้อมเตรียมดำเนินการแจ้งความเอาผิดผู้หลอกลวงต่อไป
นายไพศาล หงษ์ทอง รองผู้จัดการและโฆษกธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่มีกลุ่มผู้ไม่หวังดีแอบอ้างชื่อและตราสัญลักษณ์ธนาคาร รวมถึงการใช้ภาพผู้จัดการ ธ.ก.ส. ในการนำเสนอข้อมูลที่เป็นเท็จในลักษณะว่า ธ.ก.ส. จัดทำโครงการเงินกู้รวบรวมหนี้ ให้กับประชาชนนำไปกู้ปิดหนี้ โดยไม่ต้องใช้คนค้ำหรือหลักประกัน ไม่เช็คเครดิตบูโร อนุมัติง่าย ดอกเบี้ยต่ำ และให้ผู้สนใจติดต่อขอกู้ผ่านทางแอปพลิเคชัน Line หรือช่องทางออนไลน์อื่น ๆ นั้น
ธ.ก.ส. ขอเรียนว่า บัญชีที่มีการเผยแพร่ข้อมูลในลักษณะดังกล่าว ไม่ใช่บัญชีของ ธ.ก.ส. โดยธนาคารไม่มีส่วนเกี่ยวข้องกับการกระทำดังกล่าว และไม่มีนโยบายในการให้บริการสินเชื่อ หรือมีการอนุมัติสินเชื่อผ่านทางสื่อสังคมออนไลน์ จึงขอให้เกษตรกรลูกค้าและประชาชนทั่วไปอย่าหลงเชื่ออย่างเด็ดขาด เพราะอาจถูกกลุ่มมิจฉาชีพหลอกให้โอนเงินหรือขอข้อมูลส่วนตัวจนทำให้ได้รับความเสียหาย ซึ่งธนาคารจะดําเนินการรวบรวมข้อมูลและดำเนินการเอาผิดตามขั้นตอนทางกฎหมายกับผู้ที่แอบอ้างในลักษณะดังกล่าวต่อไป
พร้อมกันนี้ ธ.ก.ส. ขอย้ำเตือนให้ลูกค้าเพิ่มความระมัดระวังในการติดต่อหรือทำธุรกรรมออนไลน์ เนื่องด้วยปัจจุบันมิจฉาชีพมีรูปแบบการหลอกลวงที่หลากหลาย หากไม่แน่ใจในข้อมูลที่ได้รับมา โปรดติดต่อธนาคารโดยตรง หรือสอบถามรายละเอียดเพิ่มเติมได้ที่ BAAC ศูนย์รับแจ้งเหตุภัยทางการเงินจากมิจฉาชีพ Call Center : 02 555 0555 กด 111 ได้ตลอด 24 ชม. และติดตามข้อมูลและข่าวสารด้านผลิตภัณฑ์และบริการผ่านช่องทางการสื่อสารหลักของธนาคาร ได้แก่ เว็บไซต์ www.baac.or.th Facebook Page “ธกส BAAC Thailand” LINE Official: @baacfamily และ TikTok: @baacthailand

ที่มา : https://www.thaigov.go.th/news/contents/details/89852