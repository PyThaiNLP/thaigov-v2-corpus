รัฐบาลไทย-ข่าวทำเนียบรัฐบาล-​“เอกนัฏ” ช่วยน้ำท่วมใต้ สั่งกระทรวงอุตฯ เร่งส่งถุงยังชีพ พร้อมมาตรการช่วยเหลือชาวบ้าน 7 จังหวัดประสบอุทกภัยโดยด่วน


วันเสาร์ที่ 30 พฤศจิกายน 2567
30/11/2567
พิมพ์
​“เอกนัฏ” ช่วยน้ำท่วมใต้ สั่งกระทรวงอุตฯ เร่งส่งถุงยังชีพ พร้อมมาตรการช่วยเหลือชาวบ้าน 7 จังหวัดประสบอุทกภัยโดยด่วน
​“เอกนัฏ” ช่วยน้ำท่วมใต้ สั่งกระทรวงอุตฯ เร่งส่งถุงยังชีพ พร้อมมาตรการช่วยเหลือชาวบ้าน 7 จังหวัดประสบอุทกภัยโดยด่วน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวถึงการติดตามสถานการณ์อุทกภัยในพื้นที่ 7 จังหวัดภาคใต้ว่า ได้กำชับให้ทุกหน่วยงานในสังกัดติดตามสถานการณ์อย่างใกล้ชิด และเตรียมพร้อม วัสดุ อุปกรณ์ บุคลากร และประสานงานกับหน่วยงานต่าง ๆ รวมทั้งดูแลอำนวยความสะดวกให้ผู้ประกอบการและประชาชนที่ได้รับผลกระทบโดยด่วน รัฐมนตรีฯ พร้อมลงไปช่วยเหลือพี่น้องภาคใต้ด้วยตัวเอง หากสถานการณ์ยังไม่ดีขึ้นในเร็ววัน นอกจากนี้ กระทรวงอุตสาหกรรม จะดำเนินมาตรการ "อุตสาหกรรมรวมใจ ช่วยพี่น้องชาวไทย" โดยจัดตั้งศูนย์ประสานงานกระจายความช่วยเหลือที่ศูนย์ส่งเสริมอุตสาหกรรมภาคที่ 11 จังหวัดสงขลา เพื่อจัดส่งถุงยังชีพเครื่องอุปโภคบริโภคไปบรรเทาความเดือดร้อนและเป็นกำลังใจให้กับพี่น้องประชาชน
เบื้องต้นเจ้าหน้าที่กระทรวงอุตสาหกรรม และสภาอุตสาหกรรมจังหวัดสงขลา ได้ลงพื้นที่มอบของอุปโภคบริโภคเพื่อช่วยเหลือผู้ประสบภัยน้ำท่วมในพื้นที่จังหวัดสงขลาแล้ว ได้แก่ ตำบลพังลา ตำบลคลองแงะ ตำบลพะตง จังหวัดสงขลา เพื่อแบ่งปันน้ำใจช่วยผู้ประสบน้ำท่วมภาคใต้
“ขอร่วมส่งกำลังใจให้กับพี่น้องชาวใต้ที่ได้รับผลกระทบจากอุทกภัยในครั้งนี้ ขอให้ทุกท่านผ่านพ้นวิกฤตนี้ไปได้และกลับมาดำเนินชีวิตในรูปแบบปกติได้โดยเร็ว กระทรวงอุตสาหกรรม พร้อมเดินเคียงข้างพี่น้องประชาชนให้ก้าวข้ามช่วงเวลาที่ยากลำบากไปได้” นายเอกนัฏ ระบุ

ที่มา : https://www.thaigov.go.th/news/contents/details/90831