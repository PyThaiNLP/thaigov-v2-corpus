รัฐบาลไทย-ข่าวทำเนียบรัฐบาล-นายกฯ ชวนลดพุง ลดอาหารเสี่ยงเบาหวาน ด้วยการปรับเปลี่ยนวัฒนธรรมการทาน  พร้อมเปิด “โครงการคนไทยห่างไกลโรคไม่ติดต่อเรื้อรัง NCDs”   หวังคนไทยมีสุขภาพที่ดี


วันเสาร์ที่ 30 พฤศจิกายน 2567
30/11/2567
พิมพ์
นายกฯ ชวนลดพุง ลดอาหารเสี่ยงเบาหวาน ด้วยการปรับเปลี่ยนวัฒนธรรมการทาน  พร้อมเปิด “โครงการคนไทยห่างไกลโรคไม่ติดต่อเรื้อรัง NCDs”   หวังคนไทยมีสุขภาพที่ดี
นายกฯ ชวนลดพุง ลดอาหารเสี่ยงเบาหวาน ด้วยการปรับเปลี่ยนวัฒนธรรมการทาน  พร้อมเปิด “โครงการคนไทยห่างไกลโรคไม่ติดต่อเรื้อรัง NCDs”   หวังคนไทยมีสุขภาพที่ดี
วันนี้ (30 พฤศจิกายน 2567) เวลา 11.20 น. ณ ศูนย์ประชุมและแสดงสินค้านานาชาติเฉลิมพระเกียรติ 7 รอบพระชนมพรรษา อำเภอเมืองเชียงใหม่ จังหวัดเชียงใหม่ นางสาวแพทองธาร ชินวัตร นายกรัฐมนตรี เป็นประธานพิธีเปิด “โครงการคนไทยห่างไกลโรคไม่ติดต่อเรื้อรัง NCDs” โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายสมศักดิ์ เทพสุทิน รัฐมนตรีว่าการกระทรวงสาธารณสุข นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม และนายพรหมินทร์ เลิศสุริย์เดช เลขาธิการนายกรัฐมนตรี เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี  รายงานว่า ในงานดังกล่าวได้มีอาสาสมัครสาธารณสุขประจำหมู่บ้าน อสม.จำนวนกว่า 5,000 คนเข้าร่วมงาน และให้การต้อนรับโดยนายกรัฐมนตรี กล่าวแสดงความขอบคุณทุกท่านที่มาร่วมงานในการเปิดงาน“การขับเคลื่อนนโยบายคนไทยห่างไกลโรคไม่ติดต่อเรื้อรัง NCDs ”จังหวัดเชียงใหม่ และได้มาเป็นส่วนหนึ่งในการสนับสนุนให้คนไทยมีสุขภาพที่ดีขึ้น ซึ่งร่างกายของเราเปรียบเสมือนบ้าน ถ้าบ้านของเราสะอาด อากาศถ่ายเท คนที่อยู่ก็รู้สึกสบาย เหมือนร่างกายของเรา หากเรามีการดูแลตัวเองเป็นอย่างดี รู้ว่าอาหารอะไรที่ดีต่อสุขภาพก็จะลดโอกาสในการเจ็บป่วยลง ทำให้เราอยู่สบาย ซึ่งโครงการคนไทยห่างไกลโรคไม่ติดต่อเรื้อรัง NCDs ถือเป็นโครงการที่รัฐบาลพร้อมให้การสนับสนุน เพราะนอกจากการให้ความรู้แล้วยังเป็นการสนับสนุนให้ทุกคนสามารถดูแลตนเองได้โดยง่ายในทุกวัน
พร้อมกันนี้ นายกรัฐมนตรีได้กล่าวยกตัวอย่างของประเทศญี่ปุ่นถึงการให้ความสำคัญเรื่องการให้ความรู้เรื่องสุขภาพและดูแลตนเองตั้งแต่ยังเด็กทำให้คนญี่ปุ่นมีสุขภาพที่ดีและป่วยเป็นโรคอ้วน ลงพุง และโรคเบาหวานน้อยมาก  ทั้งนี้หากคนไทยมีความรู้ในเรื่องสุขภาพและการดูแลตนเองที่ดีจะทำให้ประชาชนป่วยน้อยลงและสุขภาพดีขึ้น ส่งผลให้รัฐบาลสามารถประหยัดงบประมาณในการที่จะดูแลเรื่องค่าเจ็บป่วย ซึ่งโครงการคนไทยห่างไกลโรคไม่ติดต่อเรื้อรัง NCDs จึงเป็นโครงการที่รัฐบาลพร้อมสนับสนุนต่อไป ทั้งนี้การที่เป็นโรคไม่ติดต่อเรื้อรัง แม้ไม่ได้เป็นโรคติดต่อแต่เป็นโรคที่เมื่อคนที่เป็นแล้วจะทรมานและเป็นยาวนาน
รัฐบาลต้องการจะส่งเสริมการป้องกันเรื่องโรคไม่ติดต่อเรื้อรังให้มากขึ้น โดยเฉพาะการให้ความรู้ประชาชนในการดูแลตนเอง รวมไปถึงเรื่องของการเลือกรับประทานอาหารประเภทแป้งต่าง ๆ ที่ไม่มีความหวานหรือหวานน้อยและไม่ส่งผลกระทบต่อสุขภาพ ตลอดจนการให้ความรู้และส่งต่อค่านิยมให้กับลูกหลานต่อไป
นายกรัฐมนตรี กล่าวถึงกลุ่มคนที่เป็นพลังสำคัญให้กับระบบสาธารณสุขไทย คือ อสม.ทุกคน ที่วันนี้ มากันกว่า 5,000 คน จากทั้งอำเภอสารภี สันทราย สันกำแพง แม่ออน แม่แตง แม่ริม หางดง ดอยหล่อ ดอยสะเก็ด และอำเภอเมือง  ขอขอบคุณทุกคนที่ตั้งใจทำงานกันอย่างเต็มที่  สิ่งที่ทุกคนทำไม่ใช่งานธรรมดาแต่เป็นงานที่ส่งต่อความคิด ส่งต่อสุขภาพดี ๆ ให้กับประชาชนจำนวนมากในประเทศไทย ขอให้ทุกท่านภูมิใจในตัวเองที่เป็นส่วนหนึ่งในการผลักดันโครงการคนไทยห่างไกลโรคไม่ติดต่อเรื้อรัง NCDs และงานของกระทรวงสาธารณสุข เพื่อให้คนไทยทุกคนมีสุขภาพที่ดี
พร้อมกันนี้ นายกรัฐมนตรีได้ขอบคุณผู้บริหาร บุคลากรทางการแพทย์ พี่น้อง อสม. และประชาชนชาวเชียงใหม่ที่ให้ความสำคัญกับการป้องกันโรคไม่ติดต่อเรื้อรัง และขอให้พวกเราทุกคนร่วมกันขับเคลื่อนนโยบายคนไทยห่างไกลโรคไม่ติดต่อเรื้อรัง NCDs เพื่อสุขภาพที่ดีของพี่น้องประชาชนคนไทยทุกคน
สำหรับกิจกรรมรณรงค์โครงการคนไทยห่างไกล NCDs  กระทรวงสาธารณสุขดำเนินการจัดไปแล้ว 5 ครั้ง ที่จังหวัดสงขลา นครพนม นครสวรรค์ ชลบุรี และอุบลราชธานี รวม 10 เขตสุขภาพ 63 จังหวัด มี อสม. เรียนรู้การนับคาร์บ (อาหารที่มีคาร์โบไฮเดรตสูง) แล้วกว่า 7 แสนคน และมีประชาชนร่วมลงทะเบียนนับคาร์บแล้ว กว่า 6.4 ล้านคน พร้อมมีการออนไลน์ไปยังเขตสุขภาพที่ 1 และ 2 รวม 13 จังหวัด มีผู้เข้าร่วมงานแบบออนไซต์ 5,000 คน และผ่านระบบ online อีก 250,000 คน รวมทั้งสิ้น 255,000 คน

ที่มา : https://www.thaigov.go.th/news/contents/details/90836