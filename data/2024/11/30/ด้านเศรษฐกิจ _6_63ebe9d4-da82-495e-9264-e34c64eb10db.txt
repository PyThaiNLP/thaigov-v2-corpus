รัฐบาลไทย-ข่าวทำเนียบรัฐบาล-“รมว.นฤมล” รับ “นายกฯ” ตรวจเยี่ยมศูนย์ศึกษาการพัฒนาห้วยฮ่องไคร้ฯ มุ่งพัฒนาอย่างยั่งยืนตามแนวพระราชดำริ


วันเสาร์ที่ 30 พฤศจิกายน 2567
“รมว.นฤมล” รับ “นายกฯ” ตรวจเยี่ยมศูนย์ศึกษาการพัฒนาห้วยฮ่องไคร้ฯ มุ่งพัฒนาอย่างยั่งยืนตามแนวพระราชดำริ
“รมว.นฤมล” รับ “นายกฯ” ตรวจเยี่ยมศูนย์ศึกษาการพัฒนาห้วยฮ่องไคร้ฯ มุ่งพัฒนาอย่างยั่งยืนตามแนวพระราชดำริ
นางสาวแพทองธาร ชินวัตร นายกรัฐมนตรี พร้อมด้วย ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ลงพื้นที่ตรวจเยี่ยมศูนย์ศึกษาการพัฒนาห้วยฮ่องไคร้ อันเนื่องมาจากพระราชดำริ โดยมี นางสุพร ตรีนรินทร์ เลขาธิการคณะกรรมการพิเศษเพื่อประสานงานโครงการอันเนื่องมาจากพระราชดำริ กล่าวต้อนรับ นายเดช เล็กวิชัย รองอธิบดีกรมชลประทาน กล่าวรายงาน ตลอดจนคณะผู้บริหารกระทรวงเกษตรและสหกรณ์ เข้าร่วม ณ อ.ดอยสะเก็ด จ.เชียงใหม่ โอกาสนี้ นายกฯ และคณะ ได้เดินเยี่ยมชมนิทรรศการของหน่วยงาน
โดย รมว.นฤมล กล่าวว่า ศูนย์ศึกษาการพัฒนาห้วยฮ่องไคร้อันเนื่องมาจากพระราชดำริ มีพื้นที่ครอบคลุม ทั้งหมด 8,500 ไร่ โดยกระทรวงเกษตรและสหกรณ์ ร่วมกับกระทรวงทรัพยากรธรรมชาติและสิ่งแวดล้อม จุฬาลงกรณ์มหาวิทยาลัย และมหาวิทยาลัยเชียงใหม่ บูรณาการทำงานร่วมกันเป็นหน่วยงานปฏิบัติงานในพื้นที่ ซึ่งศูนย์ศึกษาการพัฒนาห้วยฮ่องไคร้ฯ ได้สนองงานตามแนวพระราชดำริ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยยึดในหลักการที่ว่า “ต้นทางเป็นป่าไม้ ปลายทางเป็นประมง ระหว่างทางเป็นเกษตรกรรม” โดยเริ่มจากการฟื้นฟูป่าไม้จากป่าเต็งรังเป็นป่าเบญจพรรณ จากเดิมในปี 2525 ป่าเต็งรัง มีร้อยละ 80% และป่าเบญจพรรณ มีร้อยละ 20% หลังจากได้มีการพัฒนาฟื้นฟูป่าตามแนวพระราชดำริ ทำให้พื้นที่ป่ามีความอุดมสมบูรณ์ขึ้น โดยปัจจุบัน ปี 2567 ป่าเต็งรังมีอัตราที่ลดลงถึงร้อยละ 36% และป่าเบญจพรรณ มีอัตราที่เพิ่มขึ้น ร้อยละ 64%
รมว.นฤมล ยังเปิดเผยถึงผลความสำเร็จของศูนย์ศึกษาการพัฒนาห้วยฮ่องไคร้ฯ ว่า ศูนย์ดังกล่าว ถือเป็นศูนย์กลางของการศึกษา ทดลอง วิจัย โดยมีผลงานวิจัย ที่ประสบผลสำเร็จทั้งสิ้น 267 โครงการ และได้มีการนำผลสำเร็จจัดทำเป็นหลักสูตรฝึกอบรมที่นำไปขยายผลสู่ชาวบ้าน ทั้งสิ้นจำนวน 32 หลักสูตร โดยในปีงบประมาณ 2567 มีประชาชนที่สนใจเข้ารับการฝึกอบรมจำนวน 1,018 ราย และมีผู้ที่เข้าร่วมศึกษาดูงาน จำนวน 21,033 คน ทั้งนี้ ศูนย์ศึกษาการพัฒนาห้วยฮ่องไคร้ฯ ยังได้ผ่านการพิจารณาด้านประสิทธิภาพ คุณภาพและความปลอดภัย โดยได้รับการขึ้นทะเบียนอาหารและเครื่องสำอาง ตามมาตรฐานเกณฑ์การผลิตจากสำนักงานคณะกรรมการอาหารและยา (อย.) จำนวน 44 รายการ ได้แก่ รายการเวชภัณฑ์ 8 รายการ อาหาร 36 รายการ

ที่มา : https://www.thaigov.go.th/news/contents/details/90833