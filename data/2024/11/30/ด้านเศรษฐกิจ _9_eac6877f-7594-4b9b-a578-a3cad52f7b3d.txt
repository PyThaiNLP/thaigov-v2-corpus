รัฐบาลไทย-ข่าวทำเนียบรัฐบาล-“รมว.นฤมล”ลุยตรวจโครงการประตูระบายน้ำในลำน้ำปิง เพื่อเพิ่มประสิทธิภาพระบายน้ำ แก้น้ำท่วมอย่างยั่งยืน ป้องกันความเสียหายพื้นที่ ศก.จ.เชียงใหม่


วันเสาร์ที่ 30 พฤศจิกายน 2567
“รมว.นฤมล”ลุยตรวจโครงการประตูระบายน้ำในลำน้ำปิง เพื่อเพิ่มประสิทธิภาพระบายน้ำ แก้น้ำท่วมอย่างยั่งยืน ป้องกันความเสียหายพื้นที่ ศก.จ.เชียงใหม่
“รมว.นฤมล”ลุยตรวจโครงการประตูระบายน้ำในลำน้ำปิง เพื่อเพิ่มประสิทธิภาพระบายน้ำ แก้น้ำท่วมอย่างยั่งยืน ป้องกันความเสียหายพื้นที่ ศก.จ.เชียงใหม่
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวภายหลังลงพื้นที่ตรวจติดตามการบริหารจัดการน้ำของโครงการประตูระบายน้ำในลำน้ำปิง ตำบลป่าแดด อำเภอเมืองเชียงใหม่ จังหวัดเชียงใหม่ ว่า โครงการประตูระบายน้ำในลำน้ำปิง เป็นโครงการที่ช่วยป้องกันและบรรเทาอุทกภัย จ.เชียงใหม่ จ.ลำพูน ส่งน้ำให้กับพื้นที่การเกษตรฝายในลำน้ำปิง 11 แห่ง พื้นที่ 179,201 ไร่ นอกจากนี้ ยังช่วยเพิ่มประสิทธิภาพในการระบายน้ำ เก็บกักน้ำ ส่งน้ำเพื่อการเกษตร และเจือจางน้ำเสียในลำน้ำปิงทั้งบริเวณตัวเมืองและพื้นที่ด้านท้ายเมืองเชียงใหม่ เพื่อตอบสนองต่อความต้องการด้านทรัพยากรน้ำในพื้นที่อย่างยั่งยืน ทั้งนี้ ในช่วงฤดูฝนที่ผ่านมา พื้นที่เขตอำเภอเมืองเชียงใหม่และอำเภอสารภี รวมกว่า 169 ตารางกิโลเมตร ประสบปัญหาอุทกภัยหนัก ปัจจัยหลักเกิดจากการเปลี่ยนแปลงของสภาพอากาศ การตื้นเขินและการบุกรุกลำน้ำ รวมทั้งทางระบายน้ำในพื้นที่อำเภอสารภี อำเภอเมืองลำพูน ตลอดจนการขยายตัวของพื้นที่ชุมชนเมือง จึงทำให้การระบายน้ำทำได้ยาก เมื่อมีปริมาณน้ำมากเกินกว่าศักยภาพของลำน้ำจึงเกิดน้ำล้นตลิ่ง รวมทั้งทางตอนบนของลุ่มน้ำปิง ยังไม่มีแหล่งเก็บกักน้ำ จึงไม่มีเครื่องมือในการช่วยบริหารจัดการน้ำที่เพียงพอ รมว.เกษตรฯ กล่าวว่า กระทรวงเกษตรฯ โดยกรมชลประทาน จึงมีแผนเพิ่มประสิทธิภาพการระบายน้ำในพื้นที่ตัวเมืองเชียงใหม่ระยะเร่งด่วน ด้วยการปรับปรุงอาคารป้องกันตลิ่งด้านท้ายน้ำฝั่งซ้าย ประตูระบายน้ำในลำน้ำปิง ส่วนการแก้ไขปัญหาในระยะยาว ได้วางปรับปรุงฝายและอาคารในลำน้ำปิง ลำน้ำกวง ลำน้ำฝาง ให้เป็นประตูระบายน้ำ พร้อมขุดลอกทางน้ำในลุ่มน้ำปิง ลุ่มน้ำฝาง รวมทั้งปรับปรุงถนน ท่อรอด อาคารกีดขวางทางน้ำต่างๆ และระบบผันน้ำผ่านคลองส่งน้ำสายใหญ่ อาทิ คลองแม่แฝก แม่แตง แม่กวง ฝายชลขันธ์พินิจ ตลอดจนปรับปรุงคลองสาขาต่างๆ และประตูระบายน้ำในพื้นที่อำเภอสารภี อำเภอหางดง อำเภอสันป่าตอง เพื่อเพิ่มประสิทธิภาพการระบายน้ำลงสู่แม่น้ำปิงให้ดียิ่งขึ้น สามารถลดและบรรเทาความเสียหายทางเศรษฐกิจในช่วงฤดูน้ำหลาก เขตพื้นที่ตัวเมืองจังหวัดเชียงใหม่และพื้นที่ใกล้เคียงได้อีกด้วย

ที่มา : https://www.thaigov.go.th/news/contents/details/90840