รัฐบาลไทย-ข่าวทำเนียบรัฐบาล-ปลัดฯ ณัฐพล ประชุมร่วมนายกฯ เตรียมการแก้ไขปัญหา PM 2.5 เผย ก.อุตฯ ออกมาตรการพร้อมผลักดันความร่วมมือภาครัฐ-เอกชน แก้ PM 2.5 อย่างเข้มแข็ง


วันเสาร์ที่ 30 พฤศจิกายน 2567
30/11/2567
พิมพ์
ปลัดฯ ณัฐพล ประชุมร่วมนายกฯ เตรียมการแก้ไขปัญหา PM 2.5 เผย ก.อุตฯ ออกมาตรการพร้อมผลักดันความร่วมมือภาครัฐ-เอกชน แก้ PM 2.5 อย่างเข้มแข็ง
ปลัดฯ ณัฐพล ประชุมร่วมนายกฯ เตรียมการแก้ไขปัญหา PM 2.5 เผย ก.อุตฯ ออกมาตรการพร้อมผลักดันความร่วมมือภาครัฐ-เอกชน แก้ PM 2.5 อย่างเข้มแข็ง
29 พฤศจิกายน 2567 นายณัฐพล รังสิตพล ปลัดกระทรวงอุตสาหกรรม ร่วมประชุมเตรียมการป้องกันและแก้ไขปัญหาไฟป่า หมอกควัน และ
ฝุ่นละอองขนาดเล็ก (PM2.5) ประจำปี 2568 โดยมีนางสาวแพทองธาร ชินวัตร นายกรัฐมนตรี เป็นประธานการประชุม ณ ห้องประชุมกองพลทหารราบที่ 7 ตำบลดอนแก้ว อำเภอแม่ริม จ.เชียงใหม่
ปลัดกระทรวงอุตสาหกรรม ได้รายงานสรุปผลการดำเนินมาตรการรับมือฝุ่นควัน PM 2.5 ของกระทรวงอุตสาหกรรม ปีงบประมาณ พ.ศ. 2568 ว่า กระทรวงอุตสาหกรรม ตระหนักถึงสถานการณ์ฝุ่นควันที่สร้างความสูญเสียทางเศรษฐกิจและผลเสียต่อสุขภาพอย่างมหาศาล และมีแนวโน้มทวีความรุนแรงขึ้นทุกปี จึงเร่งผลักดันการแก้ปัญหา PM 2.5 ให้ครอบคลุมในทุกมิติ โดยเน้นการสร้างสมดุลระหว่างการดูแลประชาชนที่ได้รับผลกระทบร้ายแรงต่อสุขภาพจากการหายใจ อากาศที่มีฝุ่นควันพิษ PM 2.5  ที่ผ่านมากระทรวงอุตสาหกรรม ได้กำหนดมาตรการที่เหมาะสมและมีประสิทธิภาพในรูปแบบที่ให้เป็นตัวเงิน (in cash) และรูปแบบการสนับสนุนและการกำกับตามกฎหมาย ยกระดับมาตรฐาน บริหารจัดการด้วยเทคโนโลยีสมัยใหม่ (in kind) โดยมีมาตรการการแก้ปัญหาฝุ่น PM 2.5 จากการเผาอ้อยในอุตสาหกรรมอ้อยและน้ำตาลทราย ระยะเร่งด่วน 1) ผลักดันนโยบายการตัดอ้อยสดลดการเผาอ้อย ลดฝุ่น PM 2.5 2) สนับสนุนเครื่องสางใบอ้อยให้เกษตรกรชาวไร่อ้อยยืม นำไปใช้สางใบอ้อยทดแทนแรงงานคน 3) การยกเว้นอากรศุลกากรการนำเข้าสำหรับเครื่องจักรกลการเกษตร 4) การชดเชยดอกเบี้ยให้กับเกษตรกรชาวไร่อ้อยสำหรับบริหารจัดการแหล่งน้ำและซื้อเครื่องจักรกลการเกษตรใช้ในไร่อ้อย 5) ดำเนินการร่วมกับ BOI เพื่อขอรับสิทธิและประโยชน์ยกเว้นภาษีเงินได้นิติบุคคลไม่เกิน 120% ของเงินลงทุน กรณีโรงงานน้ำตาลลงทุนซื้อเครื่องจักรกลการเกษตรเพื่อสนับสนุนลดฝุ่นละออง PM 2.5 จากภาคการเกษตรให้กับกลุ่มเกษตรกร 6) นำเทคโนโลยีมาปรับใช้เพื่อติดตามและลดการเผาอ้อย ส่วนระยะยาว 1) การกำหนดปริมาณมาตรฐานในการผลิตน้ำตาลทรายขั้นต่ำของโรงงาน 2) กำหนดปริมาณอ้อยที่ถูกลักลอบเผาอ้อย ฤดูการผลิตปี 2567/2568 ไม่เกินร้อยละ 25 3) มาตรการช่วยเหลือชาวไร่อ้อยเก็บเกี่ยวอ้อยสดคุณภาพดีเพื่อลดฝุ่น PM 2.5 ฤดูการผลิตปี 2567/2568 – ปี 2569/2570 และ 4) มาตรการช่วยเหลือชาวไร่อ้อยเก็บเกี่ยวอ้อยสดคุณภาพดีเพื่อลดฝุ่น PM 2.5 (แผน 3 ฤดูการผลิต)
กระทรวงอุตสาหกรรมมุ่งมั่นเร่งขับเคลื่อนมาตรการที่เกี่ยวข้องและผลักดันความร่วมมือระหว่างภาครัฐและเอกชนในการดำเนินการแก้ปัญหา PM 2.5 อย่างเข้มแข็งและมีประสิทธิภาพอย่างต่อเนื่องเพื่อคืนอากาศที่สะอาดให้กับประชาชนและสร้างการพัฒนาเศรษฐกิจและสังคมของประเทศให้มีการเติบโตอย่างยั่งยืนและสมดุลต่อไป

ที่มา : https://www.thaigov.go.th/news/contents/details/90828