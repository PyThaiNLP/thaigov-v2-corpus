รัฐบาลไทย-ข่าวทำเนียบรัฐบาล-"อนุทิน" นำคณะบินต่อสงขลาเกาะติดการช่วยเหลือผู้ประสบอุทกภัย เผยล่าสุดกรมบัญชีกลางขยายวงเงินทดรองราชการ 6 จังหวัดประกาศภัยพิบัติอีก 50 ล้านบาท ให้ผู้ว่าฯ ใช้จ่ายช่วยเหลือประชาชน


วันเสาร์ที่ 30 พฤศจิกายน 2567
30/11/2567
พิมพ์
"อนุทิน" นำคณะบินต่อสงขลาเกาะติดการช่วยเหลือผู้ประสบอุทกภัย เผยล่าสุดกรมบัญชีกลางขยายวงเงินทดรองราชการ 6 จังหวัดประกาศภัยพิบัติอีก 50 ล้านบาท ให้ผู้ว่าฯ ใช้จ่ายช่วยเหลือประชาชน
"อนุทิน" นำคณะบินต่อสงขลาเกาะติดการช่วยเหลือผู้ประสบอุทกภัย เผยล่าสุดกรมบัญชีกลางขยายวงเงินทดรองราชการ 6 จังหวัดประกาศภัยพิบัติอีก 50 ล้านบาท ให้ผู้ว่าใช้จ่ายงบประมาณช่วยเหลือประชาชนทันต่อสถานการณ์
เมื่อวานนี้ (29 พ.ย. 67) น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า หลังเสร็จสิ้นภารกิจการลงพื้นที่ จ.นราธิวาส เมื่อเวลา 17.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย และคณะผู้บริหารกระทรวงมหาดไทยเดินทางไปยัง อ.นาทวี จ.สงขลา เพื่อตรวจเยี่ยมศูนย์พักพิงผู้ประสบอุทกภัย พร้อมมอบถุงยังชีพช่วยเหลือประชาชน และมอบเงินเยียวยาให้กับครอบครัวผู้เสียชีวิตจากอุทกภัยในพื้นที่จังหวัดสงขลา
จากนั้น เวลา 18.30 น. นายอนุทิน และคณะ เดินทางไปยังตลาดสดเทศบาลตำบลนาทวี และติดตามสถานการณ์น้ำในคลองนาทวี และมอบถุงยังชีพให้กับประชาชนที่ประสบภัยในบริเวณดังกล่าวด้วย
นายอนุทิน กล่าวว่า การลงพื้นที่ตั้งแต่ช่วงเช้าที่ จ.นราธิวาส แต่ด้วยสภาพอากาศที่ฝนตกตลอดทาง ทำให้ถึง อ.นาทวี ล่าช้ากว่ากำหนดการ แต่ก็มาด้วยความตั้งใจมาเยี่ยมพี่น้องประชาชน ในการนี้ได้เน้นย้ำกับผู้ว่าราชการ จ.สงขลา ให้ดูแลประชาชนในศูนย์พักพิง ต้องมีอาหารครบทุกมื้อ ถูกสุขลักษณะ มีโรงครัวพระราชทาน โรงครัวของจังหวัด โรงครัวของกาชาด และขององค์กรปกครองส่วนท้องถิ่น ดูแลเรื่องอาหารการกิน รถผลิตน้ำดื่มของ ปภ. รวมถึงมีหน่วยงานด้านสาธารณสุขดูแลด้านสุขภาพกายและใจ
ทั้งนี้ ได้รับรายงานมาในระหว่างเดินทางมาที่ จ.สงขลา ว่าขณะนี้กรมบัญชีกลางได้อนุมัติขยายวงเงินทดรองราชการแก่ จ.สงขลา และจังหวัดที่ได้ประกาศเป็นพื้นที่ประสบภัยพิบัติ กรณีอุทกภัยและวาตภัย ประกอบด้วย นราธิวาส ปัตตานี ยะลา สุราษฎรธานีและนครศรีธรรมราช รวม 6 จังหวัด อีกจังหวัดละ 50 ล้านบาท จาก 20 ล้านบาท รวมเป็น 70 ล้านบาท ซึ่งจะทำให้ท่านผู้ว่าราชการจังหวัด สามารถใช้งบประมาณช่วยเหลือประชาชนได้ทันต่อกับสถานการณ์ต่อไป
นอกจากนี้ ภายหลังสถานการณ์คลี่คลาย ทาง ปภ. จะร่วมกับจังหวัดสงขลาเร่งสำรวจความเสียหายเพื่อให้การช่วยเหลือประชาชนตามระเบียบต่อไป

ที่มา : https://www.thaigov.go.th/news/contents/details/90822