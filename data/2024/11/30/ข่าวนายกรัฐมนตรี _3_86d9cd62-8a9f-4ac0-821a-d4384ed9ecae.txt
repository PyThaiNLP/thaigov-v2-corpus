รัฐบาลไทย-ข่าวทำเนียบรัฐบาล-นายกฯ ประทับใจ ต้นแบบการพัฒนา “ห้วยฮ่องไคร้อันเนื่องมาจากพระราชดำริ


วันเสาร์ที่ 30 พฤศจิกายน 2567
30/11/2567
พิมพ์
นายกฯ ประทับใจ ต้นแบบการพัฒนา “ห้วยฮ่องไคร้อันเนื่องมาจากพระราชดำริ
นายกฯ ประทับใจ ต้นแบบการพัฒนา “ห้วยฮ่องไคร้อันเนื่องมาจากพระราชดำริ" น้อมรำลึกในพระมหากรุณาธิคุณพระบาทสมเด็จพระเจ้าอยู่หัว รัชกาลที่ 9 พร้อมปลูกต้น “รวงผึ้ง”
วันนี้ (30 พฤศจิกายน 2567) เวลา 09.30 น.  ณ ศูนย์ศึกษาการพัฒนาห้วยฮ่องไคร้ อันเนื่องมาจากพระราชดำริ ตำบล ป่าเมี่ยง อำเภอดอยสะเก็ด จังหวัดเชียงใหม่   นางสาว แพทองธาร ชินวัตร นายกรัฐมนตรี พร้อมคณะเยี่ยมชมศูนย์ศึกษาการพัฒนาห้วยฮ่องไคร้อันเนื่องมาจากพระราชดำริ  ศึกษาต้นแบบการพัฒนาพื้นที่ น้ำ ป่า อาชีพ และการใช้ประโยชน์ร่วมกันของชุมชนตามแนวทางพระราชดําริ โดยมี นางสุพร ตรีนรินทร์ เลขาธิการสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ นายเดช เล็กวิชัย รองอธิบดีกรมชลประทาน กระทรวงเกษตรและสหกรณ์ นายอัฏฐวิชย์ นาควัชระ ผู้อำนวยการสำนักงานชลประทานที่ 1  และนายจักรินทร์  สิรินทรภูมิ  ผู้อำนวยการศูนย์ศึกษาการพัฒนาห้วยฮ่องไคร้อันเนื่องมาจากพระราชดำริ พร้อมคณะทำงาน และเจ้าหน้าที่ศูนย์ฯ ให้การต้อนรับ
นายจิรายุ ห่วงทรัพย์ โฆษกประจำสำนักนายกรัฐมนตรี รายงานภารกิจนายกรัฐมนตรี ของการประชุมคณะรัฐมนตรีสัญจรวันที่ 2 ที่จังหวัดเชียงใหม่ โดยกล่าวว่า นายกรัฐมนตรีรับฟังการบรรยายการดำเนินงานศูนย์ศึกษาการพัฒนาห้วยฮ่องไคร้ อันเนื่องมาจากพระราชดำริ ที่ได้สนองงานตามแนวพระราชดำริในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดนยึดหลักการที่ว่า "ต้นทางเป็นป่าไม้ ปลายทางเป็นประมง ระหว่างทางเป็นเกษตรกรรม"  ฟื้นฟูป่าไม้จากป่าเต็งรังเป็นป่าเบญจพรรณ ปัจจุบันป่าเต็งรังมีอัตราที่ลดลงที่ร้อยละ 36 และป่าเบญจพรรณมีอัตราที่เพิ่มขึ้นร้อยละ 64
โอกาสนี้  นายกรัฐมนตรีและคณะได้เยี่ยมชมศูนย์ศึกษาพัฒนาห้วยฮ่องไคร้อันเนื่องมาจากพระราชดำริ บริเวณพื้นที่เส้นทางเดินศึกษาธรรมชาติ และเยี่ยมชมนิทรรศการ ประกอบด้วย  นิทรรศการภาพพระราชกรณียกิจ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เสด็จพระราชดำเนินศูนย์ศึกษาการพัฒนาห้วยฮ่องไคร้อันเนื่องมาจากพระราชดำริ  นิทรรศการงานศึกษาและพัฒนาป่าไม้รูปแบบการฟื้นฟูพื้นที่ป่าไม้  การพลิกฟื้นป่าเสื่อมโทรมเป็นป่าอุดมสมบูรณ์ตามแนวพระราชดำริ  การปลูกป่า 3 อย่างให้ประโยชน์ 4  อย่าง งานควบคุมและป้องกันไฟป่า แนวป้องกันไฟป่าเปียก  โครงการพัฒนาพื้นที่ป่าขุนแม่กวงอันเนื่องมาจากพระราชดำริ โดยการต่อยอด นำผลิตภัณฑ์จากในพื้นที่มาแปรรูป เช่น ผลิตภัณฑ์เมล็ดกาแฟขี้อีเห็น โดย นายกฯ ได้ทดลองชิมกาแฟพื้นถิ่นที่มีกลิ่นที่หอม พร้อมทั้งได้ชิมน้ำผึ้งผลิตภัณฑ์จากโครงการฯ นิทรรศการงานศึกษาและพัฒนาที่ดิน โดย"กลุ่มแฝกหลวง" ได้นำผลิตภัณฑ์ กระเป๋าสาน จากหญ้าแฝก มาจัดแสดงโชว์ในครั้งนี้ และบูธแสดงนิทรรศการงานศึกษาพัฒนาและอนุรักษ์ข้าว ที่ได้นำผลิตภัณฑ์แปรรูป ชาข้าวก่ำลืมผัว ผลิตภัณฑ์แปรรูปจากข้าวบาร์เลย์ ข้าวสาลี และข้าวโอ๊ต ซึ่งสามารถนำไปต่อยอดเป็นผลิตภัณฑ์อื่นๆได้อีก รวมทั้งหลอดดูดน้ำจากข้าว ผลิตภัณฑ์อาหารแปรรูปอาหารสัตว์หญ้าแมว
นอกจากนี้ ยังมีบูธนิทรรศการงานศึกษาและพัฒนาเกษตรกรรมแบบประณีต ที่ได้นำเสนอในส่วนของการแปรรูปผลิตภัณฑ์ สมุนไพรในพื้นที่ เช่น สบู่จากว่านหางจระเข้ และสบู่เหลวว่านสาวหลง ในส่วนของการจัดแสดงงานยังประกอบไปด้วย โครงการพัฒนาพื้นที่ห้วยลานอันเนื่องมาจากพระราชดำริและงานศึกษาและพัฒนาการปลูกพืช ได้นำเสนอแนวทางการต่อยอดพัฒนาการปลูกพืช เช่น การเพาะปลูกเห็ดเศรษฐกิจเสริมรายได้ และการแปรรูปผลิตภัณฑ์จากเห็ด   บูธนิทรรศการงานส่งเสริมและพัฒนาอาชีพด้านการเกษตร ประมง และปศุสัตว์
รวมทั้งบูธนิทรรศการการขยายผลสำเร็จของศูนย์ศึกษาฯ สู่ ประชาชน ผ่านโครงการเกษตรสร้างสุขรูปแบบสวนเกษตรผสมผสาน ตามแนวคิด "สุขที่ท้อง สุขที่ใจ สุขปลอดภัย"  บูธนิทรรศการงานศึกษาและพัฒนาประมง แนวทางการต่อยอดผลิตภัณฑ์แปรรูปจากสัตว์น้ำ เช่น ปลาย่อ  และการทำจ๊อปลา   บูธนิทรรศการงานศึกษาและพัฒนาการเพาะเลี้ยงกบ แนวทางการเพาะเลี้ยงกบบลูฟร็อก หรือกบกะทิและกบนา พร้อมทั้งแนวทางการต่อยอดผลิตภัณฑ์จากกบ เช่น หนังกบแดดเดียวทอดกรอบ น้ำพริกคั่วกบ  บูธนิทรรศการงานศึกษาและพัฒนาปศุสัตว์ การเพาะเลี้ยงไก่ประดู่หางดำ ไก่โรดไทย และการเพาะเลี้ยงแพะพันธุ์ ซาเนน และการต่อยอดแปรรูปผลิตภัณฑ์ ทั้งในส่วนของขนมหวาน พานาคอตต้าจากนมแพะ และไข่ออนเซ็น นอกจากนั้นเป็นบูธนิทรรศการศูนย์บริการพัฒนาขยายพันธุ์ดอกไม้ผลไม้บ้านไร่อันเนื่องมาจากพระราชดำริ งานการขยายผล ขยายพันธุ์ไม้ผลไม้บ้านไร่ ส่งเสริมอาชีพทั้งไม้ดอกและไม้ผลทั้งสิ้นจำนวน 26 กลุ่มในพื้นที่ 11 จังหวัด
โอกาสนี้ นายกรัฐมนตรีได้ปลูกต้นไม้ "ต้นรวงผึ้ง" ซึ่งเป็นต้นไม้ประจำพระบาทสมเด็จพระวชิรเกล้าเจ้าอยู่หัว เนื่องจากดอกรวงผึ้งจะออกดอกในช่วงเดือนพระบรมราชสมภพ ส่วนสีเหลืองของดอกรวงผึ้งยังเป็นสีประจำวันพระบรมราชสมภพ ด้วย
“ระหว่างเยี่ยมชมนิทรรศการ  นายกรัฐมนตรียังถ่ายรูปกับกล้าพันธุ์ไม้ เพื่อเป็นพรีเซนต์เตอร์  และชิมน้ำข้าวกล่ำลืมผัว รวมไปถึงอุดหนุนกระเป๋าจักสาน และซื้อพวงกุญแจรูปสัตว์จากหญ้าแฝก เพื่อเป็นที่ระลึกและฝากลูก ๆ อีกด้วย” นายจิรายุกล่าว

ที่มา : https://www.thaigov.go.th/news/contents/details/90835