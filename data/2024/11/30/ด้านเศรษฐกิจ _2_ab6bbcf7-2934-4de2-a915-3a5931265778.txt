รัฐบาลไทย-ข่าวทำเนียบรัฐบาล-“คมนาคม” แนะนำประชาชนใช้เส้นทางเลี่ยงจุดเกิดเหตุคานสะพานก่อสร้างบนถนนพระราม 2 ทรุดตัว ทั้งขาเข้า - ขาออกกรุงเทพฯ สอบถามข้อมูลการเดินทางสายด่วนกรมทางหลวง โทร. 1158


วันเสาร์ที่ 30 พฤศจิกายน 2567
“คมนาคม” แนะนำประชาชนใช้เส้นทางเลี่ยงจุดเกิดเหตุคานสะพานก่อสร้างบนถนนพระราม 2 ทรุดตัว ทั้งขาเข้า - ขาออกกรุงเทพฯ สอบถามข้อมูลการเดินทางสายด่วนกรมทางหลวง โทร. 1158
....
นายชาครีย์ บำรุงวงศ์ ผู้ตรวจราชการกระทรวงคมนาคม ในฐานะรองโฆษกกระทรวงคมนาคม เปิดเผยว่า จากเหตุการณ์คานสะพานก่อสร้างบนถนนพระราม 2 ทรุดตัว ในช่องทางหลัก กม. ที่ 21+100 ตำบลนาดี อำเภอเมือง จังหวัดสมุทรสาคร เมื่อวันที่ 29 พฤศจิกายน 2567 ทำให้ต้องปิดการจราจรในช่องทางหลักขาเข้า -  ขาออกในบริเวณดังกล่าว ทั้งนี้ เพื่อให้ประชาชนสามารถสัญจรได้อย่างสะดวก รวดเร็ว ปลอดภัย และช่วยแบ่งเบาปริมาณการจราจรบนถนนพระราม 2 กระทรวงคมนาคม จึงขอประชาสัมพันธ์ให้ผู้ใช้รถใช้ถนนใช้เส้นทางเลี่ยง ดังนี้
ขาเข้ากรุงเทพฯ
- รถจากภาคใต้ ให้ใช้ถนนเพชรเกษม เข้ากรุงเทพฯ
- รถจากจังหวัดสมุทรสงคราม/บางโทรัด ให้ใช้ ทล.375 มุ่งหน้าเข้าอำเภอบ้านแพ้ว ไปออก จังหวัดนครปฐม ขึ้นถนนเพชรเกษม เข้าถนนบรมราชชนนี เข้ากรุงเทพฯ
- รถจากมหาชัย - สมุทรสาคร ใช้ถนนเศรษฐกิจ - ถนนพุทธสาคร - ถนนพุทธมณฑลสาย 4 - ถนนบรมราชชนนี เข้ากรุงเทพฯ
ขาออกกรุงเทพฯ
- รถจากกรุงเทพฯ ใช้ถนนบรมราชชนนี เข้าถนนเพชรเกษม มุ่งหน้าลงภาคใต้
- รถจากต่างระดับบางขุนเทียน ใช้ถนนเลียบชายทะเลบางขุนเทียน เข้าตัวเมืองมหาชัย จังหวัดสมุทรสาคร เข้าถนนพระราม 2 มุ่งหน้าลงภาคใต้
พร้อมทั้งขอประชาสัมพันธ์ให้ประชาชนเผื่อเวลาในการเดินทาง และหากสามารถหลีกเลี่ยงเส้นทางได้ขอแนะนำให้ใช้เส้นทางอื่นแทน เพื่อความสะดวกในการเดินทางของท่าน ทั้งนี้ ขอความร่วมมือผู้ใช้ทางขับขี่ด้วยความระมัดระวัง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด สอบถามข้อมูลเพิ่มเติมได้ที่สายด่วนกรมทางหลวง โทร. 1586

ที่มา : https://www.thaigov.go.th/news/contents/details/90824