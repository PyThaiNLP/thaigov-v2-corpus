รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม​ ลง​พื้นที่​ด่วนช่วยเหลือ​ประชาชนผู้ประสบอุทกภัยในพื้นที่จังหวัดชายแดนภาคใต้ พร้อม​มอบหมาย​หน่วยงานในสังกัดกระทรวงยุติธรรมเร่งช่วยเหลือผู้ประสบภัย


วันเสาร์ที่ 30 พฤศจิกายน 2567
30/11/2567
พิมพ์
รัฐมนตรี​ว่าการ​กระทรวง​ยุติธรรม​ ลง​พื้นที่​ด่วนช่วยเหลือ​ประชาชนผู้ประสบอุทกภัยในพื้นที่จังหวัดชายแดนภาคใต้ พร้อม​มอบหมาย​หน่วยงานในสังกัดกระทรวงยุติธรรมเร่งช่วยเหลือผู้ประสบภัย
รัฐมนตรี​ว่าการ​กระทรวง​ยุติธรรม​ ลง​พื้นที่​ด่วนช่วยเหลือ​ประชาชนผู้ประสบอุทกภัยในพื้นที่จังหวัดชายแดนภาคใต้ พร้อม​มอบหมาย​หน่วยงานในสังกัดกระทรวงยุติธรรมเร่งช่วยเหลือผู้ประสบภัยในพื้นที่​เป็นการเร่งด่วน
ในวันเสาร์​ที่ ๓๐ พฤศจิกายน ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย​ นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พันตำรวจโท เชน กาญจนาปัจจ์ รองอธิบดีกรมราชทัณฑ์ ฝ่ายปฏิบัติการ พร้อมคณะ เดินทางลงพื้นที่เพื่อติดตามสถานการณ์อุทกภัยและให้ความช่วยเหลือประชาชนผู้ประสบภัยในพื้นที่จังหวัดชายแดนภาคใต้
โดยจุดแรก ณ มณฑลทหารบกที่ ๔๒ (ค่ายเสนาณรงค์) หมู่ที่ ๒ ตำบลคอหงส์ อำเภอหาดใหญ่ จังหวัดสงขลา พันตำรวจ​เอก​ ทวี​ สอดส่อง​ รัฐมนตรี​ว่าการ​กระทรวง​ยุติธรรม​ ได้รับฟังการบรรยายสรุปสถานการณ์​อุทกภัยในพื้นที่ ร่วมกับ ส่วนราชการ ทหาร และภาคเอกชน​ นำโดย นายโชตินรินทร์ เกิดสม ผู้ว่าราชการ​จังหวัด​สงขลา พลโท ไพศาล หนูสังข์ แม่ทัพภาคที่ ๔ พลตรี ปกรณ์ จันทรโชตะ ผู้บัญชาการมณฑลทหารบกที่ ๔๓ พล.ต.ต.เชาวลิต เลี้ยงสุพงศ์ ผู้บังคับการตำรวจภูธรจังหวัดสงขลา นายจอมกิตติ ศิริกุล รองกรรมการผู้จัดการใหญ่อาวุโส ด้านพัฒนาความยั่งยืนภาครัฐและกิจการสัมพันธ์ เครือเจริญโภคภัณฑ์ มูลนิธิเจริญโภคภัณฑ์พัฒนาชีวิตชนบท นายแพทย์ชาญฤทธิ์ ล้อทวีสวัสดิ์ รองเลขาธิการแพทยสมาคมแห่งประเทศไทย มูลนิธิหนึ่งคนให้ หลายคนรับ พร้อมด้วย​เจ้าหน้าที่​ที่​เกี่ยวข้อง​ ร่วมการประชุม
โอกาส​นี้​ รัฐมนตรี​ว่าการ​กระทรวง​ยุติธรรม​ กล่าวว่ารัฐบาลมีความห่วงใยต่อสถานการณ์อุทกภัย​เป็นอย่างยิ่ง และขอขอบคุณทุกภาคส่วนที่ร่วมมือเพื่อให้การช่วยเหลือประชาชเป็น​ไปอย่างทันท่วงที เบื้องต้นได้มอบหมายให้หน่วยงานในสังกัดกระทรวงยุติธรรมเร่งช่วยเหลือผู้ประสบภัยเป็นการเร่งด่วน ในส่วนของกระทรวง​ยุติธรรม​อาจจะมีการย้ายผู้ต้องขังในเรือนจำที่ได้รับผลกระทบด้วย
ต่อจากนั้น พันตำรวจ​เอก​ ทวี​ สอดส่อง​ รัฐมนตรี​ว่าการ​กระทรวง​ยุติธรรม​ เดินทางไปพื้นที่​จังหวัด​ยะลา เพื่อมอบอาหารและสิ่งของบรรเทาทุกข์ให้ประชาชนในพื้นที่ทั้ง ๓ จังหวัดชายแดนใต้ ตามจุดต่าง ๆ อาทิ บริเวณศูนย์ช่วยเหลือผู้ประสบอุทกภัยบรรเทาภัยน้ำท่วม กระทรวงยุติธรรม มูลนิธิตุ้ยบ๋วยเต็งเนี่ยง ศาลเจ้าแม่ทับทิมยะลา วัดพุทธภูมิ พระอารามหลวง ศูนย์เยาวชน จังหวัดยะลา ศูนย์ช่วยเหลือฯ ศาลเจ้าแม่ลิ้มกอเหนี่ยว รวมทั้งมัสยิดกลางประจำจังหวัดยะลา ซึ่งจัดตั้งเป็นศูนย์อพยพฯ ให้ที่พักพิงกับประชาชนที่เดือนร้อนจากอุทกภัย ฯลฯ เป็นต้น โดยมี นายพงษ์ศักดิ์ ยิ่งชนม์เจริญ นายกเทศมนตรีนครยะลา และหัวหน้าส่วนราชการ ร่วมให้การต้อนรับ และร่วมลงพื้นที่ตรวจเยี่ยมประชาชนที่ได้รับผลกระทบ พร้อมช่วยเหลือฟื้นฟูพื้นที่ที่ประสบอุทกภัยในจังหวัดยะลาด้วย
โดยพันตำรวจ​เอก​ ทวี​ สอดส่อง​ รัฐมนตรี​ว่าการ​กระทรวง​ยุติธรรม​ ได้ให้กำลังใจกับพี่น้องประชาชนทุกท่านให้ผ่านพ้นวิกฤตนี้ไปได้ และกลับมาดำเนินชีวิตแบบปกติได้โดยเร็ว ก่อนมอบเครื่องอุปโภคบริโภค และร่วมประกอบอาหารโรงครัวแจกจ่ายพี่น้องประชาชนในครั้งนี้ด้วย ซึ่งเป็นส่วนหนึ่งที่ช่วยเหลือเยียวยา บรรเทาความเดือดร้อนของพี่น้องประชาชนในพื้นที่ในเบื้องต้น จากที่ก่อนหน้านี้ได้มอบหมายให้หน่วยงานในสังกัดกระทรวงยุติธรรมลงพื้นที่ช่วยเหลือผู้ประสบภัยเป็นการเร่งด่วนมาตั้งแต่วันแรกทีเกิดเหตุการณ์

ที่มา : https://www.thaigov.go.th/news/contents/details/90844