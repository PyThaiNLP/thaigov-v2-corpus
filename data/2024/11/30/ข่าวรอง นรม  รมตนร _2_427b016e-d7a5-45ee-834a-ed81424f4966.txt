รัฐบาลไทย-ข่าวทำเนียบรัฐบาล-“พีระพันธุ์” สั่ง ปตท. ระดมน้ำมัน-ก๊าซเข้าพื้นที่ภาคใต้ป้องกันขาดแคลน  พร้อมกำชับ กฟผ.ตรวจสอบการผลิตและส่งไฟฟ้าในพื้นที่  น้ำท่วม


วันเสาร์ที่ 30 พฤศจิกายน 2567
30/11/2567
พิมพ์
“พีระพันธุ์” สั่ง ปตท. ระดมน้ำมัน-ก๊าซเข้าพื้นที่ภาคใต้ป้องกันขาดแคลน  พร้อมกำชับ กฟผ.ตรวจสอบการผลิตและส่งไฟฟ้าในพื้นที่  น้ำท่วม
“พีระพันธุ์” สั่ง ปตท. ระดมน้ำมัน-ก๊าซเข้าพื้นที่ภาคใต้ป้องกันขาดแคลน  พร้อมกำชับ กฟผ.ตรวจสอบการผลิตและส่งไฟฟ้าในพื้นที่  น้ำท่วม
วันนี้ (30 พ.ย.67) นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน เปิดเผยว่า จากสถานการณ์น้ำท่วมใหญ่ในพื้นที่ภาคใต้ขณะนี้ กระทรวงพลังงานไม่ได้นิ่งนอนใจ และขอเป็นกำลังใจให้พี่น้องประชาชนที่ประสบเหตุอยู่ขณะนี้ ซึ่งตามที่ได้รับรายงานมามีมากถึง 130,000 กว่าครัวเรือน ซึ่งในส่วนของภาครัฐไม่ว่าเป็นรัฐบาลเอง หน่วยงานของภาครัฐทุกฝ่ายไม่ได้นิ่งนอนใจ
สำหรับกระทรวงพลังงาน  ได้รับรายงานการขาดแคลนเรื่องน้ำมันและก๊าซจึงได้ประสานงานให้ ปตท. และ โออาร์ (บริษัท ปตท. น้ำมันและการค้าปลีก จำกัด (มหาชน)) ซึ่งรับผิดชอบงานในส่วนนี้เข้าไปประสานงานกับส่วนราชการในพื้นที่ ล่าสุดได้รับรายงานว่าตอนนี้เริ่มขนส่งน้ำมันและก๊าซไปได้แล้ว แต่ต้องเปลี่ยนเส้นทางลำเลียงขนส่งไปใช้ทางหลวงหมายเลข 42 ซึ่งดำเนินการได้ช้ากว่าปกติ เพราะระยะทางไกลขึ้น และถนนก็คดเคี้ยวมาก ทำให้เดินทางลำบากและไม่สามารถทำเวลาได้ตามที่เคยดำเนินการอยู่ ต้องใช้ระยะเวลาระยะหนึ่ง ต้องขออภัยพี่น้องประชาชนหากเกิดความล่าช้า แต่ได้ดำเนินการแล้วและจะงานในเรื่องอื่นๆ กับทาง ศอ.บต.(ศูนย์อำนวยการบริหารจังหวัดชายแดนภาคใต้) และส่วนราชการอื่นๆ ต่อไป
“กระทรวงพลังงานพิจารณาว่า จะดำเนินการอะไรได้เพิ่มเติม สำหรับในเรื่องไฟฟ้า ได้กำชับการไฟฟ้าฝ่ายผลิตแห่งประเทศไทย (กฟผ.) ตรวจสอบสถานการณ์เกี่ยวกับการผลิตและส่งไฟฟ้าไปยังพื้นที่ต่างๆ เหล่านี้ด้วย ซึ่งหลังจากนี้หากมีความคืบหน้าอย่างไร กระทรวงพลังงานจะกลับมารายงานให้ทราบต่อไป” นายพีระพันธุ์กล่าว
_____________________

ที่มา : https://www.thaigov.go.th/news/contents/details/90845