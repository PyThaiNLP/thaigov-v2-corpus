รัฐบาลไทย-ข่าวทำเนียบรัฐบาล-“นฤมล ” รมว.เกษตรฯ รับแนวทางนายกฯ เร่งแก้ไขปัญหาสถานการณ์ภาคใต้สั่งหน่วยงานขึ้นตรงกระทรวงเกษตรตั้งศูนย์เฉพาะกิจด้านเกษตรรายจังหวัด ระดมกำลังเข้าช่วยเหลือทุกมิติ


วันเสาร์ที่ 30 พฤศจิกายน 2567
30/11/2567
พิมพ์
“นฤมล ” รมว.เกษตรฯ รับแนวทางนายกฯ เร่งแก้ไขปัญหาสถานการณ์ภาคใต้สั่งหน่วยงานขึ้นตรงกระทรวงเกษตรตั้งศูนย์เฉพาะกิจด้านเกษตรรายจังหวัด ระดมกำลังเข้าช่วยเหลือทุกมิติ
“นฤมล ” รมว.เกษตรฯ รับแนวทางนายกฯ เร่งแก้ไขปัญหาสถานการณ์ภาคใต้สั่งหน่วยงานขึ้นตรงกระทรวงเกษตรตั้งศูนย์เฉพาะกิจด้านเกษตรรายจังหวัด ระดมกำลังเข้าช่วยเหลือทุกมิติ
วันนี้ (30 พ.ย.67) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า นางสาวแพทองธาร นายกรัฐมนตรี ได้ติดตามสถานการณ์อย่างต่อเนื่องตลอดทั้งวันนี้  และสั่งการไปยังหน่วยงานที่เกี่ยวข้อง อาทิ กระทรวงเกษตรและสหกรณ์ที่มีองคาพยพที่จะสามารถให้การช่วยเหลือประชาชนได้ ให้เร่งช่วยเหลือประชาชนในพื้นที่อย่างทันท่วงที รวมทั้งให้ติดตามผลกระทบต่าง ๆ ในพื้นที่เกษตรกรรม
ขณะที่นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้สั่งการให้ดำเนินการตั้ง ‘ศูนย์ติดตามและแก้ไขปัญหาภัยพิบัติด้านการเกษตร ระดับจังหวัด เป็นศูนย์ฯ ให้ความช่วยเหลือผู้ประสบอุทกภัยในพื้นที่’ เพื่อดำเนินการประเมินสถานการณ์ความเสียหายด้านการเกษตร พร้อมกับให้คำแนะนำในการรับมือสถานการณ์อุทกภัย และสำรวจผลกระทบด้านการเกษตร ตลอดจนหาแนวทางแก้ไขปัญหาให้ครอบคลุมทุกมิติ โดยให้หน่วยงานในสังกัดที่เกี่ยวข้อง เร่งช่วยเหลือผู้ประสบภัยน้ำท่วมในเบื้องต้นแล้ว ดังนี้
1. กรมชลประทาน สนับสนุนเครื่องจักรเครื่องมือในพื้นที่ประสบอุทกภัย ดังนี้ เครื่องสูบน้ำ 96 เครื่อง เครื่องผักดันน้ำ 7 เครื่อง รถสูบน้ำเคลื่อนที่ 3 คัน รถขุด 63 คัน เรือขุด 13 ลำ เรือกำจัดวัชพืช 2 ลำ รถแทรกเตอร์ 36 คัน รถบรรทุก 70 คัน เครื่องจักรสนับสนุน 145 หน่วย ดูแลความปลอดภัยของประชาชน 24 ชั่วโมง
2.  กองตรวจการประมง กรมประมง ระหว่างวันที่ 27 - 29 พ.ย. 2567 ดำเนินการช่วยเหลือ ในพื้นที่ 4 จังหวัด ได้แก่ จังหวัดยะลา ปัตตานี นครศรีธรรมราช และจังหวัดสงขลา โดยให้ความช่วยเหลือ เช่น จัดชุดเฉพาะกิจพร้อมเจ้าหน้าที่ 42 ชุด รถยนต์ 11 คัน เรือตรวจการประมง 7 ลำ นำส่งเสบียงอาหาร และน้ำดื่ม พร้อมทั้งอพยพประชาชน ผู้ป่วย เด็กและคนชรา ในพื้นที่ประสบภัยสู่พื้นที่ปลอดภัย
3. กรมปศุสัตว์ อพยพสัตว์ 200,704 ตัว รักษาสัตว์ 140 ตัว ส่งเสริมสุขภาพสัตว์ 79 ซอง ถุงยังชีพสัตว์ 73 ถุง หญ้าอาหารสัตว์พระราชทาน 66,500 กิโลกรัม เป็นต้น
4. กรมฝนหลวงและการบินเกษตร ส่งเฮลิคอปเตอร์ ลำที่ 3 สมทบช่วยน้ำท่วมภาคใต้ โดยยกตัวจากสนามบินเกษตรคลองหลวง เวลา 14.00 น. ไปรับถุงยังชีพที่สนามบินดอนเมือง เพื่อนำไปส่งยังพื้นที่น้ำท่วม จ.นราธิวาส
5. จัดตั้งจุดโรงครัวเพื่อผลิตอาหารแจกจ่ายแก่ผู้ประสบอุทกภัย ได้จัดตั้งจุดโรงครัวเพื่อผลิตอาหารแจกจ่ายแก่ผู้ประสบอุทกภัย ได้แก่
(1) สำนักงานเกษตรและสหกรณ์จังหวัดยะลา อาคารส่วนขยาย ชั้น 1 ศาลากลาง จังหวัดยะลา โทร 0-7322-1711
(2) สำนักงานสหกรณ์จังหวัดนราธิวาส อ.เมือง จ.นราธิวาส โทรศัพท์ : 0-7351-1378
(3) การยางแห่งประเทศไทย จังหวัดสตูล อ.เมือง จ.สตูล โทรศัพท์ : 0-7471-1378
(4) สำนักงานเกษตรอำเภอเมืองพัทลุง อ.เมือง จ.พัทลุง โทรศัพท์ : 0-7461-3193
(5) สำนักงานปศุสัตว์จังหวัดนครศรีธรรมราช อ.เมือง จ.นครศรีธรรมราช โทรศัพท์ : 0-7535-6254, 0-7535-6454
(6) สำนักงานเกษตรอำเภอปะนาเระ อ.ปะนาเระ จ.ปัตตานี โทรศัพท์ : 0-7346-6062
(7) สถานีพัฒนาที่ดิน อ.จะนะ จ.สงขลา โทรศัพท์ : 0-7489-4300
“พี่น้องเกษตรกรชาวใต้ ไม่ต้องเป็นกังวล รัฐบาล โดยกระทรวงเกษตรและสหกรณ์ จะเร่งให้การช่วยเหลือและดูแลเกษตรกรทุกกลุ่มอย่างทั่วถึง โดยระหว่างวันที่ 30 พ.ย.  -1 ธ.ค. 67 รมว. และ รมช.กระทรวงเกษตรกรและสหกรณ์ จะลงพื้นที่ จ.ยะลา และ นราธิวาส เพื่อไปให้กำลังใจและรับฟังปัญหาของเกษตรกรชาวใต้อย่างใกล้ชิด” นายอนุกูล ย้ำ

ที่มา : https://www.thaigov.go.th/news/contents/details/90846