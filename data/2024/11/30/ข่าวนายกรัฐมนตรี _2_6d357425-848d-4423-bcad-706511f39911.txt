รัฐบาลไทย-ข่าวทำเนียบรัฐบาล-ธุรกิจขนาดเล็กต้องไปได้ นายกฯร่วม จิบกาแฟสนทนารับฟังแนวทางกระตุ้นธุรกิจในบรรยากาศร่มรื่นในต้นฤดูหนาวกลางเมืองเชียงใหม่


วันศุกร์ที่ 29 พฤศจิกายน 2567
29/11/2567
พิมพ์
ธุรกิจขนาดเล็กต้องไปได้ นายกฯร่วม จิบกาแฟสนทนารับฟังแนวทางกระตุ้นธุรกิจในบรรยากาศร่มรื่นในต้นฤดูหนาวกลางเมืองเชียงใหม่
ธุรกิจขนาดเล็กต้องไปได้ นายกฯร่วม จิบกาแฟสนทนารับฟังแนวทางกระตุ้นธุรกิจในบรรยากาศร่มรื่นในต้นฤดูหนาวกลางเมืองเชียงใหม่
วันนี้  (29 พฤศจิกายน 2567) เวลา 16.00 น. ณ ศูนย์วัฒนธรรมเชียงใหม่ OLD Chiang Mai ตำบลหายยา อำเภอเมืองเชียงใหม่ จังหวัดเชียงใหม่ นางสาวแพทองธาร ชินวัตร นายกรัฐมนตรี พร้อมด้วยคณะร่วมงาน Amazing Northern Coffee Gathering 2024
นายจิรายุ ห่วงทรัพย์ โฆษกประจำสำนักนายกรัฐมนตรี รายงานว่า นายกรัฐมนตรี ขอบคุณชาวเชียงใหม่ ทุกท่านที่ได้จัดการสนทนาใน บรรยากาศสบาย ๆ กันในกลุ่มเล็ก ๆ ที่สามารถแลกเปลี่ยนความคิดเห็นได้อย่างเต็มที่  ทั้งนี้รัฐบาลมีนโยบายที่จะส่งเสริม ธุรกิจขนาดกลางและขนาดเล็ก และธุรกิจกาแฟให้มีกาแฟที่หลากหลายมากขึ้นและคาดว่าจะสร้างชื่อให้กับประเทศไทยได้ จึงขอให้ผู้ประกอบกาแฟที่ร่วมคุยวันนี้ บอกความต้องการ ปัญหา เพื่อรัฐบาลสนับสนุนได้ตรงประเด็น
ทั้งนี้ ตัวแทนผู้ประกอบการ ได้สะท้อนปัญหา ว่า อยากให้มีนโยบายฟื้นฟูพื้นที่ป่าเชิงดอย เพราะการทำลายป่าปลูกพืชเชิงเดี่ยวส่งผลกระทบต่อน้ำ ทำให้เกิดไฟป่า ไร่กาแฟได้รับความเสียหาย ถ้าแก้ปัญหาตรงนี้ กาแฟก็จะมีคุณภาพมากขึ้น สภาพอากาศดีขึ้น ดึงดูดนักท่องเที่ยว และอยากให้มีที่รวบรวมข้อมูลด้านกาแฟที่เหมาะกับสภาพอากาศในเมืองไทย เพื่อพัฒนาคุณภาพกาแฟในเมืองไทยรวมทั้งอยากให้ปรับภาษีกาแฟให้มีตัวเลขที่เหมาะสม ให้กาแฟไทย สามารถแข่งขันกาแฟต่างชาติได้ และกาแฟถือเป็นซอฟต์พาวเวอร์ ที่การผลิตในปัจจุบันลดลง แต่ความต้องการมากขึ้น จึงเป็นโอกาสที่ประเทศไทยจะประกาศว่า เราสามารถผลิตกาแฟได้มากขึ้น และมีนักชงกาแฟคุณภาพเทียบชั้นนานาชาติ
ขณะที่ ผู้ประกอบการโรงแรม ขอบคุณรัฐบาล ที่บูรณาการการท่องเที่ยว และขอบคุณที่กระตุ้นการท่องเที่ยวไตรมาส 4 ที่ผ่านมา แต่มองว่า บางกิจกรรมมีระยะสั้นเกินไป อยากให้มีส่วนร่วมกับผู้ประกอบการ เพื่อความยั่งยืนมากขึ้น โดยใช้เทศกาลเป็นตัวขับเคลื่อนเศรษฐกิจ
นายกรัฐมนตรีรับทราบเรื่องป่าที่ถูกทำลาย ช่วงบ่ายที่ผ่านมาได้ประชุมเรื่อง PM2.5 เพื่อรับมือและลดการเผาป่าให้ได้มากที่สุด แต่การปลูกป่าเพิ่มนั้น ต้องใช้เวลาโดยจะให้กระทรวงเกษตรและสหกรณ์เข้ามาดูแล อย่างไรก็ตามสิ่งสำคัญอยากทำให้กาแฟสามารถปลูกในพื้นที่ใหม่ ๆ เนื่องจากจะได้มีความหลากหลายมากขึ้น สามารถดึงดูดชาวต่างชาติได้ เพราะผลิตภัณฑ์ของเรามีความน่าดึงดูดจากที่เดินรับชมร้านค้าภายในงานมา นอกจากนี้ เรื่องภาษีและกฎหมายไม่ถูกแก้ไขมากว่า 30 ปี ซึ่งโลกมีการเปลี่ยนแปลงอย่างรวดเร็ว เรากำลังเข้าสู่สังคม ai data center ทำให้กฎหมายบางฉบับ ไม่สามารถนำมาใช้ให้เข้ากับยุคสมัยได้ ทั้งนี้ ขอยืนยันว่าจะหารือกันและปรับปรุงโดยเร็ว รวมถึงภาษีต่าง ๆ ขอศึกษาเพิ่มเติมว่า ราคากลางของกาแฟเป็นอย่างไร กำหนดอย่างไร เพราะไม่อยากกำหนดราคากลางหรือสัญญาแล้วเกิดความไม่สบายใจและอาจเชิญผู้ที่เกี่ยวข้องมาคุยเพิ่มเติมเพื่อทำให้เรื่องนี้จริงจังขึ้น
นายกรัฐมนตรีกล่าวเพิ่มเติมเรื่องการท่องเที่ยว รัฐบาลมีส่วนช่วยพลิกฟื้นกลับมาได้ เนื่องจากตอนที่ภาคเหนือประสบอุทกภัย จังหวัดเชียงรายถูกดินโคลนถล่มอย่างหนัก เมื่อเรามาดูการเปลี่ยนแปลงภูมิอากาศ (climate change) ทำให้ฝนตกนานขึ้น เกิดภัยแล้ง เป็นสิ่งที่เราต้องป้องกัน รวมทั้งแผนระยะยาวป้องกันน้ำท่วมนั้นรัฐบาลกำลังดำเนินการอยู่ การสร้างเขื่อนในแต่ละพื้นที่ต้องใช้เวลานาน เพราะฉะนั้นเราต้องทำควบคู่กับแผนดูแลน้ำท่วมน้ำแล้ง รวมถึงการช่วยเหลือประชาชนด้วย สุดท้ายนี้ เราจะต้องร่วมมือกันทุกภาคส่วนเพื่อแก้ไขปัญหาต่าง ๆ ให้ตรงจุด
สำหรับกิจกรรมภายในงาน Amazing Northern Coffee Gathering 2024 ประกอบด้วย 1.กิจกรรมส่งเสริมตลาดการท่องเที่ยว โดยร่วมกับผู้ประกอบการที่เกี่ยวเนื่องกับด้านชา กาแฟ 2.กิจกรรมตลาดรวบรวมเกษตรกรผู้ปลูกกาแฟจากภาคเหนือเพื่อนำเสนอผลผลิตให้กับผู้บริโภคโดยตรง 3.กิจกรรมออกร้านจำหน่ายสินค้าและบริการ 4.กิจกรรมการแสดงบนเวที และการเสวนา Coffee Talk และ 5.กิจกรรม Workshop ซึ่งจัดระหว่างวันที่ 28 พฤศจิกายน - 1 ธันวาคม 2567 ตั้งแต่เวลา 10.00 - 20.00 น.

ที่มา : https://www.thaigov.go.th/news/contents/details/90820