รัฐบาลไทย-ข่าวทำเนียบรัฐบาล-รัฐบาลสั่งด่วน ให้ ปภ. อนุมัติงบฉุกเฉินจังหวัดภาคใต้เร่งเข้าแก้ไขปัญหาเร่งด่วน และสั่งให้เสนอเพิ่มเติมให้ครม. ทราบทันที ในแต่ละพื้นที่


วันเสาร์ที่ 30 พฤศจิกายน 2567
30/11/2567
พิมพ์
รัฐบาลสั่งด่วน ให้ ปภ. อนุมัติงบฉุกเฉินจังหวัดภาคใต้เร่งเข้าแก้ไขปัญหาเร่งด่วน และสั่งให้เสนอเพิ่มเติมให้ครม. ทราบทันที ในแต่ละพื้นที่
รัฐบาลสั่งด่วน ให้ ปภ. อนุมัติงบฉุกเฉินจังหวัดภาคใต้เร่งเข้าแก้ไขปัญหาเร่งด่วน และสั่งให้เสนอเพิ่มเติมให้ครม. ทราบทันที ในแต่ละพื้นที่
วันนี้ (30 พฤศจิกายน 2567)  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กรมป้องกันและบรรเทาสาธารณภัย กระทรวงมหาดไทย รายงานสถานการณ์น้ำท่วมในพื้นที่ภาคใต้ ขณะนี้พบว่ามี  8 จังหวัดที่ได้รับผลกระทบ (ข้อมูลวันนี้30พ.ย.67 เวลา 06.00 น.) ได้แก่ นครศรีธรรมราช พัทลุง ตรัง สตูล สงขลา ปัตตานี ยะลา และนราธิวาส รวม 78 อำเภอ 515 ตำบล 3,552 หมู่บ้าน พี่น้องประชาชนได้รับผลกระทบ 553,921 ครัวเรือน
สำหรับการช่วยเหลือผู้ประสบภัยนั้น ศูนย์ ปภ. เขต 12 สงขลา ร่วมกับสำนักงาน ปภ.จังหวัดที่ประสบภัยได้ส่งเจ้าหน้าที่ชุดปฏิบัติการและเครื่องจักรกลสาธารณภัยต่าง ๆ อาทิ รถขนย้ายผู้ประสบภัยยกสูง เรือท้องแบนพร้อมเครื่องยนต์ รถประกอบอาหาร เครื่องสูบน้ำ รถบรรทุกติดตั้งเครื่องสูบน้ำระยะไกล รถปฏิบัติการบรรเทาอุทกภัย รถผลิตน้ำดื่ม รถบรรทุกน้ำ เรือท้องแบน เครื่องยนต์เรือพร้อมอุปกรณ์ เครื่องกำเนิดไฟฟ้า รวม 486 หน่วย เข้าให้ความช่วยเหลือประชาชนในพื้นที่แล้ว พร้อมกระจายกำลังดูแลประชาชนในจังหวัดสตูล สงขลา ปัตตานี ยะลา และนราธิวาส  เป็นการเร่งด่วน
นางสาวศศิกานต์ กล่าวต่อว่า ขณะนี้มีจังหวัดที่ได้ประกาศเขตพื้นที่ประสบสาธารณภัย และประกาศเขตการให้ความช่วยเหลือผู้ประสบภัยพิบัติกรณีฉุกเฉิน (อุทกภัย) แล้ว จำนวน 8 จังหวัด ได้แก่ นครศรีธรรมราช นราธิวาส ปัตตานี พัทลุง ยะลา สงขลา ตรัง และชุมพร รวม 51 อำเภอ 346 ตำบล 2,163 หมู่บ้าน/ชุมชน
โดยเมื่อวานนี้ (29 พ.ย.67) กรมบัญชีกลางได้อนุมัติขยายวงเงินทดรองราชการให้กับ 6 จังหวัดภาคใต้ที่ได้ประกาศเป็นพื้นที่ประสบภัยพิบัติกรณีฉุกเฉิน (อุทกภัย) ได้แก่ สงขลา นราธิวาส ปัตตานี ยะลา สุราษฎร์ธานี และนครศรีธรรมราช เพิ่มเติมแล้วจังหวัดละ 50 ล้านบาทเป็น 70 ล้านบาท ซึ่งเป็นงบประมาณสำหรับใช้ในการช่วยเหลือบรรเทาความเดือดร้อนแก่ผู้ประสบภัย เพื่อนำไปช่วยเหลือดูแลพี่น้องประชาชนได้อย่างรวดเร็ว ทันต่อสถานการณ์  และให้เพียงพอต่อความต้องการของผู้ประสบภัย
*******

ที่มา : https://www.thaigov.go.th/news/contents/details/90832