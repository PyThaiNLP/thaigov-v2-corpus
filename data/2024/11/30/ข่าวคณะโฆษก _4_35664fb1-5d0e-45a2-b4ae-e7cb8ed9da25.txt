รัฐบาลไทย-ข่าวทำเนียบรัฐบาล-ทันเหตุการณ์..นายกสั่งเร่งเยียวยาผู้ประสบอุทกภัยภาคใต้ เคาะ ธกส. ให้สินเชื่อฉุกเฉินปลอดดอกเบี้ย 6 เดือนส่วนค่าซ่อมบ้านนำลดหย่อนภาษีได้


วันเสาร์ที่ 30 พฤศจิกายน 2567
30/11/2567
พิมพ์
ทันเหตุการณ์..นายกสั่งเร่งเยียวยาผู้ประสบอุทกภัยภาคใต้ เคาะ ธกส. ให้สินเชื่อฉุกเฉินปลอดดอกเบี้ย 6 เดือนส่วนค่าซ่อมบ้านนำลดหย่อนภาษีได้
ทันเหตุการณ์..นายกสั่งเร่งเยียวยาผู้ประสบอุทกภัยภาคใต้ เคาะ ธ.ก.ส. ให้สินเชื่อฉุกเฉินปลอดดอกเบี้ย 6 เดือนส่วนค่าซ่อมบ้านนำลดหย่อนภาษีได้
วันนี้ (30 พฤศจิกายน พ.ศ. 2567)  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี กล่าวว่านางสาวแพทองธาร ชินวัตร นายกรัฐมนตรี ได้สั่งการให้ทุกหน่วยงานเข้าช่วยเหลือและเยียวยาประชาชนอย่างเต็มที่ โดยล่าสุดในการประชุมคณะรัฐมนตรี เมื่อวานนี้ วันศุกร์ที่ 29 พฤศจิกายน 2567 ได้อนุมัติหลักการมาตรการภาษี ช่วยค่าซ่อมแซมบ้าน โดยประชาชนหรือนิติบุคคลสามารถนำรายจ่ายในการซ่อมแซมบ้านหรืออาคารสำนักงาน ในพื้นที่ที่ประสบอุทกภัย ระหว่างวันที่ 16 สิงหาคม 2567 ถึงวันที่ 31 ธันวาคม 2567 ตามจำนวนที่จ่ายจริงแต่รวมกันทั้งหมดแล้วไม่เกิน 100,000 บาท มาหักลดหย่อนภาษีได้ และมาตรการภาษีช่วยค่าซ่อมรถ นำมาหักลดหย่อนค่าได้ตามจำนวนที่จ่ายจริงไม่เกิน 30,000 บาท
“รัฐบาลโดยกระทรวงการคลัง ตระหนักถึงความเดือดร้อนของผู้เสียภาษีเงินได้บุคคลธรรมดาที่ประสบอุทกภัย และเห็นว่าปัจจุบันประชาชนมีความจำเป็นเร่งด่วนที่ต้องซ่อมแซ่มทรัพย์สินที่ได้รับความเสียหายจากอุทกภัย หากพี่น้องประชาชนมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศหรือโทรสอบถามได้ที่ 1161“ นางสาวศศิกานต์ กล่าว
ขณะที่ธนาคารเพื่อการเกษตรและสหกรณ์การเกษตร (ธ.ก.ส.) ได้ออกมาตรการช่วยเหลือลูกค้าที่ได้รับผลกระทบจากปัญหาอุทกภัยในพื้นที่ภาคใต้ โดยเลื่อนระยะเวลาการชำระหนี้ออกไปสูงสุดไม่เกิน 1 ปี และไม่คิดดอกเบี้ยปรับ พร้อมจัดทำมาตรการสินเชื่อเพื่อเป็นค่าใช้จ่ายฉุกเฉิน ปี 2567/68 วงเงินรายละไม่เกิน 50,000 บาท ดอกเบี้ย 0 % นาน 6 เดือนแรก และสินเชื่อฟื้นฟูและพัฒนาคุณภาพชีวิต วงเงินรายละไม่เกิน 500,000 บาท โดยเกษตรกรผู้ประสบภัยสามารถแจ้งความประสงค์ได้ตั้งแต่วันนี้เป็นต้นไปที่ ธ.ก.ส. สาขาใกล้บ้านหรือสอบถามรายละเอียดเพิ่มเติมได้ที่ 02 555 0555 ตลอด 24 ชั่วโมง
“จากสถานการณ์อุทกภัยในพื้นที่ภาคใต้ตอนล่าง ส่งผลให้เกษตรกรในหลายจังหวัดได้รับผลกระทบจากความเสียหาย โดยเฉพาะผลผลิตทางการเกษตร ที่อยู่อาศัย รวมถึงทรัพย์สินในวงกว้าง นางสาวแพทองธาร ชินวัตร นายกรัฐมนตรี ได้ติดตามสถานการณ์อย่างใกล้ชิดพร้อมกำชับให้ทุกหน่วยงานเร่งบูรณาการช่วยเหลือประชาชนอย่างรอบด้านทั้งการแก้ไขปัญหาเร่งด่วนและการฟื้นฟูเยียวยาในระยะต่อไป“ นางสาวศศิกานต์ กล่าว

ที่มา : https://www.thaigov.go.th/news/contents/details/90837