รัฐบาลไทย-ข่าวทำเนียบรัฐบาล-บิ๊กอ้วน สั่งศปช.ระดมความช่วยเหลือเข้าพื้นที่ 4 จังหวัดภาคใต้ เพิ่มเช้านี้พร้อมสั่งการให้เกาะติดรายชั่วโมง หลังฝนซา สถานการณ์เริ่มดีขึ้น


วันเสาร์ที่ 30 พฤศจิกายน 2567
30/11/2567
พิมพ์
บิ๊กอ้วน สั่งศปช.ระดมความช่วยเหลือเข้าพื้นที่ 4 จังหวัดภาคใต้ เพิ่มเช้านี้พร้อมสั่งการให้เกาะติดรายชั่วโมง หลังฝนซา สถานการณ์เริ่มดีขึ้น
บิ๊กอ้วน สั่งศปช.ระดมความช่วยเหลือเข้าพื้นที่ 4 จังหวัดภาคใต้ เพิ่มเช้านี้พร้อมสั่งการให้เกาะติดรายชั่วโมง หลังฝนซา สถานการณ์เริ่มดีขึ้น
วันนี้ (30 พ.ย. 67) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมในฐานะ ผอ.ศปช.ได้สั่งการเพิ่มเติมเช้าวันนี้ ให้ ศปช.ส่วนหน้าภาคใต้ ในพื้นที่ 4 จังหวัดภาคใต้ตอนล่างที่ได้รับผลกระทบจากฝนที่ตกหนักในช่วงที่ผ่านมา ได้แก่ สงขลา ยะลา ปัตตานี และนราธิวาส โดยให้ระดมความช่วยเหลือจากหน่วยงานต่าง ๆ เข้าพื้นที่เพิ่มเติม เพื่อคลี่คลายสถานการณ์และบรรเทาความเดือดร้อนของประชาชน และให้รายงานเป็นรายชั่วโมงแม้ฝนจะซาลง
“จากการหารือกับจังหวัดที่ได้รับผลกระทบในพื้นที่ พบว่าขณะนี้มีความต้องการเรือท้องแบน เจ็ตสกี รถยกสูง และอาหารแห้ง ซึ่งได้สั่งการให้ กระทรวงกลาโหม กรมเจ้าท่า จัดหา รถยกสูง เรือรูปแบบต่าง ๆ พร้อมเจ็ทสกี เข้าพื้นที่เพื่อเคลื่อนย้ายประชาชนไปยังศูนย์พักพิงหรือจุดที่ปลอดภัย พร้อมกันนี้ได้สั่งให้กรมชลประทานติดตั้งเครื่องสูบน้ำ เครื่องผลักดันน้ำ เครื่องจักรเครื่องมือต่าง ๆ เพื่อเร่งระบายน้ำ ขณะที่กรมป้องกันและบรรเทาสาธารณภัยพร้อมจิตอาสา ระดมความช่วยเหลือ ถุงยังชีพ และอาหารแห้งเข้าแจกจ่ายในพื้นที่แล้ว” นางสาวศศิกานต์ กล่าว
นางสาวศศิกานต์ กล่าวเพิ่มเติมว่า ศปช.ได้ติดตามสถานการณ์อย่างต่อเนื่อง พร้อมทั้งมีประกาศแจ้งเตือนประชาชนผ่านกลไกต่าง ๆ ทั้งกรมป้องกันและบรรเทาสาธารณภัย สำนักงานทรัพยากรน้ำแห่งชาติ กรมทรัพยากรธรณี โดยให้กรมประชาสัมพันธ์ บูรณาการข้อมูลจากทุกหน่วย ออกประกาศแจ้งเตือนในระดับพื้นที่ ซึ่งช่วยลดความเสียหายที่อาจเกิดขึ้น ขณะเดียวกันได้ให้การไฟฟ้าส่วนภูมิภาคงดการระบายน้ำของเขื่อนบางลางตั้งแต่วันที่ 27 พ.ย. ที่ผ่านมา เพื่อลดผลกระทบในพื้นที่ท้ายน้ำ
ในส่วนของเส้นทางสัญจรที่ได้รับผล กระทบ ได้ให้กระทรวงคมนาคมสำรวจความเสียหายพร้อมเร่งแก้ไขให้สามารถสัญจรได้อย่างปลอดภัย รวมทั้งตรวจสอบเส้นทางรถไฟที่อาจได้รับผลกระทบจากดินถล่ม ขณะที่ด้านสาธารณสุขได้สั่งป้องกันโรงพยาบาลเพื่อไม่ให้เกิดผลกระทบกับผู้ป่วย รวมทั้งเตรียมส่งต่อผู้ป่วยกลุ่มเปราะบางไปยังโรงพยาบาลใกล้เคียงเพื่อให้ได้รับการรักษาอย่างต่อเนื่อง
“รัฐบาลโดยท่านนายกรัฐมนตรีมีความเป็นห่วงพี่น้องประชาชนที่ได้รับผลกระทบจากน้ำท่วมเป็นอย่างมาก และได้มอบหมายให้ทุกส่วนราชการ ระดมสรรพกำลังเพื่อเร่งแก้ไขปัญหาในพื้นที่ให้กลับสู่ปกติโดยเร็ว โดยให้ ศปช. ติดตามสถานการณ์ร่วมกับผู้ว่าราชการจังหวัดในพื้นที่ที่ได้รับผลกระทบ เพื่อสนับสนุนความช่วยเหลือจนกว่าจะเข้าสู่สถานการณ์ปกติ” นางสาวศศิกานต์ กล่าว

ที่มา : https://www.thaigov.go.th/news/contents/details/90825