รัฐบาลไทย-ข่าวทำเนียบรัฐบาล-   นายกฯ เชิญชวนนักท่องเที่ยวไทย-เทศ ชมงาน  “มนต์เสน่ห์เชียงใหม่ เมืองดอกไม้งาม” ท่ามกลางบรรยากาศหน้าหนาว


วันเสาร์ที่ 30 พฤศจิกายน 2567
30/11/2567
พิมพ์
นายกฯ เชิญชวนนักท่องเที่ยวไทย-เทศ ชมงาน  “มนต์เสน่ห์เชียงใหม่ เมืองดอกไม้งาม” ท่ามกลางบรรยากาศหน้าหนาว
นายกรัฐมนตรี เชิญชวนนักท่องเที่ยวไทย-เทศ ชมงาน  “มนต์เสน่ห์เชียงใหม่ เมืองดอกไม้งาม” ท่ามกลางบรรยากาศหน้าหนาว
วันนี้ (30 พฤศจิกายน 2567) เวลา 13.00 น.  ณ สวนเฉลิมพระเกียรติ 82 พรรษา ตำบลช้างเผือก อำเภอเมืองเชียงใหม่ จังหวัดเชียงใหม่ นางสาว แพทองธาร ชินวัตร นายกรัฐมนตรี หลังเสร็จภารกิจการประชุมได้เดินเยี่ยมชมงาน “มนต์เสน่ห์เชียงใหม่ เมืองดอกไม้งาม”  ณ สวนเฉลิมพระเกียรติ 82 พรรษา พร้อมทักทายประชาชน พูดคุยกับนักท่องเที่ยว สอบถามถึงสภาพอากาศ และร่วมถ่ายรูปกับนักท่องเที่ยวและประชาชนที่มาร่วมงาน
โอกาสนี้ นายกรัฐมนตรี กล่าวกับ นายพิชัย เลิศพงศ์อดิศร นายกองค์การบริหารส่วนจังหวัดเชียงใหม่ สนับสนุนให้จัดระเบียบ โดยเฉพาะการเดินทางเพื่ออำนวยความสะดวกแก่นักท่องเที่ยวพร้อมกับเน้นย้ำให้องค์การบริหารส่วนจังหวัดเชียงใหม่เร่งประชาสัมพันธ์กิจกรรมการท่องเที่ยวของจังหวัดเชียงใหม่ให้นักท่องเที่ยวรับทราบว่า จ. เชียงใหม่ ได้เปิดพื้นที่การท่องเที่ยวพร้อมต้อนรับนักท่องเที่ยวทุกคน
นายกรัฐมนตรีกล่าวย้ำว่า หลังจากอุทกภัยที่ได้เกิดขึ้นในจังหวัดเชียงใหม่ ตอนนี้จังหวัดเชียงใหม่พร้อมเปิดรับนักท่องเที่ยวแล้วทั้งในประเทศและต่างประเทศ  วันนี้ตนเองได้มีโอกาสมางาน “มนต์เสน่ห์เชียงใหม่ เมืองดอกไม้งาม”  จังหวัดเชียงใหม่ ขอยืนยันว่าดอกไม้เชียงใหม่สวยมาก เหมือนอยู่ต่างประเทศเพราะอากาศไม่ได้ร้อน มีลมเย็นสบาย โดยเฉพาะกลางคืนมีการจัดแสดงแสงสี ประดับไฟ และมีม่านน้ำพุ ขอเชิญชวนมาเที่ยวงาน โดยเปิดให้เข้าชมฟรี ไม่มีค่าใช้จ่ายใด ๆ  ถึงวันที่ 5 มกราคม 2568
“นักท่องเที่ยว เชียงใหม่พร้อมแล้วให้รีบจองตั๋วเดินทางมาท่องเที่ยว ซึ่งต่อจากเชียงใหม่ ยังมีพื้นที่ในจังหวัดเชียงรายที่ยังน่าท่องเที่ยว ส่วนงาน “มนต์เสน่ห์เชียงใหม่ เมืองดอกไม้งาม” ถือเป็นส่วนหนึ่งของงาน winter festival สามารถท่องเที่ยวเชียงใหม่ได้ทุกเดือน เพราะฉะนั้นอย่าลืมมา” นายกรัฐมนตรี ย้ำ
การเดินเยี่ยมชมครั้งนี้  นายกรัฐมนตรีได้พาครอบครัวเดินเยี่ยมชมดอกไม้บริเวณพื้นที่โดยรอบ โดยช่วงหนึ่ง ผู้สื่อข่าวถามนายกรัฐมนตรีว่า วันนี้พาน้องธิธาร ลูกสาวคนโตมา แล้วลูกชายคนเล็กไปไหน นายกรัฐมนตรี ตอบว่า ตอนนี้ลูกชายเล็กหลับอยู่ จึงไม่ได้พามาด้วย

ที่มา : https://www.thaigov.go.th/news/contents/details/90843