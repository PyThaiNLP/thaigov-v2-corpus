รัฐบาลไทย-ข่าวทำเนียบรัฐบาล-กรมทางหลวงชนบท ดำเนินโครงการหน้าโรงเรียนปลอดภัย อุ่นใจใช้ทางหลวง บนถนนสาย พท.2016 จังหวัดพัทลุง เพิ่มประสิทธิภาพถนนหน้าโรงเรียน 


วันพฤหัสบดีที่ 21 พฤศจิกายน 2567
กรมทางหลวงชนบท ดำเนินโครงการหน้าโรงเรียนปลอดภัย อุ่นใจใช้ทางหลวง บนถนนสาย พท.2016 จังหวัดพัทลุง เพิ่มประสิทธิภาพถนนหน้าโรงเรียน
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) มุ่งมั่นพัฒนาโครงสร้างพื้นฐานด้านการคมนาคมให้ประชาชนเดินทางได้อย่างสะดวก รวดเร็ว และปลอดภัย ลดอัตราการเกิดอุบัติเหตุให้กับผู้ใช้รถใช้ถนน โดยเฉพาะบริเวณหน้าโรงเรียนซึ่งเป็นพื้นที่เสี่ยงกับการเกิดอุบัติเหตุโดยง่าย ที่ผ่านมา ทช. ได้ดำเนินโครงการหน้าโรงเรียนปลอดภัย อุ่นใจใช้ทางหลวงชนบท เพื่อยกระดับความปลอดภัยบริเวณหน้าโรงเรียนด้วยการตีเส้นจราจรเพื่อชะลอความเร็ว ติดตั้งป้ายเขตโรงเรียน ป้ายจำกัดความเร็ว เสาไฟฟ้าส่องสว่าง หมุดไฟกะพริบ ทางม้าลาย และวัสดุเคลือบผิวต้านการลื่นไถล เพื่อให้ผู้ใช้รถใช้ถนนได้รับทราบถึงเขตโรงเรียนและขับขี่ด้วยความระมัดระวัง
สำหรับในพื้นที่จังหวัดพัทลุง ทช. ได้ดำเนินโครงการหน้าโรงเรียนปลอดภัย อุ่นใจใช้ทางหลวงชนบท บนถนนทางหลวงชนบทสาย พท.2016 แยก ทล.41 - บ้านหัสคุณ อำเภอควนขนุน จังหวัดพัทลุง ระยะทาง 3.940 กิโลเมตร แล้วเสร็จและเปิดให้ประชาชนสัญจรแล้ว เป็นถนนในพื้นที่ชุมชนผ่านสถานที่สำคัญโดยเฉพาะโรงเรียนเป็นจุดเสี่ยงจุดอันตรายกับการเกิดอุบัติเหตุ ก่อสร้างเป็นถนนผิวจราจรแอสฟัลท์คอนกรีต แบ่งการดำเนินการเป็นช่วงที่ 1 ตั้งแต่ กม. ที่ 4+800 - 7+225 และ 7+900 - 8+740 ระยะทาง 3.265 กิโลเมตร และช่วงที่ 2 กม. ที่ 7+225 - 7+900 ระยะทาง 675 เมตร พร้อมขยายถนนในช่วงที่ 2 จากเดิม 9 เมตร เป็น 12 เมตร และติดตั้งระบบระบายน้ำ เครื่องหมายจราจร ตีเส้นทางม้าลาย เคลือบผิวจราจรเพื่อต้านการลื่นไถล (Anti-Skid Painting Road) เพื่อเพิ่มประสิทธิภาพความปลอดภัยบริเวณโรงเรียนและวัดมากยิ่งขึ้น ใช้งบประมาณ 31.390 ล้านบาท ถนนสายดังกล่าวจะช่วยเพิ่มประสิทธิภาพความปลอดภัย ลดอุบัติเหตุให้กับประชาชน นักเรียนและผู้ปกครองที่ใช้ถนน ในการสัญจรได้มีความอุ่นใจและรู้สึกปลอดภัยขณะใช้เส้นทาง

ที่มา : https://www.thaigov.go.th/news/contents/details/90465