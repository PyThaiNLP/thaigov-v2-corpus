รัฐบาลไทย-ข่าวทำเนียบรัฐบาล-"อนุทิน" ให้การต้อนรับ ผู้แทนโครงการพัฒนาแห่งสหประชาชาติ (UNDP) ประจำประเทศไทย หารือแนวทางความร่วมมือ “การพัฒนาที่ยั่งยืนไปปฏิบัติในพื้นที่” และงานกิจกรรมรำลึกครบรอบ 20 ปี สึนามิ


วันพุธที่ 20 พฤศจิกายน 2567
20/11/2567
พิมพ์
"อนุทิน" ให้การต้อนรับ ผู้แทนโครงการพัฒนาแห่งสหประชาชาติ (UNDP) ประจำประเทศไทย หารือแนวทางความร่วมมือ “การพัฒนาที่ยั่งยืนไปปฏิบัติในพื้นที่” และงานกิจกรรมรำลึกครบรอบ 20 ปี สึนามิ
"อนุทิน" ให้การต้อนรับ ผู้แทนโครงการพัฒนาแห่งสหประชาชาติ (UNDP) ประจำประเทศไทย หารือแนวทางความร่วมมือ “การพัฒนาที่ยั่งยืนไปปฏิบัติในพื้นที่” และเตรียมความพร้อมจัดงานกิจกรรมรำลึกครบรอบ 20 ปี สึนามิ ต้นปี 2568
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (19 พ.ย. 67) เวลา 14.00 น. นายอนุทิน ชาญวีรกูล รัฐมนตรีว่าการกระทรวงมหาดไทย ให้การต้อนรับ นางสาวนีฟ คอลิเออร์-สมิธ (Ms.Niamh Collier-Smith) ผู้แทนโครงการพัฒนาแห่งสหประชาชาติ (UNDP) ประจำประเทศไทย พร้อมด้วย นางสาวอิริน่า กอร์ยูโนว่า (Ms. Irina Goryunova) รองผู้แทนโครงการพัฒนาแห่งสหประชาชาติ (UNDP) ประจำประเทศไทย และคณะ เข้าเยี่ยมคารวะและหารือแนวทางความร่วมมือตามโครงการการเสริมสร้างความเข้มแข็งการนำเป้าหมายการพัฒนาที่ยั่งยืนไปปฏิบัติในพื้นที่ (SDGs Localization) ณ ห้องรับรอง 1 ตึกบัญชาการ 1 ทำเนียบรัฐบาล กรุงเทพฯ
นายอนุทิน กล่าวว่า ยินดีกับคุณนีฟ คอลิเออร์-สมิธ ผู้แทนโครงการพัฒนาแห่งสหประชาชาติประจำประเทศไทย ในโอกาสที่ที่ได้เข้ารับตำแหน่งเมื่อวันที่ 5 สิงหาคม 2567 ที่ผ่านมา และขอบคุณทางผู้แทนโครงการพัฒนาแห่งสหประชาชาติ UNDP ในการขับเคลื่อนโครงการเสริมสร้างความเข้มแข็งการนำเป้าหมายการพัฒนาที่ยังยืนไปปฏิบัติในเชิงพื้นที่ (SDGs Localization) 15 จังหวัด ซึ่งสามารถนำไปสู่การทราบผลการดำเนินงานของจังหวัดตามเกณฑ์มาตรฐานของตัวชี้วัดเป้าหมายการพัฒนาที่ยังยืน (SDGs) สากล และจะต่อยอดขยายผลในการพัฒนาคุณภาพชีวิตของประชาชนให้มีความเป็นอยู่ที่ดีอย่างยั่งยืน กระทรวงมหาดไทยพร้อมให้การสนับสนุนทั้งในระดับนโยบายและในระดับพื้นที่ เนื่องจากจะเป็นประโยชน์ต่อพี่น้องประชาชน และยินดีที่ได้ร่วมเป็นภาคีเครือข่ายในการขับเคลื่อนสู่การบรรลุเป้าหมายการพัฒนาที่ยั่งยืนขององค์การสหประชาชาติ (SDGs 17) โดยเรามุ่งมั่นที่จะทำทั้ง 17 เป้าหมาย เพราะทุกเป้าหมายเกี่ยวข้องกับภารกิจ “บำบัดทุกข์ บำรุงสุข” ให้กับพี่น้องประชาชน ซึ่งกระทรวงมหาดไทยมีความใกล้ชิดกับประชาชนทุกพื้นที่ทั้ง 76 จังหวัด จึงเป็นความท้าทายของ กระทรวงมหาดไทยและ UNDP และของพวกเราทุกคนที่จะร่วมทำงานเคียงข้างกัน ขับเคลื่อนเป้าหมายการพัฒนาที่ยั่งยืน เพื่อพัฒนาคุณภาพชีวิตแก่ประชาชนและสังคม และเสริมสร้างความยั่งยืนแก่ประเทศไทยและโลกต่อไป
นางสาวนีฟ คอลิเออร์-สมิธ ผู้แทนโครงการพัฒนาแห่งสหประชาชาติ (UNDP) ประจำประเทศไทย กล่าวว่า UNDP รู้สึกเป็นเกียรติอย่างยิ่งที่ได้ทำงานร่วมกับกระทรวงมหาดไทย ในการขับเคลื่อนการบรรลุเป้าหมายการพัฒนาที่ยั่งยืน โดยการนำเป้าหมายการพัฒนาที่ยั่งยืนไปปฏิบัติในพื้นที่ ทั้งในส่วนกลางและส่วนภูมิภาค ซึ่งในระยะแรกเราได้รับการสนับสนุนอย่างเข้มแข็งจากพื้นที่ ทั้งผู้ว่าราชการจังหวัด 76 จังหวัด ตลอดจนผู้บริหารของกระทรวงมหาดไทยที่เป็นผู้นำในการขับเคลื่อนในตลอดระยะเวลาที่ผ่านมาจนเกิดเป็นรูปธรรม
UNDP เรามุ่งมั่นในการขับเคลื่อนการพัฒนาที่ยั่งยืนอย่างต่อเนื่อง โดยดำเนินโครงการการเสริมสร้างความเข้มแข็งการนำเป้าหมายการพัฒนาที่ยั่งยืนไปปฏิบัติในพื้นที่ (SDGs Localization) ใน 15 จังหวัดนำร่อง และในขั้นที่ 2 คือ การขยายผลเชิงลึกด้าน Climate Chance รวมถึงการศึกษาเกี่ยวกับกลไกเงินทุนสนับสนุน (Financial Mechanism) โดยเฉพาะอย่างยิ่งในพื้นที่ 2 จังหวัด ได้แก่ อุดรธานี และจังหวัดสุราษฎร์ธานี ซึ่งเราคาดว่าจะได้ร่วมมือกับกระทรวงมหาดไทย และขอขอบคุณในการสนับสนุนอย่างดียิ่ง นอกจากนี้ เนื่องจากในปี 2567 ครบรอบ 20 ปี เหตุการณ์สึนามิในประเทศไทย UNDP ได้มีการเตรียมการหารือร่วมกับกระทรวงมหาดไทย โดยกรมป้องกันและบรรเทาสาธารณภัย (ปภ.) ซึ่งคาดว่าจะจัดขึ้นในเดือนกุมภาพันธ์ 2568 ที่จะถึงนี้ โดยเรียนเชิญ นายอนุทิน ชาญวีรกูล รัฐมนตรีว่าการกระทรวงมหาดไทย ร่วมเป็นเกียรติงานดังกล่าวด้วย
น.ส.ไตรศุลี กล่าวว่า ในการหารือความร่วมมือในครั้งนี้ นายอนุทินได้กล่าวถึงการจัดกิจกรรมรำลึกครบรอบ 20 ปี สึนามิ ระหว่าง UNDP และกรมป้องกันและบรรเทาสาธารณภัย (ปภ.) ว่าในเรื่องภารกิจด้านการป้องกันและบรรเทาสาธารณภัย ประเทศไทยเราเรียนรู้มากมายจากเหตุการณ์ที่เกิดขึ้นโดยเฉพาะเหตุการสึนามิ เมื่อปี 2549 รวมทั้งน้ำท่วมประเทศไทยครั้งใหญ่ เมื่อปี 2554 และได้มีการเตรียมความพร้อมและซักซ้อมเกี่ยวกับแผนเผชิญเหตุภัยพิบัติมาอย่างเข้มข้นต่อเนื่อง รวมถึงการพัฒนาระบบการเตือนภัย (Alarm System) เพื่อป้องกันและลดความเสียหายหากเกิดเหตุสาธารณภัย
การหารือในครั้งนี้มีคณะผู้บริหารระดับสูงของกระทรวงมหาดไทย ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย น.ส. อรอุมา วรแสน ผู้เชี่ยวชาญเฉพาะด้านยุทธศาสตร์ รักษาราชการแทน ผู้อำนวยการกองการต่างประเทศ สำนักงานปลัดกระทรวงมหาดไทย นางสาวมัณฑนา สินนะ นักวิเคราะห์นโยบายและแผนชานาญการพิเศษ รักษาการในตาแหน่ง ผู้เชี่ยวชาญเฉพาะด้านยุทธศาสตร์ พร้อมด้วยคณะทำงานรัฐมนตรีว่าการกระทรวงมหาดไทย และเจ้าหน้าที่ที่เกี่ยวข้อง เข้าร่วมด้วย

ที่มา : https://www.thaigov.go.th/news/contents/details/90438