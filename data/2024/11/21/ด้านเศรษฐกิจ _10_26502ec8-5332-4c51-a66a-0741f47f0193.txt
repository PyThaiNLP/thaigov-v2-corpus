รัฐบาลไทย-ข่าวทำเนียบรัฐบาล-“เอกนัฏ” เปิดงานเสวนา “Thailand Industrial Conference 2024” ผ่าทางรอด ต่อ S-Curve 9 กลุ่มอุตสาหกรรมไทย


วันพฤหัสบดีที่ 21 พฤศจิกายน 2567
21/11/2567
พิมพ์
“เอกนัฏ” เปิดงานเสวนา “Thailand Industrial Conference 2024” ผ่าทางรอด ต่อ S-Curve 9 กลุ่มอุตสาหกรรมไทย
“เอกนัฏ” เปิดงานเสวนา “Thailand Industrial Conference 2024” ผ่าทางรอด ต่อ S-Curve 9 กลุ่มอุตสาหกรรมไทย
20 พฤศจิกายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดงานสัมมนา Thailand Industrial Conference 2024 และกล่าวปาฐกถาพิเศษในหัวข้อ FIND Industrial Vision 2025 : ปฏิรูปอุตสาหกรรมไทยสู่ความยั่งยืน ซึ่งการจัดงานมีวัตถุประสงค์เพื่อนำเสนอศักยภาพของสถาบันเครือข่ายของกระทรวงอุตสาหกรรม ภายใต้อุตสาหกรรมพัฒนามูลนิธิ และระดมความคิดเห็นจากทุกภาคส่วนที่เกี่ยวข้องเพื่อ การปฏิรูปอุตสาหกรรมของประเทศสู่ความยั่งยืน ตามนโยบายของรัฐมนตรีว่าการกระทรวงอุตสาหกรรม
นายเอกนัฏฯ กล่าวว่า การปฏิรูปอุตสาหกรรมเป็นนโยบายสำคัญในการขับเคลื่อนการดำเนินงานของกระทรวงอุตสาหกรรมและภาคอุตสาหกรรมสู่เศรษฐกิจยุคใหม่ที่เป็นมิตรกับสิ่งแวดล้อม ผ่านความร่วมมือจากอุตสาหกรรมพัฒนามูลนิธิ เพื่อส่งเสริมและสนับสนุนหน่วยงานภาครัฐ ยกระดับขีดความสามารถของภาคอุตสาหกรรมไทยผ่านกลไกต่าง ๆ อาทิ การให้คำปรึกษาแนะนำ ฝึกอบรม งานวิจัยพัฒนา ตรวจสอบ ทดสอบ รับรอง การอนุรักษ์พลังงานและสิ่งแวดล้อม รวมถึงการให้บริการอื่นๆ ที่เกี่ยวข้อง เพื่อผลักดันอุตสาหกรรมไทยให้เติบโตอย่างยั่งยืนและเป็นที่ยอมรับในระดับสากล
"วันนี้ถือว่าเป็นโอกาสสำคัญที่มีการจัดงาน Thailand Industrial Conference 2024 ขึ้นเป็นครั้งแรก ซึ่งจุดมุ่งหมายเพื่อให้ผู้มีความรู้ความสามารถที่มากประสบการณ์ จากภาคอุตสาหกรรมใน 9 อุตสาหกรรม ได้แก่ อุตสาหกรรมยานยนต์ อุตสาหกรรมเหล็กและโลหะการ อุตสาหกรรมหุ่นยนต์และระบบอัตโนมัติ อุตสาหกรรมอิเล็กทรอนิกส์ อุตสาหกรรมพลาสติกและปิโตรเคมี อุตสาหกรรมเครื่องมือแพทย์ อุตสาหกรรมสิ่งทอและเครื่องนุ่งห่ม อุตสาหกรรมอาหาร และอุตสาหกรรมชีวภาพ มาร่วมถ่ายทอดและระดมความคิด จากโจทย์กว้างๆที่ทางกระทรวงให้ไว้ เพื่อรวบรวมข้อหารือต่าง ๆ สรุปเป็นแผนในการจัดทำแนวทางการขับเคลื่อนภาคอุตสาหกรรมเหล่านี้ต่อไปในอนาคต ซึ่งหากการระดมความคิดในครั้งนี้ประสบผลสำเร็จสูง งานนี้อาจจะจัดในครั้งเดียวเลยก็ได้ ซึ่งโจทย์ที่มอบให้ในวันนี้มี 3 ข้อ ประกอบด้วย
1. การสร้างมูลค่าเพิ่มห่วงโซ่อุปทาน ซึ่งจากการเปลี่ยนแปลงของโลกที่ถูกปรับเปลี่ยนด้วยเทคโนโลยี เช่น อุตสาหกรรมยานยนต์ ที่มีการเข้ามาของรถยนต์ไฟฟ้า ซึ่งท้าทายรถยนต์สันดาป แล้วเราจะมีการจูงใจการลงทุนอย่างไร การเพิ่มมูลค่าของภาคอุตสาหกรรมเกษตร สร้างโมเดลพืชเศรษฐกิจ เช่น อ้อย ปาล์มน้ำมัน
2. ส่งต่อมูลค่าเพิ่มกระจายไปสู่ภาคธุรกิจ เมื่อเรามีผู้ประกอบการที่ดีแล้ว มีสินค้าที่ดีแล้ว จะทำอย่างไรให้คนไทยใช้ของไทย เช่น อุตสาหกรรมป้องกันประเทศ หรืออุตสาหกรรมเครื่องมือแพทย์ เพราะสินค้าไทยมีมาตรฐาน แต่ยังไม่นิยมในไทย ต้องส่งเสริมให้ใช้สินค้า Made by Thais รวมถึงการดึงนักลงทุนต่างชาติมาลงทุนในไทย สร้างการจ้างงานคนไทยทั้งด้านแรงงานและวิชาชีพทักษะสูง
3. สร้างด้านความยั่งยืน คำนึงถึงสิ่งแวดล้อม คือทำให้ความยั่งยืนกลายเป็นแต้มต่อของธุรกิจ ซึ่งคนไทยมีความคุ้นชินกับเรื่องพอเพียง เรื่อง BCG อยู่แล้ว และตอนนี้กระทรวงฯ กำลังเดินหน้าแก้ไขกฎหมายที่เกี่ยวข้องกับการประกอบกิจการ ส่งเสริมธุรกิจสีขาวให้เป็นแต้มต่อทางธุรกิจ ลงโทษธุรกิจสีดำ ซึ่งอยากได้ความเห็นจากผู้ประกอบการมาช่วยในการดำเนินงานต่อ" รัฐมนตรีว่าการกระทรวงอุตสาหกรรม กล่าว
งาน Thailand Industrial Conference 2024 ดำเนินการโดยอุตสาหกรรมพัฒนามูลนิธิ ผ่าน 8 สถาบันเครือข่าย ได้แก่ สถาบันรับรองมาตรฐานไอเอสโอ สถาบันพลาสติก สถาบันอาหาร สถาบันยานยนต์ สถาบันเหล็กและเหล็กกล้าแห่งประเทศไทย สถาบันไทย-เยอรมัน สถาบันไฟฟ้าและอิเล็กทรอนิกส์ และสถาบันพัฒนาอุตสาหกรรมสิ่งทอ และมีการสัมมนาทางวิชาการ 17 หัวข้อ อาทิ การยกระดับอุตสาหกรรมการผลิตไทยอย่างยั่งยืนด้วยเทคโนโลยีดิจิทัล ความสำคัญของอาเซียน :โอกาสและความท้าทายของผู้ประกอบการไทยวิวัฒนาการอุปกรณ์ส่งเส้นด้ายของเครื่องทอผ้าและถักผ้ายุคใหม่ ทิศทางและโอกาสของอุตสาหกรรมเครื่องมือแพทย์ไทย สถานการณ์ของอุตสาหกรรมเหล็กไทย และ Sustainable Industries: หมุนเวียนเปลี่ยนโลก Circular Economy for the Day นอกจากนี้ยังมีการออกบูธแสดงผลงานของสถาบันเครือข่ายและผลงานการพัฒนาผลิตภัณฑ์ของผู้ประกอบการ และการให้คำแนะนำปรึกษาด้านเทคโนโลยี และ Business Matching คาดว่าจะมีผู้เข้าร่วมสัมมนากว่า 3,000 คน โดยกำหนดจัดงานขึ้นระหว่างวันที่ 20 - 22 พฤศจิกายน 2567 ณ ศูนย์นิทรรศการและประชุมไบเทค

ที่มา : https://www.thaigov.go.th/news/contents/details/90474