รัฐบาลไทย-ข่าวทำเนียบรัฐบาล-รัฐบาลให้ความเชื่อมั่นผู้ปลูกมันสำปะหลัง เตือนพ่อค้ากดราคา โทษจำคุกสูงสุด 7 ปี  จัดสายตรวจเฉพาะกิจ ลงพื้นที่ตรวจสอบการซื้อขายมันสำปะหลังในแหล่งเพาะปลูกทั่วประเทศ รับฤดูเก็บเกี่ยวที


วันพฤหัสบดีที่ 21 พฤศจิกายน 2567
21/11/2567
พิมพ์
รัฐบาลให้ความเชื่อมั่นผู้ปลูกมันสำปะหลัง เตือนพ่อค้ากดราคา โทษจำคุกสูงสุด 7 ปี  จัดสายตรวจเฉพาะกิจ ลงพื้นที่ตรวจสอบการซื้อขายมันสำปะหลังในแหล่งเพาะปลูกทั่วประเทศ รับฤดูเก็บเกี่ยวที
รัฐบาลให้ความเชื่อมั่นผู้ปลูกมันสำปะหลัง เตือนพ่อค้ากดราคา โทษจำคุกสูงสุด 7 ปี  จัดสายตรวจเฉพาะกิจ ลงพื้นที่ตรวจสอบการซื้อขายมันสำปะหลังในแหล่งเพาะปลูกทั่วประเทศ รับฤดูเก็บเกี่ยวที่จะเริ่ม ธ.ค.นี้
วันนี้ (21 พฤศจิกายน 2567) เวลา 13.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี  เปิดเผยว่า ขณะนี้ใกล้เข้าสู่ช่วงฤดูเก็บเกี่ยวมันสำปะหลังที่จะมาถึงในช่วงเดือน ธ.ค.2567 เป็นต้นไป และคาดว่าเกษตรกรจะนำผลผลิตออกมาจำหน่ายจำนวนมาก รัฐบาลเตรียมความพร้อมดูแลราคามันสำปะหลังให้มีเสถียรภาพ เพื่อยกระดับรายได้ให้กับเกษตรกร และป้องปรามไม่ให้ผู้ประกอบการฉวยโอกาสกดราคารับซื้อ และเกษตรกรได้รับความเป็นธรรมจากการขายผลผลิตทางการเกษตร กรมการค้าภายใน กระทรวงพาณิชย์ขานรับนโยบายจัดเจ้าหน้าที่สายตรวจเฉพาะกิจบูรณาการร่วมกับเจ้าหน้าที่สำนักงานพาณิชย์จังหวัดและนายตรวจชั่งตวงวัด ปูพรมตรวจสอบผู้ประกอบการรับซื้อมันสำปะหลังในแหล่งเพาะปลูกทั่วประเทศ
นายอนุกูล กล่าวว่า สถานการณ์ด้านการผลิตในพื้นที่ ผลผลิตของเกษตรกรได้เริ่มทยอยออกสู่ตลาดแล้ว แต่ยังมีเกษตรกรบางส่วนที่เก็บเกี่ยวผลผลิตก่อนครบอายุ รวมทั้งการใช้พันธุ์มันสำปะหลังที่ไม่ได้รับการรับรองจากภาครัฐ ส่งผลให้หัวมันสดยังมีเปอร์เซ็นต์เชื้อแป้งน้อย ประมาณ 19–20% ซึ่งส่งผลต่อราคาที่เกษตรกรได้รับลดลง แต่คาดว่าเปอร์เซ็นต์เชื้อแป้งจะปรับตัวสูงขึ้นในช่วงเดือน ธ.ค.2567 เนื่องจากเป็นช่วงที่พ้นฤดูฝนแล้ว ส่วนสถานการณ์ราคาหัวมันสด เชื้อแป้ง 25% เฉลี่ยอยู่ที่ 2.50 บาท รัฐบาลได้กำชับหน่วยงานที่เกี่ยวข้องติดตามสถานการณ์การซื้อขายมันสำปะหลังอย่างใกล้ชิด รวมทั้งกำกับดูแลการรับซื้อให้มีความเป็นธรรมต่อทุกฝ่าย ทั้งด้านคุณภาพและราคา และประชาสัมพันธ์ให้เกษตรกรเก็บเกี่ยวผลผลิตที่ครบอายุเพื่อให้ได้คุณภาพและได้รับราคาที่สูงขึ้น และขอเตือนให้ผู้ประกอบการรับซื้อสินค้าเกษตรปฏิบัติตามกฎหมายอย่างเคร่งครัด หากพบการกระทำผิด จะดำเนินการตามกฎหมายอย่างเด็ดขาด
“สำหรับโทษกรณีกดราคารับซื้อ ต้องระวางโทษสูงสุดจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ กรณีไม่แสดงราคารับซื้อ หรือแสดงไม่เป็นไปตามที่กฎหมายกำหนด หรือมีการคิดค่าชั่งน้ำหนักสินค้าเกษตรที่รับซื้อ ต้องระวางโทษสูงสุดจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ ตามพ.ร.บ.ว่าด้วยราคาสินค้าและบริการ พ.ศ.2542 กรณีใช้เครื่องชั่งตวงวัดที่ไม่มีเครื่องหมายรับรองหรือคำรับรองสิ้นอายุในการซื้อขายสินค้า ต้องระวางโทษสูงสุดจำคุกไม่เกิน 6 เดือน หรือปรับไม่เกิน 20,000 บาท หรือทั้งจำทั้งปรับ และกรณีโกงเครื่องชั่งหรือใช้เครื่องชั่งตวงวัดที่มีการดัดแปลงแก้ไข ต้องระวางโทษจำคุกไม่เกิน 7 ปี และปรับไม่เกิน 280,000 บาท ตามพ.ร.บ.มาตราชั่งตวงวัด พ.ศ.2542  หากเกษตรกรรายใดไม่ได้รับความเป็นธรรมในการขายหัวมันสำปะหลัง หรือสินค้าเกษตรอื่น หรือพบเห็น หรือทราบเบาะแสการกระทำความผิด สามารถแจ้งข้อมูลได้ที่สายด่วนกรมการค้าภายใน 1569 หรือที่สำนักงานพาณิชย์จังหวัดทั่วประเทศ” นายอนุกูล เน้นย้ำ

ที่มา : https://www.thaigov.go.th/news/contents/details/90459