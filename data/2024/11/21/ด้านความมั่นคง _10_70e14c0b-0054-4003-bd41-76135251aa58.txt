รัฐบาลไทย-ข่าวทำเนียบรัฐบาล-“อังกูร ศีลาเทวากูล” ผู้ว่าฯ กระบี่ คนใหม่เข้ารับหน้าที่วันแรก ประชาชน ข้าราชการ ผู้นำท้องถิ่นแห่ต้อนรับอย่างอบอุ่น พร้อมขอความร่วมมือจากทุกภาคส่วนร่วมพัฒนาจังหวัดบรรลุเป้าหมาย


วันพฤหัสบดีที่ 21 พฤศจิกายน 2567
21/11/2567
พิมพ์
“อังกูร ศีลาเทวากูล” ผู้ว่าฯ กระบี่ คนใหม่เข้ารับหน้าที่วันแรก ประชาชน ข้าราชการ ผู้นำท้องถิ่นแห่ต้อนรับอย่างอบอุ่น พร้อมขอความร่วมมือจากทุกภาคส่วนร่วมพัฒนาจังหวัดบรรลุเป้าหมาย
“อังกูร ศีลาเทวากูล” ผู้ว่าฯกระบี่คนใหม่เข้ารับหน้าที่วันแรก ประชาชน ข้าราชการ ผู้นำท้องถิ่นแห่ต้อนรับอย่างอบอุ่น พร้อมขอความร่วมมือจากทุกภาคส่วนร่วมพัฒนาจังหวัดบรรลุเป้าหมาย “บำบัดทุกข์ บำรุงสุข” อย่าคิดว่ามาเพื่อเป็นเจ้านาย
วันนี้ (21 พ.ย.67) ที่ศาลากลางจังหวัดกระบี่ นายอังกูร ศีลาเทวากูล ผู้ว่าราชการจังหวัดกระบี่ เดินทางเข้าปฏิบัติราชการเป็นวันแรก ภายหลังมีพระบรมราชโองการโปรดเกล้าโปรดกระหม่อมให้ไปดำรงตำแหน่งผู้ว่าราชการจังหวัดกระบี่ คนที่ 54 เมื่อเดินทางมาถึง นายอังกูร พร้อมด้วย นางศรินทิพย์ ศีลาเทวากูล นายกเหล่ากาชาดจังหวัดกระบี่ ได้เข้าสักการะสิ่งศักดิ์สิทธิ์ประจำจังหวัด  ได้แก่ ศาลพระภูมิภายในจวนผู้ว่าราชการจังหวัด  พระพุทธรูปภายในสำนักงานเหล่ากาชาดจังหวัด
จากนั้น เดินทางไปยังศาลากลางจังหวัดเพื่อสักการะพระพุทธสิหิงค์ ศาลพระภูมิ ศาลตายาย ศาลหลักเมือง พระบรมราชานุสาวรีย์รัชกาลที่ 5 และเดินทางไปยังอาคารศาลากลางเพื่อสักการะพระพุทธรูปภายในห้องทำงานเพื่อความเป็นสิริมงคลก่อนเริ่มปฏิบัติราชการทันที โดยมี รองผู้ว่าราชการจังหวัด ปลัดจังหวัด นายอำเภอทั้ง 8 อำเภอ หัวหน้าส่วนราชการ ข้าราชการ พนักงาน ลูกจ้าง ประชาชน รวมถึง นายสมศักดิ์ กิตติธรกุล นายกอบจ.กระบี่ ,นายสฤษฎ์พงษ์ เกี่ยวข้อง, นายกิตติ กิตติธรกุล และ นายถิรเดช ตั้งมั่นก่อกิจ สส.กระบี่ พรรคภูมิใจไทย มาร่วมต้อนรับท่ามกลางบรรยากาศอันอบอุ่น โดยผู้ว่าราชการจังหวัดกระบี่ ได้พบปะพูดคุยทักทายอย่างเป็นกันเองกับข้าราชการ
สำหรับประวัติ นายอังกูร ศีลาเทวากูล เกิดเมื่อวันที่ 21 ธันวาคม 2515 จบการศึกษาระดับมัธยมศึกษาตอนต้น โรงเรียนสุราษฎร์ธานี จ.สุราษฎร์ธานี มัธยมศึกษาตอนปลาย โรงเรียนราชดำริ กทม. ระดับปริญญาบัณฑิต ศศ.บ. (รัฐศาสตร์) เกียรตินิยมอันดับ 2 มหาวิทยาลัยสงขลานครินทร์ ระดับ มหาบัณฑิต ร.ม. (การปกครอง) จุฬาลงกรณ์มหาวิทยาลัย ประสบการณ์และการดำรงตำแหน่งที่สำคัญ
• ปลัดอำเภอ ในส่วนภูมิภาค (จ.ประจวบคีรีขันธ์,สมุทรสาคร, สมุทรสงคราม, สมุทรปราการ)
• เจ้าพนักงานปกครอง ในส่วนกลาง (กองวิชาการและแผนงาน สำนักบริหารการปกครองท้องที่ กรมการปกครอง)
• ช่วยราชการ สำนักงานรัฐมนตรีกระทรวงมหาดไทย และสำนักงานปลัดกระทรวงมหาดไทย
• นายอำเภอเขวาสินรินทร์ จังหวัดสุรินทร์
• นายอำเภอพุทธมณฑล จังหวัดนครปฐม
• ผู้อำนวยการสถาบันดำรงราชานุภาพ สป.มท.
• รองผู้ว่าราชการจังหวัดบุรีรัมย์
• รองผู้ว่าราชการจังหวัดราชบุรี
• ผู้ตรวจราชการกระทรวงมหาดไทย
• ผู้ว่าราชการจังหวัดกระบี่ คนที่ 54 มีผลตั้งแต่วันที่ 17 พ.ย.2567
นายอังกูร ให้สัมภาษณ์ว่า นับเป็นพระมหากรุณาธิคุณอย่างหาที่สุดมิได้ที่ได้รับโปรดเกล้าฯ ให้ดำรงตำแหน่งผู้ว่าราชการจังหวัดกระบี่ ต้องขอขอบคุณนายอนุทิน ชาญวีรกูล รองนายกรัฐมนตรี และรมว.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทยที่ไว้วางใจมอบหมายให้มาทำงานารับใช้พี่น้องชาวจังหวัดกระบี่ ถึงแม้จะทำหน้าที่ผู้ว่าราชการจังหวัดเป็นแห่งแรก แต่ตนจะทำงานอย่างเต็มที่นำความรู้ความสามารถ และประสบการณ์ทำงานอย่างหนักสนองนโยบายรัฐบาลและนโยบายของกระทรวงมหาดไทยให้บรรลุจุดประสงค์
ผู้ว่าราชการจังหวัดกระบี่ กล่าวว่า การทำงานของผู้ว่าราชการจังหวัดต้องการความร่วมมือจากทุกภาคส่วน ทั้งประชาชน ผู้นำองค์กรปกครองส่วนท้องถิ่น สส.และข้าราชการ ต้องช่วยกันขับเคลื่อนงานเดินไปด้วยกัน มีปัญหาต้องช่วยกันแก้ไขปรึกษาหารือถึงจะประสบผลสำเร็จ ผู้ว่าราชการจังหวัดเป็นเพียงศูนย์กลางความร่วมมือเท่านั้น เจ้าของพื้นที่อยากได้อะไรที่เป็นประโยชน์ต่อส่วนรวมให้ช่วยกันคิดแล้วทำงานร่วมกันเพื่อเดินไปสู่เป้าหมาย จังหวัดพร้อมสนับสนุนเต็มที่
“กระบี่เป็นจังหวัดที่มีทรัพยากรธรรมชาติที่อุดมสมบูรณ์ มีสถานที่ท่องเที่ยวที่สวยงามตรงนี้ถือเป็นจุดขายสร้างรายได้ให้กับจังหวัดและประชาชน จึงต้องต่อยอดตรงนี้ ดังนั้นการท่องเที่ยวต้องปลอดภัยถือเป็นหัวใจสำคัญ ต้องทำให้นักท่องเที่ยวมาแล้วประทับใจมีความสุขกลับไปแล้วอยากกลับมาเที่ยวใหม่ สิ่งสำคัญต้องใส่ใจสิ่งแวดล้อมด้วย จ.กระบี่นอกจากเป็นเมืองท่องเที่ยวแล้ว ยังเป็นเมืองเกษตร และอุตสาหกรรมด้วย ถือว่าเป็นจังหวัดที่มีความโดดเด่นหลายด้าน แต่สิ่งสำคัญต้องอาศัยความร่วมมือจากทุกภาคส่วน การมาเป็นผู้ว่าราชการจังหวัดของผม อย่าคิดว่ามาเป็นเจ้านาย ถ้าคิดแบบนี้จะทำให้การทำงานมีเส้นแบ่ง การทำงานจะมีอุปสรรค แต่ขอให้คิดว่าผมถูกส่งมาเพื่อ “บำบัดทุกข์ บำรุงสุข” ให้กับพี่น้องประชาชน และพร้อมทำงานตามภารกิจของรัฐบาลและกระทรวงมหาดไทยให้ลุล่วง” นายอังกูรกล่าว

ที่มา : https://www.thaigov.go.th/news/contents/details/90461