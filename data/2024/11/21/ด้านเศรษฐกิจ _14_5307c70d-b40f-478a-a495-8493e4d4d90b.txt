รัฐบาลไทย-ข่าวทำเนียบรัฐบาล-รองปลัดฯ ถาวร ร่วมประชุมคณะทำงานด้านเกษตร อนุภูมิภาคลุ่มแม่น้ำโขง ครั้งที่ 21 หนุนความร่วมมือประเทศสมาชิก


วันพฤหัสบดีที่ 21 พฤศจิกายน 2567
รองปลัดฯ ถาวร ร่วมประชุมคณะทำงานด้านเกษตร อนุภูมิภาคลุ่มแม่น้ำโขง ครั้งที่ 21 หนุนความร่วมมือประเทศสมาชิก
รองปลัดฯ ถาวร ร่วมประชุมคณะทำงานด้านเกษตร อนุภูมิภาคลุ่มแม่น้ำโขง ครั้งที่ 21 หนุนความร่วมมือประเทศสมาชิก
นายถาวร ทันใจ รองปลัดกระทรวงเกษตรและสหกรณ์ กล่าวภายหลังเข้าร่วมการประชุมคณะทำงานด้านเกษตร ของอนุภูมิภาคลุ่มแม่น้ำโขง ครั้งที่ 21 (The 21st GMS Working Group in Agriculture) ณ นครคุนหมิง มณฑลยูนนาน สาธารณรัฐประชาชนจีน ว่า ในการประชุมวันนี้ได้หารือเกี่ยวกับแนวทางการทำงานและแผนปฏิบัติการร่วมกัน พร้อมทั้งแลกเปลี่ยนแนวทางการรับมือความท้าทายในการพัฒนาระบบเกษตรและอาหารอย่างยืนในอนุภูมิภาคลุ่มน้ำโขง รวมถึงมีการนำเสนอการดำเนินงานการพลิกโฉมระบบเกษตรอาหารอย่างยั่งยืนของไทย ให้สอดคล้องกับนโยบายสำคัญของกระทรวงเกษตรและสหกรณ์ “ตลาดนำ นวัตกรรมเสริม เพิ่มรายได้” โดยการนำเทคโนโลยีและนวัตกรรมทางการเกษตรสมัยใหม่มาประยุกต์ใช้เพื่อเพิ่มปริมาณและคุณภาพของสินค้าเกษตร และมุ่งเน้นการเกษตรเป็นมิตรกับสิ่งแวดล้อมโดยใช้โมเดล BCG Economy ซึ่งเป็นวาระแห่งชาติ โดยบูรณาการ 3 ภาคส่วนหลักเข้าด้วยกัน ได้แก่ 1) Bio Economy คือ การใช้ความรู้ เทคโนโลยี และนวัตกรรมเพื่อยกระดับจุดแข็งของประเทศไทยในด้านทรัพยากรชีวภาพและผลิตภัณฑ์ทางการเกษตรเพื่อเพิ่มมูลค่าให้กับผลิตภัณฑ์ 2) Circular Economy คือ การใช้ทรัพยากรที่มีอยู่ให้เกิดประโยชน์สูงสุด และ 3) green economy เศรษฐกิจสีเขียว มุ่งเน้นการผลิตที่เป็นมิตรต่อสิ่งแวดล้อม ลดการปล่อยก๊าซเรือนกระจก ลดมลพิษ และส่งเสริมการใช้แหล่งพลังงานสะอาดและพลังงานหมุนเวียน เพื่อสร้างความมั่นใจในภาคการเกษตรจะเติบโตอย่างสมดุลและมั่นคง โดยมีเป้าหมายในการเพิ่มรายได้แก่เกษตรกรควบคู่กันไปอีกด้วย
นอกจากนี้ ประเทศไทยพร้อมสนับสนุนความร่วมมือกับประเทศสมาชิกในสาขาที่ไทยเชี่ยวชาญ ได้แก่ การควบคุมโรคระบาดผ่านพรมแดน การจัดการ animal resistance risk และเทคโนโลยีนวัตกรรมเกษตรอัจฉริยะ โดยเชื่อมั่นว่าการเสริมสร้างความร่วมมือที่แข็งขันระหว่างประเทศในอนุภูมิภาคจะช่วยให้บรรลุวัตถุประสงค์ที่ระบุไว้ในกรอบยุทธศาสตร์ GMS 2030 Kunming สำหรับการเปลี่ยนแปลงระบบเกษตรและอาหาร เพื่อบรรลุเป้าหมายการพัฒนาอย่างยั่งยืนในอนาคตต่อไป

ที่มา : https://www.thaigov.go.th/news/contents/details/90480