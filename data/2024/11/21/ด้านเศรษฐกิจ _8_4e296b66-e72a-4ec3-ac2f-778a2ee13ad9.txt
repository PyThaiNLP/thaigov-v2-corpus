รัฐบาลไทย-ข่าวทำเนียบรัฐบาล-​รองปลัดฯ ศุภกิจ เตรียมความพร้อมแผนปฏิบัติการด้านส่งเสริมคุณธรรม ประจำปีงบประมาณ พ.ศ. 2568


วันพฤหัสบดีที่ 21 พฤศจิกายน 2567
21/11/2567
พิมพ์
​รองปลัดฯ ศุภกิจ เตรียมความพร้อมแผนปฏิบัติการด้านส่งเสริมคุณธรรม ประจำปีงบประมาณ พ.ศ. 2568
​รองปลัดฯ ศุภกิจ เตรียมความพร้อมแผนปฏิบัติการด้านส่งเสริมคุณธรรม ประจำปีงบประมาณ พ.ศ. 2568
วันที่ 19 พฤศจิกายน 2567 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการประชุมจัดทำแผนปฏิบัติการด้านส่งเสริมคุณธรรม ประจำปีงบประมาณ พ.ศ. 2568 สำนักงานปลัดกระทรวงอุตสาหกรรม จัดโดย ศูนย์ปฏิบัติการต่อต้านการทุจริต กระทรวงอุตสาหกรรม โดยมี นางสาวทัศนีย์  สามิภักดิ์ ผู้อำนวยการศูนย์ปฏิบัติการต่อต้านการทุจริต กระทรวงอุตสาหกรรม ข้าราชการ และเจ้าหน้า สำนักงานปลัดกระทรวงอุตสาหกรรม เข้าร่วม ณ ห้องประชุม อก.3 สำนักงานปลัดกระทรวงอุตสาหกรรม
รองปลัดฯ ศุภกิจ กล่าวว่า สำนักงานปลัดกระทรวงอุตสาหกรรม ในฐานะหน่วยงานภาครัฐ ได้เล็งเห็นและให้ความสำคัญในการขับเคลื่อนส่งเสริมทางด้านคุณธรรม จริยธรรม ปลูกฝังให้บุคลากรยึดมั่นในหลักคุณธรรมและจริยธรรมในการปฏิบัติหน้าที่ ไม่ว่าจะเป็นในเรื่องของความซื่อสัตย์สุจริต ความโปร่งใส การมีวินัยเคารพต่อกฎระเบียบ การรับผิดชอบต่อส่วนรวม รวมถึงการส่งเสริมวัฒนธรรมองค์กรที่เน้นจิตสำนึกสาธารณะ ซึ่งเจ้าหน้าที่ทุกคน ได้ให้ความร่วมมือเป็นอย่างดี และร่วมกันส่งเสริมผลักดันมาอย่างต่อเนื่องโดยเสมอมา การประชุมจัดทำแผนปฏิบัติการด้านส่งเสริมคุณธรรม ประจำปีงบประมาณ พ.ศ. 2568 สำนักงานปลัดกระทรวงอุตสาหกรรม ในครั้งนี้ ผู้แทนของแต่ละหน่วยงานในสังกัดสำนักงานปลัดกระทรวงอุตสาหกรรม จะร่วมกันแลกเปลี่ยนความคิดเห็น และร่วมกันวางแนวทางปฏิบัติที่สอดคล้องกับบริบทของหน่วยงาน เพื่อนำไปสู่การจัดทำแผนฯ ได้อย่างมีประสิทธิภาพ เกิดประสิทธิผล นำไปปฏิบัติให้เกิดเป็นรูปธรรม สร้างวัฒนธรรมองค์กรใหม่ ให้สอดคล้องเป็นไปในทิศทางเดียวกันต่อไป
ทั้งนี้ กระทรวงอุตสาหกรรมได้จัดทำแผนปฏิบัติการด้านส่งเสริมคุณธรรม ประจำปีงบประมาณ พ.ศ. 2568 ผ่านความเห็นชอบจากคณะอนุกรรมการส่งเสริมคุณธรรม กระทรวงอุตสาหกรรม และปลัดกระทรวงอุตสาหกรรม และให้หน่วยงานที่เกี่ยวข้องจัดทำแผนปฏิบัติการด้านส่งเสริมคุณธรรม ระดับหน่วยงาน ศปท.อก. จึงได้การจัดประชุมจัดทำแผนปฏิบัติการด้านส่งเสริมคุณธรรม ประจำปีงบประมาณ พ.ศ. 2568 สำนักงานปลัดกระทรวงอุตสาหกรรม เพื่อให้หน่วยงานในสังกัด สปอ. (ส่วนกลาง) มีส่วนร่วมในการกำหนดโครงการ/กิจกรรม ได้อย่างเหมาะสม นำไปสู่การปฏิบัติอย่างเป็นรูปธรรมต่อไป

ที่มา : https://www.thaigov.go.th/news/contents/details/90472