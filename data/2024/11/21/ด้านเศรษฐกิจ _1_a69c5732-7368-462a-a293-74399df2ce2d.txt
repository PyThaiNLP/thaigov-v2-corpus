รัฐบาลไทย-ข่าวทำเนียบรัฐบาล-”รมว.นฤมล“เยือนประเทศจีน ผลักดันสินค้าเกษตรไทย“


วันพุธที่ 20 พฤศจิกายน 2567
”รมว.นฤมล“เยือนประเทศจีน ผลักดันสินค้าเกษตรไทย“
”รมว.นฤมล“เยือนประเทศจีน ผลักดันสินค้าเกษตรไทย“ผลไม้-เนื้อวัว“ขยายตลาด ตอบโจทย์ความต้องการของชาวจีน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์  เดินทางมาเยือนสาธารณรัฐประชาชนจีน โดยมี นาย Tuo Zhenguo (ถั่ว เจิ้งกั้ว)  รองอธิบดีกรมพาณิชย์มณฑลยูนนาน ได้ให้การต้อนรับ
โดย ศ.ดร.นฤมล เปิดเผยว่า การมาเยือนสาธารณรัฐประชาชนจีนในครั้งนี้ มีวัตถุประสงค์เพื่อผลักดันและเพิ่มมูลค่าสินค้าเกษตรไทยไปยังจีน ซึ่งผู้บริโภคชาวจีนนิยมบริโภคสินค้าเกษตรจากประเทศไทย โดยเฉพาะผลไม้ เช่น ทุเรียน และมีปริมาณเพิ่มสูงขึ้นต่อเนื่อง และได้เน้นย้ำว่าสินค้าเกษตรไทยมีมาตรการที่ปลอดภัย มีคุณภาพสูง และเป็นไปตามหลักสากล อีกทั้งฝ่ายไทยมีความประสงค์จะส่งออกเนื้อวัวไปยังจีน และอยู่ในขั้นตอนระหว่างการตรวจสอบและกฎระเบียบกับหน่วยงานที่เกี่ยวข้องของจีน โดยฝ่ายจีนมีนโยบายผลักดันและสนับสนุนการนำเข้าเนื้อวัว ซึ่งเป็นที่ต้องการของผู้บริโภคชาวจีนโดยกระทรวงเกษตรจะได้หารือกับ GACC และกิจการชนบทของจีนต่อไป
จากนั้น ศ.ดร.นฤมล ได้เยี่ยมชมสินค้าเกษตรไทย ณ ซุปเปอร์มาร์เก็ต Parkson นครคุณหมิง มณฑลยูนนาน โดยซุปเปอร์มาร์เก็ตแห่งนี้มีสาขาต่าง ๆ ทั่วทั้งประเทศจีนจำนวน 35 สาขา โดยมีสาขาหลักอยู่ที่มณฑลยูนนาน มณฑลเสฉวน และมณฑลกว่างซี และยังมีสาขาในประเทศลลาวอีก 1 สาขา โดยสินค้าเกษตรไทยที่เป็นที่นิยมและมีวางจำหน่ายในฤดูกาลนี้ ได้แก่ ส้มโอผลสด มะพร้าวอ่อนผลสดพร้อมที่กด ลำไยสด และน้ำมะพร้าวบรรจุขวด และสินค้าแปรรูป ได้แก่ ข้าวสาร ข้าวเกรียบกึ่งสำเร็จรูป แป้งมันสำปะหลัง สาคู เครื่องแกง เครื่องปรุงสำเร็จรูป

ที่มา : https://www.thaigov.go.th/news/contents/details/90442