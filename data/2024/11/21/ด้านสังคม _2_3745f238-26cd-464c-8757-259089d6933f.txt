รัฐบาลไทย-ข่าวทำเนียบรัฐบาล-3 หน่วยงาน สธ. ได้รับรางวัล "ค่าของแผ่นดิน" ปี 2566 จากผลงานที่ทำคุณประโยชน์ให้แก่ประชาชน สังคม และประเทศชาติ 


วันพฤหัสบดีที่ 21 พฤศจิกายน 2567
3 หน่วยงาน สธ. ได้รับรางวัล "ค่าของแผ่นดิน" ปี 2566 จากผลงานที่ทำคุณประโยชน์ให้แก่ประชาชน สังคม และประเทศชาติ
ปลัดกระทรวงสาธารณสุข เผย 3 หน่วยงานสังกัดกระทรวงสาธารณสุข คือ โรงพยาบาลตากใบ หน่วยศัลยกรรมประสาท โรงพยาบาลชุมพรเขตรอุดมศักดิ์ และศูนย์นเรนทร โรงพยาบาลราชวิถี มีผลงานเด่นในระดับประเทศที่สร้างคุณประโยชน์ให้แก่ประชาชน สังคม และประเทศชาติ
ส่งผลให้ได้รับรางวัล "ค่าของแผ่นดิน" ประจำปี 2566 รับโล่ประกาศเกียรติคุณจากนายกรัฐมนตรี
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า น.ส.แพทองธาร ชินวัตร นายกรัฐมนตรี ได้เป็นประธานในพิธีมอบรางวัล “ค่าของแผ่นดิน” ประจำปี 2566 ณ ตึกสันติไมตรี (หลังนอก) ทำเนียบรัฐบาล เมื่อวันที่ 20 พฤศจิกายน 2567 ที่ผ่านมา เพื่อยกย่องบุคคล หน่วยงาน และโครงการที่มีผลงานโดดเด่นในระดับประเทศ โดยมีหน่วยงานสังกัดกระทรวงสาธารณสุขได้รับรางวัล 3 หน่วยงาน ได้แก่ 1.โรงพยาบาลตากใบ จังหวัดนราธิวาส รับรางวัลโล่ประกาศเกียรติคุณด้านการพัฒนาสังคมและส่งเสริมคุณภาพชีวิต 2.หน่วยศัลยกรรมประสาท โรงพยาบาลชุมพรเขตรอุดมศักดิ์ จังหวัดชุมพร รับรางวัลโล่ประกาศเกียรติคุณด้านการส่งเสริมและพัฒนาสาธารณสุข และ 3.ศูนย์กู้ชีพนเรนทร กลุ่มงานเวชศาสตร์ฉุกเฉิน โรงพยาบาลราชวิถี รับรางวัลโล่ประกาศเกียรติคุณด้านการส่งเสริมและพัฒนาสาธารณสุข
ทั้งนี้ รางวัลประกาศเกียรติคุณ “ค่าของแผ่นดิน” เป็นรางวัลที่มอบให้แก่บุคคล หน่วยงาน และโครงการที่มีผลงานโดดเด่นเป็นที่ประจักษ์ มีคุณค่าแก่การยกย่องและชื่นชม เพื่อเชิดชูเกียรติและเป็นขวัญกำลังใจในการทำคุณประโยชน์ให้แก่ประชาชน สังคม และประเทศชาติ รวมทั้งเป็นต้นแบบแห่งการสร้างสรรค์ความดี อันพึงเป็นคุณลักษณะที่ดีแก่สังคมไทย โดยปี 2566 มีผลงานของบุคคล/หน่วยงาน/โครงการที่ส่งเข้ารับการคัดเลือกทั้งหมด 535 ราย ผ่านการคัดเลือก 7 ด้าน รวม 27 ราย แบ่งเป็น โล่ประกาศเกียรติคุณ 20 ราย และใบประกาศเกียรติคุณ 7 ราย
************************************21 พฤศจิกายน 2567

ที่มา : https://www.thaigov.go.th/news/contents/details/90463