รัฐบาลไทย-ข่าวทำเนียบรัฐบาล-"อนุทิน" ปิดอบรมหลักสูตร นปส. 68 ย้ำนักปกครองต้องเป็นมืออาชีพ มีจิตบริการ เป็นผู้รับใช้ ไม่ใช่ผู้มีอำนาจเหนือประชาชน


วันพุธที่ 20 พฤศจิกายน 2567
20/11/2567
พิมพ์
"อนุทิน" ปิดอบรมหลักสูตร นปส. 68 ย้ำนักปกครองต้องเป็นมืออาชีพ มีจิตบริการ เป็นผู้รับใช้ ไม่ใช่ผู้มีอำนาจเหนือประชาชน
"อนุทิน" ปิดอบรมหลักสูตร นปส. 68 ย้ำนักปกครองต้องเป็นมืออาชีพ มีจิตบริการ เป็นผู้รับใช้ ไม่ใช่ผู้มีอำนาจเหนือประชาชน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (20 พ.ย. 67) นายอนุทิน ชาญวีรกูล รองนายกรัฐมนตรีและ รมว.มหาดไทย ได้เป็นประธานพิธีปิดและมอบประกาศนียบัตร เข็มวิทยฐานะ โล่ผู้ที่มีผลการศึกษาดีเล่น และโล่ผู้ที่มีมนุษยสัมพันธ์ดีเด่นแก่ผู้ผ่านการศึกษาอบรมหลักสูตรนักปกครองระดับสูง (นปส.) รุ่นที่ 86 ประจำปี 2567 จำนวน 100 คน ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายอนุทิน กล่าวว่า นักปกครองมีความหมายที่กว้างกว่าการบริหาร มีความเกี่ยวข้องกับการใช้อำนาจด้วย ผู้ปกครองจึงต้องมีไม่เพียงแต่ทักษะที่จำเป็นต่อการบริหาร แต่ต้องไม่ขาดคุณธรรม จริยธรรม ความเมตตา ในการใช้อำนาจที่ได้รับมาด้วย ตระหนักอยู่เสมอว่าการใช้อำนาจต้องเป็นไปเพื่อการบริการมีความเป็นผู้รับใช้ ไม่ใช่เป็นผู้มีอำนาจบาตรใหญ่เหนือประชาชน หรือใช้อำนาจที่มีนั้นข่มขี่ลูกน้อง
มีความเป็นมืออาชีพ ดูว่า ประชาชนมีความต้องการอะไร ลูกน้องขาดเหลืออะไรหรือไม่ แล้วเป็นผู้เติมเต็มสิ่งที่พร่องไปให้เขา เครื่องไม้เครื่องมือในการทำงาน หรือสวัสดิการในการดำรงชีพ เพื่อให้ผู้ที่อยู่ใต้การปกครองนั้น ได้รับการสนับสนุนให้เจริญเติบโตและมีพัฒนาการได้อย่างเต็มศักยภาพ มีขวัญกำลังใจในการทำงานให้กับหน่วยงาน เป็นศูนย์กลางมุ่งมั่นในการบำบัดทุกข์ บำรุงสุขให้พี่น้องประชาชน
น.ส.ไตรศุลี กล่าวว่า ในวันเดียวกันนี้ นายอนุทิน ในฐานะผู้บัญชาการกองอาสารักษาดินแดน ยังได้เป็นประธานในพิธีมอบเครื่องหมาย "รักษาดินแดนยิ่งชีพ" เบื้องหน้าพระบรมฉายาลักษณ์ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ให้แก่ผู้ได้รับการประกาศยกย่องเชิดชูเกียรติของกองบัญชาการกองอาสารักษาดินแดน กระทรวงมหาดไทย จำนวน 51 ราย ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทยด้วย

ที่มา : https://www.thaigov.go.th/news/contents/details/90440