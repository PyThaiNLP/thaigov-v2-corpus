รัฐบาลไทย-ข่าวทำเนียบรัฐบาล-"อนุทิน" เยี่ยมจุดผ่านแดนถาวรบ้านผักกาด เผยเตรียมชง ครม. ก่อสร้างสะพานมิตรภาพไพลิน-จันทบุรี แทนสะพานชั่วคราว หนุนการค้า ท่องเที่ยวนำรายได้เข้าประเทศ


วันพฤหัสบดีที่ 21 พฤศจิกายน 2567
21/11/2567
พิมพ์
"อนุทิน" เยี่ยมจุดผ่านแดนถาวรบ้านผักกาด เผยเตรียมชง ครม. ก่อสร้างสะพานมิตรภาพไพลิน-จันทบุรี แทนสะพานชั่วคราว หนุนการค้า ท่องเที่ยวนำรายได้เข้าประเทศ
"อนุทิน" เยี่ยมจุดผ่านแดนถาวรบ้านผักกาด เผยเตรียมชง ครม. ก่อสร้างสะพานมิตรภาพไพลิน-จันทบุรี แทนสะพานชั่วคราว หนุนการค้า ท่องเที่ยวนำรายได้เข้าประเทศ
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (21 พ.ย. 67) นายอนุทิน ชาญวีรกูล รองนายกรัฐมนตรีและ รมว.มหาดไทย ลงพื้นที่ตรวจเยี่ยมจุดผ่านแดนถาวรบ้านผักกาด อ.โป่งน้ำร้อน จ.จันทบุรี พร้อมทั้งได้ให้การต้อนรับ ฯพณฯ อภิสันติบัณฑิต ซอร์ ชก กา รองนายกรัฐมนตรีและ รมว.มหาดไทยแห่งราชอาณาจักรกัมพูชา และคณะ บริเวณสะพานข้ามคลองตะเคียน (ด่านผักกาด) ซึ่งเป็นสะพานเหล็กข้ามระหว่างด่านถาวรบ้านผักกาด จ.จันทบุรี และ จ.ไพลิน ราชอาณาจักรกัมพูชา
นายอนุทิน กล่าวว่า สะพานข้ามคลองตะเคียน (ด่านผักกาด) ที่ใช้อยู่ปัจจุบัน ถูกสร้างขึ้นเพื่อใช้งานชั่วคราว และใช้งานมาเป็นเวลาหลายปีแล้ว ทางการไทยจึงพิจารณาที่จะดำเนินการ ปรับปรุง ก่อสร้างสะพานที่มีความมั่นคงแข็งแรงขึ้นมาทดแทน
สำหรับการก่อสร้างสะพานมิตรภาพไพลิน-จันทบุรี ฯ จะเริ่มก่อสร้างในปี 2568 โดยกรมโยธาธิการและผังเมือง กระทรวงมหาดไทย เป็นลักษณะสะพานคอนกรีตเสริมเหล็ก ผิวจราจรกว้าง 15 เมตร ความยาว 40 เมตร ทางเดินข้างละ 3 เมตร งบประมาณ 14,430,000 บาท
นายอนุทิน กล่าวว่า การสร้างสะพานมิตรภาพไพลิน-จันทบุรี ที่จะมีขึ้นนี้ จะทำให้เกิดประโยชน์กับพี่น้องประชาชนคนไทย ที่จะสามารถใช้สะพานแห่งนี้นำสินค้า นำผลิตภัณฑ์ ไปจำหน่ายที่กัมพูชา ทำให้เราสามารถนำนักท่องเที่ยวจากกัมพูชาเข้ามาเที่ยวในประเทศไทย มาพักผ่อนที่จันทบุรี ตราด ระยอง พัทยา ซึ่งจะทำให้เกิดการสร้างรายได้ให้กับประเทศไทยเป็นจำนวนมาก การที่เราลงทุน 15 ล้านบาท จะทำให้เกิดการเชื่อมสัมพันธ์ที่ดีที่เชื่อมในการทำให้การค้าขายมีมูลค่าเพิ่มมากขึ้น
“สำหรับการเตรียมการล่าสุด ระดับเจ้าหน้าที่ทั้ง 2 ฝ่าย ได้หารือจนบรรลุข้อตกลงเป็นที่เรียบร้อยแล้ว โดยตนจะนำเข้าคณะรัฐมนตรี ซึ่งในขณะนี้ น.ส.แพทองธาร ชินวัตร นายกรัฐมนตรี ได้เห็นชอบในหลักการ ซึ่งท่านจะพิจารณาใช้งบกลางซึ่งเป็นงบเร่งด่วนเพื่อไม่ให้เสียโอกาส ในการหารายได้เข้าสู่ประเทศ” นายอนุทิน กล่าว
น.ส.ไตรศุลี กล่าวว่า การลงพื้นที่ครั้งนี้มีคณะผู้บริหารระดับสูงของกระทรวงมหาดไทย ร่วมลงพื้นที่ อาทิ นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายพงษ์นรา เย็นยิ่ง อธิบดีกรมโยธาธิการและผังเมือง นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี

ที่มา : https://www.thaigov.go.th/news/contents/details/90467