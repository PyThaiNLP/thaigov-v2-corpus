รัฐบาลไทย-ข่าวทำเนียบรัฐบาล-“จิราพร” รับลูกนายกฯ หารือ 6 หน่วยงาน จ่อตั้ง คกก.ป้องกันปัญหาธุรกิจหลอกลวง-แชร์ลูกโซ่


วันพฤหัสบดีที่ 21 พฤศจิกายน 2567
21/11/2567
พิมพ์
“จิราพร” รับลูกนายกฯ หารือ 6 หน่วยงาน จ่อตั้ง คกก.ป้องกันปัญหาธุรกิจหลอกลวง-แชร์ลูกโซ่
“จิราพร” รับลูกนายกฯ หารือ 6 หน่วยงาน จ่อตั้ง คกก.ป้องกันปัญหาธุรกิจหลอกลวง-แชร์ลูกโซ่
วันนี้ (21 พฤศจิกายน 2567) เวลา 17.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในการหารือแนวทางในการแก้ไขปัญหาการทำธุรกิจหลอกลวงประชาชน ณ ตึกบัญชาการ 1 ทำเนียบรัฐบาล โดยมีผู้แทนจากหน่วยงานที่เกี่ยวข้องจำนวน 6 หน่วยงาน ได้แก่ สำนักงานคณะกรรมการคุ้มครองผู้บริโภค (สคบ.) กรมสอบสวนคดีพิเศษ (DSI) สำนักงานป้องกันและปราบปรามการฟอกเงิน (ปปง.) กองบังคับการปราบปรามการกระทำความผิดเกี่ยวกับการคุ้มครองผู้บริโภค (ปคบ.) สำนักงานเศรษฐกิจการคลัง (สศค.) และสำนักงานคณะกรรมการอาหารและยา (อย.) เข้าร่วมในการหารือ
นางสาวจิราพร เปิดเผยว่า รัฐบาลซึ่งนำโดย นางสาวแพทองธาร ชินวัตร นายกรัฐมนตรี มีความห่วงใยและให้ความสำคัญกับปัญหาการทำธุรกิจที่หลอกลวงประชาชน ซึ่งส่งผลกระทบต่อระบบเศรษฐกิจและสร้างความเสียหายต่อพี่น้องประชาชนเป็นจำนวนมาก จึงได้สั่งการให้หน่วยงานที่เกี่ยวข้องเร่งดำเนินการแก้ไขและหาแนวทางป้องกันในระยะยาวเพื่อไม่ให้เกิดปัญหาการหลอกลวงขึ้นอีก
นางสาวจิราพร กล่าวเพิ่มเติมว่า วันนี้ตนจึงได้เชิญผู้แทนจากหน่วยงานที่เกี่ยวข้องร่วมหารือเพื่อกำหนดแนวทางและมาตรการป้องกันในระยะยาวไม่ให้เกิดการทำธุรกิจหลอกลวงประชาชน โดยเฉพาะในลักษณะของแชร์ลูกโซ่หรือในลักษณะอื่นๆ โดยที่ประชุมเห็นควรให้มีการตั้ง ‘คณะกรรมการ’ หรือ ‘คณะทำงาน’ ขึ้นมาเพื่อบูรณาการการทำงานร่วมกัน ซึ่งจะเป็นการป้องกันเชิงรุกตัดวงจรธุรกิจหลอกลวงประชาชน ไม่ให้ขยายผลกระทบในวงกว้าง ซึ่งตนมอบ สคบ. ศึกษารูปแบบของการตั้งคณะกรรมการในอดีตเพื่อเป็นแนวทางในการแต่งตั้งที่เหมาะสมกับการทำงานต่อไป นอกจากนี้ ตนยังได้มอบหมายให้สำนักงานขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (ป.ย.ป.) เป็นหน่วยงานกลางในการศึกษาและปรับปรุงข้อกฎหมายที่เกี่ยวข้องให้เข้ากับบริบทปัจจุบันมากยิ่งขึ้นอีกด้วย

ที่มา : https://www.thaigov.go.th/news/contents/details/90478