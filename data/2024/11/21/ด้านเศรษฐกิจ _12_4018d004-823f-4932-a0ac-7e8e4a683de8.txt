รัฐบาลไทย-ข่าวทำเนียบรัฐบาล-ปลัดฯ ณัฐพล เปิดงานเมทัลเล็กซ์ 2024 มหกรรมเทคโนโลยีเครื่องจักรกลและเทคโนโลยีโลหการอันดับหนึ่งของอาเซียน


วันพฤหัสบดีที่ 21 พฤศจิกายน 2567
21/11/2567
พิมพ์
ปลัดฯ ณัฐพล เปิดงานเมทัลเล็กซ์ 2024 มหกรรมเทคโนโลยีเครื่องจักรกลและเทคโนโลยีโลหการอันดับหนึ่งของอาเซียน
ปลัดฯ ณัฐพล เปิดงานเมทัลเล็กซ์ 2024 มหกรรมเทคโนโลยีเครื่องจักรกลและเทคโนโลยีโลหการอันดับหนึ่งของอาเซียน
20 พฤศจิกายน 2567 ดร.ณัฐพล รังสิตพล ปลัดกระทรวงอุตสาหกรรม เป็นประธาน เปิดงานเมทัลเล็กซ์ 2024 งานแสดงมหกรรมเทคโนโลยีเครื่องจักรกลและเทคโนโลยีโลหการอันดับหนึ่งของอาเซียน ซึ่งจัดขึ้นเป็นครั้งที่ 38 ภายใต้แนวคิด "The Masterpiece" หรือ "ผลงานชิ้นเอก" นำเสนอนวัตกรรมเครื่องจักรกลและเทคโนโลยีโลหการ ณ ศูนย์นิทรรศการและการประชุมไบเทค
ปลัดกระทรวงอุตสาหกรรม กล่าวว่า ปัจจุบันประเทศไทยได้ให้ความสำคัญกับการปรับตัวเข้าสู่ยุคแห่งอุตสาหกรรมที่ใช้เทคโนโลยีขั้นสูงในกระบวนการดำเนินงาน การผลิต และการให้บริการ ภาคอุตสาหกรรม ภาคธุรกิจ ผู้ประกอบการจึงจำเป็นต้องเร่งยกระดับพัฒนาขีดความสามารถทางการแข่งขัน และปรับตัวให้เท่าทันกับสถานการณ์การแข่งขัน ซึ่งอุตสาหกรรมโลหการเป็นอุตสาหกรรมที่มีผลต่อการพัฒนาของประเทศเป็นอย่างยิ่ง อุตสาหกรรมโลหการมีหน้าที่ผลิตวัตถุดิบสำหรับอุตสาหกรรมต่อเนื่องต่างๆ เป็นห่วงโซ่อุปทานที่เกี่ยวข้องกับกระบวนการตั้งแต่การผลิตวัสดุการแปรรูปสู่ชิ้นส่วน และผลิตภัณฑ์ต่างๆ ซึ่งมีความสำคัญอย่างมากต่อการขับเคลื่อนเศรษฐกิจของประเทศ โดยในแต่ละปีการผลิตและการบริโภคโลหะของประเทศไทยมีมูลค่าหลายแสนล้านบาท
งานในครั้งนี้เป็นงานแสดงเครื่องจักรกลและเทคโนโลยีโลหการอันดับหนึ่งของอาเซียนที่มีสินค้าเครื่องจักรกลกว่า 3,000 แบรนด์ จาก 50 ประเทศทั่วโลก และยังได้จัดงานสัมมนา “Thailand Industrial Conference 2024” ขึ้นเป็นครั้งแรก โดยอาร์เอ็กซ์ เทรดเด็กซ์ ร่วมกับอุตสาหกรรมพัฒนามูลนิธิ และ 8 สถาบันภายใต้สังกัดของกระทรวงอุตสาหกรรม งาน METALEX 2024 จัดขึ้น ณ ฮอลล์ 98-104 ศูนย์นิทรรศการและการประชุมไบเทค ระหว่างวันที่ 20-23 พฤศจิกายน 2567 เวลา 10.00-18.00 น.

ที่มา : https://www.thaigov.go.th/news/contents/details/90476