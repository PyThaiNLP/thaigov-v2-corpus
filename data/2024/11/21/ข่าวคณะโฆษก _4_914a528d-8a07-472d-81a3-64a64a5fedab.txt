รัฐบาลไทย-ข่าวทำเนียบรัฐบาล-นายกฯ กำชับทุกหน่วยงานติดตามสถานการณ์พื้นที่เสี่ยงจากฝนตกหนักในพื้นที่ 7 จังหวัดภาคใต้  


วันพฤหัสบดีที่ 21 พฤศจิกายน 2567
21/11/2567
พิมพ์
นายกฯ กำชับทุกหน่วยงานติดตามสถานการณ์พื้นที่เสี่ยงจากฝนตกหนักในพื้นที่ 7 จังหวัดภาคใต้
นายกฯ กำชับทุกหน่วยงานติดตามสถานการณ์พื้นที่เสี่ยงจากฝนตกหนักในพื้นที่ 7 จังหวัดภาคใต้
วันนี้ (21 พฤศจิกายน 2567) เวลา 14:00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) เปิดเผยว่า กรมอุตุนิยมวิทยา ได้รายงานสภาพอากาศ ตั้งแต่วันนี้ถึงวันที่ 30 พ.ย.67 ว่า ตั้งแต่ จ.ชุมพร ลงไป ยังต้องเฝ้าระวังฝนฟ้าคะนองตกหนัก ช่วงวันนี้ถึง 30 พ.ย.67 ขณะที่รายงานล่าสุดพายุ “MAN-YI” ได้อ่อนกำลังและสลายตัวลงไปแล้ว
ทั้งนี้ น.ส.แพทองธาร ชินวัตร นายกรัฐมนตรี ได้รับรายงานจาก ศปช. แล้วเช้านี้ โดยสั่งการให้ ติดตามสถานการณ์สภาพอากาศของประเทศอย่างใกล้ชิด พร้อมกำชับให้หน่วยงานต่าง ๆ ดำเนินการเตรียมความพร้อม โดยเฉพาะในพื้นที่ภาคใต้ที่ในช่วงนี้ต้องติดตามและเฝ้าระวังฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลัน น้ำป่าไหลหลากได้ แม้พายุ “MAN-YI” จะสลายตัวลงไปแล้ว“
ด้านสำนักงานทรัพยากรน้ำแห่งชาติ (สทนช.) ได้ประกาศเฝ้าระวังน้ำท่วมฉับพลัน น้ำป่าไหลหลาก ในพื้นที่ภาคใต้ ในช่วงนี้ถึงวันที่ 26 พ.ย. 67 ใน 7 จังหวัด คือ สุราษฎร์ธานี นครศรีธรรมราช ตรัง พัทลุง ปัตตานี ยะลา และนราธิวาส โดยนายภูมิธรรม เวชยชัย รองนายกรัฐมนตรี และ รมว.กลาโหม ในฐานะ ผอ.ศปช. ได้กำชับให้หน่วยงานในพื้นที่ เฝ้าระวังอ่างเก็บน้ำขนาดกลางและเล็กที่มีปริมาณน้ำมากกว่าร้อยละ 80  โดยเฉพาะเขื่อนบางลาง จ.ยะลา ให้พิจารณาบริหารจัดการน้ำให้เหมาะสม เฝ้าระวังระดับน้ำเพิ่มขึ้นอย่างฉับพลันและระดับน้ำล้นตลิ่งและท่วมขังในพื้นที่ลุ่มต่ำ
“ผอ.ศปช. รับทราบรายงานจากที่ประชุม ถึงสถานการณ์ฝนในพื้นที่ภาคใต้ ในช่วงนี้แล้ว  มีความห่วงใยในเรื่องปริมาณน้ำในอ่างเก็บน้ำต่าง ๆ จึงได้กำชับให้มีการบริหารจัดการให้เหมาะสม โดยต้องคำนึงถึงผลกระทบต่อพี่น้องประชาชนเป็นสำคัญ แต่ก็ต้องวางแผนให้รอบคอบเพื่อเก็บกักน้ำเอาไว้ในช่วงแล้งด้วยเช่นกัน“ นายจิรายุ กล่าวในตอนท้าย

ที่มา : https://www.thaigov.go.th/news/contents/details/90470