รัฐบาลไทย-ข่าวทำเนียบรัฐบาล-สธ. ขับเคลื่อนองค์กรคุณธรรมต้นแบบ ภายใต้แนวคิด “MOPH Moral Hackathon” เร่งสร้างสรรค์และพัฒนาสิ่งใหม่อย่างยั่งยืน


วันพฤหัสบดีที่ 21 พฤศจิกายน 2567
สธ. ขับเคลื่อนองค์กรคุณธรรมต้นแบบ ภายใต้แนวคิด “MOPH Moral Hackathon” เร่งสร้างสรรค์และพัฒนาสิ่งใหม่อย่างยั่งยืน
กระทรวงสาธารณสุข ขับเคลื่อนหน่วยงานในสังกัดเป็นองค์กรคุณธรรมต้นแบบ ภายใต้แนวคิด “MOPH Moral Hackathon : สร้างสรรค์และพัฒนาสิ่งใหม่ : กระทรวงสาธารณสุขเป็นองค์กรคุณธรรมต้นแบบอย่างยั่งยืน”
โดยกรมควบคุมโรค ซึ่งได้รับรางวัล “องค์กรคุณธรรมต้นแบบโดดเด่น” จากกระทรวงวัฒนธรรม เตรียมเปิดบ้านให้ทุกหน่วยงานเข้าศึกษาดูงานเพื่อขยายผล
วันนี้ (21 พ.ย. 2567) ณ ห้องประชุมชัยนาทนเรนทร สำนักงานปลัดกระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานเปิดโครงการอบรมแนวทางการขับเคลื่อนการดำเนินการเป็นองค์กรคุณธรรมต้นแบบ ของหน่วยงานในสังกัดกระทรวงสาธารณสุข ประจำปีงบประมาณ พ.ศ. 2568 ภายใต้แนวคิด “MOPH Moral Hackathon : สร้างสรรค์และพัฒนาสิ่งใหม่ : กระทรวงสาธารณสุขเป็นองค์กรคุณธรรมต้นแบบอย่างยั่งยืน โดยมี นพ.ศักดา อัลภาชน์ รองปลัดกระทรวงสาธารณสุข พร้อมด้วยผู้บริหารและบุคลากรจากหน่วยงานในสังกัด เข้าร่วม
นพ.โอภาสกล่าวว่า กระทรวงสาธารณสุขให้ความสำคัญกับการส่งเสริมคุณธรรม จริยธรรรม ควบคู่กับการปฏิบัติงานตามวิชาชีพแต่ละคน เนื่องจากคุณงามความดีในจิตใจจะก่อให้เกิดประโยชน์สุขต่อตนเอง สังคมอยู่ร่วมกันด้วยความสงบสุข และพัฒนาให้มีความเจริญก้าวหน้าไปได้ ดังคำสอนของสมเด็จพระมหิตลาธิเบศร อดุลยเดชวิกรม พระบรมราชชนก ที่ทรงมีต่อนักศึกษาแพทย์ว่า “...ฉันไม่ต้องการให้พวกเธอมีความรู้ทางแพทย์อย่างเดียว ฉันต้องการให้พวกเธอเป็น คนด้วย”โดยปัจจุบัน หน่วยงานของกระทรวงสาธารณสุขได้รับการพัฒนาเป็นองค์กรคุณธรรมต้นแบบ ร้อยละ 79 ได้รับการชื่นชมจากกรมการศาสนา กระทรวงวัฒนธรรม ว่าเป็นหน่วยงานระดับต้น ๆ ของประเทศที่มีการขับเคลื่อนด้านคุณธรรม จริยธรรม มีการปลูกฝังค่านิยมด้านคุณธรรมให้เกิดขึ้นในจิตใจของบุคลากรจนเป็นพฤตินิสัย และได้รับการยอมรับจากหน่วยงานภายนอกเข้ามาศึกษาดูงาน
“ขอชื่นชมกรมควบคุมโรค ที่มีการขับเคลื่อนพัฒนาหน่วยงานในสังกัดให้เป็นองค์กรคุณธรรมต้นแบบครบทุกหน่วยงาน จนได้รับรางวัลองค์กรคุณธรรมต้นแบบโดดเด่น ประจำปี 2567 จากกระทรวงวัฒนธรรม ซึ่งโดยปีนี้ กรมควบคุมโรคจะมีการเปิดบ้าน หรือ Open House ให้หน่วยงานในสำนักงานปลัดกระทรวงสาธารณสุข เข้าไปศึกษาดูงานเพื่อนำไปพัฒนาขยายผลด้วย” นพ.โอภาส กล่าว
นพ.ศักดากล่าวว่า กระทรวงสาธารณสุขได้จัดทำแผนปฏิบัติราชการด้านการส่งเสริมคุณธรรรม จริยธรรม กระทรวงสาธารณสุข ระยะที่ 2 ที่สอดคล้องกับแผนปฏิบัติการด้านการส่งเสริมคุณธรรมแห่งชาติ ระยะที่ 2 เพื่อเป็นกลไกในการขับเคลื่อนการส่งเสริมคุณธรรมจริยธรรมของหน่วยงานในสังกัดไปในทิศทางเดียวกันและต่อเนื่อง โดยน้อมนำหลักปรัชญาเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เป็นหลักนำทาง ภายใต้คุณธรรม 5 ประการ คือ พอเพียง วินัย สุจริต จิตอาสา กตัญญู มาพัฒนาและสร้างระบบนิเวศคุณธรรม ระบบนิเวศจริยธรรม สังคม-วัฒนธรรม ที่เอื้อต่อการทำความดี พร้อมกับพัฒนาศักยภาพบุคลากรให้สามารถส่งเสริมคุณธรรมความดีที่จับต้องได้ สู่สังคมคุณธรรมอย่างยั่งยืน
ทั้งนี้ ในการประชุมได้มีพิธีมอบประกาศเกียรติคุณ “MOPH Moral Coach” ระดับกระทรวง 17 ราย และระดับสำนักงานปลัดกระทรวงสาธารณสุข ราชการบริหารส่วนกลาง 26 ราย การบรรยายเรื่องเกณฑ์การประเมินองค์กรคุณธรรมต้นแบบ ประจำปีงบประมาณ พ.ศ. 2568 และอภิปรายเรื่องทิศทางการขับเคลื่อนการดำเนินการเป็นองค์กรคุณธรรมต้นแบบ “MOPH Moral Hackathon” โดยมีผู้เข้ารับการอบรมทั้งสิ้น 122 คน
************************************************** 21 พฤศจิกายน 2567

ที่มา : https://www.thaigov.go.th/news/contents/details/90457