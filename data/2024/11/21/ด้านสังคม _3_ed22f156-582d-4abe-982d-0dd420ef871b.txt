รัฐบาลไทย-ข่าวทำเนียบรัฐบาล-“วราวุธ” เผย ศรส.พิษณุโลก ช่วยเด็กหญิง 12 ปี ถูกแม่แท้ๆ พาไปขายบริการ หาเงินขัดหนี้รายวัน


วันพฤหัสบดีที่ 21 พฤศจิกายน 2567
“วราวุธ” เผย ศรส.พิษณุโลก ช่วยเด็กหญิง 12 ปี ถูกแม่แท้ๆ พาไปขายบริการ หาเงินขัดหนี้รายวัน
“วราวุธ” เผย ศรส.พิษณุโลก ช่วยเด็กหญิง 12 ปี ถูกแม่แท้ๆ พาไปขายบริการ หาเงินขัดหนี้รายวัน
วันที่ 21 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณีเด็กหญิง อายุ 12 ปี ถูกแม่พาไปขายบริการ เพื่อขัดหนี้รายวัน ที่ จ.พิษณุโลก โดยทีม ศรส.จ.พิษณุโลก ได้รับแจ้งจากครูโรงเรียนแห่งหนึ่งใน จ.พิษณุโลก ว่ามีเด็กหญิง อายุ 12 ปี ถูกแม่ทอดทิ้งให้อาศัยอยู่ภายในบ้านเช่าเพียงลำพัง ทางทีม ศรส.จ.พิษณุโลก จึงได้ลงพื้นที่ตรวจสอบข้อเท็จจริง พบว่า แม่เด็กได้ออกจากบ้านไปเนื่องจากหนีเจ้าหนี้ และติดต่อไม่ได้ ส่วนเด็กหญิงให้ข้อมูลว่าถูกแม่ตัวเองพาไปขายบริการให้กับผู้ชายแปลกหน้าอยู่บ่อยครั้ง เพื่อแลกกับเงินมาผ่อนใช้หนี้
ต่อมา ทีม ศรส.จ.พิษณุโลก ร่วมกับทีมสหวิชาชีพ ได้คัดกรองเบื้องต้นพบว่า เด็กหญิงเป็นผู้เสียหายจากการค้ามนุษย์ ในรูปแบบถูกแสวงหาผลประโยชน์จากการค้าประเวณีเด็กซึ่งมีอายุต่ำกว่า 18 ปี จึงได้ดำเนินการเปิดศูนย์บูรณาการคัดแยกผู้เสียหายจากการค้ามนุษย์ ตามกลไกการส่งต่อระดับชาติ (NRM) และรับเด็กเข้าการคุ้มครองสวัสดิภาพชั่วคราวที่บ้านพักเด็กและครอบครัวจังหวัดพิษณุโลก และทีม ศรส.จ.พิษณุโลก จะดำเนินการแจ้งความเพื่อดำเนินคดีกับแม่ของเด็ก และขอให้เจ้าหน้าที่ตำรวจออกหลักฐาน เพื่อพาเด็กเข้ารับการตรวจร่างกายที่โรงพยาบาล พร้อมประเมินสภาพจิตใจ และมีการติดตามหาญาติของเด็กหญิง เพื่อประเมินสภาพครอบครัว
นอกจากนี้ ได้รับรายงานเพิ่มเติมจาก ศรส.จ.พิษณุโลก ทราบว่า เมื่อวันที่ 20 พ.ย. 67 ทีม ศรส.จ.พิษณุโลก ร่วมกับเจ้าหน้าที่ตำรวจ สภ.เมืองพิษณุโลก ได้ร่วมกันสอบข้อเท็จจริงเพิ่มเติม เพื่อคัดแยกผู้เสียหายจากการค้ามนุษย์ ที่ สภ.เมืองพิษณุโลก ผลปรากฏว่า เด็กหญิง อายุ 12 ปี เป็นผู้เสียหายจากการค้ามนุษย์ในรูปแบบถูกแสวงหาผลประโยชน์จากการค้าประเวณี ตาม พ.ร.บ.ป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม จึงได้ดำเนินการแจ้งความร้องทุกข์เอาผิดกับแม่ของเด็ก และบุคคลที่เกี่ยวข้อง หลังจากนั้น ได้พาเด็กเข้ารับการตรวจร่างกายที่โรงพยาบาล และส่งตัวเด็กเข้ารับการคุ้มครองสวัสดิภาพที่สถานคุ้มครองสวัสดิภาพผู้เสียหายจากการค้ามนุษย์ของหน่วยงานสังกัดกระทรวง พม. เรียบร้อยแล้ว
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #พิษณุโลก #เด็กหญิงอายุ12ปีถูกแม่พาขายบริการ #ค้ามนุษย์

ที่มา : https://www.thaigov.go.th/news/contents/details/90468