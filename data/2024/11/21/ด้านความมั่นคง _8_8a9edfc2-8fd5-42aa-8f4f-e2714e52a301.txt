รัฐบาลไทย-ข่าวทำเนียบรัฐบาล-​กรมป่าไม้จัดซื้อปืน จาก สำนักงานปลัดกระทรวงกลาโหม ส่งเสริมอุตสาหกรรมป้องกันประเทศ


วันพฤหัสบดีที่ 21 พฤศจิกายน 2567
​กรมป่าไม้จัดซื้อปืน จาก สำนักงานปลัดกระทรวงกลาโหม ส่งเสริมอุตสาหกรรมป้องกันประเทศ
เมื่อวันที่ 20 พฤศจิกายน 2567 ณ อาคารเทียมคมกฤส กรมป่าไม้ รองอธิบดีกรมป่าไม้ นายบรรณรักษ์ เสริมทอง เป็นผู้รับมอบ ปืนเล็กยาว ขนาด 9 มิลลิเมตร (NIN9) ที่จัดซื้อ จากสำนักงานปลัดกระทรวงกลาโหม
โดยมี พลโท ปวริศ ปั้นทอง ผู้บัญชาการศูนย์อำนวยการสร้างอาวุธ เป็นผู้ส่งมอบ โดยปืนเล็กยาว ขนาด 9 มิลลิเมตร (NIN9) ที่จัดซื้อจะถูกส่งไปใช้ในภารกิจป้องกัน และรักษาป่าทั่วประเทศของกรมป่าไม้ อาวุธปืนเล็กยาว NIN9 เป็นผลงานการวิจัยและผลิตโดย สำนักงานปลัดกระทรวงกลาโหม โดย พลเอก สนิธชนก สังขจันทร์ ปลัดกระทรวงกลาโหม ในการส่งเสริมอุตสาหกรรมป้องกันประเทศตามนโยบายรัฐบาล เพื่อมุ่งเน้นการพึ่งพาตนเองและพัฒนาขีดความสามารถของบุคลากรไทย อาวุธปืนรุ่นนี้ได้ผ่านการทดสอบ และรับรองมาตรฐานยุทโธปกรณ์จากกระทรวงกลาโหม และยังเป็นการส่งเสริมอุตสาหกรรมป้องกันประเทศของไทย ลดการพึ่งพาการนำเข้าจากต่างประเทศ อีกทั้งยังเป็นการบูรณาการระหว่างภาครัฐและภาคเอกชน รวมถึงโรงงานอุตสาหกรรม ภายในประเทศในการวิจัยและผลิต ตลอดจนใช้วัสดุภายในประเทศในการผลิต ซึ่งเป็นการสร้างการจ้างงานภายในประเทศ และเป็นการช่วยกระตุ้นเศรษฐกิจของประเทศอีกทางหนึ่ง

ที่มา : https://www.thaigov.go.th/news/contents/details/90451