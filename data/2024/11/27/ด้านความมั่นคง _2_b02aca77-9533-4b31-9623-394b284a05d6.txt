รัฐบาลไทย-ข่าวทำเนียบรัฐบาล-กสร. เปิดรับสมัคร “สถานประกอบกิจการดีเด่น ด้านแรงงานสัมพันธ์และสวัสดิการแรงงาน ประจำปี 2568”


วันพุธที่ 27 พฤศจิกายน 2567
27/11/2567
พิมพ์
กสร. เปิดรับสมัคร “สถานประกอบกิจการดีเด่น ด้านแรงงานสัมพันธ์และสวัสดิการแรงงาน ประจำปี 2568”
กสร. เปิดรับสมัคร “สถานประกอบกิจการดีเด่น ด้านแรงงานสัมพันธ์และสวัสดิการแรงงาน ประจำปี 2568”
กรมสวัสดิการและคุ้มครองแรงงาน เชิญชวนสถานประกอบกิจการทั่วประเทศ สมัครเข้าร่วมเพื่อคัดเลือกเป็นสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2568 หมดเขต 10 มกราคม 2568
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) เปิดเผยว่า กสร. ได้ดำเนินโครงการส่งเสริมสถานประกอบกิจการให้มีระบบบริหารจัดการที่ดีด้านแรงงานสัมพันธ์และสวัสดิการแรงงาน ขึ้นมาอย่างต่อเนื่องทุกปี เพื่อสนับสนุนให้นายจ้างและลูกจ้างร่วมกันพัฒนาระบบการบริหารจัดการด้านแรงงานสัมพันธ์และสวัสดิการแรงงานในสถานประกอบกิจการ โดยมุ่งเน้นการส่งเสริมแรงงานสัมพันธ์ในระบบทวิภาคี ซึ่งจะส่งผลให้ลูกจ้างมีคุณภาพชีวิตที่ดีขึ้น มีความสุขในการทำงาน นายจ้างมีกำลังแรงงานที่มีศักยภาพและดำเนินกิจการได้อย่างมั่นคง สำหรับปี 2568 นี้ กสร. ขอเชิญชวนสถานประกอบกิจการที่สนใจ สมัครเข้าร่วมโครงการเพื่อรับคัดเลือกให้เป็น “สถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2568”
อธิบดี กสร. กล่าวต่อไปว่า สถานประกอบกิจการที่สนใจ สามารถดาวน์โหลดแบบเสนอชื่อได้ทางเว็บไซต์ http://relation.labour.go.th และยื่นเอกสารการสมัครได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ทั้ง 10 พื้นที่ สำนักงานสวัสดิการและคุ้มครองแรงงานจังหวัด ณ พื้นที่ตั้งของสถานประกอบกิจการตั้งอยู่ ตั้งแต่วันนี้ถึงวันที่ 10 มกราคม 2568 สอบถามรายละเอียดเพิ่มเติมได้ที่ กลุ่มงานส่งเสริมแรงงานสัมพันธ์ สำนักแรงงานสัมพันธ์ 0 2660 2190 – 3

ที่มา : https://www.thaigov.go.th/news/contents/details/90670