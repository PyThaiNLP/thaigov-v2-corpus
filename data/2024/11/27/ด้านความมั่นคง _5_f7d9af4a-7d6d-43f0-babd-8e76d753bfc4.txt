รัฐบาลไทย-ข่าวทำเนียบรัฐบาล-“เฉลิมชัย” ส่งคืน “ลีเมอร์ - เต่าบก” 961 ตัว กลับคืนสู่ถิ่นกำเนิด “มาดากัสการ์” สนับสนุนการยับยั้งการลักลอบค้าสัตว์ป่าผิดกฎหมาย


วันพุธที่ 27 พฤศจิกายน 2567
“เฉลิมชัย” ส่งคืน “ลีเมอร์ - เต่าบก” 961 ตัว กลับคืนสู่ถิ่นกำเนิด “มาดากัสการ์” สนับสนุนการยับยั้งการลักลอบค้าสัตว์ป่าผิดกฎหมาย
“เฉลิมชัย” ส่งคืน “ลีเมอร์ - เต่าบก” 961 ตัว กลับคืนสู่ถิ่นกำเนิด “มาดากัสการ์” สนับสนุนการยับยั้งการลักลอบค้าสัตว์ป่าผิดกฎหมาย
“เฉลิมชัย” ส่งคืน “ลีเมอร์ - เต่าบก” 961 ตัว กลับคืนสู่ถิ่นกำเนิด “มาดากัสการ์” สนับสนุนการยับยั้งการลักลอบค้าสัตว์ป่าผิดกฎหมาย
วันที่ 27 พฤศจิกายน 2567 เวลา 10.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีการส่งคืนสัตว์ป่าของกลางไปยังสาธารณรัฐมาดากัสการ์ พร้อมมอบบันทึกการส่งมอบ – รับมอบสัตว์ป่าของกลางที่มีถิ่นกำเนิดที่สาธารณรัฐมาดากัสการ์ จำนวน 961 ตัว ให้กับ Mr. Max Andonirina FONTAINE รัฐมนตรีว่าการกระทรวงสิ่งแวดล้อมและการพัฒนาที่ยั่งยืน สาธารณรัฐมาดากัสการ์ โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช พล.ต.อ.ยุทธนา แพรดำ อธิบดีกรมสอบสวนคดีพิเศษ พร้อมด้วยคณะผู้บริหารทั้ง 3 หน่วยงานและสื่อมวลชน ร่วมเป็นสักขีพยาน ณ ห้องประชุมศักดิ์สิทธิ์ ตรีเดช ชั้น 2 กระทรวงทรัพยากรธรรมชาติและสิ่งแวดล้อม
ดร.เฉลิมชัย รมว.ทส. กล่าวว่า ประเทศไทย โดยกระทรวงทรัพยากรธรรมชาติและสิ่งแวดล้อม (ทส.) ให้ความสำคัญกับการอนุวัติตามอนุสัญญาว่าด้วยการค้าระหว่างประเทศซึ่งชนิดพันธุ์สัตว์ป่าและพืชป่าที่ใกล้สูญพันธุ์ หรือ ไซเตส (CITES) โดยเฉพาะปัญหาการค้าสัตว์ป่าที่ผิดกฎหมายที่เป็นปัญหาระดับโลก ส่งผลกระทบต่อความอยู่รอดของสัตว์ป่าจนนำไปสู่ภาวะใกล้สูญพันธุ์ ทั้งนี้ ทส. มุ่งมั่นที่จะทำงานร่วมกันกับทุกภาคส่วน เพื่อยับยั้งการค้าสัตว์ป่าผิดกฎหมาย สำหรับสัตว์ป่าที่จะมีการส่งคืนในครั้งนี้ มีจำนวนมากถึง 961 ตัว ประกอบด้วย เต่าแมงมุม 759 ตัว เต่าลายรัศมี 155 ตัว ลีเมอร์สีน้ำตาล 31 ตัว และลีเมอร์หางวงแหวน 16 ตัว ซึ่งจะถูกทยอยส่งกลับสู่สาธารณรัฐมาดากัสการ์ ด้วยสายการบินกาตาร์แอร์เวย์ ในวันที่ 28, 30 พฤศจิกายน และวันที่ 2 ธันวาคม 2567 นับเป็นครั้งแรกของประเทศไทยที่มีการส่งคืนสัตว์ป่าของกลางก่อนที่คดีจะสิ้นสุด ซึ่งเป็นผลจากการปรับปรุงระเบียบและกฎหมายที่เกี่ยวข้อง เพื่อให้สามารถส่งคืนสัตว์ป่าที่มีชีวิตได้รวดเร็วยิ่งขึ้น และหวังว่าการดำเนินการในครั้งนี้ จะเป็นแบบอย่างที่ดีของการทำงานร่วมกันในระดับโลก เพื่อให้การอนุรักษ์สัตว์ป่าบรรลุเป้าหมายอย่างมีประสิทธิภาพต่อไป

ที่มา : https://www.thaigov.go.th/news/contents/details/90691