รัฐบาลไทย-ข่าวทำเนียบรัฐบาล-กรมทางหลวงชนบท รายงานสถานการณ์อุทกภัยในพื้นที่จังหวัดนราธิวาสและปัตตานี ไม่สามารถสัญจรผ่านได้ 5 สายทาง 


วันพุธที่ 27 พฤศจิกายน 2567
กรมทางหลวงชนบท รายงานสถานการณ์อุทกภัยในพื้นที่จังหวัดนราธิวาสและปัตตานี ไม่สามารถสัญจรผ่านได้ 5 สายทาง
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ขณะนี้เกิดฝนตกหนักอย่างต่อเนื่องในพื้นที่ภาคใต้ของประเทศไทย เนื่องจากหย่อมความกดอากาศต่ำกำลังแรงจะเคลื่อนผ่านประเทศมาเลเซียลงสู่ทะเลอันดามัน ส่งผลให้เกิดน้ำท่วม น้ำป่าไหลหลากปิดทับเส้นทางการจราจร ประชาชนได้รับผลกระทบไม่สามารถสัญจรผ่านไปมาได้ กรมทางหลวงชนบท (ทช.) ได้สั่งการไปยังสำนักงานทางหลวงชนบทและแขวงทางหลวงชนบทในพื้นที่ ให้เร่งระดมกำลังเจ้าหน้าที่ พร้อมเครื่องมือและอุปกรณ์อำนวยความปลอดภัย เข้าช่วยเหลือประชาชนอย่างเร่งด่วน เพื่ออำนวยความสะดวกปลอดภัยให้กับประชาชน โดยได้ติดตั้งป้ายเตือน ปักเสาแนวเขตน้ำท่วมและจัดเจ้าหน้าที่ลาดตระเวนบนสายทางอย่างต่อเนื่อง
ข้อมูล ณ วันที่ 27 พฤศจิกายน 2567 เวลา 13.00 น. ได้รับรายงานจากแขวงทางหลวงชนบทนราธิวาสและแขวงทางหลวงชนบทปัตตานี มีสายทางที่ได้รับผลกระทบไม่สามารถสัญจรผ่านได้ 5 สายทาง ดังนี้
1. ถนนสาย นธ.4001 แยก ทล.4056 - บ้านตันหยงมัส อำเภอระแงะ จังหวัดนราธิวาส
2. ถนนสาย นธ.4007 แยก ทล.4136 - ภายในศูนย์ราชการ อำเภอเมือง จังหวัดนราธิวาส
3. ถนนสาย นธ.4008 แยก ทล.4055 - บ้านป่าไผ่ อำเภอระแงะ จังหวัดนราธิวาส
4. ถนนสาย นธ.5027 แยกถนนสาย นธ.4013 - บ้านบาโงสะโต อำเภอระแงะและศรีสาคร จังหวัดนราธิวาส
5. ถนนสาย ปน.6083 บ้านบือราแง - บ้านชะมา อำเภอทุ่งยางแดง จังหวัดปัตตานี
นอกจากนี้ ได้สั่งการไปยังสำนักงานทางหลวงชนบทและแขวงทางหลวงชนบทในพื้นที่ภาคใต้ทุกแห่งให้เตรียมพร้อมรับมืออย่างใกล้ชิด พร้อมติดตั้งป้ายเตือน สัญญาณไฟ และอุปกรณ์อำนวยความปลอดภัย   ให้ครบครัน รวมทั้งจัดเจ้าหน้าที่ลงพื้นที่เฝ้าระวังสถานการณ์ตลอด 24 ชั่วโมง เพื่ออำนวยความปลอดภัยให้กับประชาชนในสภาวะวิกฤต อย่างไรก็ตาม ทช. จะติดตามสถานการณ์อุทกภัยอย่างใกล้ชิด ประชาชนสามารถแจ้งเหตุอุทกภัยบนสายทางหลวงชนบทได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/90684