รัฐบาลไทย-ข่าวทำเนียบรัฐบาล-รองนายกฯ ประเสริฐ ร่วมหารือ USABC หนุนเศรษฐกิจดิจิทัลไทย ส่งเสริมการลงทุนร่วมไทย-สหรัฐ


วันอังคารที่ 26 พฤศจิกายน 2567
26/11/2567
พิมพ์
รองนายกฯ ประเสริฐ ร่วมหารือ USABC หนุนเศรษฐกิจดิจิทัลไทย ส่งเสริมการลงทุนร่วมไทย-สหรัฐ
รองนายกฯ ประเสริฐ ร่วมหารือ USABC หนุนเศรษฐกิจดิจิทัลไทย ส่งเสริมการลงทุนร่วมไทย-สหรัฐ
วันที่ 26 พฤศจิกายน 2567 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย ดร.ณหทัย ทิวไผ่งาม ผู้ช่วยรัฐมนตรีประจำสำนักนายกรัฐมนตรี และนางปิยนุช วุฒิสอน รองปลัดกระทรวง ดีอี ร่วมหารือกับคณะนักธุรกิจจากสภาธุรกิจสหรัฐอเมริกา-อาเซียน (USABC) นำโดย ประธาน และCEO ของ USABC เอกอัครราชทูต Ted Osius และบริษัทชั้นนำของสหรัฐอเมริกามากกว่า 30 บริษัท เพื่อหารือแนวทางการส่งเสริมความร่วมมือด้านดิจิทัล การเปิดโอกาสด้านการลงทุนทางโครงสร้างพื้นฐานดิจิทัล การยกระดับศักยภาพด้านบุคลากรดิจิทัล และการสร้างความมั่นคงปลอดภัยในการใช้ประโยชน์จากเทคโนโลยีดิจิทัล โดยเฉพาะอย่างยิ่ง การพัฒนาเทคโนโลยีคลาวด์ ปัญญาประดิษฐ์ (AI) ความมั่นคงปลอดภัยทางไซเบอร์ การส่งเสริมการชำระเงินทางดิจิทัล และหัวข้ออื่นๆ ที่เกี่ยวข้อง ณ อาคารสำนักงานใหญ่ บริษัท โทรคมนาคมแห่งชาติ จำกัด (มหาชน)
โดยรองนายกฯ ประเสริฐ ได้เน้นย้ำถึงความร่วมมือระหว่างภาครัฐ และเอกชน โดยเฉพาะความร่วมมือกับพันธมิตรระดับโลกจากสหรัฐอเมริกา ซึ่งถือเป็นกลไกสำคัญในการบรรลุวิสัยทัศน์ของการพัฒนาประเทศในการสร้างความเชื่อมั่นว่า เทคโนโลยีดิจิทัลจะเป็นกลไกสำคัญในการเร่งการเติบโตทางเศรษฐกิจ และสามารถสร้างอนาคตแห่งการเปลี่ยนแปลงทางดิจิทัล เพื่อขับเคลื่อนความก้าวหน้าในทุกภาคส่วน และสร้างโอกาสและความเชื่อมโยงให้ประชาชนของทั้งสองประเทศต่อไป
ในการหารือครั้งนี้ กระทรวงดีอี ได้แลกเปลี่ยนนโยบายหลักที่สำคัญ อาทิ การขับเคลื่อนนโยบาย New Growth Engine เพื่อเปลี่ยนแปลงประเทศไทยสู่เศรษฐกิจและสังคมดิจิทัล นโยบาย Cloud First Policy การพัฒนาด้าน AI และกำลังคนดิจิทัล รวมถึงความมั่นคงปลอดภัยไซเบอร์ และแนวทางการแก้ไขปัญหาหลอกลวงทางออนไลน์ ผ่านศูนย์ปฏิบัติการแก้ไขปัญหาอาชญากรรมออนไลน์ (Anti-Online Scam Operation Center: AOC) และศูนย์ต่อต้านข่าวปลอมประเทศไทย (Anti Fake News Center: AFNC) นอกจากนี้ USABC ได้กล่าวถึงบทบาทสำคัญของไทยในฐานะศูนย์กลางเศรษฐกิจในภูมิภาค และชื่นชมการขับเคลื่อนเศรษฐกิจดิจิทัลของรัฐบาลและกระทรวงฯ รวมถึงแสดงความสนใจที่จะดำเนินการความร่วมมือด้านการเปลี่ยนผ่านสู่ยุคดิจิทัลระหว่างกัน เพื่อสร้างความเข้มแข็งทั้งทางเศรษฐกิจและสังคม รวมถึงการลงทุนระหว่างไทยและสหรัฐอเมริกา

ที่มา : https://www.thaigov.go.th/news/contents/details/90662