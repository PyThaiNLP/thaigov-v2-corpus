รัฐบาลไทย-ข่าวทำเนียบรัฐบาล-วราวุธ รมว.พม.  เปิดงาน วันอาสาสมัครสากล 67 ชู งานอาสาสมัคร คือ พลังอันยิ่งใหญ่ แก้ปัญหาสังคม-สวล.อย่างยั่งยืน


วันพุธที่ 27 พฤศจิกายน 2567
วราวุธ รมว.พม.  เปิดงาน วันอาสาสมัครสากล 67 ชู งานอาสาสมัคร คือ พลังอันยิ่งใหญ่ แก้ปัญหาสังคม-สวล.อย่างยั่งยืน
วราวุธ รมว.พม.  เปิดงาน วันอาสาสมัครสากล 67 ชู งานอาสาสมัคร คือ พลังอันยิ่งใหญ่ แก้ปัญหาสังคม-สวล.อย่างยั่งยืน
วันที่ 27 พฤศจิกายน 2567 เวลา 13.30 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน “วันอาสาสมัครสากล ประจำปี 2567” (International Volunteer Day 2024 Celebration) ภายใต้แนวคิด “การดูแลผู้คนและสิ่งแวดล้อมอย่างยั่งยืนผ่านงานอาสาสมัคร” (People Care and Planet Care through Volunteering Activities) โดยมี ดร.มานพ อุดมเกิดมงคล ผู้แทนสำนักงานผู้ประสานงานสหประชาชาติประจำประเทศไทย (UN Resident Coordinator in Thailand) นางสาวแคทรียา ปทุมรส รองอธิบดีกรมองค์การระหว่างประเทศ กระทรวงการต่างประเทศ Mr. Christian Hainzl ผู้จัดการโครงการอาสาสมัครแห่งสหประชาชาติสำนักงานภูมิภาคเอเชียและแปซิฟิก (Regional Manager of the United Nations Volunteer Programme, Regional Office for Asia and the Pacific) นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายกันตพงศ์ รังษีสว่าง อธิบดีกรมพัฒนาสังคมและสวัสดิการ พร้อมด้วยคณะผู้บริหารกระทรวง พม. และผู้แทนภาคีเครือข่าย เข้าร่วมงาน ณ มูลนิธิหอจดหมายเหตุพุทธทาส อินทปัญโญ (สวนโมกข์กรุงเทพ)
นายวราวุธ กล่าวว่า ประเทศไทยในฐานะสมาชิกสหประชาชาติให้ความสำคัญกับงานอาสาสมัคร ตามมติของสมัชชาใหญ่ที่กำหนดให้วันที่ 5 ธันวาคมของทุกปี เป็นวันอาสาสมัครสากล เพื่อส่งเสริมการรับรู้และความสำคัญของการอาสาสมัครทั่วโลก โดยเน้นบทบาทในการสร้างสันติภาพและการพัฒนาที่ยั่งยืน พร้อมกระตุ้นการมีส่วนร่วมของประชาชนในการสร้างผลกระทบเชิงบวกต่อชุมชน เศรษฐกิจ สังคม และความสามัคคี ทั้งยังสนับสนุนความร่วมมือระดับนานาชาติเพื่อบรรลุเป้าหมาย SDGs
นายวราวุธ กล่าวว่า กระทรวง พม. ในฐานะศูนย์อาสาสมัครแห่งชาติ ได้ส่งเสริมบทบาทของอาสาสมัครมาอย่างต่อเนื่อง ผ่านนโยบาย “ทิศทางการพัฒนางานอาสาสมัครไทย เพื่อการบรรลุเป้าหมายการพัฒนาที่ยั่งยืน” โดยเน้นการพัฒนาทักษะ ความรู้ และการบริหารจัดการงานอาสาสมัครอย่างมีประสิทธิภาพ รวมถึงการสร้างฐานข้อมูล Big Data และแพลตฟอร์มกลาง เพื่อรวบรวมข้อมูลงานอาสาสมัคร และยังให้ความสำคัญกับการสร้างสภาพแวดล้อมที่เอื้อต่อการทำงานอาสาสมัคร และการคุ้มครองสวัสดิภาพของอาสาสมัคร เพื่อสนับสนุนการปฏิบัติงานอย่างยั่งยืนและตอบโจทย์เป้าหมายการพัฒนาในอนาคต
นายวราวุธ กล่าวเพิ่มเติมว่า สำหรับแนวคิด "การดูแลผู้คนและสิ่งแวดล้อมอย่างยั่งยืนผ่านงานอาสาสมัคร" (People Care and Planet Care through Volunteering Activities) เป็นแนวคิดที่กระชับและทรงพลัง ย้ำถึงความรับผิดชอบต่อสังคมและสิ่งแวดล้อม เพื่อเน้นบทบาทสำคัญของอาสาสมัครในการแก้ปัญหาสังคมและสิ่งแวดล้อมที่สอดคล้องกับเป้าหมายการพัฒนาที่ยั่งยืน โดยเฉพาะวิกฤตโครงสร้างประชากรไทยที่เข้าสู่สังคมสูงวัยอย่างรวดเร็ว กระทรวง พม. ขอเป็นกำลังใจในการปฏิบัติงานอาสาสมัครของทุกคน และขอชื่นชมการอุทิศตนที่สร้างประโยชน์ให้แก่สังคมส่วนรวมอย่างต่อเนื่อง
ทั้งนี้ ภายในงานมีกิจกรรมสำคัญ อาทิ 1) Volunteer Vibes - สื่อสารงานอาสาสมัคร โดยมีการเผยแพร่กิจกรรมด้านอาสาสมัครต่อเนื่องตั้งแต่เดือนตุลาคม - ธันวาคม 2567 ผ่าน Platform Traffy Fondue 2) Volunteer Fest - มหกรรมรวมพลังอาสาสมัคร ที่เน้นย้ำการลงมือทำของอาสาสมัคร การมีส่วนร่วมอย่างหลากหลาย และการรับมือกับความเปลี่ยนแปลงของสถานการณ์ทางสังคมโลก ผ่านกิจกรรมต่าง ๆ ไม่ว่าจะเป็นกิจกรรม “The Power of Diverse Volunteers” โดยจัดนิทรรศการนำเสนอรูปแบบงานอาสาสมัครที่หลากหลาย กิจกรรม “A Ripple of Kindness” ร่วมกันให้และส่งต่อสิ่งของที่จำเป็นสำหรับการฟื้นฟูแก่ผู้ประสบภัยธรรมชาติ เพื่อสร้างการเปลี่ยนแปลงเชิงบวกในสังคม และกิจกรรม “Volunteer Insights” โดยเปิดเวทีเสวนา แลกเปลี่ยนมุมมอง และนำเสนอบทบาทของอาสาสมัครในการฟื้นฟูหลังเกิดภัยพิบัติ ตอบสนองต่อสถานการณ์วิกฤตร่วมกันแบบบูรณาการ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #วันอาสาสมัครสากล2567

ที่มา : https://www.thaigov.go.th/news/contents/details/90704