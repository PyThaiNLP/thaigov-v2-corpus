รัฐบาลไทย-ข่าวทำเนียบรัฐบาล-รัฐมนตรีสาธารณสุข  นำข้าราชการ เจ้าหน้าที่ ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร เนื่องในวันคล้ายวันสถาปนากระทรวงสาธารณสุข 82 ปี


วันพุธที่ 27 พฤศจิกายน 2567
รัฐมนตรีสาธารณสุข  นำข้าราชการ เจ้าหน้าที่ ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร เนื่องในวันคล้ายวันสถาปนากระทรวงสาธารณสุข 82 ปี
รัฐมนตรีสาธารณสุข นำคณะผู้บริหาร ข้าราชการและเจ้าหน้าที่ ถวายสักการะพระอนุสาวรีย์ สมเด็จพระเจ้าบรมวงศ์เธอ กรมพระยาชัยนาทนเรนทร เนื่องในวันคล้ายวันสถาปนากระทรวงสาธารณสุข ครบรอบ 82 ปี
พร้อมยกคำจารึกพระอนุสาวรีย์ ที่จัดสร้างอุทิศถวายเพื่อให้บุคลากรสาธารณสุขทั้งปวงได้ประจักษ์ในพระคุณธรรมของพระองค์ ให้ร่วมแรงร่วมใจกันสร้างสรรค์ประโยชน์สูงสุดให้เกิดแก่ประชาชนสืบไป
วันนี้ (27 พฤศจิกายน 2567) ที่ กระทรวงสาธารณสุข จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข นำคณะผู้บริหาร ข้าราชการ เจ้าหน้าที่กระทรวงสาธารณสุข ผู้แทนหน่วยงาน สมาคม องค์กรต่างๆ ร่วมพิธีวางพานพุ่มถวายสักการะ เนื่องในวันคล้ายวันสถาปนากระทรวงสาธารณสุข ครบรอบ 82 ปี  ณ บริเวณลานพระอนุสาวรีย์ สมเด็จพระเจ้าบรมวงศ์เธอ กรมพระยาชัยนาทนเรนทร และร่วมพิธีสดัปกรณ์
นายสมศักดิ์ กล่าวว่า ในรัชสมัยพระบาทสมเด็จพระมงกุฎเกล้าเจ้าอยู่หัว ได้มีประกาศในหนังสือราชกิจจานุเบกษา เมื่อวันที่ 27 พฤศจิกายน พ.ศ. 2461 ให้ตั้งกรมสาธารณสุขขึ้นในกระทรวงมหาดไทย และทรงพระกรุณาโปรดเกล้าโปรดกระหม่อมให้ พระเจ้าน้องยาเธอกรมหมื่นชัยนาทนเรนทร ซึ่งทรงสำเร็จการศึกษาวิชาเกี่ยวกับการแพทย์จากประเทศเยอรมนี เป็นอธิบดีกรมสาธารณสุขพระองค์แรก โดยทรงวางรากฐานงานสาธารณสุขและวางแผนจัดทำโครงการแบ่งหน้าที่ของแพทย์และเภสัชกร ควบคุมคุณภาพและมาตรฐานของยาตามแบบยุโรป ทรงริเริ่มพระราชบัญญัติเกี่ยวกับการสาธารณสุขเป็นครั้งแรก และทรงแบ่งงานสาธารณสุขในพระราชอาณาเขตวางระเบียบการบริหารงานครอบคลุมทั้งส่วนกลางและภูมิภาค มีการจัดตั้งแพทย์ประจำจังหวัด ซึ่งพัฒนามาเป็นสาธารณสุขจังหวัดในปัจจุบัน ต่อมาในรัชสมัยพระบาทสมเด็จพระเจ้าอยู่หัวอานันทมหิดล ได้มีการพัฒนาองค์กรและขยายงานสาธารณสุขให้กว้างขวางขึ้น และสถาปนากรมสาธารณสุขขึ้นเป็นกระทรวงสาธารณสุข เมื่อวันที่ 10 มีนาคม 2485 และมีการพิจารณาเปลี่ยนวันสถาปนากระทรวงสาธารณสุข เป็นวันที่ 27 พฤศจิกายน ตั้งแต่ พ.ศ. 2509 เป็นต้นมา
“เนื่องในโอกาสครบรอบ 82 ปี วันคล้ายวันสถาปนากระทรวงสาธารณสุข ในวันนี้บุคลากรกระทรวงสาธารณสุขทุกคน ขอตั้งมั่นที่จะร่วมแรงร่วมใจ ด้วยความรักความสามัคคี สร้างสรรค์ประโยชน์สูงสุดให้เกิดแก่ประชาชน สมดังคำจารึกแห่งพระอนุสาวรีย์ ตอนหนึ่งว่า “ปวงข้าพระพุทธเจ้าผู้ตระหนักในคุณวิเศษแห่งพระองค์มีสมานฉันท์จัดสร้างพระรูปนี้ขึ้นไว้เป็นสัญญาณแห่งน้ำใจกตัญญู ได้รับพระบรมราชานุเคราะห์แห่งพระบาทสมเด็จพระเจ้าอยู่หัว จึงขอน้อมใจอุทิศถวาย เพื่อให้บรรดาแพทย์ พยาบาลเภสัชกร และบุคลากรสาธารณสุขทั้งปวงได้ประจักษ์ในพระคุณธรรม อันไม่พึงวัดตวงได้ ตลอดเวลาอันนานสืบไป” นายสมศักดิ์กล่าว
********************************************** 27 พฤศจิกายน 2567

ที่มา : https://www.thaigov.go.th/news/contents/details/90671