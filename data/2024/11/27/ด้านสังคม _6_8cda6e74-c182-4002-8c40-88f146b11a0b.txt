รัฐบาลไทย-ข่าวทำเนียบรัฐบาล-สธ. ทำความเข้าใจหลักเกณฑ์เบิกจ่ายค่าเสี่ยงภัยโควิด 25 อปท. กำหนดเวลายื่นเอกสารถึง 16 ธ.ค.นี้


วันพุธที่ 27 พฤศจิกายน 2567
สธ. ทำความเข้าใจหลักเกณฑ์เบิกจ่ายค่าเสี่ยงภัยโควิด 25 อปท. กำหนดเวลายื่นเอกสารถึง 16 ธ.ค.นี้
กระทรวงสาธารณสุข เชิญ 25 องค์กรปกครองส่วนท้องถิ่น ทำความเข้าใจเกี่ยวกับแนวทาง หลักเกณฑ์ การเบิกจ่ายค่าตอบแทนเสี่ยงภัยโควิด 19 และเอกสารหลักฐานประกอบ
เพื่อเร่งรัดการเบิกจ่ายให้แก่เจ้าหน้าที่ผู้ปฏิบัติงานของท้องถิ่นได้อย่างถูกต้อง โดยกำหนดกรอบระยะเวลาการยื่นเอกสารหลักฐานถึง 16 ธันวาคมนี้ ส่วนหน่วยงานสังกัดกระทรวงสาธารณสุขมีการเบิกจ่ายครบถ้วนแล้ว
วันนี้ (27 พฤศจิกายน 2567) ที่สำนักงานปลัดกระทรวงสาธารณสุข จ.นนทบุรี นพ.นเรศฤทธิ์ ขัดธะสีมา ผู้ช่วยปลัดกระทรวงสาธารณสุข ได้รับมอบหมายจาก นพ.โอภาส การย์กวินพงศ์ ปลัดกระทรวงสาธารณสุข ให้เป็นประธานการประชุมชี้แจงแนวทางการเบิกจ่ายค่าตอบแทนเสี่ยงภัยของเจ้าหน้าที่ที่ปฏิบัติงานในการเฝ้าระวัง สอบสวน ป้องกัน ควบคุม และรักษาผู้ป่วยโรคติดเชื้อไวรัสโคโรนา 2019  (Covid-19) กับ 25 หน่วยงานองค์กรปกครองส่วนท้องถิ่น โดยมี นางชยานันท์ อุ้ยตา ผู้อำนวยการกองบริหารการคลัง สำนักงานปลัดกระทรวงสาธารณสุข ร่วมให้ข้อมูล
นพ.นเรศฤทธิ์กล่าวว่า นายสมศักดิ์ เทพสุทิน รัฐมนตรีว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุข มีความห่วงใยและกำชับให้เร่งรัดการเบิกจ่ายค่าตอบแทนเสี่ยงภัยโควิด 19 รอบล่าสุด ที่คณะรัฐมนตรีพิจารณาอนุมัติงบประมาณ รายการเงินสำรองจ่ายเพื่อกรณีฉุกเฉินหรือจำเป็น เพื่อเป็นค่าใช้จ่ายสำหรับบุคลากรทางการแพทย์และสาธารณสุขที่ปฏิบัติงานเฝ้าระวัง สอบสวนป้องกัน ควบคุมและรักษาผู้ป่วยโรคติดเชื้อไวรัสโคโรนา 2019 (COVID - 19) วงเงิน 3,849.30 ล้านบาท ตามข้อเสนอของกระทรวงสาธารณสุข ซึ่งปัจจุบัน หน่วยงานในสังกัดกระทรวงสาธารณสุขได้ทำการเบิกจ่ายครบถ้วนแล้ว เหลือเพียงวงเงินส่วนของหน่วยงานนอกสังกัด จำนวน 593.48 ล้านบาท ที่มีการเบิกจ่ายไปเพียง 66.30 ล้านบาท คิดเป็นร้อยละ 11.17
นพ.นเรศฤทธิ์กล่าวต่อว่า ในส่วนของหน่วยงานนอกสังกัดที่เป็นองค์กรปกครองส่วนท้องถิ่น (อปท.) จำนวน 43 จังหวัด รวม 170 แห่ง ยังไม่มีประสบการณ์ในการจัดทำเอกสารเบิกจ่ายค่าเสี่ยงภัยโควิด 19 มาก่อน กองบริหารการคลัง จึงได้จัดประชุมชี้แจงรายละเอียดและหลักเกณฑ์การเบิกจ่ายให้กับ อปท.ต่างๆ ตั้งแต่เดือนตุลาคม 2567 และสิ้นสุดระยะเวลาชี้แจงรายละเอียดเมื่อวันที่ 15 พฤศจิกายน 2567 ที่ผ่านมา โดยมี อปท. เข้าร่วมตรวจสอบเอกสารไปแล้ว 145 แห่ง ยังเหลือ อปท. ที่ไม่สามารถเข้ามารับฟังคำชี้แจงได้อีก 25 แห่ง ในวันนี้จึงได้เชิญอปท.ที่เหลือมาประชุมชี้แจงรายละเอียดและหลักเกณฑ์การเบิกจ่ายค่าตอบแทนเสี่ยงภัยฯ วงเงิน 8,839,305.00 บาท เพื่อเร่งรัดการเบิกจ่ายให้กับเจ้าหน้าที่ได้อย่างถูกต้อง ครบถ้วน เป็นไปตามหลักเกณฑ์ที่กระทรวงสาธารณสุขกําหนด โดยกำหนดระยะเวลาจัดส่งเอกสารภายในวันที่ 16 ธันวาคม 2567 หรือหากไม่ประสงค์จะเบิกจ่าย ขอให้มีหนังสือแจ้งสำนักงานปลัดกระทรวงสาธารณสุขทราบต่อไป ทั้งนี้ มีหน่วยงานที่ไม่ประสงค์ขอรับงบประมาณ 2 แห่ง คือ เทศบาลตําบลช้างเผือก จังหวัดเชียงใหม่ วงเงิน 98,375 บาท และเทศบาลตําบลบ้านเชียง จังหวัดอุดรธานี วงเงิน 3,246,000 บาท
********************************************* 27 พฤศจิกายน 2567

ที่มา : https://www.thaigov.go.th/news/contents/details/90692