รัฐบาลไทย-ข่าวทำเนียบรัฐบาล-“ความสัมพันธ์ไทย-สิงคโปร์ครบ 60 ปี” นายกฯ แพทองธาร ต้อนรับนายกรัฐมนตรี สิงคโปร์อย่างเป็นทางการ พร้อมหารือกระชับความสัมพันธ์ และผลักดันการลงทุนทั้ง 2 ประเทศ


วันพุธที่ 27 พฤศจิกายน 2567
27/11/2567
พิมพ์
“ความสัมพันธ์ไทย-สิงคโปร์ครบ 60 ปี” นายกฯ แพทองธาร ต้อนรับนายกรัฐมนตรี สิงคโปร์อย่างเป็นทางการ พร้อมหารือกระชับความสัมพันธ์ และผลักดันการลงทุนทั้ง 2 ประเทศ
“ความสัมพันธ์ไทย-สิงคโปร์ครบ 60 ปี” นายกฯ แพทองธาร ต้อนรับนายกรัฐมนตรี สิงคโปร์อย่างเป็นทางการ พร้อมหารือกระชับความสัมพันธ์ และผลักดันการลงทุนทั้ง 2 ประเทศ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายลอเรนซ์ หว่อง (H.E. Mr. Lawrence Wong) นายกรัฐมนตรีสาธารณรัฐสิงคโปร์ มีกำหนดการเดินทางเยือนประเทศไทยอย่างเป็นทางการในฐานะแขกของรัฐบาล (Official Visit) ในวันพฤหัสบดีที่ 28 พฤศจิกายน 2567 ตามคำเชิญของนางสาวแพทองธาร ชินวัตร นายกรัฐมนตรี ซึ่งนับเป็นการเยือนประเทศไทยอย่างเป็นทางการครั้งแรกของนายกรัฐมนตรีสาธารณรัฐสิงคโปร์ตั้งแต่เข้ารับตำแหน่งเมื่อเดือนพฤษภาคม 2567
นายกรัฐมนตรีสิงคโปร์ มีกำหนดการสำคัญที่ทำเนียบรัฐบาล ในช่วงเวลา 10.30 น. ได้แก่ พิธีการต้อนรับอย่างเป็นทางการ การพบหารือกับนายกรัฐมนตรี การร่วมเป็นสักขีพยานในพิธีลงนามเอกสารความร่วมมือระหว่างหน่วยงานของไทยกับสิงคโปร์ การแถลงข่าวร่วม และนายกรัฐมนตรีจะเป็นเจ้าภาพเลี้ยงอาหารกลางวันเพื่อเป็นเกียรติแก่นายกรัฐมนตรีสิงคโปร์
นายจิรายุ กล่าวว่า ในปีหน้า พ.ศ. 2568 ไทยกับสิงคโปร์จะฉลองครบรอบ 60 ปี การสถาปนาความสัมพันธ์ทางการทูต ซึ่งผู้นำทั้งสองจะร่วมหารือทวิภาคี เพื่อกระชับความสัมพันธ์ระหว่างไทยกับสิงคโปร์ให้ใกล้ชิดกันมากขึ้น ทั้งในด้านการแลกเปลี่ยนการเยือน การเป็นหุ้นส่วนด้านความมั่นคงและด้านเศรษฐกิจ ความสัมพันธ์ระดับประชาชน และความร่วมมือเชิงยุทธศาสตร์ รวมถึงผลักดันความร่วมมือในสาขาใหม่ อาทิ ความมั่นคงทางไซเบอร์ เศรษฐกิจดิจิทัล เศรษฐกิจสีเขียว และการลงทุนในอุตสาหกรรมแห่งอนาคต เพื่อประโยชน์ของประชาชนทั้งสองประเทศ นายจิรายุกล่าว

ที่มา : https://www.thaigov.go.th/news/contents/details/90698