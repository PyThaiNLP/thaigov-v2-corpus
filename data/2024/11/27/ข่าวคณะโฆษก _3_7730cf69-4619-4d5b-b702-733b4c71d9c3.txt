รัฐบาลไทย-ข่าวทำเนียบรัฐบาล-“อนุกูล” เผย สถานการณ์ส่งออกข้าวไทยช่วง 10 เดือน ปี 2567 (ม.ค.-ต.ค.) ปริมาณ 8.35 ล้านตัน


วันพุธที่ 27 พฤศจิกายน 2567
27/11/2567
พิมพ์
“อนุกูล” เผย สถานการณ์ส่งออกข้าวไทยช่วง 10 เดือน ปี 2567 (ม.ค.-ต.ค.) ปริมาณ 8.35 ล้านตัน
เพิ่มขึ้น 20.32% มูลค่า 191,031 ล้านบาท คาดทั้งปีส่งออกสูงถึง 9 ล้านตัน มูลค่า 230,000 ล้านบาท
วันที่ 27 พ.ย.67  เวลา 09.30 น.  นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า สถานการณ์ส่งออกข้าวไทยช่วง 10 เดือน ปี 2567 (ม.ค.-ต.ค.) ปริมาณ 8.35 ล้านตัน เพิ่มขึ้น 20.32% มูลค่า 191,031 ล้านบาท หรือประมาณ 5,411 ล้านเหรียญสหรัฐ เพิ่มขึ้น 39.81% สำหรับชนิดข้าวที่ส่งออกมากที่สุด คือ “ข้าวขาว” ปริมาณ 5.18 ล้านตัน คิดเป็นสัดส่วน 62.04% ของปริมาณการส่งออกข้าวไทยทั้งหมด รองลงมา ได้แก่ ข้าวหอมมะลิไทย 16.40% ข้าวนึ่ง 12.10% ข้าวหอมไทย 6.47% ข้าวเหนียว 2.75% และข้าวกล้อง 0.24% ส่วนการส่งออกข้าวไทยทั้งปี 2567 “กรมการค้าต่างประเทศ” และ “สมาคมผู้ส่งออกข้าวไทย” ประเมินร่วมกันว่า จะทำได้สูงถึง 9 ล้านตัน มูลค่า 230,000 ล้านบาท
ทั้งนี้ จากรายงานข้อมูลราคา FOB ส่งออกข้าวไทยเฉลี่ยของ “สภาหอการค้าแห่งประเทศไทย” ในช่วง 10 เดือน พบว่า “ข้าวหอมมะลิ (ข้าวใหม่)” ราคาเฉลี่ย 935 เหรียญสหรัฐ/ตัน เพิ่มขึ้น 7.59% “ข้าวหอมปทุมธานี (ข้าวหอมไทย)” ราคาเฉลี่ย 875 เหรียญสหรัฐ/ตัน เพิ่มขึ้น 24.64% ซึ่ง “ทำสถิติ” ราคาปรับตัวขึ้น “สูงสุด” ในบรรดาข้าวทุกชนิด “ข้าวขาว” ราคาเฉลี่ย 603 เหรียญสหรัฐ/ตัน เพิ่มขึ้น 11.67% “ข้าวนึ่ง” ราคาเฉลี่ย 601 เหรียญสหรัฐ/ตัน เพิ่มขึ้น 10.89% และ “ข้าวเหนียว” ราคาเฉลี่ย 818 เหรียญสหรัฐ/ตัน เพิ่มขึ้น 0.62%
นายอนุกูล ระบุว่า  จากราคาข้าวส่งออกเพิ่มขึ้น ได้ส่งผลดีต่อ “ราคาข้าวเปลือก” ในประเทศ ที่ปรับตัวสูงขึ้นตามไปด้วย โดยข้อมูลจาก “กรมการค้าภายใน” แจ้งว่า “ข้าวเปลือกหอมมะลิ” ราคาเฉลี่ย 15,547 บาท/ตัน เพิ่มขึ้น 7.85% “ข้าวเปลือกหอมปทุมธานี (ข้าวหอมไทย)” ราคาเฉลี่ย 14,928 บาท/ตัน เพิ่มขึ้น 29.16% “ข้าวเปลือกเจ้า (ข้าวขาว/ข้าวนึ่ง)” ราคาเฉลี่ย 11,686 บาท/ตัน เพิ่มขึ้น 9.87% และ “ข้าวเปลือกเหนียว” ราคาเฉลี่ย 13,661 บาท/ตัน เพิ่มขึ้น 6.70%   ///

ที่มา : https://www.thaigov.go.th/news/contents/details/90669