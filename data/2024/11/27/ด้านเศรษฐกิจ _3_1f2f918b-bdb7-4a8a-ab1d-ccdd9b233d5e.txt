รัฐบาลไทย-ข่าวทำเนียบรัฐบาล-SME D Bank ขับเคลื่อนนโยบาย Social Engagement การพัฒนาเพื่อสังคม เปิดพื้นที่ให้ผู้ประกอบการขายสินค้าฟรี ช่วยเพิ่มรายได้ ปลุกเศรษฐกิจคึกคัก


วันพุธที่ 27 พฤศจิกายน 2567
27/11/2567
พิมพ์
SME D Bank ขับเคลื่อนนโยบาย Social Engagement การพัฒนาเพื่อสังคม เปิดพื้นที่ให้ผู้ประกอบการขายสินค้าฟรี ช่วยเพิ่มรายได้ ปลุกเศรษฐกิจคึกคัก
SME D Bank เดินหน้านโยบาย Social Engagement การพัฒนาเพื่อช่วยเหลือสังคม ผ่านกิจกรรม “SME D Market” จัดสรรพื้นที่สำนักงานใหญ่ มอบโอกาสให้ลูกค้าธนาคาร และผู้ประกอบการจากหน่วยงานพันธมิตร หมุนเวียนมาออกบูธจำหน่ายสินค้าฟรี เป็นประจำทุกเดือน
SME D Bank เดินหน้านโยบาย Social Engagement การพัฒนาเพื่อช่วยเหลือสังคม ผ่านกิจกรรม “SME D Market” จัดสรรพื้นที่สำนักงานใหญ่ มอบโอกาสให้ลูกค้าธนาคาร และผู้ประกอบการจากหน่วยงานพันธมิตร หมุนเวียนมาออกบูธจำหน่ายสินค้าฟรี เป็นประจำทุกเดือน เผย 10 เดือนที่ผ่านมา ปลุกเศรษฐกิจ สร้างรายได้ให้ผู้เข้าร่วมกว่า 500 ราย ทะลุ 4 ล้านบาท
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวว่า SME D Bank มีนโยบายขับเคลื่อนยุทธศาสตร์ด้าน Social Engagement  หรืองานพัฒนาเพื่อสังคมและชุมชนให้ดีขึ้น  ผ่านโครงการต่างๆ หนึ่งในนั้น คือ “SME D Market” เปิดพื้นที่บริเวณชั้น 1 อาคารสำนักงานใหญ่ SME D Bank มอบโอกาสเพิ่มรายได้ขยายตลาดให้แก่ลูกค้าธนาคาร โดยเฉพาะกลุ่มเปราะบาง และผู้ประกอบการจากหน่วยงานพันธมิตร เช่น สำนักงานเขตพญาไท และ สวทช. เป็นต้น  สลับสับเปลี่ยนหมุนเวียนมาออกบูธจำหน่ายสินค้าเป็นประจำทุกเดือน ครั้งละ 2 วัน โดยไม่เสียค่าใช้จ่ายใดๆ ทั้งสิ้น  เฉลี่ยเดือนละประมาณ 50 ราย  เฉพาะในปีนี้ (2567)  ตั้งแต่เดือนกุมภาพันธ์ - พฤศจิกายน 2567 จัดไป 10 ครั้ง มีผู้ประกอบการเอสเอ็มอี ร่วมออกบูธจำหน่ายสินค้ามากกว่า 500 ราย มีผู้เข้าร่วมซื้อหาสินค้าในงานมากกว่า 8,000 คน สามารถสร้างรายได้รวมให้แก่ผู้ประกอบการมากกว่า 4 ล้านบาท
นายพิชิต กล่าวเสริมว่า กิจกรรม “SME D Market” จัดมาต่อเนื่องยาวนานหลายปี เพื่อช่วยเหลือผู้ประกอบการเอสเอ็มอีที่ได้รับผลกระทบจากภาวะเศรษฐกิจ ขาดช่องทางตลาด รายได้ลดลง ซึ่งเป็นกิจกรรมที่ได้การตอบรับจากผู้ประกอบการอย่างดียิ่ง เพราะช่วยให้มีรายได้เพิ่ม และยังสามารถต่อยอดเกิดการจับคู่ธุรกิจ
อีกทั้ง ยังก่อให้เกิดสังคมแห่งการแบ่งปัน เนื่องจากเป็นงานที่ธนาคารจัดขึ้นเป็นประจำทุกเดือน พนักงาน SME D Bank ทุกระดับ และพนักงานองค์กรอื่น ๆ  ที่มีสำนักงานอยู่ละแวกใกล้เคียง  รวมถึง ประชาชนทั่วไป จะมาร่วมด้วยช่วยกัน สนับสนุนซื้อหาสินค้าดีจากผู้ประกอบการเอสเอ็มอี สร้างประโยชน์เกิดการจับจ่ายใช้สอยคึกคัก  ผู้ประกอบการเอสเอ็มอีมีรายได้เพิ่ม ต่อยอดเกิดการจ้างงาน คุณภาพชีวิตดีขึ้น เกิดการขับเคลื่อนเศรษฐกิจ สร้างสังคมแห่งความสุข นำไปสู่การเติบโตอย่างสมดุลและยั่งยืนทั้งเศรษฐกิจและสังคม

ที่มา : https://www.thaigov.go.th/news/contents/details/90677