รัฐบาลไทย-ข่าวทำเนียบรัฐบาล-“เอกนัฏ” เปิดงาน SPOTLIGHT DAY 2024 "Sustainability Disruption ธุรกิจปรับ ก่อนถูกเปลี่ยน" สร้างความตระหนักรู้ให้ภาคธุรกิจสู่เศรษฐกิจที่ยั่งยืน


วันพุธที่ 27 พฤศจิกายน 2567
27/11/2567
พิมพ์
“เอกนัฏ” เปิดงาน SPOTLIGHT DAY 2024 "Sustainability Disruption ธุรกิจปรับ ก่อนถูกเปลี่ยน" สร้างความตระหนักรู้ให้ภาคธุรกิจสู่เศรษฐกิจที่ยั่งยืน
“เอกนัฏ” เปิดงาน SPOTLIGHT DAY 2024 "Sustainability Disruption ธุรกิจปรับ ก่อนถูกเปลี่ยน" สร้างความตระหนักรู้ให้ภาคธุรกิจสู่เศรษฐกิจที่ยั่งยืน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดงานและกล่าวปาฐกถาพิเศษ ในงาน SPOTLIGHT DAY 2024 "Sustainability Disruption ธุรกิจปรับ ก่อนถูกเปลี่ยน" ซึ่งจัดขึ้นโดย กองบรรณาธิการ SPOTLIGHT ภายใต้การดำเนินงานของ บริษัท อมรินทร์ เทเลวิชั่น จำกัด เพื่อเป็นสื่อกลางในการสร้างความตระหนักรู้ให้กับภาคธุรกิจและภาคประชาชน รวมถึงการปรับเปลี่ยนธุรกิจและการดำเนินชีวิตสู่เป้าหมาย
แห่งความยั่งยืน โดยมีนายเกรียงไกร เธียรนุกุล ประธานสภาอุตสาหกรรมแห่งประเทศไทย นายไพศาล อุดมกุลวณิชย์ รองประธานเจ้าหน้าที่บริหารด้านธุรกิจหล่อลื่น PTT Lubricants บริษัท ปตท. น้ำมันและการค้าปลีก จำกัด (มหาชน) นางสาวอังคนางค์ ใหม่มงคล บรรณาธิการบริหาร Spotlight Amarin TV ผู้บริหารในเครืออมรินทร์ คอร์เปอเรชั่น ผู้บริหารจากหน่วยงานต่างๆ ทั้งจากภาครัฐ และภาคเอกชน ผู้บริหารภาคการศึกษา นักวิชาการ รวมถึงท่านผู้ประกอบการ SME วิสาหกิจชุมชน ร่วมงาน ณ อาคารไทยเบฟควอเตอร์ ถนนรัชดาภิเษก
รัฐมนตรีว่าการกระทรวงอุตสาหกรรม กล่าวว่า
จากสถานการณ์เศรษฐกิจภายในและภายนอกประเทศ ที่มีแนวโน้มเปลี่ยนแปลงอย่างรวดเร็ว รุนแรง และมีการเชื่อมโยงกันหลายมิติอันเป็นความท้าทายต่อผู้ประกอบการภาคอุตสาหกรรมไทยที่จะต้องเผชิญภายใต้สถานการณ์โลกที่ผันผวน และมีแนวโน้มการเติบโตทางเศรษฐกิจที่มีความเปราะบางจากปัจจัยต่าง ๆ เช่น ต้นทุนพลังงาน-วัตถุดิบ-ค่าขนส่งสูงขึ้น การแข่งขันกับสินค้าจากต่างประเทศราคาถูกที่ทะลักเข้ามารวมถึงผลกระทบจากความขัดแย้งทางภูมิรัฐศาสตร์ การเกิดภัยทางธรรมชาติที่ทวีความรุนแรงมากขึ้นเป็นแรงกดดันให้มีการผลิตและการบริโภค ที่เป็นมิตรกับสิ่งแวดล้อมสูงขึ้น ความก้าวหน้าทางเทคโนโลยีที่พัฒนาอย่างก้าวกระโดด จึงเป็นปัจจัยเร่งที่ส่งผลให้เกิดการเปลี่ยนแปลงโครงสร้างรูปแบบกระบวนการผลิต การค้า การบริการ
กระทรวงอุตสาหกรรม ได้ตระหนักถึงความสำคัญของผู้ประกอบการ จึงได้กำหนดนโยบาย "ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส" เพื่อมุ่งเน้นการปฏิรูปอุตสาหกรรม 3 ด้านหลัก ได้แก่ สู้กับผู้ประกอบการที่ทำผิดกฎหมายทำร้ายประชาชน "เซฟ" พี่น้องอุตสาหกรรมไทย สร้างความเท่าเทียม สร้างรายได้สร้างโอกาสในการแข่งขันทางธุรกิจ และ "สร้าง" อุตสาหกรรมเศรษฐกิจยุคใหม่ ขับเคลื่อนเศรษฐกิจไทยเชื่อมโยงเศรษฐกิจโลก โดยเฉพาะการขับเคลื่อนอุตสาหกรรมแห่งอนาคตและอุตสาหกรรมสีเขียว พร้อมทั้งมุ่งส่งเสริม Soft Power และการยกระดับการบริการของกระทรวงอุตสาหกรรมให้สอดรับกับความต้องการของประชาชน ผู้ประกอบการเพื่อรองรับการเปลี่ยนแปลงของโลกยุคใหม่ได้
นอกจากนี้ กระทรวงอุตสาหกรรม ได้ให้ความสำคัญในการขับเคลื่อนนโยบายการสร้างความยั่งยืนทางเศรษฐกิจ สังคม และสิ่งแวดล้อม ลดการใช้ทรัพยากรธรรมชาติและสิ่งแวดล้อม ภายใต้แนวคิดการพัฒนาที่ยั่งยืน ดิน น้ำ อากาศสะอาดให้กับประชาชน เพื่อสร้างความเชื่อมั่นแก่ภาคประชาสังคมและเพิ่มขีดความสามารถในการแข่งขันของสถานประกอบการโดยการพัฒนาองค์ความรู้ในการดำเนินธุรกิจตามแนวคิด BCG ส่งเสริมการพัฒนาผลิตภัณฑ์และบริการมูลค่าสูงตามแนวทางเศรษฐกิจชีวภาพและเศรษฐกิจหมุนเวียน ตอบโจทย์การพัฒนาที่ยั่งยืน SDGs 14 ใน 17 ตามเป้าหมายการพัฒนาที่ยั่งยืนของสหประชาชาติ และเพื่อการบรรลุเป้าหมายการลดก๊าซเรือนกระจกของประเทศไทยภายในปี 2573 มุ่งสู่ความเป็นกลางทางคาร์บอน ภายในปี 2593 และปล่อยก๊าซเรือนกระจกสุทธิเป็นศูนย์ ภายในปี 2608
“สำหรับงานในวันนี้ ทุกท่านจะได้รับประโยชน์ สามารถนำข้อมูลที่ได้รับไปปรับวิถีการดำเนินการทำธุรกิจของตนเองในสถานการณ์ที่ท้าทาย ตลอดจนการตระหนักถึงการปรับเปลี่ยนแนวคิดการผลิตและบริการให้สอดรับกับการเปลี่ยนแปลงเทรนด์ที่จะเกิดขึ้น เพื่อสร้างความเติบโตทางธุรกิจ ไปพร้อมกับการเติบโตทางเศรษฐกิจของประเทศ ควบคู่การปกป้อง สิ่งแวดล้อมสู่ความยั่งยืนไปด้วยในเวลาเดียวกัน ในส่วนของรัฐบาลและกระทรวง อุตสาหกรรม ก็จะนำโจทย์ดังกล่าวไปพัฒนากลไกการให้บริการ การส่งเสริม สนับสนุนให้ตรงกับความต้องการและสามารถแก้ปัญหาได้อย่างแท้จริง ซึ่งจะนำไปสู่การพัฒนาให้เศรษฐกิจเติบโตอย่างมีเสถียรภาพและยั่งยืน ภายใต้สถานการณ์ความเปลี่ยนแปลง ด้านเศรษฐกิจและสังคมต่อไปในอนาคต

ที่มา : https://www.thaigov.go.th/news/contents/details/90700