รัฐบาลไทย-ข่าวทำเนียบรัฐบาล-ทส. ประชุมสมัชชาเกษตรกร เร่งแก้ไขปัญหาที่ดินทำกินในเขตป่าให้กับราษฎร


วันพุธที่ 27 พฤศจิกายน 2567
ทส. ประชุมสมัชชาเกษตรกร เร่งแก้ไขปัญหาที่ดินทำกินในเขตป่าให้กับราษฎร
ทส. ประชุมสมัชชาเกษตรกร เร่งแก้ไขปัญหาที่ดินทำกินในเขตป่าให้กับราษฎร
ทส. ประชุมสมัชชาเกษตรกร เร่งแก้ไขปัญหาที่ดินทำกินในเขตป่าให้กับราษฎร
วันที่ 26 พฤศจิกายน 2567 เวลา 10.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม เป็นประธานการประชุมคณะกรรมการประสานงานแก้ไขปัญหาข้อเรียกร้องของสมัชชาเกษตรกร ครั้งที่ 2/2567 ร่วมกับคณะกรรมการจากหน่วยงานที่เกี่ยวข้อง และผู้แทนสมัชชาเกษตรกร ณ ห้องประชุม 202 ชั้น 2 อาคารกระทรวงทรัพยากรธรรมชาติและสิ่งแวดล้อม โดยเร่งบูรณาการการทำงานร่วมกันเพื่อแก้ไขปัญหาให้ประชาชนได้อย่างรวดเร็ว เป็นไปตามระเบียบอย่างเคร่งครัด พร้อมติดตามความคืบหน้าอย่างต่อเนื่อง
ทั้งนี้ ที่ประชุมฯ ได้มีมติเห็นชอบการยุติเรื่องการแก้ไขปัญหาที่ดิน 3 เรื่อง ได้แก่ 1) การแก้ไขปัญหากรณีสวนป่าสมเด็จ อำเภอเมือง จังหวัดกาฬสินธุ์ เนื่องจากได้รับการอนุญาตให้นำพื้นที่ป่าสงวนแห่งชาติไปดำเนินการจัดที่ดินทำกินให้ชุมชนตามนโยบายรัฐบาลแล้ว 2) การแก้ไขปัญหากรณีราษฎรได้รับผลกระทบจากการประกาศเขตป่าสงวนแห่งชาติ ป่าอ่างเก็บน้ำ ห้วยบ้านยาง จังหวัดนครราชสีมา ซึ่งเป็นพื้นที่ที่อนุญาตให้มหาวิทยาลัยสุรนารีใช้ประโยชน์ เนื่องจากราษฎรในพื้นที่ที่ไม่มีเอกสารสิทธิ์ได้รับการแก้ไขปัญหาโดยการอนุญาตให้นำพื้นที่ป่าสงวนแห่งชาติไปดำเนินการจัดที่ดินทำกินให้ชุมชนตามนโยบายรัฐบาลแล้ว ส่วนพื้นที่ที่มีเอกสารสิทธิ์ตามประมวลกฎหมายที่ดิน กระทรวงมหาดไทยได้รับไปดำเนินการแล้ว และ 3) การแก้ไขปัญหากรณีเขตรักษาพันธุ์สัตว์ป่าห้วยทับทัน-ห้วยสำราญ ทับที่ทำกินราษฎร อำเภอกาบเชิง จังหวัดสุรินทร์ เนื่องจากได้ดำเนินการสำรวจรังวัดแปลงที่ดิน สค.1 ให้แก่กลุ่มสมัชชาเกษตรกรทั้งหมดเรียบร้อยแล้ว ขั้นตอนต่อไปเป็นการดำเนินการตามอำนาจหน้าที่ของกระทรวงมหาดไทย นอกจากนี้ ที่ประชุมฯ ยังได้ร่วมกันพิจารณาการแก้ไขปัญหากรณีราษฎรได้รับผลกระทบจากนโยบายทวงคืนผืนป่า ท้องที่อำเภอขุนหาญ จังหวัดศรีสะเกษ กรณีสวนป่าขุนหาญ ทับที่ทำกินของเกษตรกร (รายนางเสวียง สุดโสด) จ.ศรีสะเกษ และราษฎรจังหวัดกาญจนบุรีร้องขอความเป็นธรรมในการขอคืนพื้นที่ที่อยู่อาศัยและที่ดินทำกิน

ที่มา : https://www.thaigov.go.th/news/contents/details/90694