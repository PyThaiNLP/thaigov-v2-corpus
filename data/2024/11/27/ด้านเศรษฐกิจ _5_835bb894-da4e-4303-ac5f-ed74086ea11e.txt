รัฐบาลไทย-ข่าวทำเนียบรัฐบาล-นายวิทยา ยาม่วง รองปลัดกระทรวงคมนาคม เป็นประธานงานวันคล้ายวันก่อตั้งการทางพิเศษแห่งประเทศไทย


วันพุธที่ 27 พฤศจิกายน 2567
นายวิทยา ยาม่วง รองปลัดกระทรวงคมนาคม เป็นประธานงานวันคล้ายวันก่อตั้งการทางพิเศษแห่งประเทศไทย
นายวิทยา ยาม่วง รองปลัดกระทรวงคมนาคม เป็นประธานงานวันคล้ายวันก่อตั้งการทางพิเศษแห่งประเทศไทย เติบโตอย่างเข้มแข็งครบ 52 ปี พร้อมก้าวสู่ปีที่ 53 ด้วยความมั่นคง เพื่อ “พัฒนาเส้นทาง สร้างแรงบันดาลใจ ก้าวไปสู่ Net Zero Society”
วันนี้ (27 พฤศจิกายน 2567) นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม มอบหมายให้ นายวิทยา ยาม่วง รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง เป็นประธานงานวันคล้ายวันก่อตั้งการทางพิเศษแห่งประเทศไทย ครบรอบ 52 ปี พร้อมด้วย นายพงศ์กวิน จึงรุ่งเรืองกิจ ที่ปรึกษารัฐมนตรีว่าการกระทรวงคมนาคม นายกิตติพล รวยฟูพันธ์ รองโฆษกกระทรวงคมนาคม นายผดุงศักดิ์ สรุจิกำจรวัฒนะ ผู้ตรวจราชการกระทรวงคมนาคม ร่วมในพิธี โดยมี นายสุรเชษฐ์ เหล่าพูนสุข ผู้ว่าการการทางพิเศษแห่งประเทศไทย ผู้บริหาร และเจ้าหน้าที่การทางพิเศษแห่งประเทศไทย (กทพ.) ให้การต้อนรับ ณ กทพ.
นายวิทยา ยาม่วง กล่าวว่า รู้สึกเป็นเกียรติอย่างยิ่งที่ได้มาเป็นประธานในงานวันคล้ายวันก่อตั้ง กทพ. ครบรอบ 52 ปี ในวันนี้ กทพ. ถือเป็นหน่วยงานอันดับต้น ๆ ที่มีส่วนช่วยอำนวยความสะดวกในการเดินทางของพี่น้องประชาชน และช่วยแก้ไขปัญหาจราจรในภาพรวมของกรุงเทพมหานคร ปริมณฑล และจังหวัดต่าง ๆ ทั่วภูมิภาคของประเทศไทย กทพ. มีการเติบโตอย่างเข้มแข็งมาจนครบ 52 ปี สิ่งเหล่านี้เกิดจากความมุ่งมั่น ทุ่มเท ร่วมแรงร่วมใจของผู้บริหารและพนักงานทุกคน ตลอดระยะเวลาที่ผ่านมา กทพ. มีผลงานการพัฒนาและนำเทคโนโลยีใหม่ ๆ มาใช้ในการให้บริการประชาชนไม่ว่าจะเป็นระบบเก็บค่าผ่านทางอัตโนมัติด้วยบัตร Easy Pass การเปิดบริการ Application EXAT Portal และล่าสุดคือการพัฒนาโครงการสะสมคะแนน EXAT REWARD เพื่อยกระดับการให้บริการบัตร Easy Pass เพิ่มความคุ้มค่าในการใช้ทางพิเศษ นอกจากนี้ ยังมีโครงการที่อยู่ระหว่างการก่อสร้าง ซึ่งจะช่วยบรรเทาปัญหาจราจร 2 โครงการ ได้แก่ โครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก ที่จะเปิดให้บริการภายในปี 2568 และโครงการทางพิเศษสายฉลองรัชส่วนต่อขยาย (ช่วงจตุโชติ - ลำลูกกา) จะเริ่มก่อสร้างในปี 2568 รวมทั้งยังมีโครงการสำคัญในเขตเมืองที่อยู่ระหว่างดำเนินการ ได้แก่ โครงการทางยกระระดับชั้นที่ 2 (ช่วงงามวงศ์วาน - พระราม 9) โครงการทางพิเศษสายฉลองรัช - วงแหวนรอบนอกกรุงเทพมหานครด้านตะวันออก และโครงการทางพิเศษสายศรีนครินทร์ - ท่าอากาศยานสุวรรณภูมิ อีกทั้งยังมีแผนการขยายเส้นทางทางพิเศษไปยังภูมิภาค ได้แก่ โครงการทางพิเศษจังหวัดภูเก็ต ระยะที่ ๑ (ช่วงกะทู้ - ป่าตอง) และระยะที่ ๒ (ช่วงเมืองใหม่ - เกาะแก้ว - กะทู้) รวมทั้งอยู่ระหว่างศึกษาความเหมาะสมโครงการทางพิเศษเชื่อมเกาะสมุย จังหวัดสุราษฎร์ธานี และโครงการทางพิเศษเชื่อมเกาะช้าง จังหวัดตราดอีกด้วย กทพ. ยังได้ดำเนินการตามนโยบายรัฐบาลและกระทรวงคมนาคม มุ่งสู่การปล่อยก๊าซเรือนกระจกสุทธิเป็นศูนย์ หรือ Net Zero โดยลดการใช้ไฟฟ้าและน้ำมันเชื้อเพลิง ลดการปล่อยก๊าซคาร์บอนไดออกไซด์ และอนุรักษ์พลังงานพร้อมรักษาสมดุลของสิ่งแวดล้อม มุ่งสู่สังคมคาร์บอนต่ำ (Low Carbon Society) ซึ่งได้กำหนดแผนงานและกิจกรรมลดก๊าซเรือนกระจกอย่างต่อเนื่อง อาทิ การหาแหล่งพลังงานสะอาดโดยติดตั้งระบบผลิตไฟฟ้าจากแสงอาทิตย์บนหลังคา (Solar Rooftop) ที่อาคารศูนย์บริหารทางพิเศษแล้วกว่า 780 กิโลวัตต์ ช่วยประหยัดค่าไฟฟ้าได้ประมาณ 3.7 ล้านบาทต่อปี ลดคาร์บอนไดออกไซด์ 441 ตันคาร์บอนไดออกไซด์ต่อปี หรือเทียบเท่าการปลูกต้นสัก 49,000 ต้น คิดเป็นพื้นที่ป่า 490 ไร่ การเปลี่ยนหลอดไฟภายในอาคารสำนักงาน ศูนย์ควบคุมทางพิเศษ และพื้นที่ปฏิบัติงานของทางพิเศษเฉลิมมหานคร ทางพิเศษฉลองรัช ทางพิเศษบูรพาวิถี และทางพิเศษกาญจนาภิเษก (บางพลี - สุขสวัสดิ์) เป็นชนิดประหยัดพลังงาน (LED) ซึ่งได้รับการรับรองโครงการสนับสนุนกิจกรรมลดก๊าซเรือนกระจก (Low Emission Support Scheme; LESS) จากองค์การบริการการจัดการก๊าซเรือนกระจก (องค์การมหาชน) ทำให้สามารถลดก๊าซเรือนกระจกได้ 42.04 ตันคาร์บอนไดออกไซด์ต่อปี
“ขอขอบคุณผู้บริหารและพนักงานทุกคน ที่เสียสละและทำหน้าที่ในความรับผิดชอบอย่างเต็มกำลังความสามารถ จนทำให้ กทพ. สามารถบรรลุวัตถุประสงค์และเติบโตอย่างมั่นคงมาจนครบ 52 ปี ในวันนี้ และขออวยพรให้ กทพ. ก้าวสู่ปีที่ 53 ด้วยความมั่นคง เพื่ออนาคตที่ยั่งยืนต่อไป” นายวิทยา ยาม่วง กล่าว

ที่มา : https://www.thaigov.go.th/news/contents/details/90681