รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย พท.4004 จังหวัดพัทลุง คาดแล้วเสร็จปลายปี 68 เพิ่มศักยภาพระบบโลจิสติกส์ หนุนการขนส่งสู่ท่าเรือน้ำลึก ส่งเสริมการท่องเที่ยวชายฝั่งทะเลสาบสงขลา 


วันพุธที่ 27 พฤศจิกายน 2567
กรมทางหลวงชนบท ก่อสร้างถนนสาย พท.4004 จังหวัดพัทลุง คาดแล้วเสร็จปลายปี 68 เพิ่มศักยภาพระบบโลจิสติกส์ หนุนการขนส่งสู่ท่าเรือน้ำลึก ส่งเสริมการท่องเที่ยวชายฝั่งทะเลสาบสงขลา
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนทางหลวงชนบทสาย พท.4004 แยก ทล.4081 - บ้านฝาละมี อำเภอเขาชัยสน บางแก้ว และปากพะยูน จังหวัดพัทลุง ระยะทาง 25 กิโลเมตร เพื่อเพิ่มศักยภาพโครงข่ายการคมนาคมระบบโลจิสติกส์ ส่งเสริมการท่องเที่ยวทางธรรมชาติชายฝั่งทะเลสาบสงขลา มีความคืบหน้ากว่าร้อยละ 56 คาดจะแล้วเสร็จเดือนตุลาคม 2568 โครงการฯ มีจุดเริ่มต้นตั้งแต่ กม. ที่ 0+000 บริเวณตำบลจองถนน อำเภอ     เขาชัยสน ผ่านอำเภอบางแก้ว เลียบทะเลสาบสงขลา สิ้นสุดที่ กม. 25+616 บริเวณตำบลฝาละมี อำเภอปากพะยูน ผิวจราจรแบบแอสฟัลท์ติกคอนกรีต ขนาด 2 ช่องจราจร กว้าง 7 เมตร ไหล่ทางข้างละ 1 - 2.50 เมตร พร้อมขยายความกว้างสะพานเดิม ติดตั้งไฟฟ้าแสงสว่าง เครื่องหมายจราจร และสิ่งอำนวยความปลอดภัย ใช้งบประมาณ 429.500 ล้านบาท
ทั้งนี้ เมื่อโครงการฯ แล้วเสร็จ จะช่วยพัฒนาโครงข่ายสายทางเพื่อรองรับนักท่องเที่ยวที่มีแนวโน้มสูงขึ้น และพัฒนาระบบการขนส่งโลจิสติกส์สู่ท่าเรือน้ำลึกจังหวัดสงขลา และจังหวัดสตูลที่จะเติบโตในอนาคตให้มีประสิทธิภาพมากยิ่งขึ้น บรรเทาปริมาณการจราจรบนถนนสายหลักในกรณีฉุกเฉิน พร้อมส่งเสริมแหล่งท่องเที่ยวทางธรรมชาติแถบลุ่มน้ำทะเลสาบสงขลาให้กลายเป็นต้นแบบของการท่องเที่ยวที่ยั่งยืน

ที่มา : https://www.thaigov.go.th/news/contents/details/90683