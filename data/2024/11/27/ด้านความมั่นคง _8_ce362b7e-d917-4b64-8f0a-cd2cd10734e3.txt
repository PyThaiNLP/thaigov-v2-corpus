รัฐบาลไทย-ข่าวทำเนียบรัฐบาล-"อนุทิน" มอบผู้ว่าฯ หนองบัวลำภู เร่งดูแลครอบครัว ชรบ. และประชาชนที่เสียชีวิตจากเหตุชายคลุ้มคลั่งใช้อาวุธปืนยิงประชาชน พร้อมเร่งติดตามจับกุมผู้ก่อเหตุโดยเร็วที่สุด


วันพุธที่ 27 พฤศจิกายน 2567
27/11/2567
พิมพ์
"อนุทิน" มอบผู้ว่าฯ หนองบัวลำภู เร่งดูแลครอบครัว ชรบ. และประชาชนที่เสียชีวิตจากเหตุชายคลุ้มคลั่งใช้อาวุธปืนยิงประชาชน พร้อมเร่งติดตามจับกุมผู้ก่อเหตุโดยเร็วที่สุด
"อนุทิน" มอบผู้ว่าฯ หนองบัวลำภู เร่งดูแลครอบครัว ชรบ. และประชาชนที่เสียชีวิตจากเหตุชายคลุ้มคลั่งใช้อาวุธปืนยิงประชาชน พร้อมเร่งติดตามจับกุมผู้ก่อเหตุโดยเร็วที่สุด
เมื่อเวลา 13.30 น. วันนี้ (27 พ.ย. 67) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยถึงกรณีเกิดเหตุชายคลุ้มคลั่งใช้อาวุธปืนยิงประชาชนเสียชีวิต จำนวน 3 ราย ในท้องที่บ้านตะเคียนทอง หมู่ 2 ต.โนนม่วง อ.ศรีบุญเรือง จ.หนองบัวลำภู ซึ่งหนึ่งในผู้เสียชีวิตเป็นชุดรักษาความปลอดภัยหมู่บ้าน (ชรบ.) ที่กำลังปฏิบัติหน้าที่
"นายอนุทิน ชาญวีรกูล รองนายกรัฐมนตรี และ รมว.มหาดไทย ได้มอบหมายให้ นายสุรศักดิ์ อักษรกุล รองผู้ว่าราชการจังหวัดหนองบัวลำภู รักษาราชการแทนผู้ว่าราชการจังหวัดหนองบัวลำภู ดูแลในเรื่องของการเยียวยาครอบครัว ชรบ. ที่เสียชีวิตในขณะปฏิบัติหน้าที่ รวมถึงครอบครัวของประชาชนผู้เสียชีวิตตามกฎหมาย พร้อมนำกำลังชุดปฏิบัติการพิเศษปกครองสนธิกำลังร่วมกับเจ้าหน้าที่ตำรวจเร่งติดตามจับกุมผู้ก่อเหตุโดยเร็วที่สุด และจัดกำลังสมาชิก อส. กำนัน ผู้ใหญ่บ้าน นำชุด ชรบ. ตั้งจุดตรวจ/จุดสกัด บนเส้นทางที่คาดว่าผู้ก่อเหตุจะใช้เป็นเส้นทางหลบหนี รวมถึงออกลาดตระเวนคุ้มครอง พื้นที่สำคัญ เฝ้าระวังความปลอดภัยสถานศึกษา วัด ปั๊มน้ำมันทุกแห่งในพื้นที่ เพื่อป้องกันเหตุที่อาจกระทบต่อประชาชนรายอื่น" น.ส.ไตรศุลี กล่าว
น.ส.ไตรศุลี กล่าวว่า รักษาการผู้ว่าราชการ จ.หนองบัวลำภู ได้มอบหมายให้ที่ทำการปกครอง จ.หนองบัวลำภู ลงพื้นที่เยียวยาครอบครัว ชรบ. ที่เสียชีวิต โดยมูลนิธิผู้รักษาความปลอดภัยหมู่บ้าน จ.หนองบัวลำภู ได้มอบเงินค่าจัดการศพในเบื้องต้น นอกจากนี้เหล่ากาชาด จ.หนองบัวลำภู ได้ร่วมกับ สนง.พัฒนาสังคมและความมั่นคงของมนุษย์ จ.หนองบัวลำภู ลงพื้นที่ไปเยียวยาดูแลขวัญกำลังใจของครอบครัวประชาชนผู้เสียชีวิตอีก 2 ราย ในช่วงบ่ายวันนี้
ในด้านการสืบสวนสอบสวนติดตามจับกุมผู้ก่อเหตุในขั้นต้น กระทรวงมหาดไทย โดยสำนักการสอบสวนและนิติการ กรมการปกครอง ได้ตรวจสอบชื่อผู้ก่อเหตุในฐานข้อมูลอาวุธปืนระบบ i service แล้ว ไม่พบว่าเป็นผู้มีการครอบครองอาวุธปืน ซึ่งอาวุธที่ใช้ก่อเหตุเป็นปืนขนาด 9 มม. และยานพาหนะเป็นมอเตอร์ไซค์สีน้ำเงิน 1 คัน และจากการเรียกผู้เกี่ยวข้องรวมถึงภรรยาผู้ก่อเหตุมาสอบสวน ได้ทราบว่า ผู้ก่อเหตุมีการโทรศัพท์หาภรรยาว่าจะขอมอบตัว แต่หลังจากนั้นยังไม่สามารถติดต่อได้ ชุดปฏิบัติการพิเศษปกครอง จ.หนองบัวลำภู จึงยังคงสนธิกำลังเจ้าหน้าที่ตำรวจเร่งติดตามจับกุมคนร้ายโดยเร็วที่สุด และหากประชาชนพบเห็นบุคคลและรถต้องสงสัย ขอให้โทรสายด่วน 191 ทันที

ที่มา : https://www.thaigov.go.th/news/contents/details/90696