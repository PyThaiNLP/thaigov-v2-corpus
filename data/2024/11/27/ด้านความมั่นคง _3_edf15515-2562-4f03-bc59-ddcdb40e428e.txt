รัฐบาลไทย-ข่าวทำเนียบรัฐบาล-ปลัด มท. ร่วมหารือกงสุลใหญ่กิตติมศักดิ์สาธารณรัฐนิการากัว มุ่งกระชับความสัมพันธ์เมืองพี่เมืองน้อง เพิ่มบทบาทด้านการต่างประเทศของกระทรวงมหาดไทย


วันพุธที่ 27 พฤศจิกายน 2567
27/11/2567
พิมพ์
ปลัด มท. ร่วมหารือกงสุลใหญ่กิตติมศักดิ์สาธารณรัฐนิการากัว มุ่งกระชับความสัมพันธ์เมืองพี่เมืองน้อง เพิ่มบทบาทด้านการต่างประเทศของกระทรวงมหาดไทย
ปลัด มท. ร่วมหารือกงสุลใหญ่กิตติมศักดิ์สาธารณรัฐนิการากัว มุ่งกระชับความสัมพันธ์เมืองพี่เมืองน้อง เพิ่มบทบาทด้านการต่างประเทศของกระทรวงมหาดไทย
เมื่อวันที่ 26 พ.ย. 67 นายอรรษิษฐ์ สัมพันธรัตน์ ปลัดกระทรวงมหาดไทย ให้การต้อนรับ นายจักร จามิกรณ์ กงสุลใหญ่กิตติมศักดิ์สาธารณรัฐนิการากัว พร้อมด้วย น.ส.กรนันท์ สุคนธ์ฤทธิกร กงสุลใหญ่กิตติมศักดิ์สาธารณรัฐเบลารุส น.ส.วินิตา จามิกรณ์ กงสุลใหญ่กิตติมศักดิ์สาธารณรัฐประชาธิปไตยติมอร์-เลสเต และนางนภา จามิกรณ์ กงสุลใหญ่กิตติมศักดิ์สาธารณรัฐอุซเบกิสถาน ในโอกาสเข้าเยี่ยมคาราวะ และร่วมหารือเพื่อกระชับความสัมพันธ์ระหว่างเมืองพี่เมืองน้อง ณ ห้องรับรองปลัดกระทรวงมหาดไทย ชั้น 2 ศาลาว่าการกระทรวงมหาดไทย
นายอรรษิษฐ์ กล่าวว่า ขอขอบคุณในการขับเคลื่อนความสัมพันธ์ที่ดีระหว่างสาธารณรัฐนิการากัว และประเทศเมืองพี่เมืองน้องต่าง ๆ เพื่อสนับสนุนการดำเนินงานของกระทรวงมหาดไทย โดยปัจจุบันประเทศไทยได้มีประเทศคู่ความสัมพันธ์เมืองพี่เมืองน้องกว่า 81 คู่ความสัมพันธ์ ร่วมกับ 15 ประเทศ ใน 40 จังหวัด ซึ่งได้มีความร่วมมือในหลายด้าน อาทิ ด้านการศึกษา การค้า การท่องเที่ยว และการแลกเปลี่ยนเชิงวัฒนธรรม มาอย่างต่อเนื่อง
“ในวันนี้ถือเป็นโอกาสที่ดีที่กระทรวงมหาดไทยจะได้กระชับคู่ความสัมพันธ์ร่วมกับประเทศนิการากัว อันจะเป็นประโยชน์อย่างยิ่งในการแลกเปลี่ยนแนวทางการส่งเสริมและพัฒนายกระดับศักยภาพการบริหารราชการจังหวัดและท้องถิ่นให้เกิดความก้าวหน้าในทุกมิติ ทั้งเศรษฐกิจ สังคม วัฒนธรรม และส่งเสริมบทบาทด้านการต่างประเทศของกระทรวงมหาดไทย โดยมีเป้าหมายสูงสุด คือ การพัฒนาคุณภาพชีวิตที่ดีของพี่น้องประชาชนทั้งสองประเทศให้อยู่ดีกินดีอย่างยั่งยืน”
นายอรรษิษฐ์ กล่าวในช่วงท้ายว่า กระทรวงมหาดไทยมีความยินดีเป็นอย่างยิ่งที่จะร่วมมือในการขับเคลื่อนงานต่าง ๆ เพื่อเสริมสร้างความสัมพันธ์ของเมืองพี่เมืองน้องให้เกิดความแน่นแฟ้น และมีความเป็นรูปธรรมอย่างแท้จริง ซึ่งตนเชื่อมั่นว่ากรอบกลไกเมืองพี่เมืองน้อง (Sister City) จะเป็นตัวกลางในการเสริมสร้างประสิทธิภาพและความเป็นเอกภาพในการดำเนินนโยบายของไทยกับประเทศต่าง ๆ โดยมีกระทรวงมหาดไทยและส่วนราชการในสังกัดทั้งส่วนกลางและส่วนภูมิภาคทำหน้าที่เป็นผู้ประสานการทำงานอย่างใกล้ชิดต่อไป
การหารือในครั้งนี้ น.ส.อรอุมา วรแสน รก.ผู้อำนวยการกองการต่างประเทศ สนง.ปลัดกระทรวงมหาดไทย นายพุทธิกานต์ กิจเกื้อกูล ผอ.กลุ่มงานกิจการต่างประเทศ กองการต่างประเทศฯ และเจ้าหน้าที่ที่เกี่ยวข้อง ร่วมให้การต้อนรับ

ที่มา : https://www.thaigov.go.th/news/contents/details/90672