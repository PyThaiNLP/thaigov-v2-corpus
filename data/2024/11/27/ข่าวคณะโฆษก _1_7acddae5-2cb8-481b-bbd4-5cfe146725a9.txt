รัฐบาลไทย-ข่าวทำเนียบรัฐบาล-“ศศิกานต์” รองโฆษกรัฐบาลเผย งานวิจัย Agoda ชี้ กฎหมายสมรสเท่าเทียมไทยบังคับใช้ ม.ค. นี้!  คาดดึงดูดนักท่องเที่ยวเพิ่มอีก 4 ล้านคนต่อปี สร้างรายได้กว่า 6 หมื่นล้านบาท 


วันพุธที่ 27 พฤศจิกายน 2567
27/11/2567
พิมพ์
“ศศิกานต์” รองโฆษกรัฐบาลเผย งานวิจัย Agoda ชี้ กฎหมายสมรสเท่าเทียมไทยบังคับใช้ ม.ค. นี้!  คาดดึงดูดนักท่องเที่ยวเพิ่มอีก 4 ล้านคนต่อปี สร้างรายได้กว่า 6 หมื่นล้านบาท
“ศศิกานต์” รองโฆษกรัฐบาลเผย งานวิจัย Agoda ชี้ กฎหมายสมรสเท่าเทียมไทยบังคับใช้ ม.ค. นี้!  คาดดึงดูดนักท่องเที่ยวเพิ่มอีก 4 ล้านคนต่อปี สร้างรายได้กว่า 6 หมื่นล้านบาท – เพิ่มงานกว่า 76,000 ตำแหน่ง
วันนี้ (27 พฤศจิกายน 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เผยว่า ข้อมูลจากงานวิจัยล่าสุดของแพลตฟอร์มดิจิทัลด้านการท่องเที่ยว Agoda (อโกด้า) ได้ประเมินถึงโอกาสทางเศรษฐกิจที่ประเทศไทยจะได้รับจากการบังคับใช้กฎหมายสมรสเพศเดียวกันในวันที่ 22 มกราคม 2568 ที่จะถึงนี้ ซึ่งทำให้ไทยเป็นประเทศแรกในอาเซียนที่รับรองกฎหมายฯ และเป็นประเทศที่สามในเอเชีย รองจากไต้หวัน และเนปาล โดยคาดการณ์ว่า กฎหมายสมรสเท่าเทียมของไทยจะช่วยดึงดูดนักท่องเที่ยวต่างชาติเพิ่มขึ้น 4 ล้านคนต่อปี หรือราว 10% และสร้างรายได้จากการท่องเที่ยวเกือบ 2 พันล้านดอลลาร์สหรัฐต่อปี หรือราว 69,000 ล้านบาทต่อปี ภายในระยะเวลา 2 ปี หลังจากที่กฎหมายมีผลบังคับใช้ กระจายรายได้ไปยังหลายภาคส่วน อาทิ การจองที่พัก การบริการอาหารและเครื่องดื่ม การจับจ่ายซื้อสินค้า และการเดินทางภายในประเทศ เป็นต้น
นอกจากนี้ ผลเชิงบวกที่คาดว่าจะเกิดขึ้น คือ การสนับสนุนการสร้างงานประจำเพิ่มอีก 152,000 ตำแหน่ง โดย 76,000 ตำแหน่ง จะเกิดขึ้นโดยตรงในอุตสาหกรรมการท่องเที่ยว และอีก 76,000 ตำแหน่งจะกระจายไปยังภาคส่วนต่าง ๆ ของเศรษฐกิจไทย ขณะเดียวกัน ยังจะผลักดันให้ผลิตภัณฑ์มวลรวมภายในประเทศ (GDP) ของไทยเพิ่มขึ้น 0.3%
“รัฐบาลสานต่อนโยบายสมรสเท่าเทียม เดินหน้าผลักดันให้ไทยเป็นเจ้าภาพจัดงาน “WORLD PRIDE 2030”  ซึ่งเป็นงานเฉลิมฉลองความหลากหลายทางเพศระดับโลก โดยช่วงที่นครซิดนีย์ของออสเตรเลียเป็นเจ้าภาพในปี 2023 สามารถทำรายได้ 185.6 ล้านดอลลาร์ออสเตรเลียหรือราว 4,000 ล้านบาท ตามรายงานของ Agoda รัฐบาลพร้อมสนับสนุนความเท่าเทียมและความหลากหลายทางเพศ  เพื่อเสริมยุทธศาสตร์ให้กับการท่องเที่ยวของประเทศไทย ซึ่งประเมินว่าผลการบังคับใช้กฎหมายสมรสเท่าเทียมอย่างเป็นทางการ จะสร้างเม็ดเงินทางเศรษฐกิจ เป็นจำนวนมาก” นางสาวศศิกานต์ ระบุ

ที่มา : https://www.thaigov.go.th/news/contents/details/90665