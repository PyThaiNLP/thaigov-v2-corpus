รัฐบาลไทย-ข่าวทำเนียบรัฐบาล-กรมการขนส่งทางบก แนะนำผู้ประกอบการรถโดยสารและรถบรรทุกตั้งแต่ 6 ล้อขึ้นไป ลงทะเบียนบัญชีสีเขียว (Green List) ตั้งแต่วันนี้เป็นต้นไป เพื่อเตรียมพร้อมสำหรับการนำรถเข้าในเขตพื้นที่กรุง


วันพุธที่ 27 พฤศจิกายน 2567
กรมการขนส่งทางบก แนะนำผู้ประกอบการรถโดยสารและรถบรรทุกตั้งแต่ 6 ล้อขึ้นไป ลงทะเบียนบัญชีสีเขียว (Green List) ตั้งแต่วันนี้เป็นต้นไป เพื่อเตรียมพร้อมสำหรับการนำรถเข้าในเขตพื้นที่กรุง
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ปัญหามลพิษทางอากาศฝุ่น PM 2.5 เป็นปัญหาสิ่งแวดล้อมที่สำคัญของประเทศไทยในปัจจุบัน โดยเฉพาะในเขตกรุงเทพฯ ที่มีอัตราค่าเฉลี่ยฝุ่น PM 2.5 สูง ส่งผลกระทบต่อการดำเนินชีวิตและสุขภาพของประชาชนเป็นอย่างมาก กระทรวงคมนาคม กรมการขนส่งทางบก (ขบ.) ในฐานะหน่วยงานที่กำกับดูแลการขนส่งทางถนนให้มีความปลอดภัยและเป็นมิตรต่อสิ่งแวดล้อม ได้ดำเนินแผนป้องกันและลดมลพิษจากฝุ่น PM 2.5 จากภาคคมนาคมขนส่งมาอย่างต่อเนื่อง โดยได้สนับสนุนการใช้ยานยนต์ไฟฟ้าผ่านมาตรการทางภาษีประจำปีและจัดเจ้าหน้าที่ลงพื้นที่ตรวจควันดำจากรถบรรทุกและรถโดยสารทั่วประเทศ รวมถึงบูรณาการร่วมกับกรุงเทพมหานครจัดชุดเฉพาะกิจลงพื้นที่ออกตรวจสอบการดำเนินงานของสถานตรวจสภาพรถ (ตรอ.) ในเขตพื้นที่กรุงเทพฯ
ซึ่งกรุงเทพมหานครมีแผนจะกำหนดเขตมลพิษต่ำในพื้นที่กรุงเทพฯ (Low Emission Zone) มาตรการดังกล่าวจะห้ามรถโดยสารและรถบรรทุกตั้งแต่ 6 ล้อขึ้นไป (ยกเว้นรถที่เปลี่ยนถ่ายน้ำมันเครื่องและไส้กรองอากาศ รถโดยสารและรถบรรทุกประเภท EV NGV EURO 5-6) ขับเข้าไปในพื้นที่วงแหวนรัชดาภิเษก ตามระยะเวลาที่กรุงเทพมหานครกำหนด จำนวน 9 เขต ได้แก่ ดุสิต พญาไท พระนคร ป้อมปราบศัตรูพ่าย สัมพันธวงศ์ คลองสาน สาทร ปทุมวัน และบางรัก เพื่อลดมลพิษและฝุ่น PM 2.5 ในเขตกรุงเทพฯ ชั้นในที่มีการจราจรหนาแน่น และมีค่าเฉลี่ยฝุ่น PM 2.5 สูง ลดปัจจัยต้นตอสำคัญของมลพิษและลดความอันตรายต่อสุขภาพประชาชนในพื้นที่ ขบ. แนะนำผู้ประกอบการรถโดยสารและรถบรรทุกที่มีความจำเป็นต้องนำรถเข้าไปปฏิบัติงานในพื้นที่ดังกล่าว ต้องบำรุงรักษารถโดยดำเนินการเปลี่ยนน้ำมันเครื่อง เปลี่ยนไส้กรองอากาศ หรือติดตั้งตัวกรองอนุภาคไอเสียดีเซล พร้อมทั้งต้องลงทะเบียนบัญชีสีเขียว (Green List) ของกรุงเทพมหานคร ซึ่งสามารถลงทะเบียนผ่าน QR CODE (ดังแนบ) หรือ https://bit.ly/47RK0Yy?r=qr ตั้งแต่วันนี้เป็นต้นไป โดยตั้งแต่วันที่ 1 - 19 พฤศจิกายน 2567 ซึ่งมีรถบรรทุก 6 ล้อ ที่ลงทะเบียนบัญชีสีเขียวแล้ว 1,822 คัน หากมีข้อสงสัยสามารถสอบถามเพิ่มเติมได้ที่กองจัดการคุณภาพอากาศและเสียง สำนักสิ่งแวดล้อม กรุงเทพมหานคร โทร. 0 2203 2951
อย่างไรก็ตาม ขบ. แนะนำผู้ประกอบการขนส่งตรวจสอบและบำรุงรักษาเครื่องยนต์ให้อยู่ในสภาพที่สมบูรณ์อยู่เสมอเพื่อลดการปล่อยมลพิษ ดังนี้ 1) เปลี่ยนถ่ายน้ำมันเครื่องและเปลี่ยนไส้กรองอากาศตามกำหนดเวลา 2) ทำความสะอาดหม้อกรองอากาศอย่างสม่ำเสมอ 3) ตรวจสอบการทำงานของเครื่องยนต์เป็นประจำ 4) ตรวจสอบและปรับตั้งหัวฉีดน้ำมันเชื้อเพลิงเพื่อให้ฉีดน้ำมันได้เป็นฝอยละอองละเอียด 5) ตรวจสอบและทำความสะอาดระบบน้ำมันเชื้อเพลิง และ 6) กรณีใช้รถบรรทุกที่ไม่มีหลังคาต้องจัดให้มีผ้าใบคลุมหลังคาที่มีสภาพเหมาะสมและสมบูรณ์ ไม่ฉีกขาดหรือไม่มีรอยรั่วมาปกคลุมสัตว์หรือสิ่งของที่บรรทุกให้มิดชิดตลอดระยะเวลาและตลอดเส้นทางการขนส่งสินค้า เพื่อป้องกันสินค้าหรือเศษวัสดุตกหล่น รั่วไหล ส่งกลิ่น ส่องแสงสะท้อน หรือปลิวไปจากรถ อันอาจก่อเหตุเดือดร้อน รำคาญ และทำให้ทางสกปรก เปรอะเปื้อน และเสื่อมเสียสุขภาพอนามัยแก่ประชาชน อาจก่อให้เกิดอันตรายแก่บุคคล ทรัพย์สิน หรือก่อให้เกิดฝุ่น PM 2.5
ทั้งนี้ ขบ. จะดำเนินการเชิงรุกในการแก้ไขปัญหามลพิษทางอากาศ เช่น จัดผู้ตรวจการออกตรวจวัดควันดำจากท่อไอเสียของรถบรรทุกและรถโดยสารบนถนนสายหลักและสายรองทั่วประเทศตามมาตรฐานการตรวจวัดค่าควันดำจากท่อไอเสียของรถตามกฎหมายว่าด้วยการขนส่งทางบก รวมถึงบูรณาการร่วมกับหน่วยงานภาครัฐในการกำหนดนโยบายในการแก้ไขปัญหาฝุ่น PM 2.5 เพื่อให้การแก้ไขปัญหามลพิษทางอากาศ ทุกมิติอย่างเป็นรูปธรรม

ที่มา : https://www.thaigov.go.th/news/contents/details/90680