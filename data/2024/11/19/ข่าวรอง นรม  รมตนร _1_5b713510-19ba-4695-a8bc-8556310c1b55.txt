รัฐบาลไทย-ข่าวทำเนียบรัฐบาล-กระทรวงดีอี - ดีป้า ลัดฟ้าสู่ฟินแลนด์ หารือแนวทางการพัฒนากำลังคนดิจิทัลผุดแนวคิดแลกเปลี่ยนนักเรียนไทยร่วมฝึกงาน Tech Company ของเมือง Oulu


วันอังคารที่ 19 พฤศจิกายน 2567
19/11/2567
พิมพ์
กระทรวงดีอี - ดีป้า ลัดฟ้าสู่ฟินแลนด์ หารือแนวทางการพัฒนากำลังคนดิจิทัลผุดแนวคิดแลกเปลี่ยนนักเรียนไทยร่วมฝึกงาน Tech Company ของเมือง Oulu
กระทรวงดีอี - ดีป้า ลัดฟ้าสู่ฟินแลนด์ หารือแนวทางการพัฒนากำลังคนดิจิทัลผุดแนวคิดแลกเปลี่ยนนักเรียนไทยร่วมฝึกงาน Tech Company ของเมือง Oulu
เมื่อวันที่ 18 พฤศจิกายน 2567 ณ ประเทศฟินแลนด์ นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นำคณะผู้บริหารกระทรวงดิจิทัลเพื่อเศรษฐกิจและสังคม และดีป้า เข้าหารือแนวทางความร่วมมือกับ BusinessOulu ด้านการยกระดับนักเรียน นักศึกษาไทยผ่านการเรียนรู้ ฝึกงาน ทำงานกับ Tech Company ของเมือง Oulu เพื่อเป็นการวางรากฐานอนาคตของประเทศไทย พร้อมรับฟังแนวทางการสนับสนุนดิจิทัลสตาร์ทอัพ และความร่วมมือด้านการขยายตลาด ก่อนเยี่ยมชม 6G FLAGSHIP ศูนย์วิจัยและพัฒนาเทคโนโลยี 6G เพื่ออัปเดตแนวทางการพัฒนาและวิจัย
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม นายพรรณธนู วรรณกางซ้าย ที่ปรึกษารัฐมนตรีว่าการกระทรวงดีอี และคณะผู้บริหารกระทรวง พร้อมด้วย ผศ.ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า นายฉัตรชัย คุณปิติลักษณ์ รองผู้อำนวยการใหญ่ พร้อมคณะทำงานเข้าเยี่ยมชม BusinessOulu องค์กรพัฒนาเศรษฐกิจเมือง Oulu โดยมีภารกิจในการส่งเสริมการเติบโตทางเศรษฐกิจของเมือง สนับสนุนธุรกิจท้องถิ่น ดึงดูดการลงทุน และสร้างความร่วมมือกับองค์กรต่างประเทศ เพื่อเสริมสร้างระบบนิเวศทางธุรกิจ โดยได้รับเกียรติจาก Mr. Ari Alatossava, Mayor of Oulu, Mr. Juha Ala - Mursula, Director of BusinessOulu, Mr. Petri Karinen, Head of International Affairs of BusinessOulu คณะผู้บริหารจาก BusinessOulu รวมถึงดิจิทัลสตาร์ทอัพท้องถิ่นอย่าง Badrap ผู้ให้บริการระบบ Cyber Security สำหรับหน่วยงาน/องค์กร และ Gofore ผู้ให้คำปรึกษาด้าน Digital Transformation ร่วมให้การต้อนรับ
จากนั้นคณะได้รับฟังการนำเสนอภารกิจต่าง ๆ ของ BusinessOulu รวมถึงเป้าหมายการดำเนินงาน โดยเมือง Oulu มีความโดดเด่นในด้านการเป็นเมืองอัจฉริยะ (Smart City) และมี University of Oulu มหาวิทยาลัยระดับชั้นนำ เห็นได้จากผลสำเร็จในการพัฒนากำลังคนดิจิทัลของเมือง โดยมี Developer และ Tech Talent รวมกว่า 25,000 คน อีกทั้งมีการพัฒนาบุคคลากรผู้มีความสามารถทางเทคโนโลยีมากกว่า 1,000 คนต่อปี และด้วยความครบครันของสภาพแวดล้อมในการส่งเสริมให้เกิดการพัฒนาเศรษฐกิจของเมือง Oulu ส่งผลให้เมือง Oulu กลายเป็นจุดหมายของ Tech Talent ในการเริ่มต้นธุรกิจด้านดิจิทัล รวมถึงการพัฒนาเทคโนโลยีและนวัตกรรม พร้อมกันนี้ยังได้แลกเปลี่ยนแนวทางการสนับสนุนดิจิทัลสตาร์ทอัพ และเรียนรู้ความสำเร็จ (Key Success) ในการสร้างระบบนิเวศสตาร์ทอัพของประเทศฟินแลนด์ รวมถึงความร่วมมือด้านการขยายตลาดของสตาร์ทอัพผ่านกิจกรรมต่าง ๆ นอกจากนี้ยังมีการพูดคุยเกี่ยวกับแนวทางการพัฒนา Cloud Services เพื่อให้เกิดการให้บริการภาครัฐแบบ Human Centric Services รวมถึงความสำคัญของระบบความมั่นคงปลอดภัยไซเบอร์ (Cyber Security) และผลกระทบของกฎระเบียบที่จะถูกบังคับใช้ เช่น ข้อกำหนดด้านมาตรฐานและแนวทางด้าน AI ขององค์การเพื่อความร่วมมือทางเศรษฐกิจและการพัฒนา (OECD)
ทั้งนี้ นายประเสริฐ ยังได้หารือถึงความเป็นไปได้ในการแลกเปลี่ยนนักเรียน นักศึกษาไทยกับ Oulu เพื่อให้นักเรียนและนักศึกษาของไทยมีโอกาสที่จะเรียนรู้ ฝึกงาน หรือทำงานกับ Tech Company ของเมือง เพื่อวางรากฐานอนาคตของประเทศไทยผ่านการยกระดับกำลังคนดิจิทัลของประเทศ
จากนั้นคณะได้เข้าเยี่ยมชม 6G FLAGSHIP ศูนย์วิจัยและพัฒนาเทคโนโลยี 6G ที่ได้รับการสนับสนุนจากรัฐบาลฟินแลนด์และ Faculty of Information Technology and Electrical Engineering, University of Oulu ซึ่งมีเป้าหมายที่จะประยุกต์ใช้ 6G เชิงพาณิชย์ภายในปี 2028 เพื่ออัปเดตแนวทางการพัฒนาและวิจัย พร้อมแลกเปลี่ยนความคิดเห็นเกี่ยวกับแนวทางการผลักดัน ข้อจำกัด และความท้าทายในการใช้ 5G ในภาคอุตสาหกรรม
สำหรับภารกิจในวันพรุ่งนี้ (19 พฤศจิกายน 2567) คณะจะเข้าเยี่ยมชม Nokia Executive Experience Center ศูนย์แสดงเทคโนโลยีและนวัตกรรม 5G/6G, IoT, Private Wireless, Cloud, Network Automation ของ Nokia ณ เมืองเฮลซิงกิ และเข้าพบ Mr. Ville Tavio, Minister for Foreign Trade and Development เพื่อหารือถึงแนวทางการส่งเสริมการค้าระหว่างประเทศฟินแลนด์และประเทศไทย รวมถึงการพัฒนาความร่วมมือด้านการลงทุน การสนับสนุนระบบนิเวศการพัฒนาเทคโนโลยีและกำลังคน รวมถึงแนวทางการส่งเสริมการประยุกต์ใช้เทคโนโลยีดิจิทัล อาทิ 5G/6G, Cyber Security และ AI

ที่มา : https://www.thaigov.go.th/news/contents/details/90388