รัฐบาลไทย-ข่าวทำเนียบรัฐบาล-รองนายกฯ อนุทิน หารือ ผู้แทน UNDP ประจำประเทศไทย ยืนยันความร่วมมือระหว่างกัน พร้อมเดินหน้าโครงการฯ เพื่อสนับสนุนการพัฒนาอย่างยั่งยืนของไทย


วันอังคารที่ 19 พฤศจิกายน 2567
19/11/2567
พิมพ์
รองนายกฯ อนุทิน หารือ ผู้แทน UNDP ประจำประเทศไทย ยืนยันความร่วมมือระหว่างกัน พร้อมเดินหน้าโครงการฯ เพื่อสนับสนุนการพัฒนาอย่างยั่งยืนของไทย
รองนายกฯ อนุทิน หารือ ผู้แทน UNDP ประจำประเทศไทย ยืนยันความร่วมมือระหว่างกัน พร้อมเดินหน้าโครงการฯ เพื่อสนับสนุนการพัฒนาอย่างยั่งยืนของไทย
วันนี้ (19 พฤศจิกายน 2567) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นางสาวนีฟ คอลิเออร์-สมิธ (Ms. Niamh Collier-Smith) ผู้แทนโครงการพัฒนาแห่งสหประชาชาติ (United Nations Development Programme: UNDP) ประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย โดยสรุปสาระสำคัญของการหารือ ดังนี้
รองนายกรัฐมนตรีกล่าวต้อนรับผู้แทน UNDP ประจำประเทศไทยและคณะ พร้อมขอบคุณ UNDP ประจำประเทศไทย ที่มีส่วนช่วยสนับสนุนการขับเคลื่อนเป้าหมายการพัฒนาที่ยั่งยืน (Sustainable Development Goals: SDGs) ของไทย ทั้ง 17 เป้าหมาย ตลอดจนชื่นชมความร่วมมือระหว่าง UNDP กับกระทรวงมหาดไทย และหน่วยงานที่เกี่ยวข้องของไทย ซึ่งมีการดำเนินความร่วมมือระหว่างกันอย่างใกล้ชิดตลอดมา โดยรองนายกรัฐมนตรีเน้นย้ำว่า รัฐบาลไทยและหน่วยงานที่เกี่ยวข้องมีความพร้อมและยินดีอย่างยิ่งที่จะร่วมมือกับ UNDP และภาคีเครือข่ายต่อไป เพื่อพัฒนาคุณภาพชีวิตของประชาชนและสังคม รวมถึงเสริมสร้างความยั่งยืนแก่ประเทศไทย
ผู้แทน UNDP ประจำประเทศไทย ขอบคุณรองนายกรัฐมนตรีที่สละเวลาให้เข้าเยี่ยมคารวะ และยินดีอย่างยิ่งที่ได้พบหารือกับรองนายกรัฐมนตรีในวันนี้ เป็นโอกาสในการพูดคุยเพื่อหารือแนวทางส่งเสริมความร่วมมือระหว่างกัน ท่ามกลางความท้าทายต่าง ๆ ตลอดจนการส่งเสริมการฟื้นตัวทางเศรษฐกิจและสังคมจากผลกระทบโควิด-19 นอกจากนี้ ปี 2567 ถือเป็นปีครบรอบ 20 ปี เหตุการณ์สึนามิในไทย ซึ่งทาง UNDP และหน่วยงานที่เกี่ยวข้องของไทยได้ร่วมกันจัดกิจกรรมรำลึกเหตุการณ์ดังกล่าว โดยรองนายกรัฐมนตรีเน้นย้ำว่า ปัจจุบัน ไทยได้มีการดำเนินแนวทางการป้องกันภัยจากสึนามิ และมีการพัฒนาระบบแจ้งเตือนที่มีประสิทธิภาพ เพื่อลดความเสี่ยงและป้องกันความสูญเสียที่อาจเกิดขึ้น
โอกาสนี้ ทั้งสองฝ่ายได้หารือประเด็นความร่วมมือ ภายใต้โครงการการเสริมสร้างความเข้มแข็งการนำเป้าหมายการพัฒนาที่ยั่งยืนไปปฏิบัติในเชิงพื้นที่ (SDGs Localization) ใน 15 จังหวัด ระยะที่ 1.5 ซึ่งผู้แทน UNDP ประจำประเทศไทย ต้องการยกระดับความร่วมมือระหว่างกัน และขอรับการสนับสนุนจากรองนายกรัฐมนตรีในการดำเนินโครงการดังกล่าว ซึ่งรองนายกรัฐมนตรีพร้อมให้การสนับสนุนและยินดีที่ทาง UNDP ต้องการขยายผลในการพัฒนาคุณภาพชีวิตของประชาชนให้มีความเป็นอยู่ที่ดีอย่างยั่งยืน เช่น จังหวัดอุดรธานีและจังหวัดสุราษฎร์ธานี ซึ่ง UNDP ต้องการขยายผลเชิงลึกด้าน Climate Change รวมถึงการศึกษาเกี่ยวกับกลไกเงินทุนสนับสนุน (Financial Mechanism) ทั้งนี้ รองนายกรัฐมนตรียืนยันพร้อมสนับสนุนการดำเนินงานของ UNDP รวมถึงประสานงานกับหน่วยงานที่เกี่ยวข้อง อาทิ กระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม และกระทรวงแรงงาน เพื่อสนับสนุนการดำเนินงานของ UNDP อันจะเป็นประโยชน์ต่อประชาชน และสนับสนุนการพัฒนาอย่างยั่งยืนของไทย

ที่มา : https://www.thaigov.go.th/news/contents/details/90401