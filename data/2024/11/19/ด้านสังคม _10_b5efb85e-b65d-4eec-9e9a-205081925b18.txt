รัฐบาลไทย-ข่าวทำเนียบรัฐบาล-ดีอี ปิดกั้นเพจปลอม "หน่วยงานรัฐ" อ้างช่วยเหลือเหยื่อคดีออนไลน์ เตือนปชช.ระวังสูญเงิน-ข้อมูลส่วนตัว 


วันอังคารที่ 19 พฤศจิกายน 2567
ดีอี ปิดกั้นเพจปลอม "หน่วยงานรัฐ" อ้างช่วยเหลือเหยื่อคดีออนไลน์ เตือนปชช.ระวังสูญเงิน-ข้อมูลส่วนตัว
ดีอี ปิดกั้นเพจปลอม "หน่วยงานรัฐ" อ้างช่วยเหลือเหยื่อคดีออนไลน์ เตือนปชช.ระวังสูญเงิน-ข้อมูลส่วนตัว
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากผลการดำเนินเฝ้าระวัง ตรวจสอบภัยออนไลน์ ตามมาตรการป้องกันและปราบปรามอาชญากรรมออนไลน์อย่างเข้มข้น ของกระทรวงดีอี และหน่วยงานที่เกี่ยวข้อง ซึ่งถือเป็นหนึ่งในนโยบายเร่งด่วนของรัฐบาล น.ส.แพทองธาร ชินวัตร นายกรัฐมนตรี ทำให้ขณะนี้มิจฉาชีพได้เปลี่ยนรูปแบบการหลอกลวงให้มีความหลากหลายมากยิ่งขึ้น โดยเฉพาะการใช้ เพจ/URL ปลอม โดยอ้างอิงหน่วยงานรัฐ เปิดรับให้ความช่วยเหลือผู้เสียหายจากคดีออนไลน์ทำให้ประชาชนหลงเชื่อ
“ปัจจุบันพบว่ามิจฉาชีพได้เปลี่ยนรูปแบบวิธีการหลอกลวงให้มีความน่าเชื่อถือมากยิ่งขึ้น โดยเปิดเพจปลอม และนำเอารูปของผม หรือรูปของนายตำรวจชั้นผู้ใหญ่ และผู้บริหารหน่วยงานที่เกี่ยวข้องกับการปราบปรามภัยออนไลน์มาใช้อ้างอิง เพื่อหลอกลวงประชาชน เช่น เพจกองทุนเพื่อเข้าถึงความยุติธรรม ฯลฯ ซึ่งกระทรวงดีอี ได้ประสานผู้ให้บริการโซเชียลมีเดีย ผู้ให้บริการเครือข่ายอินเทอร์เน็ต ดำเนินการปิดกั้นเพจปลอมดังกล่าวไปแล้ว เพื่อป้องกันประชาชนไม่ให้ตกเป็นเหยื่อ พร้อมกันนี้กระทรวงดีอี จะดำเนินคดีอย่างถึงที่สุด เพราะถือว่าการกระทำดังกล่าวเป็นการซ้ำเติมประชาชนที่ได้รับความเดือดร้อน” รองนายกฯ ประเสริฐ กล่าว
ขณะเดียวกันกระทรวงดีอี ได้ร่วมกับกระทรวงยุติธรรม (ยธ.) บูรณาการความร่วมมือด้านการป้องกันและปราบปรามการใช้ช่องทางออนไลน์กระทำความผิด โดย ยธ.พร้อมให้ความช่วยเหลือประชาชนด้านการฟ้องคดี เรียกร้องค่าเสียหาย ขณะเดียวกันกระทรวงดีอี ยังได้ดำเนินการแก้ไขปรับปรุงเพิ่มเติม พ.ร.ก.มาตรการป้องกันและปราบปรามอาชญากรรมทางเทคโนโลยี พ.ศ.2566 เพื่อเพิ่มบทลงโทษให้กับผู้กระทำผิดกฎหมายดังกล่าว รวมไปถึงการประสานงานกับผู้ให้บริการโซเชียลมีเดีย ในการกำหนดเงื่อนไขการซื้อโฆษณาที่จะต้องมีการตรวจสอบเนื้อหาของโฆษณา และการยืนยันตัวตนก่อนการซื้อโฆษณาในโซเชียลมีเดียทุกครั้ง
อย่างไรก็ตามขอให้ประชาชนสังเกตุเครื่องหมายติ๊กถูกสีฟ้าด้านหลังชื่อบัญชีเพจของหน่วยงาน ซึ่งเป็นการยืนยันว่าเป็นเพจทางการของหน่วยงานที่ได้รับการยืนยันตัวตนแล้ว ไม่ใช่มิจฉาชีพ และขออย่าหลงเชื่อ เพจ/URL ที่น่าสงสัย ซึ่งถูกส่งต่อๆกันจากบุคคลที่ไม่รู้จักหรือไม่น่าไว้วางใจ หรือกดลิงก์แพลตฟอร์มต้องสงสัยภายในโซเชียลมีเดีย เพจ และ URLs ผิดกฎหมาย เพราะอาจตกเป็นเหยื่อของมิจฉาชีพ ทำให้สูญเสียทรัพย์สินหรือข้อมูลส่วนบุคคลได้ หรือหากมีการแชร์ต่อๆกัน อาจทำให้เกิดผลกระทบต่อสังคมในวงกว้างได้
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.) |  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/90403