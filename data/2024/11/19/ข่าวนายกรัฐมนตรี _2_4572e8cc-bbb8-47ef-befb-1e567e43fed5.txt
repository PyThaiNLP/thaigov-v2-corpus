รัฐบาลไทย-ข่าวทำเนียบรัฐบาล-“ผ้าไทยใส่ให้สนุก” นายกฯเชิญชวนคนไทยอุดหนุนสินค้าผ้าไทย พร้อมส่งเสริมข้าราชการใส่ผ้าไทยร่วมงาน  Silk Festival 2024  28 พฤศจิกายน – 2 ธันวาคม 2567 ณ เมืองทองธานี


วันอังคารที่ 19 พฤศจิกายน 2567
19/11/2567
พิมพ์
“ผ้าไทยใส่ให้สนุก” นายกฯเชิญชวนคนไทยอุดหนุนสินค้าผ้าไทย พร้อมส่งเสริมข้าราชการใส่ผ้าไทยร่วมงาน  Silk Festival 2024  28 พฤศจิกายน – 2 ธันวาคม 2567 ณ เมืองทองธานี
“ผ้าไทยใส่ให้สนุก” นายกฯเชิญชวนคนไทยอุดหนุนสินค้าผ้าไทย พร้อมส่งเสริมข้าราชการใส่ผ้าไทยร่วมงาน  Silk Festival 2024  28 พฤศจิกายน – 2 ธันวาคม 2567 ณ เมืองทองธานี
วันนี้ (19 พฤศจิกายน 2567) เวลา 10.05 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางสาวแพทองธาร ชินวัตร นายกรัฐมนตรี ชมนิทรรศการและการจัดจำหน่ายผลิตภัณฑ์จากกลุ่มผู้ผลิต ผู้ประกอบการ OTOP ที่เข้าร่วมโครงการ “ผ้าไทยใส่ให้สนุก” โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นางสาวจิราพร สินธุไพร รัฐมนตรีประจำสำนักนายกรัฐมนตรี นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนางมนพร เจริญศรี รัฐมนตรีช่วยว่าการกระทรวงคมนาคม นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาว แพทองธาร ชินวัตร นายกรัฐมนตรีเยี่ยมชมนิทรรศการผลงานผ้าและงานหัตถกรรมที่ได้ขับเคลื่อนตามแนวพระดำริ “ผ้าไทยใส่ให้สนุก” โดยนายกรัฐมนตรีได้รับมอบ ตุ๊กตามาสคอต “คุณทองโบราณ” จากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ซึ่งได้รับตุ๊กตาผ้ามาสคอต ประจำจังหวัดอุดรธานี พร้อมกันนี้ นายกรัฐมนตรีได้สนับสนุนสินค้าร้านค้าภายในนิทรรศการฯ ได้แก่ เสื้อผ้าลวดลายบาติกโมเดล ลายร่วมสมัย ซึ่งเป็นผ้าฝ้ายย้อมสีธรรมชาติ โดย ได้กล่าวชื่นชมความสวยของลวดลายผ้าไทย ต้องการให้หน่วยงานภาครัฐร่วมกันใส่ผ้าไทยซึ่งจะช่วยส่งเสริมประชาสัมพันธ์ให้ต่างชาติเห็นถึงความสวยงาม รวมถึงแสดงออกถึงความเป็นไทย รวมทั้งยังขอให้สื่อมวลชนร่วมใส่ผ้าไทยด้วย
“ เพื่อเป็นการแสดงผลสำเร็จของการดำเนินโครงการตามแนวพระดำริ “ผ้าไทยใส่ให้สนุก” ประจำปี 2567 กระทรวงมหาดไทย โดยกรมพัฒนาชุมชน กำหนดจัดงาน Silk Festival 2024 สู่การพัฒนาที่ยั่งยืน ในระหว่างวันที่ 28 พฤศจิกายน – 2 ธันวาคม 2567 ณ เอ็กซิบิชั่น เซ็นเตอร์ ฮอลล์ 6 - 7 ศูนย์แสดงสินค้าและการประชุม อิมแพ็ค เมืองทองธานี อ.ปากเกร็ด จ.นนทบุรี โดยสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา จะเสด็จเป็นองค์ประธานเปิดงานและพระราชทานเหรียญรางวัล และโล่รางวัลพระราชทานแก่คณะทำงานกระทรวงมหาดไทย กรมการพัฒนาชุมชน และดีไซน์เนอร์ที่สนองพระเดชพระคุณผ่านโครงการ “ผ้าไทยใส่ให้สนุก” ประจำปี พ.ศ. 2567 รวมถึงผู้ชนะการประกวดผ้าลายพระราชทาน “ผ้าลายสิริวชิราภรณ์” และงานหัตถกรรมระดับประเทศ  ”

ที่มา : https://www.thaigov.go.th/news/contents/details/90378