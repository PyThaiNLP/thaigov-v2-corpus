รัฐบาลไทย-ข่าวทำเนียบรัฐบาล-สำนักงานสลากฯ พร้อมทำการออกรางวัลสัญจร จ.เชียงใหม่ งวด 1 ธันวาคม 2567 นี้


วันอังคารที่ 19 พฤศจิกายน 2567
19/11/2567
พิมพ์
สำนักงานสลากฯ พร้อมทำการออกรางวัลสัญจร จ.เชียงใหม่ งวด 1 ธันวาคม 2567 นี้
การออกรางวัลสลากกินแบ่งรัฐบาลหกหลัก และสลากกินแบ่งรัฐบาลตัวเลขสามหลัก ในงวดวันที่ 1 ธันวาคม 2567 นี้ สำนักงานสลากฯ จะเดินทางไปออกรางวัลสลากสัญจร ณ ศูนย์ประชุมและแสดงสินค้านานาชาติเชียงใหม่ อำเภอเมืองเชียงใหม่ จังหวัดเชียงใหม่
เมื่อวันที่ 19 พฤศจิกายน 2567 พันโท หนุน ศันสนาคม ผู้อำนวยการสำนักงานสลากกินแบ่งรัฐบาล (GLO) เปิดเผยว่า การออกรางวัลสลากกินแบ่งรัฐบาลหกหลัก และสลากกินแบ่งรัฐบาลตัวเลขสามหลัก ในงวดวันที่ 1 ธันวาคม 2567 นี้ สำนักงานสลากฯ จะเดินทางไปออกรางวัลสลากสัญจร ณ ศูนย์ประชุมและแสดงสินค้านานาชาติเชียงใหม่ อำเภอเมืองเชียงใหม่ จังหวัดเชียงใหม่ เพื่อเปิดโอกาสให้ประชาชนในพื้นที่ต่างจังหวัดได้เห็นความโปร่งใสของกระบวนการและวิธีการในการออกรางวัล ตลอดจนอุปกรณ์ที่ใช้ในการออกรางวัลด้วยตนเอง
นอกจากนี้ ยังเป็นการเพิ่มความรู้ความเข้าใจ และสร้างความเชื่อมั่นให้กับพี่น้องประชาชนผู้ซื้อสลาก จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น ผ่านทางสังคมออนไลน์ และการส่งจดหมายแอบอ้างว่าสามารถให้ตัวเลขที่จะออกรางวัลได้ ซึ่งอาจส่งผลให้ต้องสูญเสียทรัพย์สินได้
สำหรับการออกรางวัลครั้งนี้ ได้รับเกียรติจากผู้ว่าราชการจังหวัดเชียงใหม่ ร่วมเป็นประธานกรรมการออกรางวัล รวมทั้งข้าราชการระดับสูง ผู้แทนภาคประชาชนและผู้แทนสื่อมวลชนในพื้นที่ เข้าร่วมเป็นคณะกรรมการออกรางวัล และในโอกาสนี้ ได้เปิดโอกาสให้ข้าราชการหรือบุคลากรของจังหวัดร่วมทำหน้าที่หมุนวงล้อสลับกับพนักงานหมุนวงล้อของสำนักงานสลากกินแบ่งรัฐบาลอีกด้วย
ประชาชนที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนหรือบัตรที่ทางราชการออกให้แสดงในวันดังกล่าว นอกจากนี้ยังสามารถรับชมการถ่ายทอดสดได้ผ่านช่องทางต่างๆ ได้แก่ สถานีโทรทัศน์อมรินทร์ ทีวี ตั้งแต่เวลา 13.50 น. เป็นต้นไป, สถานีโทรทัศน์ไทยรัฐทีวี ตั้งแต่เวลา 14.00 น. เป็นต้นไป ช่องทาง LINE TODAY, เว็บไซต์สำนักงานสลากฯ www.glo.or.th, แอปพลิเคชันของสำนักงานสลากกินแบ่งรัฐบาล “GLO Lottery official” รวมทั้งการถ่ายทอดเสียงผ่านทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 14.30 น. เป็นต้นไป
ผู้อำนวยการสำนักงานสลากกินแบ่งรัฐบาล กล่าวเพิ่มเติมว่า นอกจากการเดินทางมาออกรางวัลสลากสัญจรแล้ว สำนักงานสลากกินแบ่งรัฐบาลได้จัดกิจกรรมการช่วยเหลือสังคม (CSR) ในวันที่ 30 พฤศจิกายน 2567 โดยจัดกิจกรรมจัดเลี้ยงอาหารและมอบของใช้จำเป็นที่โรงเรียนโสตศึกษาอนุสารสุนทร จังหวัดเชียงใหม่ ทั้งนี้ สามารถติดตามข่าวสารและภารกิจที่น่าสนใจของสำนักงานสลากกินแบ่งรัฐบาล ได้ที่  www.glo.or.th, เฟซบุ๊กแฟนเพจ สำนักงานสลากกินแบ่งรัฐบาล, Line Official และแอปพลิเคชัน GLO Lottery

ที่มา : https://www.thaigov.go.th/news/contents/details/90402