รัฐบาลไทย-ข่าวทำเนียบรัฐบาล-รมว.เอกนัฏ จับมืออิตาลี เสริมศักยภาพอุตสาหกรรมแฟชั่น อาหาร และอุตสาหกรรมใหม่ 


วันอังคารที่ 19 พฤศจิกายน 2567
19/11/2567
พิมพ์
รมว.เอกนัฏ จับมืออิตาลี เสริมศักยภาพอุตสาหกรรมแฟชั่น อาหาร และอุตสาหกรรมใหม่
รมว.เอกนัฏ จับมืออิตาลี เสริมศักยภาพอุตสาหกรรมแฟชั่น อาหาร และอุตสาหกรรมใหม่
18 พฤศจิกายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม หารือกับนายเปาโล ดีโอนีซี (H.E. Mr. Paolo Dionisi) เอกอัครราชทูตวิสามัญผู้มีอำนาจเต็มแห่งสาธารณรัฐอิตาลีประจำประเทศไทยและคณะ เพื่อแนะนำตัวและแลกเปลี่ยนความคิดเห็นภาพรวมด้านเศรษฐกิจอุตสาหกรรม โดยมีนางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม นายเริงฤทธิ์ กุศลกรรมบถ รองผู้ว่าการการนิคมอุตสาหกรรมแห่งประเทศไทย เข้าร่วมด้วย ณ ห้องรับรอง 1 ชั้น 2 อาคาร สปอ.
รัฐมนตรีว่าการกระทรวงอุตสาหกรรม เปิดเผยว่า ไทยและอิตาลีมีความสัมพันธ์ที่ดีร่วมกันมาอย่างยาวนาน จากการหารือในครั้งนี้มองว่า ทั้ง 2 ฝ่ายสามารถพัฒนาความร่วมมือ โดยเฉพาะในเรื่องการพัฒนาอุตสาหกรรม Soft Power  ที่อิตาลีมีความชำนาญ ซึ่งประกอบไปด้วย ด้านแฟชั่น โดยอิตาลีมีศักยภาพเป็นอันดับต้นๆ ของโลก มีความเชี่ยวชาญด้านอุตสาหกรรมสิ่งทอครบวงจร  ตั้งแต่การผลิตวัตถุดิบ เช่น ไหม เทคโนโลยีการทอผ้า รวมถึงการผลิตเครื่องจักรที่เกี่ยวข้องกับสิ่งทอ และด้านอาหาร ที่มีเอกลักษณ์และวัฒนธรรมที่มีความเฉพาะตัว และมีผลผลิตทางการเกษตรที่เป็นสิ่งบ่งชี้ทางภูมิศาสตร์ (GI) รวมไปถึงความชำนาญในการผลิตเครื่องดื่มแอลกอฮอล์ เช่น ไวน์ ที่อิตาลีมีชื่อเสียง ซึ่งไทยอาจจะนำความรู้ไปปรับใช้ได้ โดยได้มอบหมายให้ทางกรมส่งเสริมอุตสาหกรรมและสำนักงานเศรษฐกิจอุตสาหกรรม เป็นหน่วยงานหลักในการประสานงาน ทั้งเรื่องแฟชั่น อาหาร และอุตสาหกรรมใหม่ เช่น อวกาศ หวังว่าไทยและอิตาลีจะร่วมกันเสริมสร้างศักยภาพให้ครอบคลุมห่วงโซ่อุปทานตั้งแต่ต้นน้ำจนถึงปลายน้ำ เพื่อให้ภาคอุตสาหกรรมทั้งสองประเทศพัฒนาไปด้วยกันได้

ที่มา : https://www.thaigov.go.th/news/contents/details/90389