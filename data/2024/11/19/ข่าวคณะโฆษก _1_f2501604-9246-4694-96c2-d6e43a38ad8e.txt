รัฐบาลไทย-ข่าวทำเนียบรัฐบาล-“เหนือยังหนาว...ใต้ยังฝน” ศปช. ออกเตือนสัปดาห์นี้ ฝนยังกระหน่ำภาคใต้ คาด “พัทลุง” หนักสุด ด้าน ผอ.ศปช. สั่งทุกหน่วยเตรียมรับมือน้ำท่วมดินถล่ม พร้อมสั่งการหน่วยเกี่ยวข้อง


วันอังคารที่ 19 พฤศจิกายน 2567
19/11/2567
พิมพ์
“เหนือยังหนาว...ใต้ยังฝน” ศปช. ออกเตือนสัปดาห์นี้ ฝนยังกระหน่ำภาคใต้ คาด “พัทลุง” หนักสุด ด้าน ผอ.ศปช. สั่งทุกหน่วยเตรียมรับมือน้ำท่วมดินถล่ม พร้อมสั่งการหน่วยเกี่ยวข้อง
“เหนือยังหนาว...ใต้ยังฝน”
ศปช. ออกเตือนสัปดาห์นี้ ฝนยังกระหน่ำภาคใต้ คาด “พัทลุง” หนักสุด ด้าน ผอ.ศปช. สั่งทุกหน่วยเตรียมรับมือน้ำท่วมดินถล่ม พร้อมสั่งการหน่วยเกี่ยวข้องอุปกรณ์ต้องพร้อมช่วยเหลือ ปชช. ตลอด 24 ชม. ส่วนพายุ “หม่านหยี่" ไม่เข้
วันนี้ (19 พฤศจิกายน 2567) เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า นายภูมิธรรม เวชยชัย รองนายกรัฐมนตรี และ รมว.กลาโหม ในฐานะ ผอ.ศปช. ได้สั่งการให้หน่วยงานที่เกี่ยวข้องของ ศปช. ติดตามสภาพอากาศ สภาพน้ำ ปริมาณฝน และแนวโน้มสถานการณ์ภัยในพื้นที่ภาคใต้อย่างใกล้ชิด โดยเฉพาะฝั่งอ่าวไทยตั้งแต่ จ.สุราษฎร์ธานี โดยเฉพาะช่วงวันพรุ่งนี้ พุธที่ 20 - อาทิตย์ที่ 24 พ.ย. 67 ซึ่งจะมีฝนฟ้าคะนองและมีฝนตกหนักเพิ่มขึ้น และให้จัดทีมปฏิบัติการและเครื่องจักรกลสาธารณภัยเข้าประจำพื้นที่เสี่ยง พร้อมเข้าเผชิญเหตุและช่วยเหลือผู้ประสบภัยทันทีที่เกิดภัย ตลอด 24 ชั่วโมง
สำหรับสถานที่ท่องเที่ยวทางธรรมชาติ โดยเฉพาะถ้ำ น้ำตก ถ้ำลอด หากมีฝนตกหนักมีความเสี่ยงที่จะเกิดภัยให้ผู้ว่าราชการจังหวัดสั่งการหน่วยงานที่รับผิดชอบ ประกาศแจ้งเตือนและปิดกั้นพื้นที่ห้ามบุคคลใดเข้าพื้นที่โดยเด็ดขาด นอกจากนี้ ขอให้จังหวัดแจ้งเตือนประชาชนที่อยู่ในพื้นที่เสี่ยงภัยทราบล่วงหน้า รวมทั้งติดตามพยากรณ์อากาศและปฏิบัติตามประกาศเตือนภัยอย่างเคร่งครัด
“ภาคเหนือหลายจังหวัดยังมีอากาศหนาวต่อเนื่อง ขณะที่พื้นที่ภาคใต้ยังคงต้องติดตามพื้นที่เสี่ยงฝนตกหนัก ขอให้ประชาชนเฝ้าระวังน้ำป่าไหลหลาก น้ำล้นตลิ่งในพื้นที่ ดังนี้ จ.พัทลุง อ.เมืองพัทลุง ศรีบรรพต ควนขนุน ตะโหมด ศรีนครินทร์ เขาชัยสน กงหรา บางแก้ว ป่าพะยอม, จ.นครศรีธรรมราช อ.เมืองนครศรีธรรมราช ร่อนพิบูลย์ ปากพนัง พระพรหม, จ.ตรัง อ.เมืองตรัง ห้วยยอด ย่านตาขาว นาโยง ปะเหลียน, จ.ปัตตานี อ.สายบุรี หากประชาชนต้องการความช่วยเหลือสามารถติดต่อได้ที่สายด่วน 1567
ขณะเดียวกัน ศปช. ได้ติดตามพายุโซนร้อนกำลังแรงหม่านหยี่ (MAN-YI) ซึ่งขณะนี้ยังเคลื่อนตัวอยู่บริเวณทะเลจีนใต้ตอนบน และกำลังเคลื่อนตัวทางด้านตะวันตก ซึ่งคาดว่าจะอ่อนกำลังลงตามลำดับเมื่อเคลื่อนตัวเข้าใกล้เกาะไหหลำ ซึ่งพายุนี้จะไม่ส่งผลกระทบกับประเทศไทย" นายจิรายุ กล่าว

ที่มา : https://www.thaigov.go.th/news/contents/details/90386