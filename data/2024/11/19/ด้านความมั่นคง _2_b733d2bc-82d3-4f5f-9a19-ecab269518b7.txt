รัฐบาลไทย-ข่าวทำเนียบรัฐบาล-ปลัด มท. หารือร่วม เลขาธิการ ป.ป.ส. มุ่งขับเคลื่อนป้องกันและแก้ไขปัญหายาเสพติดด้วยกลไกระดับพื้นที่ ย้ำ 


วันอังคารที่ 19 พฤศจิกายน 2567
19/11/2567
พิมพ์
ปลัด มท. หารือร่วม เลขาธิการ ป.ป.ส. มุ่งขับเคลื่อนป้องกันและแก้ไขปัญหายาเสพติดด้วยกลไกระดับพื้นที่ ย้ำ
ปลัด มท. หารือร่วม เลขาธิการ ป.ป.ส. มุ่งขับเคลื่อนป้องกันและแก้ไขปัญหายาเสพติดด้วยกลไกระดับพื้นที่ ย้ำ "ผู้ว่าราชการจังหวัด" เป็นหัวใจสำคัญ ในการบูรณาการทุกภาคส่วนเพื่อให้ปัญหายาเสพติดหมดไปจากสังคมไทยอย่างยั่งยืน
เมื่อวันที่ 18 พฤศจิกายน นายอรรษิษฐ์ สัมพันธรัตน์ ปลัดกระทรวงมหาดไทย ให้การต้อนรับและร่วมหารือแนวทางการดำเนินงานป้องกันและแก้ไขปัญหายาเสพติดร่วมกับ พล.ต.ท.ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด (ป.ป.ส.) และคณะผู้บริหารสำนักงาน ป.ป.ส. ณ ห้องรับรองปลัดกระทรวงมหาดไทย ชั้น 2 อาคารศาลาว่าการกระทรวงมหาดไทย
การหารือในครั้งนี้ มีคณะผู้บริหารระดับสูงของกระทรวงมหาดไทย ร่วมหารือ อาทิ นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายสยาม ศิริมงคล อธิบดีกรมการพัฒนาชุมชน ร.ต.ท.ภพชนก ชลานุเคราะห์ รองอธิบดีกรมการปกครอง รักษาราชการแทนอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น และในส่วนของสำนักงาน ป.ป.ส. มี นายศิริสุข ยืนหาญ รองเลขาธิการ ป.ป.ส. และ น.ส.อารีภักดิ์ เงินบำรุง รองเลขาธิการ ป.ป.ส. ร่วมหารือ
นายอรรษิษฐ์ กล่าวว่า กระทรวงมหาดไทย ภายใต้การนำของนายอนุทิน ชาญวีรกูล รองนายกรัฐมนตรี และรมว.มหาดไทย (มท.1) ให้ความสำคัญในการป้องกันและปราบปรามยาเสพติด โดยเฉพาะในเรื่อง "การปราบปราม" เป็นสิ่งที่กลไกมหาดไทยในระดับพื้นที่ ภายใต้การนำของผู้ว่าราชการจังหวัดและนายอำเภอ ได้ดำเนินการอย่างต่อเนื่อง ร่วมกับเจ้าหน้าที่ตำรวจ ทหาร ฝ่ายความมั่นคง ควบคู่การให้ความรู้กับเด็ก เยาวชน และประชาชนให้เป็นภาคีเครือข่ายในการเฝ้าระวังยาเสพติดในชุมชน/หมู่บ้าน
"ตลอดระยะเวลาที่ผ่านมา ผู้ว่าราชการจังหวัดและนายอำเภอทุกคน เป็นผู้นำการบูรณาการทำงานแก้ปัญหายาเสพติดอย่างเข้มข้นต่อเนื่อง แม้ว่าจะได้รับการจัดสรรงบประมาณอย่างจำกัด แต่ด้วยเพราะ "เป็นหน้าที่ของกระทรวงมหาดไทย" ที่ต้องมุ่งป้องกัน ปราบปราม สกัดกั้น สร้างอุปสรรคให้กับผู้ลักลอบกระทำผิดเกี่ยวกับยาเสพติดทุกรูปแบบ"
นายอรรษิษฐ์ กล่าวเพิ่มเติมว่า กลไกมหาดไทยขับเคลื่อนงานแก้ไขปัญหายาเสพติดอย่างเต็มที่ โดยในระดับอำเภอ ท่านนายอำเภอ ได้ทำงานร่วมกับผู้กำกับการสถานีตำรวจเฝ้าระวังพื้นที่อย่างแข็งขัน ขณะที่กำนัน ผู้ใหญ่บ้าน และคณะกรรมการหมู่บ้าน เป็นหูเป็นตาสอดส่องสิ่งผิดปกติในพื้นที่ ทั้งนี้ ในระดับนโยบาย สิ่งสำคัญ เราต้องเชื่อมโยงบูรณาการทำงานทั้งมิตินโยบาย เป้าหมาย การประเมิน รวมถึงงบประมาณ ร่วมกับ ป.ป.ส. เพื่อหนุนเสริมบทบาทของพื้นที่ ในส่วนขององค์กรปกครองส่วนท้องถิ่น คือ องค์การบริการส่วนจังหวัด (อบจ.) ให้กรมส่งเสริมการปกครองท้องถิ่นจะต้องร่วมกับ ป.ป.ส. ชี้แจงสร้างความเข้าใจในการจัดทำแผนงบประมาณรองรับการป้องกันและแก้ไขปัญหายาเสพติดตามอำนาจหน้าที่ และให้กรมการปกครอง ได้บรรจุเนื้อหาและเชิญวิทยากรจากสำนักงาน ป.ป.ส. บรรยายในหลักสูตรโรงเรียนนายอำเภอ และโรงเรียนปลัดอำเภอ เพื่อเสริมสร้างองค์ความรู้และทักษะให้กับผู้นำฝ่ายปกครองในพื้นที่
ด้าน พล.ต.ท.ภาณุรัตน์ หลักบุญ เลขาธิการ ป.ป.ส. กล่าวว่า ขอขอบคุณกระทรวงมหาดไทยที่ได้ให้การสนับสนุนการขับเคลื่อนงานป้องกันและปราบปรามยาเสพติดอย่างเข้มข้นต่อเนื่อง ทั้งนี้ ในห้วง 3 เดือน ที่ตนได้มาดำรงตำแหน่งเลขาธิการ ป.ป.ส. ขอยืนยันว่า "หัวใจหลักของการแก้ไขปัญหายาเสพติด คือ ผู้ว่าราชการจังหวัดเป็น CEO อย่างแท้จริง" นอกจากนี้ ต้องหนุนเสริมบทบาท อบจ. ให้เข้ามามีส่วนร่วมในการดำเนินการด้านการบำบัดฟื้นฟู ตามประมวลยาเสพติด จะยิ่งหนุนเสริมความเข้มแข็ง ควบคู่การขับเคลื่อนกลไกกองทุนแม่ของแผ่นดินภาคประชาชนที่กระทรวงมหาดไทยได้ดำเนินการเมื่อช่วงก่อนหน้านี้ และขอยืนยันว่า ป.ป.ส. ให้ความสำคัญการสนับสนุนบทบาทพื้นที่ในการแก้ไขปัญหาร่วมกับกระทรวงมหาดไทย ด้วยการจัดสรรงบประมาณให้แต่ละจังหวัดที่เปรียบเหมือนกับการตัดเสื้อที่ต้องตัดเสื้อให้พอดีตัว อันหมายความว่า ทุกจังหวัดจะได้รับการจัดสรรงบประมาณที่เพียงพอ และหากต้องการขอรับการสนับสนุนในทุกด้าน สามารถแจ้งประสานมายังสำนักงาน ป.ป.ส. ได้ทันที เพื่อให้การบูรณาการป้องกันและปราบปรามยาเสพติดเป็นไปตามนโยบายรัฐบาลอย่างมีประสิทธิภาพ

ที่มา : https://www.thaigov.go.th/news/contents/details/90369