รัฐบาลไทย-ข่าวทำเนียบรัฐบาล-“สุดาวรรณ” เผย วธ.จัดประกวดภาพยนตร์สั้น “Family of Love ครอบครัวแห่งรัก” ส่งเสริมผลิตสื่อปลอดภัยและสร้างสรรค์ สร้างความรักความสามัคคีในครอบครัว 


วันอังคารที่ 19 พฤศจิกายน 2567
“สุดาวรรณ” เผย วธ.จัดประกวดภาพยนตร์สั้น “Family of Love ครอบครัวแห่งรัก” ส่งเสริมผลิตสื่อปลอดภัยและสร้างสรรค์ สร้างความรักความสามัคคีในครอบครัว
“สุดาวรรณ” เผย วธ.จัดประกวดภาพยนตร์สั้น “Family of Love ครอบครัวแห่งรัก” ส่งเสริมผลิตสื่อปลอดภัยและสร้างสรรค์ สร้างความรักความสามัคคีในครอบครัว เปิดรับผลงานจนถึงวันที่ 10 ม.ค. 68 นี้
“สุดาวรรณ” เผย วธ.จัดประกวดภาพยนตร์สั้น “Family of Love ครอบครัวแห่งรัก” ส่งเสริมผลิตสื่อปลอดภัยและสร้างสรรค์ สร้างความรักความสามัคคีในครอบครัว เปิดรับผลงานจนถึงวันที่ 10 ม.ค. 68 นี้
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (วธ.) เปิดเผยว่า ได้รับรายงานว่าสำนักงานปลัดกระทรวงวัฒนธรรม โดยกองเฝ้าระวังทางวัฒนธรรมจัดกิจกรรมการประกวดภาพยนตร์สั้น หัวข้อ “Family of Love ครอบครัวแห่งรัก” เพื่อส่งเสริมการผลิตสื่อปลอดภัยและสร้างสรรค์ให้สื่อได้มีบทบาทในการปลูกฝังค่านิยมและวัฒนธรรมอันดีงามให้แก่คนในครอบครัว ก่อให้เกิดความรัก ความเข้าใจอันดี ความสามัคคี ช่วยเหลือเกื้อกูลให้ครอบครัวเป็นสถาบันแรกและสถาบันหลักอย่างแท้จริง ในการกล่อมเกลาคนในสังคม หรือสมาชิกในครอบครัวให้มีคุณธรรม จริยธรรม มีพฤติกรรมและค่านิยมที่ดี เป็นครอบครัวคุณธรรมนำไปสู่ชุมชน สังคมคุณธรรมที่มีความรัก สามัคคี เอื้ออาทร ก่อให้เกิดชุมชน สังคมแห่งความสุข ทั้งนี้ ได้จัดการประกวดสื่อสร้างสรรค์ส่งเสริมครอบครัวคุณธรรมต่อเนื่องเป็นปีที่ 4 ซึ่งจากการจัดประกวดตั้งแต่ปีที่ 1 - 3 ได้รับผลตอบรับอย่างดี โดยมีผู้ส่งผลงานเข้าร่วมกิจกรรมกว่า 3,266 คน ซึ่งส่งผลให้เกิดสื่อสร้างสรรค์กว่า 1,633 ผลงาน
รัฐมนตรีว่าการกระทรวงวัฒนธรรม กล่าวว่า วธ.ขอเชิญชวนส่งผลงานในนามบุคคล นิติบุคคลหรือทีม ทีมละไม่เกิน 3 คน โดยส่งผลงานได้ 1 ผลงานต่อ 1 ท่านหรือ 1 นิติบุคคล/ทีมเท่านั้น โดยจัดทำเป็นภาพยนตร์สั้นความยาว 5 - 7 นาที มีเนื้อหาที่สื่อถึงความรัก เรื่องราวภายในครอบครัว วิถีชีวิต วัฒนธรรมอันดีงาม ค่านิยมไทย การปลูกฝังคุณธรรม จริยธรรม รวมถึงการสืบสาน สืบทอดวัฒนธรรมอันดีงามของไทยจากหน่วยทางสังคมที่เล็กที่สุดคือครอบครัว เป็นตัวอย่างในการอยู่ร่วมกันในสังคมใหญ่อย่างมีวัฒนธรรมและสันติสุข รวมทั้งการเสริมสร้างจิตสาธารณะในการเป็นพลเมืองที่ดีของสังคม
ทั้งนี้ สำหรับหลักเกณฑ์และเงื่อนไขการเข้าร่วมประกวด อาทิ ผลงานที่ส่งเข้าประกวดทั้งหมดต้องไม่มีลักษณะลบหลู่ ดูหมิ่น หมิ่นประมาทต่อสถาบันชาติ ศาสนา พระมหากษัตริย์ ไม่สร้างความแตกแยก รวมถึงต้องไม่ทำให้ผู้อื่นได้รับความเสื่อมเสียชื่อเสียงและผลงานที่ส่งเข้าประกวดต้องไม่ขัดต่อกฎหมาย ความสงบเรียบร้อย หรือศีลธรรมอันดีของประชาชน โดยผลงานที่ส่งเข้าประกวดทั้งหมดต้องผลิตขึ้นใหม่และไม่เคยเผยแพร่ส่งประกวดหรือได้รับรางวัลใด ๆ มาก่อน เป็นต้น
อย่างไรก็ตาม ผู้สนใจสามารถส่งผลงานภาพยนตร์สั้นและเอกสารแนวคิดในการสร้างสรรค์ผลงานได้ ทางไปรษณีย์อิเล็กทรอนิกส์ culture.scm02@gmail.com ภายในวันที่ 10 มกราคม 2568 เวลา 16.30 น. สอบถามข้อมูลและดูรายละเอียดเพิ่มเติมได้ที่สายด่วนวัฒนธรรม 1765 และแฟนเพจเฟซบุ๊กกองเฝ้าระวังทางวัฒนธรรม เว็บไซต์ https://surveillance.m-culture.go.th/th หรือที่สำนักงานวัฒนธรรมจังหวัดทั่วประเทศ

ที่มา : https://www.thaigov.go.th/news/contents/details/90394