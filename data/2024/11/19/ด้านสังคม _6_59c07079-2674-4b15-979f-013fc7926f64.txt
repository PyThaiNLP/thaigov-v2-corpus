รัฐบาลไทย-ข่าวทำเนียบรัฐบาล-'วราวุธ' เผย พม. มอบของขวัญปีใหม่ ชิ้นแรก พม. เซ็น MOU กับ องค์การสวนสัตว์ฯ เปิดพื้นที่ช่วยกลุ่มเปราะบาง เที่ยวฟรีทั่วไทย


วันอังคารที่ 19 พฤศจิกายน 2567
'วราวุธ' เผย พม. มอบของขวัญปีใหม่ ชิ้นแรก พม. เซ็น MOU กับ องค์การสวนสัตว์ฯ เปิดพื้นที่ช่วยกลุ่มเปราะบาง เที่ยวฟรีทั่วไทย
'วราวุธ' เผย พม. มอบของขวัญปีใหม่ ชิ้นแรก พม. เซ็น MOU กับ องค์การสวนสัตว์ฯ เปิดพื้นที่ช่วยกลุ่มเปราะบาง เที่ยวฟรีทั่วไทย
วันที่ 19 พฤศจิกายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ก่อนประชุม ครม. ว่า ขอประชาสัมพันธ์ไปยังพี่น้องกลุ่มเปราะบางที่เป็นผู้สูงอายุ คนพิการ เด็กและเยาวชน รวมถึงสตรีแม่เลี้ยงเดี่ยว ที่อยู่ภายใต้การดูแลของกระทรวง พม. โดยเมื่อวันที่ 18 พ.ย. 67 ที่ผ่านมา คณะผู้บริหาร พม. กับ สวนสัตว์เปิดเขาเขียว จังหวัดชลบุรี องค์การสวนสัตว์แห่งประเทศไทย ในพระบรมราชูปถัมภ์ ที่ได้ลงนาม MOU เพื่อเปิดพื้นที่สวนสัตว์ทั้ง 6 แห่งขององค์การสวนสัตว์ฯ ให้กลุ่มเปราะบางที่อยู่ภายใต้การดูแลของกระทรวง พม. สามารถเข้าเยี่ยมชม โดยไม่เสียค่าใช้จ่ายจากนี้ไปเป็นเวลา 3 ปี โดยเฉพาะที่สวนสัตว์เปิดเขาเขียว ซึ่งเชื่อว่าหลายคนอยากจะไปดูน้องหมูเด้ง และเมื่อวานนี้ มีพี่น้องคนพิการ เด็ก และผู้สูงอายุ ร่วมคณะไปกับเรา และให้ความสนใจเป็นจำนวนมาก ซึ่งต้องขอขอบคุณองค์การสวนสัตว์ฯ ที่เอื้อประโยชน์
นายวราวุธ กล่าวว่า กระทรวง พม. มอบเป็นของขวัญปีใหม่ 2568 ให้กับพี่น้องกลุ่มเปราะบาง เป็นระยะเวลา 3 ปี ตั้งแต่วันที่ 18  พ.ย. 67 ไปจนถึง 18 พ.ย. 70 ทำให้พี่น้องกลุ่มเปราะบางที่กระทรวง พม. ดูแลอยู่นั้น สามารถเข้าไปเยี่ยมชมและทัศนศึกษาที่สวนสัตว์ทุกแห่งขององค์การสวนสัตว์ฯ ทั่วประเทศ ได้ฟรี โดยไม่เสียค่าใช้จ่าย สำหรับของขวัญปีใหม่ชิ้นอื่นๆ ของกระทรวง พม. ตอนนี้กำลังรวบรวมรายละเอียดของแต่ละกรมอยู่ ทั้งนี้ จะนำเสนอให้พี่น้องประชาชนทราบต่อไป ซึ่งคาดว่าจะออกมาภายในเดือนธันวาคมนี้ โดยจะมุ่งเน้นไปที่การอำนวยความสะดวกและสวัสดิการต่างๆ ซึ่งเป็นสิ่งที่กระทรวง พม. ดำเนินการอยู่แล้ว แต่จะทำให้ครอบคลุมและเข้มข้นมากยิ่งขึ้น
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #MOUองค์การสวนสัตว์ฯ #น้องหมูเด้ง #กลุ่มเปราะบางเข้าชมฟรี #ของขวัญปีใหม่ #2568

ที่มา : https://www.thaigov.go.th/news/contents/details/90393