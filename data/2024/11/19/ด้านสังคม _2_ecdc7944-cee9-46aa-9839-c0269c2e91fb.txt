รัฐบาลไทย-ข่าวทำเนียบรัฐบาล-ปลัด สธ. ย้ำผู้บริหารเดินหน้าลดปัญหาโรคไม่ติดต่อเรื้อรัง ยกระดับบริการด้วยเทคโนโลยีที่ทันสมัย ให้ประชาชนเข้าถึงบริการคุณภาพที่สะดวก รวดเร็วและปลอดภัย


วันอังคารที่ 19 พฤศจิกายน 2567
ปลัด สธ. ย้ำผู้บริหารเดินหน้าลดปัญหาโรคไม่ติดต่อเรื้อรัง ยกระดับบริการด้วยเทคโนโลยีที่ทันสมัย ให้ประชาชนเข้าถึงบริการคุณภาพที่สะดวก รวดเร็วและปลอดภัย
ปลัดกระทรวงสาธารณสุข ประชุมผู้บริหารส่วนกลางและส่วนภูมิภาคทั่วประเทศ ย้ำร่วมกันการขับเคลื่อนงานสำคัญ ทั้งการลดโรคไม่ติดต่อเรื้อรัง (NCDs) พัฒนาโรงพยาบาลอัจฉริยะ โรงพยาบาลทันตกรรม ให้ประชาชนเข้าถึงบริการที่สะดวก รวดเร็ว
ด้วยเทคโนโลยีที่ทันสมัย มีคุณภาพและความปลอดภัย พร้อมมอบโล่รางวัล SAP Award สุดยอดโรงพยาบาลปรับโฉมดีเด่น
และโรงพยาบาลเอกลักษณ์โดดเด่น 9 แห่ง เป็นต้นแบบขยายผลให้ทุกโรงพยาบาล “น่าชม ร่มรื่น เป็นมิตรกับสิ่งแวดล้อม”
วันนี้ (19 พฤศจิกายน 2567) ที่ ห้องประชุมมหาวิทยาลัยการกีฬาแห่งชาติ วิทยาเขตเพชรบูรณ์ จ.เพชรบูรณ์ นพ.โอภาส การย์กวินพงศ์ ปลัดกระทรวงสาธารณสุข เป็นประธานประชุมสำนักงานปลัดกระทรวงสาธารณสุขส่วนกลางและส่วนภูมิภาคนอกสถานที่ ครั้งที่ 1/2568 โดยได้เน้นย้ำการดำเนินงานสำคัญในปีงบประมาณ 2568 ทั้งการรณรงค์คนไทยห่างไกล NCDs ด้วยการปรับพฤติกรรมการกินแบบนับคาร์บ การพัฒนาเป็นโรงพยาบาลอัจฉริยะ บนพื้นฐานความมั่นคงปลอดภัยทางไซเบอร์ ให้การพัฒนาระบบบริการตามแนวคิด One Province One Hospital และเดินหน้าการพัฒนาโรงพยาบาลทันตกรรม ช่วยให้ประชาชนเข้าถึงบริการมากขึ้น รวมทั้งจัดตั้งศูนย์แพทยศาสตร์ศึกษาในโรงพยาบาลให้ได้อย่างน้อยจังหวัดละ 1 แห่งเพื่อเป็นแหล่งเรียนรู้เพิ่มพูนทักษะแก่แพทย์และบุคลากรสาธารณสุขสาขาวิชาชีพต่างๆ
นพ.โอภาสกล่าวต่อว่า การประชุมฯ ครั้งนี้ ยังได้จัดให้มีการแลกเปลี่ยนเรียนรู้การพัฒนางานของหน่วยงานในพื้นที่ 3 เรื่อง คือ 1.ระบบการแพทย์ฉุกเฉิน แหล่งท่องเที่ยวปลอดภัย ของโรงพยาบาลเขาค้อ เป้าหมายเพื่อลดการเสียชีวิตจากอุบัติเหตุทางถนน โรคหลอดเลือดสมอง หลอดเลือดหัวใจ และภาวะติดเชื้อในกระแสเลือด โดยมีโรงพยาบาลเข้าค้อ สาขา 1 เป็นสถานบริการหลัก และ โรงพยาบาลเขาค้อสาขา 2 ดูแลคนในพื้นที่และนักท่องเที่ยว และมีนวัตกรรม “เที่ยวเขาค้อปลอดภัย อุ่นใจไปกับ
EMS GIS system Khaokho” ที่ช่วยเพิ่มการเข้าถึงบริการการแพทย์ฉุกเฉิน เจ้าหน้าที่เข้าถึงจุดเกิดเหตุได้อย่างรวดเร็ว แม่นยำ และมีการพัฒนาระบบ Tele-ambulance ในการออกเหตุและรับส่งต่อผู้ป่วย, ติดตั้งเครื่องกระตุ้นหัวใจด้วยไฟฟ้าอัตโนมัติ (AED) ในสถานที่ท่องเที่ยว พร้อมระบบการแพทย์ฉุกเฉินทางอากาศ จักรยานยนต์ฉุกเฉิน (Motorlance) ช่วยให้ทีมแพทย์เข้าถึงพิกัดในระยะ 10 กม. ภายในเวลา 8 นาที ผู้ป่วยมีอัตรารอดชีวิตสูงถึง 96.36%
2.การพัฒนาระบบสุขภาพปฐมภูมิ ของโรงพยาบาลหล่มสัก ที่มีทีมเวชศาสตร์ครอบครัวดูแลประชาชนในพื้นที่ให้เข้าถึงระบบการรักษา ช่วยแก้ปัญหาสุขภาพตั้งแต่ระยะแรก และติดตามถึงบ้าน/ชุมชน พร้อมกับวางแผนการดูแลผู้ป่วยต่อเนื่องร่วมกับญาติ และทีมสหวิชาชีพ, ทีม Home health care กตดตามเยี่ยมกลุ่มผู้ป่วยสูงอายุที่มีภาวะติดเตียง, ทำบ้านเป็นหอผู้ป่วย (Home Ward) ในกลุ่มผู้ป่วยแผลกดทับ เบาหวาน และความดันโลหิตสูง, ระบบการแพทย์ทางไกลในกลุ่มผู้ป่วยความดันโลหิตสูง เบาหวานรายใหม่ในพื้นที่ห่างไกล นอกจากนี้ ยังมีเวชศาสตร์ผู้สูงอายุและบริการคลินิกฝังเข็มด้วย และ 3.ศูนย์ชีวาภิบาลบูรณาการ และ Home Ward ของโรงพยาบาลสมเด็จพระยุพราชหล่มเก่า ที่พัฒนาระบบเพื่อรองรับสังคมสูงอายุที่มีแนวโน้มผู้เข้ารับบริการเพิ่มมากขึ้น มีระบบการดูแลประคับประคอง การดูแลระยะยาว ทั้งในรูปแบบผู้ป่วยใน ผู้ป่วยนอก และการดูแลที่บ้านหรือสถานชีวาภิบาลในชุมชน ส่งผลให้ผู้ป่วยได้รับการดูแลแบบองค์รวม ช่วยเพิ่มคุณภาพชีวิตของผู้ป่วยและครอบครัว
โดยก่อนการประชุม มีการมอบโล่รางวัลยกระดับหน่วยบริการดีเด่น (SAP Award) ปีงบประมาณ พ.ศ. 2567สำหรับสุดยอดโรงพยาบาลปรับโฉมดีเด่น และ โรงพยาบาลเอกลักษณ์โดดเด่น ที่ได้รับการโหวตผ่านเพจเฟสบุ๊ก I Love MOPH จำนวน 9 รางวัล แบ่งเป็น 1) โรงพยาบาลปรับโฉมดีเด่น ประเภท รพศ./รพท. อันดับที่ 1 โรงพยาบาลหาดใหญ่ จังหวัดสงขลา อันดับที่ 2 โรงพยาบาลมหาราชนครศรีธรรมราช จังหวัดนครศรีธรรมราช อันดับที่ 3 โรงพยาบาลลำปาง จังหวัดลำปาง 2) โรงพยาบาลปรับโฉมดีเด่น ประเภท รพช. อันดับที่ 1 โรงพยาบาลสีชมพู จังหวัดขอนแก่น อันดับที่ 2 โรงพยาบาลค้อวัง จังหวัดยโสธร อันดับที่ 3 โรงพยาบาลวังทรายพูน จังหวัดพิจิตร และ 3) โรงพยาบาลเอกลักษณ์โดดเด่น อันดับที่ 1 โรงพยาบาลสรรพสิทธิประสงค์ จังหวัดอุบลราชธานี อันดับที่ 2 โรงพยาบาลพระจอมเกล้า จังหวัดเพชรบุรี อันดับที่ 3 โรงพยาบาลแกดำ จังหวัดมหาสารคาม ทั้งนี้ เพื่อให้เป็นต้นแบบให้ทุกโรงพยาบาลนำไปเป็นแนวทางในการพัฒนาเป็นโรงพยาบาลที่ “น่าชม ร่มรื่น เป็นมิตรกับสิ่งแวดล้อม” ต่อไป
****************************************************19 พฤศจิกายน 2567

ที่มา : https://www.thaigov.go.th/news/contents/details/90377