รัฐบาลไทย-ข่าวทำเนียบรัฐบาล-มท.1 นำคณะผู้บริหารมหาดไทย เสนอผลงานผ้าและงานหัตถกรรมตามแนวพระดำริ “ผ้าไทยใส่ให้สนุก” พร้อมเชิญชวนร่วมงาน Silk Festival 2024 สู่การพัฒนาที่ยั่งยืน ระหว่างวันที่ 28 พ.ย.–2 ธ.ค. 67 


วันอังคารที่ 19 พฤศจิกายน 2567
19/11/2567
พิมพ์
มท.1 นำคณะผู้บริหารมหาดไทย เสนอผลงานผ้าและงานหัตถกรรมตามแนวพระดำริ “ผ้าไทยใส่ให้สนุก” พร้อมเชิญชวนร่วมงาน Silk Festival 2024 สู่การพัฒนาที่ยั่งยืน ระหว่างวันที่ 28 พ.ย.–2 ธ.ค. 67
มท.1 นำคณะผู้บริหารมหาดไทย เสนอผลงานผ้าและงานหัตถกรรมตามแนวพระดำริ “ผ้าไทยใส่ให้สนุก” พร้อมเชิญชวนร่วมงาน Silk Festival 2024 สู่การพัฒนาที่ยั่งยืน ระหว่างวันที่ 28 พ.ย. – 2 ธ.ค. 2567 ณ เอ็กซิบิชั่น เซ็นเตอร์ ฮอลล์ 6 - 7 อิมแพ็ค เมืองทองธานี
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (19 พ.ย. 67) ก่อนการประชุมคณะรัฐมนตรี (ครม.) นายอนุทิน ชาญวีรกูล รองนายกรัฐมนตรีและ รมว.มหาดไทย นำคณะผู้บริหาร และข้าราชการ กระทรวงมหาดไทย จัดแสดงนิทรรศการผลงานผ้าและงานหัตถกรรมที่ได้ขับเคลื่อนตามแนวพระดำริ “ผ้าไทยใส่ให้สนุก” ณ บริเวณชั้น 1 ตึกบัญชาการ 1 ทำเนียบรัฐบาล โดยได้รับเกียรติจาก น.ส.แพทองธาร ชินวัตร นายกรัฐมนตรี และคณะรัฐมนตรี อาทิ นายภูมิธรรม เวชยชัย รองนายกรัฐมนตรีและ รมว.กลาโหม นายสุริยะ จึงรุ่งเรืองกิจ รองนายกรัฐมนตรีและ รมว.คมนาคม พล.ต.อ.เพิ่มพูน ชิดชอบ รมว.ศึกษาธิการ น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม นางนฤมล ภิญโญสินวัฒน์ รมว.เกษตรและสหกรณ์ น.ส.สุดาวรรณ หวังศุภกิจโกศล รมว.วัฒนธรรม นายสมศักดิ์ เทพสุทิน รมว.สาธารณสุข นายชูศักดิ์ ศิรินิล รมต.นร. น.ส.จิราพร สินธุไพร รมต.นร. พล.อ.ณัฐพล นาคพาณิชย์ รมช.กลาโหม นายจุลพันธ์ อมรวิวัฒน์ รมช.คลัง นายสุรศักดิ์ พันธ์เจริญวรกุล รมช.ศึกษาธิการ นางมนพร เจริญศรี รมช.คมนาคม ตลอดจนหัวหน้าส่วนราชการ อาทิ นางณัฐฏ์จารี อนันตศิลป์ เลขาธิการ ครม. นายดนุชา พิชยนันท์ เลขาธิการ สศช. และสื่อมวลชน ร่วมเยี่ยมชมนิทรรศการ
สำหรับผู้บริหารกระทรวงมหาดไทยที่ร่วมในการแสดงนิทรรศการฯ ในครั้งนี้ อาทิ นายทรงศักดิ์ ทองศรี รมช.มหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายสยาม ศิริมงคล อธิบดีกรมการพัฒนาชุมชน นายไชยวัฒน์ จุนถิระพงศ์ อธิบดีกรมการปกครอง นายพงษ์นรา เย็นยิ่ง อธิบดีกรมโยธาธิการและผังเมือง นายโชตินรินทร์ เกิดสม ผู้ว่าราชการจังหวัดสงขลา นายราชันย์ ซุ้นหั้ว ผู้ว่าราชการจังหวัดอุดรธานี นายเอกวิทย์ มีเพียร รองอธิบดีกรมส่งเสริมการปกครองท้องถิ่น นายทศพร มิตรนิโยดม เจ้าพนักงานที่ดินกรุงเทพมหานคร รักษาราชการแทนรองอธิบดีกรมที่ดิน นายวิลาศ เฉลยสัตย์ ผู้ว่าการ กฟน. น.ส.สุวรา ทวิชศรี รก.ผู้ว่าการ กปน. โดยมี ดร.ศรินดา จามรมาน ที่ปรึกษาโครงการผ้าไทยใส่ให้สนุก ร่วมนำเสนอ
น.ส.ไตรศุลี กล่าวว่า นิทรรศการฯ ของกระทรวงมหาดไทย ได้นำเสนอผลงานการน้อมนำพระดำริ "ผ้าไทยใส่ให้สนุก" สู่การพัฒนาผลิตภัณฑ์ผ้าและงานหัตถกรรมให้มีความทันสมัย อาทิ ดอนกอยโมเดล จ.สกลนคร นาหว้าโมเดล จ.นครพนม และบาติกโมเดล จ.ปัตตานี รวมถึงผลงานของกลุ่มผู้ผลิต ผู้ประกอบการ OTOP ช่างทอผ้าที่ได้รับรางวัลชนะเลิศการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม ระดับประเทศ เมื่อวันที่ 31 ต.ค. 67 ที่ผ่านมา เช่น กลุ่มไหมสมเด็จ และกลุ่มทอผ้าลายมงคลมนตราธิกาญจน์ จ.กาฬสินธุ์ เป็นต้น และยังมีผลิตภัณฑ์ที่ได้รับการพัฒนาให้เป็นชุดสำเร็จรูปที่มีความร่วมสมัยจากแบรนด์ที่มีชื่อเสียง อาทิ วิชชาลัยผ้าทอหนองบัวลำภู (ศูนย์เรียนรู้ขวัญตา) จ.หนองบัวลำภู แบรนด์ Hattra ผ้าไทย (หัตรา) ผ้าไทยแนวอนุรักษ์โลก จ.อุดรธานี และผ้าทอมือผาสิงห์ จ.อุดรธานี
"นายอนุทิน มีนโยบายที่ชัดเจนในการสร้างอาชีพ สร้างรายได้ให้กับพี่น้องประชาชน การส่งเสริมการท่องเที่ยวชุมชนและเศรษฐกิจฐานราก ซึ่งนับเป็นพระกรุณาธิคุณอันหาที่คุณมิได้ที่ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงต่อยอดผสมผสานมุมมองด้านแฟชั่นที่ร่วมสมัย โดยพระราชทานโครงการพระดำริ ผ้าไทยใส่ให้สนุก อันหมายถึง ความสุขที่ได้เลือกใช้ศิลปะ หัตถกรรมไทย เพื่อให้รายได้กลับสู่ชุมชน ส่งเสริม กระตุ้น ผ้าไทยให้เป็นที่นิยม สู่สากล สามารถใส่ได้ทุกเพศ ทุกวัย และทุกโอกาส และเมื่อวันที่ 22 ก.พ. 67 พระองค์ได้พระราชทานแบบลายผ้าชื่อ "ผ้าลายสิริวชิราภรณ์" และได้พระราชทานพระอนุญาตให้กรมการพัฒนาชุมชน กระทรวงมหาดไทย จัดประกวดแข่งขันผ้าลายสิริวชิราภรณ์ และงานหัตถกรรม ซึ่งมีผู้สมัครส่งผลงานเข้าประกวดทั้งสิ้น 8,651 ชิ้นงาน โดยพระองค์ได้เสด็จเป็นองค์ประธานตัดสินการประกวดในรอบชิงชนะเลิศระดับประเทศ เมื่อวันที่ 31 ต.ค. 67 ด้วยพระองค์เอง นำมาซึ่งความปลื้มปีติยินดี และสำนึกในพระกรุณาธิคุณที่ทรงมีต่อปวงชนชาวไทย ข้าราชการกระทรวงมหาดไทย โดยทุกคนต่างมุ่งมั่นน้อมนำแนวพระดำริในการสืบสาน รักษา และต่อยอด เพื่ออนุรักษ์ฟื้นฟูศิลปวัฒนธรรมภูมิปัญญาหัตถกรรมไทยให้ดำรงอยู่อย่างยั่งยืนสืบไป" น.ส.ไตรศุลี กล่าว
น.ส.ไตรศุลี กล่าวเพิ่มเติมว่า เพื่อเป็นการแสดงผลสำเร็จของการดำเนินโครงการตามแนวพระดำริ “ผ้าไทยใส่ให้สนุก” ประจำปี 2567 กระทรวงมหาดไทย โดยกรมพัฒนาชุมชน กำหนดจัดงาน Silk Festival 2024 สู่การพัฒนาที่ยั่งยืน ในระหว่างวันที่ 28 พฤศจิกายน – 2 ธันวาคม 2567 ณ เอ็กซิบิชั่น เซ็นเตอร์ ฮอลล์ 6 - 7 ศูนย์แสดงสินค้าและการประชุม อิมแพ็ค เมืองทองธานี อ.ปากเกร็ด จ.นนทบุรี โดยสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา จะเสด็จเป็นองค์ประธานเปิดงานและพระราชทานเหรียญรางวัล และโล่รางวัลพระราชทานแก่คณะทำงานกระทรวงมหาดไทย กรมการพัฒนาชุมชนและดีไซน์เนอร์ที่สนองพระเดชพระคุณผ่านโครงการ “ผ้าไทยใส่ให้สนุก” ประจำปี พ.ศ. 2567 รวมถึงผู้ชนะการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม ระดับประเทศ, โล่รางวัลต้นกล้านารีรัตน ตามโครงการพัฒนาต่อยอดภูมิปัญญาผลิตภัณฑ์ Young OTOP สู่สากล, ผู้ชนะการประกวดนักออกแบบผ้าไทยใส่ให้สนุกรุ่นใหม่ (New Gen Young Designer 2024) และประกาศนียบัตรคุณวุฒิวิชาชีพและหนังสือรับรองสมรรณะ ในวันที่ 28 พฤศจิกายน 2567 และในวันที่ 29 พฤศจิกายน 2567 สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา จะเสด็จเป็นองค์ประธานการเสวนาถ่ายทอดองค์ความรู้การออกแบบแฟชั่นผ้าไทยสู่สากล
ทั้งนี้ ขอเชิญชวนพี่น้องประชาชนร่วมงาน Festival 2024 ที่ภายในงานยังมีกิจกรรมที่น่าสนใจ อาทิ การจัดแสดงนิทรรศการเฉลิมพระเกียรติ นิทรรศการผลสำเร็จจากโครงการ “ผ้าไทยใส่ให้สนุก” กิจกรรมสาธิตภูมิปัญญา และการแสดงแบบภูมิปัญญาจากผ้าไทย (Sustainable Fashion) ที่ออกแบบตัดเย็บตัดเย็บโดยดีไซเนอร์ไทย จำนวน 16 แบรนด์ การเปิดตัวสมาคมนักออกแบบไทย ซึ่งเป็นนักออกแบบที่มีบทบาทภารกิจในการสนับสนุนส่งเสริมในการ Coaching ผู้เข้าร่วมโครงการ “ผ้าไทยใส่ให้สนุก” ของกรมการพัฒนาชุมชน ตั้งแต่ปี 2563 – 2567 การจัดแสดงและจำหน่ายผลิตภัณฑ์ของผู้ผลิต ผู้ประกอบการ OTOP และอาหารชวนชิม จำนวน 250 ร้าน พร้อมกิจกรรมส่งเสริมการขายเป็นประจำทุกวัน

ที่มา : https://www.thaigov.go.th/news/contents/details/90396