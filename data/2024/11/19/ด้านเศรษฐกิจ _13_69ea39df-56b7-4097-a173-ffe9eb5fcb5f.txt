รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ เตรียมจัดเฉลิมฉลองงานวันดินโลก 2567 ก้าวสู่ทศวรรษที่ 2 ของวันดินโลก 5 ธันวาคม


วันอังคารที่ 19 พฤศจิกายน 2567
กระทรวงเกษตรและสหกรณ์ เตรียมจัดเฉลิมฉลองงานวันดินโลก 2567 ก้าวสู่ทศวรรษที่ 2 ของวันดินโลก 5 ธันวาคม
กระทรวงเกษตรและสหกรณ์ เตรียมจัดเฉลิมฉลองงานวันดินโลก 2567 ก้าวสู่ทศวรรษที่ 2 ของวันดินโลก 5 ธันวาคม
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการแถลงข่าวการจัดงานเฉลิมฉลองวันดินโลก ประจำปี 2567 (The Global Celebration of World Soil Day 2024)  ในหัวข้อ "Caring for soils: measure, monitor, manage" ใส่ใจมาตรฐาน ตรวจวัดจัดการ ดินดียั่งยืน และการประชุมนานาชาติว่าด้วยการจัดการทรัพยากรดินและน้ำ เพื่อความมั่นคงทางอาหารอย่างยั่งยืน (The International Soil and Water Forum 2024) โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ Mr. Jong Jin Kim ผู้ช่วยผู้อำนวยการใหญ่ FAO นายประยูร อินสกุล ปลัดกระทรวงเกษตรและสหกรณ์ ดร.ทวีศักดิ์ ธนเดโชพล อธิบดีกรมพัฒนาที่ดิน และผู้บริหารกระทรวงเกษตรและสหกรณ์ เข้าร่วม ณ ห้องประชุม 115 กระทรวงเกษตรและสหกรณ์ กรุงเทพฯ
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยว่า พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงมีพระมหากรุณาธิคุณแก่ปวงชนชาวไทย พระราชทานแนวพระราชดำริด้านการจัดการดิน โดยผ่านโครงการพระราชดำริต่าง ๆ จนเป็นที่ประจักษ์ในพระปรีชาสามารถและยอมรับไปทั่วโลก สหภาพวิทยาศาสตร์ทางดินนานาชาติ (International Union of Soil Sciences – IUSS) ได้ทูลเกล้าฯ ถวายรางวัล และประกาศสดุดีพระเกียรติคุณ “นักวิทยาศาสตร์ดินเพื่อมนุษยธรรม” (The Humanitarian Soil Scientist) และต่อมาองค์การสหประชาชาติ ได้ประกาศสดุดีพระเกียรติคุณ โดยการรับรองให้วันที่ 5 ธันวาคมของทุกปี เป็นวันดินโลก (World Soil Day)  และในปี 2567 นี้ เป็นการก้าวสู่ปีที่ 11 ของการประกาศให้มีวันดินโลก กระทรวงเกษตรและสหกรณ์ จึงร่วมกับองค์การอาหารและเกษตรแห่งสหประชาชาติ (FAO) ยกระดับการจัดงาน วันดินโลกของไทย ให้เป็นการจัดงานระดับโลก ในชื่อ Global Celebration of the World Soil Day ภายใต้หัวข้อ “Caring for soils: measure, monitor, manage : ใส่ใจมาตรฐาน ตรวจวัดจัดการ ดินดียั่งยืน” ระหว่างวันที่ 5 – 11 ธันวาคม 2567 ณ ศูนย์วิจัยการอนุรักษ์ดินและน้ำ อำเภอปากช่อง จังหวัดนครราชสีมา เพื่อน้อมรำลึกถึงพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรในฐานะทรงเป็นนักวิทยาศาสตร์ดินเพื่อมนุษยธรรม และเพื่อสร้างการรับรู้ ความเข้าใจ และตระหนักถึงความสำคัญของทรัพยากรดิน รวมทั้งสร้างการรับรู้เกี่ยวกับวันดินโลก นอกจากนี้ ยังกำหนดจัดการประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน (The International Soil and Water Forum 2024) กำหนดจัดขึ้นระหว่างวันที่ 9 – 11 ธันวาคม 2567 ณ โรงแรมอนันตรา สยาม กรุงเทพฯ เพื่อสร้างความมุ่งมั่นในเรื่องการจัดการทรัพยากรดินและน้ำ อย่างบูรณาการที่ยั่งยืน ซึ่งเป็นรากฐานของการพลิกโฉมระบบการเกษตรและอาหาร
Mr. Jong Jin Kim ผู้ช่วยผู้อำนวยการใหญ่ FAO กล่าวว่า ทั่วโลกมีความจำเป็นเร่งด่วนในการจัดการดินและน้ำที่ยั่งยืน เพื่อปกป้องความมั่นคงทางอาหารในอนาคต ผ่านการบูรณาการการวางแผน แนวทางปฏิบัติที่ชาญฉลาดด้านสภาพอากาศ นวัตกรรมทางเทคโนโลยี และการกำกับดูแลที่มีประสิทธิภาพและประสิทธิผล โดยเน้นย้ำความจำเป็นของความร่วมมือระดับโลกในการเปลี่ยนแปลงระบบเกษตรอาหารให้มีประสิทธิภาพมากขึ้นอย่างครอบคลุมยืดหยุ่นและยั่งยืนจึงได้ร่วมจัดการประชุมนานาชาติครั้งนี้เป็นครั้งแรกของโลกที่มีผู้นำระดับรัฐมนตรีด้านดินและน้ำจากประเทศสมาชิก FAO รวมทั้งเจ้าหน้าที่อาวุโส นักวิชาการจากประเทศต่าง ๆ ทั่วโลก รวมถึงผู้แทนจากหน่วยงานภาครัฐ ภาคเอกชน และภาคประชาสังคมของไทยเข้าร่วมการประชุมในครั้งนี้เพื่อเสริมสร้างความมุ่งมั่นของเครือข่ายทุกภาคส่วนบูรณาการในการจัดการทรัพยากรดินและน้ำอย่างยั่งยืน รวมถึงสนับสนุนเทคโนโลยี การกำกับดูแลและนวัตกรรมในการจัดการดินและน้ำ โดยเน้นการขาดแคลนน้ำและความเสื่อมโทรมของดิน ภายใต้ หัวข้อ “Managing Water Scarcity and Reversing Land and Soil Degradation for Sustainable and Resilient Agrifood Systems” นอกจากนี้ ยังมีร่างแถลงการณ์ระดับรัฐมนตรีว่าด้วยการจัดการการขาดแคลนน้ำและการฟื้นฟูดิน เพื่อระบบเกษตรและอาหารที่ยั่งยืนและยืดหยุ่น (Ministerial Declaration on managing water scarcity and reversing soil degradation for sustainable and resilient agrifood systems) เป็นเอกสารผลลัพธ์ของการประชุมนานาชาติฯ อีกด้วย
ดร.ทวีศักดิ์ ธนเดโชพล  อธิบดีกรมพัฒนาที่ดิน กล่าวว่า กระทรวงเกษตรและสหกรณ์ มอบหมายให้กรมพัฒนาที่ดินเป็นหน่วยงานหลักในการจัดกิจกรรมงานวันดินโลก ในปีนี้จัดขึ้นระหว่างวันที่ 5 – 11 ธันวาคม 2567 ณ ศูนย์วิจัยการอนุรักษ์ดินและน้ำ อำเภอปากช่อง จังหวัดนครราชสีมา โดยบูรณาการร่วมกับหน่วยงานทั้งภาครัฐและเอกชน ขับเคลื่อนการจัดงาน เพื่อน้อมรำลึกถึงพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และเฉลิมพระเกียรติพระบาทสมเด็จพระเจ้าอยู่หัว และสมเด็จพระกนิษฐาธิราชเจ้ากรมสมเด็จพระเทพรัตนราชสุดาฯ สยามบรมราชกุมารี ที่ทรงสืบสาน รักษา ต่อยอดพระราชปณิธานแห่งพระบรมราชนกนาถ เกี่ยวกับพระราชกรณียกิจด้านการอนุรักษ์ทรัพยากรดินและการพัฒนาที่ดินอย่างต่อเนื่อง กิจกรรมในงาน ประกอบด้วย นิทรรศการต่าง ๆ อาทิ นิทรรศการเฉลิมพระเกียรติฯ "ภูมิภักดิ์ รักษ์ดิน" แสดงพระอัจฉริยภาพด้านการพัฒนาที่ดิน การอนุรักษ์ดินและน้ำในประเทศไทย เทคนิคการจัดการดินด้วยการตรวจวิเคราะห์ดิน นวัตกรรมการบริหารจัดการน้ำเพื่อพัฒนาการเกษตร วิธีการเพิ่มผลผลิตมันสำปะหลังจากภูมิปัญญาชาวบ้านสร้างรายได้ เทคโนโลยีชีวภาพทางดิน ผลิตภัณฑ์จุลินทรีย์ พด.13 ไมคอร์ไรซา คู่ใจไร่ข้าวโพด มหัศจรรย์หญ้าแฝก สร้างดิน สร้างชีวิต ทุ่งปอเทือง พืชบำรุงดิน ลดต้นทุน พร้อมคำแนะนำสูตรปุ๋ย การผสมปุ๋ยใช้เองง่าย ๆ ผ่านแอปพลิเคชัน การเสวนาระดับนานาชาติ เสวนาหมอดินอาสา กิจกรรมประกวดแข่งขันต่าง ๆ อาทิ แล็ปกริ๊งตรวจวัดจัดการดิน ประกวดวาดภาพจากดิน กิจกรรม DIY งานศิลป์ทำจากดินและวัสดุธรรมชาติ เดินเทรลท่ามกลางธรรมชาติ และเชิญเลือกซื้ออาหารและสินค้าเกษตรมากมาย และมีวิวถ่ายรูปสวย ๆ อาทิ ทุ่งปอเทือง ทุ่งดาวเรืองขั้นบันได ทุ่งกระเจี๊ยบแดง เป็นต้น
นอกจากนี้ ภายในงานแถลงข่าวมีการมอบรางวัลประกวดภาพถ่ายเนื่องในวันดินโลก ประจำปี 2567 หัวข้อ “รู้จักดิน ทำกินได้” ภายใต้ธีม “Caring for soils: measure, monitor, manage ใส่ใจมาตรฐาน ตรวจวัดจัดการ ดินดียั่งยืน” จำนวน 3 รางวัล รางวัลชนะเลิศ ได้แก่ ภาพถ่าย “ช่วยแม่” ผลงานของนายวินนิวัตรไตรตรงธนรัตน์ รางวัลรองชนะเลิศอันดับ 1 ภาพถ่าย “ใส่ใจมาตรฐาน” ผลงานของนายชนินทร์ แซ่ฟุ้ง และรางวัลรองชนะเลิศอันดับ 2 ได้แก่ ภาพถ่าย “พรวนดิน วิถีทำกินเกษตรกร” ผลงานของนายเสกสรร เสาวรส สามารถติดตามรายละเอียดงานวันดินโลก ปี 2567 ได้ทาง เพจ Facebook กรมพัฒนาที่ดิน, เพจ Facebook World Soil Day วันดินโลก หรือ โทร 1760 นอกจากนี้ กรมพัฒนาที่ดินยังได้กำหนดให้สถานีพัฒนาที่ดินทุกจังหวัดทั่วประเทศ จัดงานวันดินโลกตลอดเดือนธันวาคม 2567  อีกด้วย ดร.ทวีศักดิ์ กล่าว

ที่มา : https://www.thaigov.go.th/news/contents/details/90399