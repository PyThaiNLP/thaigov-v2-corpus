รัฐบาลไทย-ข่าวทำเนียบรัฐบาล-“เอกนัฏฯ” เอาจริง มอบ “ปลัดณัฐพลฯ” บูรณาการกระทรวงคมนาคม คลอดอุตสาหกรรมผลิตหัวรถจักร ตู้รถไฟ ตอกหมุดฐานการผลิตในประเทศภายใน 2 ปี สร้างอุตสาหกรรมเศรษฐกิจใหม่ 


วันอังคารที่ 19 พฤศจิกายน 2567
19/11/2567
พิมพ์
“เอกนัฏฯ” เอาจริง มอบ “ปลัดณัฐพลฯ” บูรณาการกระทรวงคมนาคม คลอดอุตสาหกรรมผลิตหัวรถจักร ตู้รถไฟ ตอกหมุดฐานการผลิตในประเทศภายใน 2 ปี สร้างอุตสาหกรรมเศรษฐกิจใหม่
“เอกนัฏฯ” เอาจริง มอบ “ปลัดณัฐพลฯ” บูรณาการกระทรวงคมนาคม คลอดอุตสาหกรรมผลิตหัวรถจักร ตู้รถไฟ ตอกหมุดฐานการผลิตในประเทศภายใน 2 ปี สร้างอุตสาหกรรมเศรษฐกิจใหม่ ผ่านกลไกการใช้งบโครงการภาครัฐ
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้มอบหมายให้ ดร.ณัฐพล รังสิตพล ปลัดกระทรวงอุตสาหกรรม นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร และ ดร.เกรียงศักดิ์ วงศ์พร้อมรัตน์ ผู้อำนวยการสถาบันยานยนต์ เข้าร่วมทีมคณะผู้บริหารระดับสูงกระทรวงคมนาคม ประกอบด้วย นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายวีริศ อัมระปาล ผู้ว่าการรถไฟแห่งประเทศไทย และนายโชติชัย เจริญงาม ประธานกรรมการสถาบันวิจัยและพัฒนาเทคโนโลยีระบบราง (องค์การมหาชน) ในการเยือนสาธารณรัฐทูร์เคีย (ตุรกี) ระหว่างวันที่ 13-14 พฤศจิกายน 2567 เพื่อหารือกับบริษัท TURASAS ผู้ผลิตรถไฟขนส่งมวลชนของรัฐบาลทูร์เคีย และBlue Engineering S.r.l. บริษัทออกแบบรถไฟขนส่งมวลชนจากอิตาลี รวมทั้ง เยี่ยมชมโรงงานประกอบหัวรถจักร ตู้รถไฟ ณ เมืองซาคาร์ยา
โดยเมื่อวันที่ 13 พฤศจิกายน 2567 คณะผู้บริหารฝ่ายไทย ได้หารือกับผู้บริหารของบริษัท Blue Engineering S.r.l. จากอิตาลี ซึ่งเป็นบริษัทชั้นนำของโลกในการออกแบบรถไฟขนส่งมวลชนอย่างครบวงจร เริ่มตั้งแต่การจัดทำแนวคิดการออกแบบ (Conceptual Design) การออกแบบ (Detailed Design) การศึกษาความเป็นไปได้ (Product Feasibility) การผลิตต้นแบบ (Prototype) การสร้างโรงงาน การผลิตและการควบคุมคุณภาพ การทดสอบและการรับรองผลิตภัณฑ์ตามมาตรฐานสากล และการพัฒนาบุคลากรตลอด Supply Chain โดยบริษัท Blue มีประสบการณ์ในการพัฒนารถไฟขนส่งมวลชนและระบบรางให้กับสาธารณรัฐทูร์เคียและอินเดียให้ประสบความสำเร็จมาแล้ว จากผลการหารือ คณะผู้บริหารได้เข้าใจการดำเนินงานทุกขั้นตอนในการพัฒนารถไฟขนส่งมวลชนและระบบราง และเห็นภาพรวมของการสร้างอุตสาหกรรมผลิตหัวรถจักร ตู้รถไฟให้เกิดขึ้นในประเทศไทย ผ่านการจัดซื้อจัดจ้างที่มีเงื่อนไขการผลิตของกระทรวงคมนาคม โดยจะผลักดันให้เกิดการประกอบและซ่อมบำรุงรถไฟขนส่งมวลชน และการสร้าง Supply Chain ในประเทศไทย โดยใช้วัตถุดิบและชิ้นส่วนยานยนต์ที่มีศักยภาพอยู่แล้ว เช่น ตัวถัง อุปกรณ์ตกแต่งภายใน ระบบปรับอากาศ เป็นต้น รวมทั้ง การพัฒนาผู้ประกอบการและบุคลากรในด้านการออกแบบ/เทคโนโลยีการผลิต และนวัตกรรม เพื่อลดการนำเข้าหัวรถจักร ตู้รถไฟ ในระยะแรก และการพัฒนาอุตสาหกรรมในประเทศไปสู่การเป็นฐานการผลิตหัวรถจักรและตู้รถไฟของภูมิภาคอย่างยั่งยืน ในระยะต่อไป
และเมื่อวันที่ 14 พฤศจิกายน 2567 คณะผู้บริหารฝ่ายไทย ได้เดินทางไปยังเมืองซาคาร์ยา เพื่อหารือกับผู้บริหารบริษัท TURASAS ผู้ผลิตรถไฟขนส่งมวลชนของรัฐบาลทูร์เคีย และเยี่ยมชมโรงงานประกอบรถไฟ โดยในการหารือดังกล่าว ทำให้ทราบแนวทางการพัฒนาอุตสาหกรรมระบบรางของรัฐบาลทูร์เคียในการจัดตั้งองค์กรเพื่อผลิตและซ่อมบำรุงรถไฟขนส่งมวลชน โดยในช่วงแรก ทูร์เคียต้องพึ่งพาการนำเข้าหัวรถจักร ตู้รถไฟจากต่างประเทศ แต่เมื่อรัฐบาลมีนโยบายสร้างอุตสาหกรรมรถไฟขนส่งมวลชนในประเทศอย่างเป็นระบบ ส่งผลให้ในปัจจุบัน ทูร์เคียสามารถออกแบบและผลิตรถจักร ตู้รถไฟแบรนด์ของตัวเอง ที่มีมาตรฐานสากล รวมทั้ง ได้พัฒนา Local Supply ทำให้เกิดการใช้ชิ้นส่วนในประเทศมากกว่า 75% ก่อให้เกิดรายได้ในระบบเศรษฐกิจของประเทศอย่างยั่งยืน และเนื่องจากสาธารณรัฐทูร์เคีย เป็นหนึ่งในประเทศผู้ผลิตยานยนต์ชั้นนำของโลกเหมือนกับประเทศไทย (ในปี 2566 ไทยเป็นผู้ผลิตอันดับที่ 12 และทูร์เคีย เป็นอันดับที่ 14 ของโลก) และมีการต่อยอดอุตสาหกรรมผลิตชิ้นส่วนยานยนต์ไปสู่การผลิตรถจักรและตู้รถไฟ ทำให้เกิดความมั่นใจได้ว่า เมื่อหน่วยงานภาครัฐไทยมีการบูรณาการการทำงานร่วมกัน ทั้งในด้านดีมานด์ (กระทรวงคมนาคมเป็นหน่วยงานจัดซื้อรถไฟ) และด้านซัพพลาย (กระทรวงอุตสาหกรรมดูแลภาคการผลิต) จะเป็นปัจจัยสำคัญให้การพัฒนาอุตสาหกรรมการผลิตหัวรถจักร ตู้รถไฟให้ประสบความสำเร็จในประเทศไทยได้

ที่มา : https://www.thaigov.go.th/news/contents/details/90387