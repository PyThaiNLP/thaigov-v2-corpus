รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานเปิด “การประชุมเชิงปฏิบัติการเกี่ยวกับการวางกลยุทธ์ในการพัฒนาดัชนีชี้วัดหลักนิติธรรม” สร้างความเชื่อมั่นด้วยหลักนิติธรรมของไทย


วันจันทร์ที่ 18 พฤศจิกายน 2567
18/11/2567
พิมพ์
รัฐมนตรีว่าการกระทรวงยุติธรรม เป็นประธานเปิด “การประชุมเชิงปฏิบัติการเกี่ยวกับการวางกลยุทธ์ในการพัฒนาดัชนีชี้วัดหลักนิติธรรม” สร้างความเชื่อมั่นด้วยหลักนิติธรรมของไทย
รัฐมนตรีว่าการกระทรวงยุติธรรม เป็นประธานเปิด “การประชุมเชิงปฏิบัติการเกี่ยวกับการวางกลยุทธ์ในการพัฒนาดัชนีชี้วัดหลักนิติธรรม” สร้างความเชื่อมั่นด้วยหลักนิติธรรมของไทย สอดคล้องกับบริบทของประเทศไทย
ในวันจันทร์ที่ ๑๘ พฤศจิกายน ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการ หัวข้อ “การประชุมเชิงปฏิบัติการเกี่ยวกับการวางกลยุทธ์ในการพัฒนาดัชนีชี้วัดหลักนิติธรรม วันที่ ๑” โดยมี นายนะลงลิท นอละสิง ปลัดกระทรวงยุติธรรมสาธารณรัฐประชาธิปไตยประชาชนลาว ดร.ศรีรักษ์ ผลิพัฒน์ ผู้อำนวยการระดับภูมิภาคเอเชียแปซิฟิก World Justice Project (WJP) ดร.พิเศษ สอาดเย็น ผู้อำนวยการสถาบันเพื่อการยุติธรรมแห่งประเทศไทย ดร.นัทธี จิตสว่าง อดีตอธิบดีกรมราชทัณฑ์ และที่ปรึกษาพิเศษสถาบันเพื่อการยุติธรรมแห่งประเทศไทย พร้อมด้วยผู้ทรงคุณวุฒิ เข้าร่วมฯ ณ ห้องประชุม Learning Studio ชั้น ๑ สถาบันเพื่อการยุติธรรมแห่งประเทศไทย
โอกาสนี้ รัฐมนตรีว่าการกระทรวงยุติธรรม กล่าวว่า การจะเปลี่ยนแปลงต้องมี ๓ สิ่ง คือ สถานการณ์ เวลา และโอกาส วันนี้สังคมไทยน่าจะถึงสถานการณ์ เวลา และโอกาส โดยเฉพาะในบทบาทรัฐมนตรีว่าการกระทรวงยุติธรรม เป็นสถานการณ์ที่เหมาะสมของกระทรวงยุติธรรมขณะนี้ คือ การที่ได้ร่วมมือกับ World Justice Project ในการทบทวนกลยุทธ์หรือตัวชี้วัด เพื่อให้เกิดการยอมรับ ความเชื่อมั่นกับคนไทย และความเชื่อมั่นของนานาชาติ ที่ถือว่ามีความสำคัญยิ่ง แต่ขอเรียนว่า หลักนิติธรรม จะต้องเป็นหลักนิติธรรมของไทยหรือสอดคล้องกับบริบทของประเทศไทย ซึ่งในการบริหารราชการแผ่นดินจะมีอยู่ ๑ เรื่อง ในรัฐธรรมนูญ เขียนไว้ว่า ต้องยึดถือและปฏิบัติตามหลักการบริหารกิจการบ้านเมืองที่ดี เพราะการบริหารกิจการบ้านเมืองที่ดี คือ ประชาชนเป็นศูนย์กลาง การประชุมสัมมนาครั้งนี้จึงเป็นโอกาสของกระทรวงยุติธรรมและโอกาสของประชาชนคนไทย อย่างน้อยที่สุด คือ การนำผลการสัมมนานี้เป็นข้อมูลในการประชุมปรับปรุง พัฒนา แผนแม่บทการบริหารงานยุติธรรมแห่งชาติ และบรรจุในแผนแม่บทฯ ซึ่งเมื่อเข้าคณะรัฐมนตรีและมีการประกาศใช้จะเป็นทิศทางสร้างประเทศด้วยหลักนิติธรรมตามที่ได้ประชุมสัมมนากันในวันนี้
ทั้งนี้ การประชุมเชิงปฏิบัติการ หัวข้อ “การประชุมเชิงปฏิบัติการเกี่ยวกับการวางกลยุทธ์ในการพัฒนาดัชนีชี้วัดหลักนิติธรรม วันที่ ๑” จัดโดยความร่วมมือระหว่างสถาบันเพื่อการยุติธรรมแห่งประเทศไทย และ World Justice Project (WJP) เพื่อเสริมสร้างความเข้าใจในกระบวนการวัดและประเมินหลักนิติธรรมในระดับสากล และการนำดัชนีชี้วัดดังกล่าวไปใช้ในการพัฒนาและปรับปรุงระบบยุติธรรมของประเทศให้มีประสิทธิภาพมากยิ่งขึ้น

ที่มา : https://www.thaigov.go.th/news/contents/details/90361