รัฐบาลไทย-ข่าวทำเนียบรัฐบาล-"อนุทิน" ให้การต้อนรับคณะ วปอ. 67 โอกาสศึกษาดูงานกระทรวงมหาดไทย


วันอังคารที่ 19 พฤศจิกายน 2567
19/11/2567
พิมพ์
"อนุทิน" ให้การต้อนรับคณะ วปอ. 67 โอกาสศึกษาดูงานกระทรวงมหาดไทย
"อนุทิน" ให้การต้อนรับคณะ วปอ. 67 โอกาสศึกษาดูงานกระทรวงมหาดไทย
เมื่อวันที่ 18 พ.ย. 67 น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า นายอนุทิน ชาญวีรกูล รองนายกรัฐมนตรีและ รมว.มหาดไทย ให้การต้อนรับคณะผู้บริหาร คณาจารย์ และผู้แทนนักศึกษาหลักสูตรการป้องกันราชอาณาจักร (วปอ.) รุ่นที่ 67 นำโดย พลโท ทักษิณ สิริสิงห ผู้อำนวยการวิทยาลัยป้องกันราชอาณาจักร ในโอกาส วปอ. 67 เข้าศึกษาดูกิจการและศึกษาภาคการปฐมนิเทศ (กรุงเทพมหานคร) ของนักศึกษาวิทยาลัยป้องกันราชอาณาจักร สถาบันวิชาการป้องกันประเทศ ประจำปีการศึกษา 2567 - 2568
นายอนุทิน ได้กล่าวต้อนรับคณะ วปอ.67 ในฐานะศิษย์เก่า วปอ. 2561 พร้อมบรรยายถึงภารกิจกระทรวงมหาดไทย ที่นอกจากบำบัดทุกข์ บำรุงสุข ที่ถือเป็นปณิธานของคนมหาดไทยแล้ว ในระยะยาวต้องพัฒนาความเป็นอยู่และคุณภาพชีวิตพี่น้องประชาชนให้ดีขึ้น มีความอุดมสมบูรณ์พูนสุข ผ่านหน้าที่หลักของกระทรวงมหาดไทย ออกเป็น 3 ด้าน 1) ด้านกิจการความมั่นคงภายใน มีกรมการปกครองและกรมที่ดิน 2) ด้านพัฒนาชุมชนและส่งเสริมการปกครองท้องถิ่น มีกรมการพัฒนาชุมชนและกรมส่งเสริมการปกครองท้องถิ่น 3) ด้านสาธารณภัยและพัฒนาเมือง มีกรมโยธาธิการและผังเมืองและกรมป้องกันและบรรเทาสาธารณภัย ตลอดจนรัฐวิสาหกิจอีก 6 หน่วยงาน คือ การไฟฟ้านครหลวง การประปานครหลวง การไฟฟ้าส่วนภูมิภาค การประปาส่วนภูมิภาค องค์การตลาด และองค์การจัดการน้ำเสียดูแลดำเนินภารกิจ
นายอนุทิน กล่าวว่า กระทรวงมหาดไทยให้ความสำคัญกับ 5 นโยบายหลัก คือ 1. การจัดระเบียบสังคมและปราบปรามผู้มีอิทธิพล
2. เรื่องยาเสพติด ที่ได้ดำเนินการป้องกันและปราบปรามเข้มข้น โดยทำงานร่วมกับเจ้าหน้าที่ตำรวจ ฝ่ายทหาร สำนักงาน ป.ป.ส. 3. การสร้างอาชีพ สร้างรายได้ให้กับพี่น้องประชาชน หลังจากสถานการณ์โควิด-19 ผ่านพ้น เร่งขับเคลื่อนผ่านผู้ว่าราชการจังหวัด ให้เป็นผู้สนับสนุน อำนวยความสะดวกในมิติต่างๆ รวมทั้งกำหนดให้มีรองผู้ว่าราชการจังหวัด 1 ท่าน ดูแลเรื่องเศรษฐกิจปากท้องและการตลาดโดยตรง 4. การส่งเสริมการท่องเที่ยวชุมชนและเศรษฐกิจฐานราก ด้วยการให้ความรู้การสร้างผลิตภัณฑ์กับชุมชนต่าง ๆ มีกรมการพัฒนาชุมชนขับเคลื่อนเต็มกำลัง และโดยเฉพาะอย่างยิ่ง ในในเรื่องผ้าไทย ที่ได้รับพระเมตตาจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงลงมาพระราชทานพระดำริและแนวทางพัฒนาจนทำให้เกิดกระแสความตื่นตัวในอุตสาหกรรมผ้าไทย และ 5. การทำให้ประชาชนเข้าถึงน้ำดื่มที่มีคุณภาพ
นายอนุทิน กล่าวในช่วงท้ายว่า วปอ. สำคัญมาก การเชื่อมต่อสายสัมพันธ์ของพี่ ๆ วปอ. มีความสำคัญอย่างยิ่ง เพราะ วปอ. ไม่ใช่มาเจอกัน รู้จักกันเท่านั้น แต่ต้องมาร่วมกันทำประโยชน์ให้กับประเทศชาติ ซึ่ง วปอ. มีทั้งภาคธุรกิจที่สามารถให้การสนับสนุนด้านการเงิน การช่วยเหลือพัฒนาผลิตภัณฑ์ และมีภาครัฐที่สามารถใช้อำนาจที่กฎหมายกำหนดทำการแก้ไขปัญหาให้กับประชาชนได้
เมื่อทั้ง 2 ส่วนทำงานร่วมกันก็จะเป็นพลังในการพัฒนาบ้านเมืองได้ นี่คือเจตนารมณ์ของ วปอ. และยิ่งสายสัมพันธ์แบบพี่น้องยิ่งทำให้ วปอ. สามารถแก้ไขปัญหาเพื่อส่วนรวมได้มากครั้งมากขึ้น เพราะมีการประสานงานกัน ทำให้การช่วยเหลือ การแก้ไขปัญหาเรื่องร้ายแรงต่าง ๆ ของประเทศสามารถผ่านพ้นวิกฤตไปได้ "วปอ. เรียกคนอื่นว่า "พี่" ทุกคน พอเรียกพี่ ความใกล้ชิด ความเกรงใจก็มี ความร่วมมือก็แสวงหาได้ไม่ยาก จึงขอฝากพี่ ๆ วปอ. 67 ทุกท่านว่า การศึกษาหลักสูตร วปอ. เป็น 1 ปีที่สั้นมาก แต่จะทำให้เกิดความใกล้ชิดที่จะทำให้มีพลัง ได้ร่วมกันหาทางแก้ไขทุกปัญหาส่วนรวม
น.ส.ไตรศุลี กล่าวเพิ่มเติมว่า ในการศึกษาดูงานของคณะ วปอ. 67 ในครั้งนี้ มีคณะผู้บริหารระดับสูงของกระทรวงมหาดไทยร่วมให้การต้อนรับ อาทิ นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย (วปอ. 2565) นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายโชตินรินทร์ เกิดสม รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง (วปอ. 2566) นายพงษ์นรา เย็นยิ่ง ผู้ตรวจราชการกระทรวงมหาดไทย (วปอ. 2562) นายวีระพันธ์ ดีอ่อน ผู้ตรวจราชการกระทรวงมหาดไทย นายพรพจน์ เพ็ญพาส อธิบดีกรมที่ดิน (วปอ. 2557) นายขจร ศรีชวโนทัย อธิบดีกรมส่งเสริมการปกครองท้องถิ่น (วปอ. 2561) นายสยาม ศิริมงคล อธิบดีกรมการพัฒนาชุมชน นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย (วปอ. 2563) ร.ต.ท.ภพชนก ชลานุเคราะห์ รองอธิบดีกรมการปกครอง รักษาราชการแทนอธิบดีกรมการปกครอง ว่าที่ ร.อ.ธีรพงศ์ ครุธดิลกานันท์ รองอธิบดีกรมโยธาธิการและผังเมือง รักษาราชการแทนอธิบดีกรมโยธาธิการและผังเมือง

ที่มา : https://www.thaigov.go.th/news/contents/details/90367