รัฐบาลไทย-ข่าวทำเนียบรัฐบาล-วราวุธ เผย พม. จัดเวที“วันสิทธิเด็กสากล” - สภาเด็กฯ ร่วมสร้างพื้นที่ปลอดภัยในทุกมิติ


วันอังคารที่ 19 พฤศจิกายน 2567
วราวุธ เผย พม. จัดเวที“วันสิทธิเด็กสากล” - สภาเด็กฯ ร่วมสร้างพื้นที่ปลอดภัยในทุกมิติ
วราวุธ เผย พม. จัดเวที“วันสิทธิเด็กสากล” - สภาเด็กฯ ร่วมสร้างพื้นที่ปลอดภัยในทุกมิติ
วันที่ 19 พฤศจิกายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ก่อนประชุม ครม. ว่า องค์การสหประชาชาติกำหนดให้วันที่ 20 พฤศจิกายนของทุกปีเป็น “วันสิทธิเด็กสากล” ซึ่งในปี 2567 ประเทศไทยได้ร่วมเป็นภาคีอนุสัญญาว่าด้วยสิทธิเด็ก เป็นปีที่ 32 กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ร่วมกับสภาเด็กและเยาวชนแห่งประเทศไทย จึงได้จัดเวทีสิทธิเด็ก ครั้งที่ 35 ภายใต้หัวข้อ “ร่วมสร้างพื้นที่ปลอดภัยให้เด็กในทุกมิติ Safe Zone for Every Child” ระหว่างวันที่ 22 - 24 พฤศจิกายน 2567 ที่โรงแรมรอยัลริเวอร์ กรุงเทพฯ  โดยมีตัวแทนเด็กและเยาวชนจากทุกภูมิภาคทั่วประเทศที่มีความหลากหลาย อาทิ เด็กและเยาวชนในกลุ่มชาติพันธุ์ เด็กสามจังหวัดชายแดนภาคใต้ และเด็กในความดูแลของสถาบันศาสนา ร่วมกันจัดทำข้อเสนอเชิงนโยบายในการปกป้องคุ้มครองเด็ก และการต่อยอดองค์ความรู้ให้เด็กและเยาวชนได้ตระหนักถึงสิทธิเด็กที่ควรจะได้รับ พร้อมทั้งแลกเปลี่ยนเรียนรู้เกี่ยวกับสิทธิเด็กในด้านต่างๆ โดยเฉพาะการสำรวจมุมมองเชิงลึกของเด็กและเยาวชนต่อสถานการณ์ที่เปลี่ยนแปลง
นายวราวุธ กล่าวว่า เวทีสิทธิเด็ก ครั้งที่ 35 เป็นเวทีแห่งการรวมพลังของเด็กและเยาวชนให้เข้ามามีส่วนร่วมในการเรียนรู้สิทธิเด็ก ตามอนุสัญญาว่าด้วยสิทธิเด็ก และการป้องกันความรุนแรงเพื่อสร้างสังคมแห่งความปลอดภัย ผ่านการรับฟังเสียงเด็กและเยาวชนในฐานะพลเมืองปัจจุบันและอนาคตของประเทศ และเป็นผู้มีส่วนได้ส่วนเสียโดยตรง เด็กและเยาวชนมีสิทธิร่วมตัดสินใจและนำเสนอข้อคิดเห็นที่นำไปสู่การสร้างพื้นที่ปลอดภัยสำหรับเด็กในทุกมิติ ทั้งในระดับชาติ และระดับท้องถิ่น ซึ่งมีสภาเด็กและเยาวชนในทุกระดับทั่วประเทศ เป็นกลไกสำคัญในการขับเคลื่อนงานพัฒนาเด็กและเยาวชน ร่วมกับกระทรวง พม. สอดคล้องกับนโยบาย 5x5 ฝ่าวิกฤติประชากร ที่มุ่งพัฒนาเด็กและเยาวชนให้เป็นประชากรที่มีคุณภาพ พร้อมด้วยทักษะชีวิตและทักษะอาชีพ เพื่อเป็นกำลังสำคัญในการพัฒนาประเทศต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก #เยาวชน #เวทีสิทธิเด็ก #กรุงเทพฯ

ที่มา : https://www.thaigov.go.th/news/contents/details/90391