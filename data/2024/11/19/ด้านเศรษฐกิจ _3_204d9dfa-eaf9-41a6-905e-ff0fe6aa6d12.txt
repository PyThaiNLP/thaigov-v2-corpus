รัฐบาลไทย-ข่าวทำเนียบรัฐบาล-ทช. คิดค้นนวัตกรรมทุ่นแรง “สลิงมือลิง” ช่วยอำนวยความสะดวกในการขนย้ายและติดตั้งสะพานเบลีย์ เพื่อแก้ปัญหาถนนขาด - สะพานชำรุดจากภัยธรรมชาติ ให้ประชาชนกลับมาสัญจรได้อย่างรวดเร็ว


วันอังคารที่ 19 พฤศจิกายน 2567
ทช. คิดค้นนวัตกรรมทุ่นแรง “สลิงมือลิง” ช่วยอำนวยความสะดวกในการขนย้ายและติดตั้งสะพานเบลีย์ เพื่อแก้ปัญหาถนนขาด - สะพานชำรุดจากภัยธรรมชาติ ให้ประชาชนกลับมาสัญจรได้อย่างรวดเร็ว
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ช่วงสถานการณ์อุทกภัยที่ผ่านมา ถนนทางหลวงชนบทได้รับผลกระทบทั้งถนนทรุดตัวและคอสะพานชำรุด ส่งผลให้ประชาชนได้รับผลกระทบไม่สามารถสัญจรไป - มาได้ตามปกติ กรมทางหลวงชนบท (ทช.) จึงได้ดำเนินการติดตั้งสะพานเหล็กสำเร็จรูป (Bailey Bridge) เพื่อแก้ไขปัญหาการสัญจรให้กับประชาชนสามารถกลับมาใช้เส้นทางได้เป็นการชั่วคราวอย่างไรก็ตาม ด้วยสะพานมีชิ้นส่วนขนาดใหญ่และน้ำหนักมาก การดำเนินการขนย้ายและติดตั้งในแต่ละครั้งจำเป็นต้องใช้กำลังคนและระยะเวลานาน ดังนั้น เพื่ออำนวยความสะดวกและแก้ไขปัญหาอย่างเร่งด่วนให้กับประชาชนในภาวะวิกฤต ทช. โดยสำนักงานทางหลวงชนบทที่ 16 (กาฬสินธุ์) จึงได้คิดค้นนวัตกรรมทุ่นแรง        “สลิงมือลิง” ขึ้น เพื่ออำนวยความสะดวกในขนย้ายและติดตั้งสะพานเหล็กสำเร็จรูป
สำหรับ “สลิงมือลิง” เป็นนวัตกรรมที่มีคุณสมบัติสามารถใช้จับและยกชิ้นส่วนของสะพานได้ทุกชิ้นและทุกขนาด โดยจับและยกสะพานที่มีขอบตรง มือลิงจะถูกจัดให้จับยึดขอบชิ้นส่วนสะพานตรงจุดกึ่งกลาง เพื่อให้เกิดความสมดุลในการยกชิ้นงาน ปลายสลิงทั้ง 2 ข้างจะถูกยกขึ้นและมือลิงจะถูกดึงเข้าหากัน ทำให้มือลิงจับขอบชิ้นส่วนสะพานได้แน่นตามน้ำหนักของชิ้นส่วนสะพานที่ถูกยก สำหรับการปลดออกเมื่อวางชิ้นส่วนสะพานได้ตำแหน่งที่ต้องการแล้ว เครนจะทำการปล่อยชิ้นส่วนสะพานลง ทำให้มือลิงสามารถแยกออกจากชิ้นส่วนได้โดยสะดวก นวัตกรรมสลิงมือลิงจะช่วยลดระยะเวลาในการขนย้ายและการติดตั้งสะพานเบลีย์ได้เป็นอย่างมาก ลดจำนวนบุคลากรในการปฏิบัติงานและอุบัติเหตุที่อาจเกิดขึ้นกับบุคลากรขณะปฏิบัติงานได้ ซึ่งจะส่งผลให้การช่วยเหลือประชาชนในภาวะวิกฤตเป็นไปด้วยความรวดเร็วและมีประสิทธิภาพมากยิ่งขึ้น การสัญจรไป - มาของประชาชนจะได้รับผลกระทบน้อยที่สุด ทั้งนี้ ทช. พร้อมที่จะพัฒนา ต่อยอด และคิดค้นนวัตกรรมต่าง ๆ ที่จะมีส่วนช่วยอำนวยความสะดวกให้กับประชาชนในการสัญจร รวมถึงเพิ่มประสิทธิภาพให้ประชาชนสามารถเดินทางสัญจรบนสายทางหลวงชนบทได้อย่างอุ่นใจ

ที่มา : https://www.thaigov.go.th/news/contents/details/90371