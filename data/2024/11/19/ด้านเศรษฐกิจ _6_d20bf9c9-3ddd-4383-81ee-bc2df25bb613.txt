รัฐบาลไทย-ข่าวทำเนียบรัฐบาล-ก.เกษตรฯ เดินหน้าโครงการฟื้นฟูเกษตรกรผู้ประสบอุทกภัย ปี 2567


วันอังคารที่ 19 พฤศจิกายน 2567
ก.เกษตรฯ เดินหน้าโครงการฟื้นฟูเกษตรกรผู้ประสบอุทกภัย ปี 2567
ก.เกษตรฯ เดินหน้าโครงการฟื้นฟูเกษตรกรผู้ประสบอุทกภัย ปี 2567 เร่งสำรวจความเสียหายภาคเกษตรและเตรียมเยียวยาเกษตรกรโดยเร็วอีกทั้งเห็นชอบ (ร่าง) แนวทางการป้องกันและบรรเทาสาธารณภัยด้านการเกษตร ในช่วงฤดูแล้ง ปี 2567/68 เพื่อลดผลกระทบภาคเกษตรให้น้อยที่สุด
นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ เปิดภายหลังเป็นประธานการประชุมศูนย์ติดตามและแก้ไขปัญหาภัยพิบัติด้านการเกษตรกระทรวงเกษตรและสหกรณ์ครั้งที่ 6/2567โดยมี นายเศรษฐเกียรติ กระจ่างวงษ์ เลขาธิการสำนักงานการปฏิรูปที่ดินเพื่อเกษตรกรรมและผู้บริหารกระทรวงเกษตรและสหกรณ์ เข้าร่วมประชุม ณ ห้องประชุมกระทรวงเกษตรและสหกรณ์ 123 ว่ากระทรวงเกษตรฯ พร้อมเดินหน้าภารกิจโครงการฟื้นฟูเกษตรกรผู้ประสบอุทกภัยปี 2567 ตามมติคณะรัฐมนตรีเรื่องการอนุมัติงบประมาณรายจ่ายประจำปีงบประมาณพ.ศ. 2568 งบกลางรายการเงินสำรองจ่ายเพื่อกรณีฉุกเฉินหรือจำเป็น เพื่อดำเนินโครงการฟื้นฟูเกษตรกรผู้ประสบอุทกภัยปี 2567 เมื่อวันที่ 5 พ.ย. 2567 ที่ผ่านมา ซึ่งได้มอบหมายทุกหน่วยงานที่เกี่ยวข้องเร่งสำรวจความเสียหายและรวบรวมข้อมูลเกษตรกรผู้ได้รับผลกระทบจากสถานการณ์อุทกภัยในช่วงวันที่ 14 ก.ค. 67 – 31 ต.ค. 67 จำนวน 59 จังหวัด พร้อมทั้งได้กำหนดกรอบการดำเนินงานโครงการฯ โดยแบ่งรูปแบบโครงการออกเป็น 3 กลุ่มดังนี้
การฟื้นฟูส่งเสริมอาชีพภาคเกษตร(เกษตรกรเลือกได้ 1 กิจกรรมและสามารถเข้าร่วมโครงการในกลุ่มที่ 2 และกลุ่มที่ 3 ได้) ได้แก่ 1.1) โครงการเพิ่มประสิทธิภาพการผลิตข้าวของเกษตรกรผู้ประสบภัยโดยกรมการข้าวเตรียมสนับสนุนปัจจัยการผลิต อาทิ เมล็ดพันธุ์ข้าวพันธุ์ดี สารชีวภัณฑ์ ปุ๋ยเคมี และปุ๋ยอินทรีย์ เป็นต้น1.2) โครงการฟื้นฟูอาชีพเกษตรกรผู้ประสบภัยด้านปศุสัตว์ปี 2567 โดยกรมปศุสัตว์เตรียมสนับสนุนเงินเพื่อจัดซื้อพันธุ์ไก่พื้นเมือง หรือพันธุ์เป็ดเทศ หรือการปลูกพืชอาหารสัตว์โดยให้เกษตรกรเลือกได้ 1 เมนูอาชีพ และ 1.3) โครงการส่งเสริมทางเลือกอาชีพด้านประมงการเลี้ยงสัตว์น้ำในบ่อพลาสติกและในกระชังบกโดยกรมประมงเตรียมสนับสนุนปัจจัยการผลิตให้กับเกษตรกร 3 เมนูอาชีพ ประกอบด้วย พันธุ์ปลาดุก(บ่อพลาสติก) พันธุ์ปลาดุก(กระชังบก) และพันธุ์กบ
การฟื้นฟูพัฒนาอาชีพภาคเกษตร ได้แก่ 2.1) โครงการสกัดการระบาดของโรคแมลงศัตรูพืชเชื้อราและการสนับสนุนพันธุ์พืชและปัจจัยการผลิตเพื่อช่วยเหลือเกษตรกรที่ประสบภัยพิบัติปี 2567/2568 โดยกรมวิชาการเกษตรเตรียมสนับสนุนเมล็ดพันธุ์พืชพันธุ์ผักไร่ ก้อนเชื้อเห็ดเศรษฐกิจ และปัจจัยการผลิตสารชีวภัณฑ์ รวมถึงการซ่อมแซมและฟื้นฟูเครื่องจักรกลขนาดเล็กให้เกษตรกร 2.2) โครงการปรับระดับพื้นที่เกษตรและฟื้นฟูพื้นที่ที่ได้รับผลกระทบจากอุทกภัยระยะหลังน้ำลดปี 2567 โดยกรมพัฒนาที่ดินเตรียมจัดกิจกรรมการจัดระบบอนุรักษ์และน้ำเพื่อฟื้นฟูพื้นที่ที่ได้รับผลกระทบจากอุทกภัย และ 2.3) โครงการฟื้นฟูเกษตรกรผู้ปลูกหม่อนไหมที่ประสบอุทกภัยโดยกรมหม่อมไหมเตรียมสนับสนุนต้นพันธุ์หม่อน ปุ๋ย ปูนขาว และโดโลไมท์ ให้แก่เกษตรกรผู้ปลูกหม่อนเลี้ยงไหมที่ได้รับผลกระทบจากสถานการณ์อุทกภัย
การลดภาระหนี้สินของสมาชิกสถาบันเกษตรกร/กลุ่มเกษตรกรโดย กรมส่งเสริมสหกรณ์ แบ่งออกเป็น 2 กิจกรรม ดังนี้ 3.1) ชดเชยดอกเบี้ยเงินกู้ให้แก่สมาชิกสหกรณ์/กลุ่มเกษตรกรที่ประสบอุทกภัย ปี 2567 และ 3.2 ชดเชยความเสียหายของทรัพย์สินสหกรณ์/กลุ่มเกษตรกรที่ได้รับผลกระทบจากอุทกภัยปี 2567
นอกจากนี้ที่ประชุมมีมติเห็นชอบ(ร่าง) แนวทางการป้องกันและบรรเทาสาธารณภัยด้านการเกษตรในช่วงฤดูแล้งปี 2567/68 (ในช่วงเดือนพ.ย. 2567 –เม.ย. 2568)เพื่อใช้เป็นกรอบแนวทางการดำเนินงานป้องกันและลดความเสี่ยงจากภัยพิบัติด้านการเกษตรของหน่วยงานที่เกี่ยวข้องรวมถึงเพื่อเตรียมความพร้อมในการให้ความช่วยเหลือเพื่อบรรเทาความเดือดร้อนแก่เกษตรกรผู้ประสบภัยพิบัติด้านการเกษตรอย่างเป็นระบบรวดเร็วและมีประสิทธิภาพซึ่งกระทรวงเกษตรฯ โดยกรมชลประทานได้ดำเนินการวิเคราะห์และวางแผนการจัดสรรน้ำฤดูน้ำแล้งปี2566/67 ทั้งประเทศ (ช่วงวันที่ 1 พ.ย. 2567 – 30 เม.ย. 68) ไว้ทั้งหมด 29,175 ล้านลบ.ม. เพื่อตอบสนองความต้องการใช้น้ำในช่วงฤดูแล้ง สำหรับการอุปโภค-บริโภค และกิจกรรมภาคการเกษตร ทั้งนี้กระทรวงเกษตรฯได้ดำเนินการวางแผนการเพาะปลูกพืชฤดูแล้งปี 2567/68 ทั้งประเทศ จำนวน 15.38 ล้านไร่ แบ่งเป็น 1) ข้าวรอบที่ 2 จำนวน 12.83 ล้านไร่ (ในเขตชลประทาน 10.02 ล้านไร่ นอกเขตชลประทาน 2.03 ล้านไร่) และ 2) พืชไร่พืชผัก จำนวน 2.65 ล้านไร่ (ในเขตชลประทาน 0.62 ล้านไร่ นอกเขตชลประทาน 2.03 ล้านไร่) อีกด้วย

ที่มา : https://www.thaigov.go.th/news/contents/details/90379