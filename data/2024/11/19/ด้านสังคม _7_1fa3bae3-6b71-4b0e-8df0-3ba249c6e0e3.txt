รัฐบาลไทย-ข่าวทำเนียบรัฐบาล-ดีอี ร่วมหารือ MC-48 ร่วมเดินหน้าผลักดันการเปลี่ยนผ่านสู่ดิจิทัล


วันอังคารที่ 19 พฤศจิกายน 2567
ดีอี ร่วมหารือ MC-48 ร่วมเดินหน้าผลักดันการเปลี่ยนผ่านสู่ดิจิทัล
ดีอี ร่วมหารือ MC-48 ร่วมเดินหน้าผลักดันการเปลี่ยนผ่านสู่ดิจิทัล
วันที่ 19 - 22 พฤศจิกายน 2567 นางปิยนุช วุฒิสอน ผู้อำนวยการสำนักงานสถิติแห่งชาติ รักษาราชการในตำแหน่งรองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะหัวหน้าคณะผู้แทนไทย ได้เข้าร่วมการประชุมคณะกรรมการจัดการ สมัยที่ 48 (The 48th Session of the Management Committee of the APT : MC-48) ซึ่งจัดขึ้นโดย องค์การโทรคมนาคมแห่งเอเชียแปซิฟิก (Asia Pacific Telecommunity : APT) ณ กรุงกัวลาลัมเปอร์ ประเทศมาเลเซีย
ทั้งนี้ นางปิยนุช ได้ร่วมกล่าว Statement ภายในงาน ในนามประเทศไทย โดยได้ระบุว่า ประเทศไทยมีความมุ่งมั่นที่จะใช้ประโยชน์จากการเปลี่ยนผ่านสู่ดิจิทัลเพื่อฟื้นฟูอุตสาหกรรม ส่งเสริมนวัตกรรม เช่น ปัญญาประดิษฐ์ (AI) และขยายเศรษฐกิจดิจิทัล การลงทุนโครงสร้างพื้นฐาน เช่น โครงการอินเทอร์เน็ตความเร็วสูงในหมู่บ้าน เพื่อเชื่อมโยงโครงข่ายอินเทอร์เน็ตกว่า 40,283 หมู่บ้าน และลดช่องว่างทางดิจิทัล โดยไทยให้ความสำคัญกับความเท่าเทียม พร้อมสนับสนุนคนพิการ และดำเนินการรัฐบาลไร้กระดาษผ่านระบบ e-Document นโยบาย GO Cloud First เพื่อส่งเสริมนวัตกรรม ความมั่นคงปลอดภัยไซเบอร์ และความยั่งยืน
พร้อมกันนี้ ประเทศไทยได้จัดตั้งศูนย์ปฏิบัติการต่อต้านการหลอกลวงออนไลน์ (AOC) และร่วมมือกับอาเซียนเพื่อเสริมสร้างความมั่นคงในภูมิภาคต่อสู้กับภัยคุกคามทางไซเบอร์ โดยโครงการริเริ่มดังกล่าวได้สะท้อนถึงความมุ่งมั่นของไทยในการสร้างอนาคตด้านดิจิทัลที่ปลอดภัย รวมถึงการพัฒนานวัตกรรม ซึ่งสอดคล้องกับแผนยุทธศาสตร์ APT 2567 - 2569 ที่ได้รับการรับรองในที่ประชุมสมัชชาใหญ่ ครั้งที่ 16
การประชุม MC เป็นการประชุมองค์กรบริหารของ APT ซึ่งจัดเป็นประจำทุกปี เพื่อพิจารณาและให้ความเห็นชอบแผนงาน โครงการของ APT การเบิกจ่ายเงินและการบริหารงานในปีที่ผ่านมา ตลอดจนพิจารณาจัดสรรงบประมาณตามแผนงานและโครงการเพื่อดำเนินการในปีถัดไป โดยที่ประชุม MC เป็นกลไกสำคัญทำหน้าที่ตรวจสอบการทำงานของสำนักเลขาธิการ APT
สำหรับที่ประชุม MC-48 ได้ร่วมหารือประเด็นสำคัญ ได้แก่ การรับทราบรายงานผลการประชุมต่าง ๆ ของ APT ในปี ค.ศ. 2024 และที่ประชุมได้ร่วมหารือเกี่ยวกับ การพิจารณารายงานโครงการ Extra Budgetary Contribution (EBCs) ปี ค.ศ. 2024 และคำขอเงินสนับสนุนโครงการฯ ปี ค.ศ. 2024 การเตรียมการประชุม Asia-Pacific ICT Ministerial Meeting ในปี ค.ศ. 2024 การพิจารณาข้อเสนอจากประเทศสมาชิก สมาชิกสมทบ และประธาน MC หรือเลขาธิการ APT การเลือกตั้งประธานและรองประธาน MC เพื่อทำหน้าที่ในสมัยถัดไป และกำหนดการและสถานที่จัดการประชุม MC สมัยที่ 49

ที่มา : https://www.thaigov.go.th/news/contents/details/90395