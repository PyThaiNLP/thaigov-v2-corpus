รัฐบาลไทย-ข่าวทำเนียบรัฐบาล-ขยายอุตสาหกรรมอิเล็กโทรนิกส์..“เอกนัฏ” เผย “มูราตะ” ลงทุนเพิ่มหลังบินหารือ ญี่ปุ่นครองแชมป์การลงทุนในนิคมฯ


วันศุกร์ที่ 29 พฤศจิกายน 2567
29/11/2567
พิมพ์
ขยายอุตสาหกรรมอิเล็กโทรนิกส์..“เอกนัฏ” เผย “มูราตะ” ลงทุนเพิ่มหลังบินหารือ ญี่ปุ่นครองแชมป์การลงทุนในนิคมฯ
ขยายอุตสาหกรรมอิเล็กโทรนิกส์..“เอกนัฏ” เผย “มูราตะ” ลงทุนเพิ่มหลังบินหารือ
ญี่ปุ่นครองแชมป์การลงทุนในนิคมฯ
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า ในการระหว่างการเยือนประเทศญี่ปุ่นอย่างเป็นทางการ ระหว่างวันที่ 21 – 23 พฤศจิกายน 2567 ที่ผ่านมา ได้มีโอกาสประชุมหารือ ร่วมกับ บริษัท มูราตะ อิเล็กทรอนิกส์ (ประเทศไทย) จำกัด ซึ่งเป็นบริษัทผู้ผลิตชิ้นส่วนอิเล็กทรอนิกส์รายใหญ่ของโลก และได้ดำเนินกิจการในพื้นที่นิคมอุตสาหกรรมเวิลด์ลำพูน ซึ่งจากการหารือได้ทราบว่าบริษัท มูราตะฯ ประกาศเดินหน้าลงทุนเพิ่มในนิคมอุตสาหกรรมเวิลด์ลำพูน ตำบลมะเขือแจ้ อำเภอเมือง จังหวัดลำพูน โดยอาคารโรงงานผลิตแห่งใหม่นี้ จะใช้ผลิตตัวเก็บประจุแบบเซรามิกหลายชั้น (Multilayer Ceramic Capacitors: MLCC) ซึ่งเป็นผลิตภัณฑ์ระดับเรือธงของมูราตะที่ใช้เพิ่มความเสถียรในอุปกรณ์เคลื่อนที่อย่างสมาร์ตโฟน คอมพิวเตอร์ เซิร์ฟเวอร์ ดาต้าเซ็นเตอร์ ยานยนต์ และดาวเทียม ซึ่งครองส่วนแบ่งการตลาดทั่วโลกสูงถึง 40%
นายเอกนัฏ กล่าวด้วยว่า เมื่อโรงงานผลิตแห่งใหม่นี้แล้วเสร็จจะเสริมให้บริษัท มูราตะ มีฐานการผลิต MLCC ในต่างประเทศ 4 แห่ง คือ เมืองอู๋ซี ประเทศจีน ประเทศสิงคโปร์ และประเทศไทย ส่วนอีก 2 แห่งในเมืองฟูกูอิ และอิซูโมะ ประเทศญี่ปุ่น โดยทางมูราตะ มีการวางแผนขยายกำลังการผลิต ปีละ 10% โดยในช่วง 10 ปีที่ผ่านมา มูราตะ ได้ขยายกำลังการผลิตของ MLCC กว่า 3 เท่า เพื่อให้สามารถตอบสนองต่อการเติบโตทั้งระยะกลางถึงระยะยาวในความต้องการชิ้นส่วน MLCC ที่เพิ่มขึ้นตามแนวโน้มความต้องการใช้งานของสมาร์ตโฟนที่ใช้เทคโนโลยี 5G และอุปกรณ์อิเล็กทรอนิกส์ย่อส่วน อุปกรณ์ IoT ที่มากขึ้น
“มูราตะถือเป็นบริษัทญี่ปุ่นรายแรกที่เข้ามาลงทุนในพื้นที่จังหวัดลำพูน เมื่อ 35 ปีที่แล้ว และมีการขยายการลงทุนอย่างต่อเนื่องจนเป็นผู้นำอุตสาหกรรมในพื้นที่ โดยมูลค่าการลงทุนในพื้นที่ภาคเหนือคิดเป็น 40% ของมูลค่าการลงทุน ในจังหวัดลำพูน สร้างการจ้างงานกว่า 4,000 ตำแหน่ง โดยปัจจัยสำคัญที่ทำให้มูราตะเลือกมาลงทุนในนิคมอุตสาหกรรมในภาคเหนือของไทย ได้แก่ ปัจจัยด้านแรงงาน ซึ่งในพื้นที่ภาคเหนือมีค่าแรงที่ถูกกว่าพื้นที่อุตสาหกรรมหลักของประเทศ รวมทั้งไม่มีมีปัญหาในการแย่งชิงแรงงาน และปัจจัยด้านการขนส่ง เนื่องจากชิ้นส่วนอิเล็กทรอนิกส์มีน้ำหนักเบา จึงมีต้นทุนการขนส่งต่ำ และใช้การ ขนส่งทางอากาศได้  โดยนักลงทุนจากประเทศญี่ปุ่น ยังคงเป็นอันดับหนึ่งในการลงทุนในพื้นที่นิคมอุตสาหกรรมของไทย มีบริษัทญี่ปุ่นที่เข้ามาลงทุนสูงถึง 1,973 ราย คิดเป็นสัดส่วนมากถึงร้อยละ 29 ของจำนวนนักลงทุน โดยกลุ่มอุตสาหกรรมที่ได้รับความสนใจจากนักลงทุนญี่ปุ่นเป็นพิเศษ ได้แก่ อุตสาหกรรมยานยนต์และการขนส่ง อุตสาหกรรมเหล็กและผลิตภัณฑ์โลหะ อุตสาหกรรมเครื่องจักร อิเล็กทรอนิกส์ และเครื่องใช้ไฟฟ้า อุตสาหกรรมพลาสติกและเคมีภัณฑ์ และอุตสาหกรรมอาหารและยาง” นายเอกนัฏ กล่าว
ด้านนายณัฐพล รังสิตพล ปลัดกระทรวงอุตสาหกรรม กล่าวต่อว่า ในส่วนของพื้นที่ภาคเหนือที่ผ่านมาประสบกับสถานการณ์อุทกภัย และอาจทำให้ทางบริษัท มูราตะ เกิดความกังวลใจว่าอาจได้รับผลกระทบจากสถานการณ์ดังกล่าว เกี่ยวกับเรื่องนี้รัฐมนตรีว่าการกระทรวงอุตสาหกรรม ได้กำชับให้กระทรวงฯ เตรียมมาตรการป้องกันน้ำท่วม ซึ่งตั้งแต่เกิดปัญหาเมื่อปลายปี 2554 หลังจากนั้นไม่เคยเกิดสถานการณ์น้ำท่วมอีก จึงขอให้ทางบริษัท มูราตะ มั่นใจว่ากระทรวงฯจะดูเรื่องการป้องกันน้ำท่วมอย่างเต็มที่
“ขอให้บริษัท มูราตะ มั่นใจในศักยภาพของนิคมฯ เวิลด์ลำพูน โดยเฉพาะระบบสาธารณูปโภค และการบริหารจัดการน้ำ ซึ่งการลงทุนของมูราตะไม่เพียงแต่ช่วยส่งเสริมเศรษฐกิจ และการจ้างงานในพื้นที่ แต่ยังเป็นการตอกย้ำความมุ่งมั่นการพัฒนาอุตสาหกรรมอย่างยั่งยืน โดยคำนึงถึงสิ่งแวดล้อม และการใช้พลังงานสะอาด”ปลัดกระทรวงอุตสาหกรรม กล่าว
ด้านนายสุเมธ ตั้งประเสริฐ กรรมการ กนอ.รักษาการในตำแหน่ง ผู้ว่าการ กนอ. กล่าวว่า บริษัท มูราตะ ร่วมกับ กนอ. ในการเปลี่ยนแปลงสภาพในพื้นที่นิคมอุตสาหกรรมเวิลด์ลำพูน โดยคาดว่าจะแล้วเสร็จภายในเดือนเมษายน 2568 และจะดำเนินการเปลี่ยนพื้นที่ให้เป็นเขตประกอบการเสรี และการขออนุญาตก่อสร้างอาคาร ซึ่งคาดว่าจะแล้วเสร็จภายในเดือนเมษายน 2570  ขณะเดียวกันทางบริษัท มูราตะ ยังมีแผนที่จะขยายการลงทุน สร้างโรงงานขนาดใหญ่อีก 2 โรงงาน (พื้นที่รวม 120,000 ตร.ม.) ในพื้นที่นิคมอุตสาหกรรมเวิลด์ลำพูน เพื่อผลิตตัวเก็บประจุเซรามิคแบบหลายชั้น (MLCC) ซึ่งเป็นชิ้นส่วนอิเล็กทรอนิกส์ที่สำคัญ โดยมีแผนจะเริ่มก่อสร้างในปี 2570 นอกจากนี้ ทางบริษัท มูราตะ ยังคงมุ่งมั่นใช้พลังงานหมุนเวียน 100% (RE100) ในโรงงานให้ได้ภายในปี 2578 ซึ่งเร็วกว่าแผนปกติที่วางไว้ในปี 2593 ขณะที่เรื่องของการการบริหารจัดการน้ำ บริษัทฯ ได้เตรียมความพร้อมสำหรับการขยายกำลังการผลิตในอนาคต ซึ่งคาดว่าจะมีการใช้น้ำเพิ่มขึ้นอย่างมากในปี 2593
ทั้งนี้ ในวันพรุ่งนี้ (29 พฤศจิกายน 2567) ในการประชุมคณะรัฐมนตรีนอกสถานที่ ณ จังหวัดเชียงใหม่ รัฐมนตรีว่าการกระทรวงอุตสาหกรรม และคณะ มีกำหนดการตรวจเยี่ยมนิคมอุตสาหกรรมภาคเหนือ และตรวจเยี่ยมบริษัท มูราตะ อิเล็กทรอนิกส์ (ประเทศไทย) จำกัด ด้วย
กองสื่อสารองค์กร
การนิคมอุตสาหกรรมแห่งประเทศไทย ( กนอ.)
28 พฤศจิกายน 2567

ที่มา : https://www.thaigov.go.th/news/contents/details/90789