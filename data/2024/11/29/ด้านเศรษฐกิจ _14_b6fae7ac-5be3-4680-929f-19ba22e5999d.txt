รัฐบาลไทย-ข่าวทำเนียบรัฐบาล-กรมทางหลวงชนบท ชวนประชาชนแอ่วเมืองเหนือ ยลวิถีชาวบ้านล้านนา สัมผัส “สะพานเวียงทองสองเก้าพัฒนา” มนต์เสน่ห์ของสถาปัตยกรรมสุดคลาสสิกในจังหวัดแพร่


วันศุกร์ที่ 29 พฤศจิกายน 2567
กรมทางหลวงชนบท ชวนประชาชนแอ่วเมืองเหนือ ยลวิถีชาวบ้านล้านนา สัมผัส “สะพานเวียงทองสองเก้าพัฒนา” มนต์เสน่ห์ของสถาปัตยกรรมสุดคลาสสิกในจังหวัดแพร่
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ชวนประชาชนท่องเที่ยวจังหวัดแพร่ เมืองที่ล้อมรอบไปด้วยภูเขา และเป็นเส้นทางไปสู่หลาย ๆ จังหวัดของภาคเหนือ มีสถานที่ท่องเที่ยวที่เต็มไปด้วยประวัติศาสตร์ ศิลปะ วัฒนธรรม และธรรมชาติหลากหลาย เมื่อมาถึงจังหวัดแพร่ต้องแวะที่วัดพระธาตุช่อแฮ วัดศักดิ์สิทธิ์เก่าแก่ คู่บ้านคู่เมือง เป็นวัดพระธาตุประจำปีผู้ที่เกิดปีขาล และนมัสการพระธาตุช่อแฮเพื่อเป็นสิริมงคล นอกจากนี้ เมื่อขับรถผ่านไปตามเส้นทางหลวงชนบทจะเจอกับ “สะพานเวียงทองสองเก้าพัฒนา” อำเภอสูงเม่น แวะถ่ายรูปเช็กอินกับตัวสะพานจะเห็นวิวทิวทัศน์ระหว่าง 2 ชุมชน ตัดกับสีเขียวของธรรมชาติ ข้าง ๆ สะพานจะเห็นสะพานสลิงเก่าแก่ ชาวบ้านในพื้นที่เรียกว่าสะพานริมยมเวียงทอง ตัวสะพานจะมีความคลาสสิก นักท่องเที่ยวจะได้สัมผัสชีวิตเรียบง่าย และสามารถแวะมาถ่ายรูป เช็กอินกับสถานที่ของ ทช. ได้ สำหรับการเดินทางมาสะพานแห่งนี้ หากมาจากจังหวัดอุตรดิตถ์หรือลำปางผ่านแยกเด่นชัยมุ่งหน้าเข้าสู่จังหวัดแพร่ มาตามถนน ทล.101 เมื่อถึงบริเวณแยกบ้านฝ้ายให้เลี้ยวซ้ายเข้าสู่ถนนยันตรกิจโกศลมาประมาณ 400 เมตร จะเจอกับซุ้มประตูหมู่บ้านเวียงทอง จากนั้นเลี้ยวซ้ายและขับตรงเข้ามาบนถนนขององค์การบริหารส่วนตำบลเวียงทองอีกประมาณ 1.6 กิโลเมตร จะเจอกับสะพานเวียงทองสองเก้าพัฒนาข้ามแม่น้ำยม สามารถเชื่อมไปยังอีกหมู่บ้านได้อย่างสะดวกและรวดเร็ว พร้อมกับชมวิวสองข้างทางของแม่น้ำยม ซึ่งถือว่าเป็นแหล่ง Unseen ของจังหวัดแพร่ นอกจากนี้ นักท่องเที่ยวสามารถเดินทางต่อไปตามเส้นทางและแวะไหว้พระขอพร ถ่ายรูป เยี่ยมชมสถาปัตยกรรมอันงดงามได้ที่วัดทองเกศและวัดน้ำบ่อ เพื่อความเป็นสิริมงคลอีกด้วย

ที่มา : https://www.thaigov.go.th/news/contents/details/90788