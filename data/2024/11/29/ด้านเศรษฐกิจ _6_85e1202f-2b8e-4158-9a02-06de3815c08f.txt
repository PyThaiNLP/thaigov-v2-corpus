รัฐบาลไทย-ข่าวทำเนียบรัฐบาล-บสย. เร่งช่วยผู้ประสบภัย “น้ำท่วมภาคใต้” ส่งโครงการค้ำประกันดอกเบี้ยถูก เติมสภาพคล่อง SMEs


วันศุกร์ที่ 29 พฤศจิกายน 2567
29/11/2567
พิมพ์
บสย. เร่งช่วยผู้ประสบภัย “น้ำท่วมภาคใต้” ส่งโครงการค้ำประกันดอกเบี้ยถูก เติมสภาพคล่อง SMEs
จากสถานการณ์ฝนตกหนักในพื้นที่ภาคใต้ตอนล่าง ส่งผลให้หลายพื้นที่ประสบอุทกภัย บสย. มีความห่วงใยต่อสถานการณ์ที่เกิดขึ้น พร้อมเดินหน้าให้ความช่วยเหลือ ประคับประคองธุรกิจให้ผ่านสถานการณ์ที่ยากลำบากนี้ ด้วยมาตรการเสริมสภาพคล่อง
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า จากสถานการณ์ฝนตกหนักในพื้นที่ภาคใต้ตอนล่าง ส่งผลให้หลายพื้นที่ประสบอุทกภัย โดยปัจจุบันมีพื้นที่ประสบภัย 7 จังหวัด คือ สุราษฎร์ธานี สงขลา สตูล นครศรีธรรมราช ปัตตานี นราธิวาส และยะลา (ข้อมูล ณ 28 พ.ย. 2567) ส่งผลกระทบต่อประชาชน และกิจการร้านค้า ผู้ประกอบการ SMEs เป็นจำนวนมาก
บสย. มีความห่วงใยต่อสถานการณ์ที่เกิดขึ้น พร้อมเดินหน้าให้ความช่วยเหลือ ประคับประคองธุรกิจให้ผ่านสถานการณ์ที่ยากลำบากนี้ ด้วยมาตรการเสริมสภาพคล่อง โครงการค้ำประกันสินเชื่อดอกเบี้ยถูก SMEs ฟื้นฟู No One Left Behind วงเงิน 1,000 ล้านบาท ภายใต้โครงการค้ำประกันสินเชื่อ PGS 11 “บสย. SMEs ยั่งยืน” ค้ำประกันตั้งแต่ 1 หมื่น – 2 ล้านบาทต่อราย นานสูงสุด 10 ปี อัตราค่าธรรมเนียม 1.25% ต่อปี ฟรี! ค่าธรรมเนียม 3 ปีแรก พร้อมยกเว้นค่าดำเนินการค้ำประกันตลอดโครงการ เพื่อช่วยลดภาระทางการเงินให้กับ SMEs ผู้ประสบภัยน้ำท่วม ที่ต้องการขอสินเชื่อเพื่อฟื้นฟูกิจการ สามารถเข้าถึงสินเชื่อได้ง่ายขึ้น ผ่านกลไกการค้ำประกันขอ​ง บสย. เติมทุน เสริมสภาพคล่องให้ SMEs โดยเปิดรับคำขอค้ำประกันตั้งแต่วันนี้ ถึง 30 เมษายน 2568 (สำหรับผู้ประกอบการ SMEs ผู้ประสบอุทกภัย และมีสถานประกอบการตั้งอยู่ในพื้นที่จังหวัด ตามประกาศของ กรมป้องกันและบรรเทาสาธารณภัย)
นอกจากให้ความช่วยเหลือผ่านมาตรการต่างๆ บสย. ยังได้เฝ้าติดตามสถานการณ์และผลกระทบอย่างใกล้ชิดในพื้นที่จังหวัดอื่นๆ ในพื้นที่ภาคใต้ ที่มีแนวโน้มเป็นพื้นที่ประสบอุทกภัย พร้อมมอบหมายให้สำนักงานเขต บสย. ทั่วประเทศเร่งสำรวจ ตรวจสอบและสื่อสารประชาสัมพันธ์มาตรการช่วยเหลือดังกล่าว ตลอดจนมอบหมายทีมงานของสำนักงานเขต บสย. ในพื้นที่ภาคใต้ ลงพื้นที่ให้ความช่วยเหลืออื่นๆ เพิ่มเติม ตลอดจนให้คำปรึกษาแก่ผู้ประกอบการ SMEs ที่ได้รับผลกระทบจากอุทกภัย เพื่อให้คำแนะนำในการพลิกฟื้นธุรกิจอีกด้วย
สำหรับผู้ประกอบการ SMEs ที่อยู่ในพื้นที่ประสบอุทกภัยตามประกาศของ กรมป้องกันและบรรเทาสาธารณภัย สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการได้ที่ สำนักงานเขตในพื้นที่ หรือ บสย. Call Center โทร. 02-890-9999 หรือช่องทาง LINE OA : @tcgfirst บริการตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ไม่มีค่าใช้จ่าย

ที่มา : https://www.thaigov.go.th/news/contents/details/90776