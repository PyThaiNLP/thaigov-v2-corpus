รัฐบาลไทย-ข่าวทำเนียบรัฐบาล-นายกฯ สั่งการทุกหน่วยงานระดมช่วยเหลือน้ำท่วมภาคใต้ เร่งมาตรการเยียวยาช่วยเหลือประชาชน


วันศุกร์ที่ 29 พฤศจิกายน 2567
29/11/2567
พิมพ์
นายกฯ สั่งการทุกหน่วยงานระดมช่วยเหลือน้ำท่วมภาคใต้ เร่งมาตรการเยียวยาช่วยเหลือประชาชน
นายกฯ สั่งการทุกหน่วยงานระดมช่วยเหลือน้ำท่วมภาคใต้ เร่งมาตรการเยียวยาช่วยเหลือประชาชน
วันนี้ (29 พฤศจิกายน 2567) เวลา 12.40 น. ณ มหาวิทยาลัยราชภัฏเชียงใหม่ ศูนย์แม่ริม จังหวัดเชียงใหม่ นางสาวแพทองธาร ชินวัตร นายกรัฐมนตรี แถลงผลการประชุมคณะรัฐมนตรีอย่างเป็นทางการนอกสถานที่ (ครม.สัญจร ) กล่าวว่า ครม.รับทราบปัญหาน้ำท่วมในหลายจังหวัดของพื้นที่ภาคใต้ ที่มีสาเหตุมาจากฝนตกหนักต่อเนื่องและมีปริมาณน้ำมาก ตนเองได้สั่งการให้นายอนุทิน ชาญวีรกูล รองนายกรัฐมนตรี และรมว.มหาดไทย รมช.มหาดไทย และรมช.กลาโหม ลงพื้นที่ โดยจะอยู่หน้างาน เพื่อแก้ไขและให้ทำหน้าที่ต่อ โดยขอให้ทุกภาคส่วนทำงานร่วมกัน
ทั้งนี้ ได้รับรายงานจากในพื้นที่ว่าทาง กทม.ได้ส่งความช่วยเหลือ ทั้งเรือท้องแบน 7 ลำ เรือเครื่อง 5 เครื่อง รถกระบะ 2 คัน รถบรรทุก 6 ล้อ รถเครน และมีเจ้าหน้าที่กู้ภัย 23 คน นายช่าง 4 คน รวมเป็น 27 คนเพื่อนำไปช่วยเหลือภาคใต้
นายกฯ กล่าวว่า ได้สั่งการให้ ศอ.บต. ประสานงานกับ ศปช.ส่วนกลาง เร่งรัดสั่งการเรื่องการประกอบอาหารและโรงครัวพระราชทาน อุปกรณ์ต่างๆ พร้อมให้อพยพประชาชนจากพื้นที่น้ำท่วมสูงและจัดเตรียมหน่วยแพทย์ ยารักษาโรค เพื่อป้องกันโรคที่มากับน้ำท่วมเป็นที่เรียบร้อยแล้ว และให้ดูเรื่องมาตรการเยียวยาควบคู่กันไป เพื่อให้ประชาชนไม่ต้องรอการเยียวยานาน

ที่มา : https://www.thaigov.go.th/news/contents/details/90800