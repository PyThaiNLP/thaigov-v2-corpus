รัฐบาลไทย-ข่าวทำเนียบรัฐบาล-‘พิพัฒน์’ เผยช่วยลูกจ้าง “ฟูไน” โคราช คืบหน้า ยื่นขอรับเงินกองทุนสงเคราะห์ลูกจ้างแล้ว คาดส่งเรื่องเข้ากองทุนฯ ไม่เกิน 3 ธ.ค. นี้ พร้อมย้ำให้เร่งช่วยเหลือลูกจ้างโดยเร็ว


วันศุกร์ที่ 29 พฤศจิกายน 2567
29/11/2567
พิมพ์
‘พิพัฒน์’ เผยช่วยลูกจ้าง “ฟูไน” โคราช คืบหน้า ยื่นขอรับเงินกองทุนสงเคราะห์ลูกจ้างแล้ว คาดส่งเรื่องเข้ากองทุนฯ ไม่เกิน 3 ธ.ค. นี้ พร้อมย้ำให้เร่งช่วยเหลือลูกจ้างโดยเร็ว
‘พิพัฒน์’ เผยช่วยลูกจ้าง “ฟูไน” โคราช คืบหน้า ยื่นขอรับเงินกองทุนสงเคราะห์ลูกจ้างแล้ว คาดส่งเรื่องเข้ากองทุนฯ ไม่เกิน 3 ธ.ค. นี้ พร้อมย้ำให้เร่งช่วยเหลือลูกจ้างโดยเร็ว
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยถึงความคืบหน้าการให้ความช่วยเหลือลูกจ้าง บริษัท ฟูไน (ไทยแลนด์) จำกัด จังหวัดนครราชสีมา กรณีบริษัทปิดกิจการ ว่า ตามที่ผมได้สั่งการให้หน่วยงานในสังกัดกระทรวงแรงงานเร่งให้ความช่วยเหลือลูกจ้างบริษัทดังกล่าวเพื่อบรรเทาความเดือดร้อนของลูกจ้างนั้น ล่าสุดได้รับรายงานว่า เมื่อวันที่ 19 พ.ย. ที่ผ่านมา พนักงานตรวจแรงงาน สำนักงานสวัสดิการและคุ้มครองแรงงานจังหวัดนครราชสีมา ได้เดินทางไปส่งคำสั่งให้บริษัทฯ นายจ้าง จ่ายค่าจ้างแทนการบอกกล่าวล่วงหน้า ค่าชดเชย และค่าทำงานในวันหยุดพักผ่อนประจำปีให้กับลูกจ้างรวม 764 คน รวมเป็นเงิน 140,756,494.79 บาท และในวันที่ 21 พ.ย. ได้นัดให้ลูกจ้างมาเพื่อเขียนคำร้องขอรับเงินสงเคราะห์ จากกองทุนสงเคราะห์ลูกจ้าง รวมเป็นเงินประมาณ 17 ล้านบาท ณ ห้องประชุมที่ว่าการอำเภอปากช่อง และได้ชี้แจงสิทธิตามกฎหมายให้ลูกจ้างทราบ
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน กล่าวเพิ่มเติมว่า ขณะนี้อยู่ระหว่างการตรวจสอบเอกสาร หลักฐาน ซึ่งคาดว่าจะสามารถนำเสนอให้ผู้ว่าราชการจังหวัดอนุมัติในส่วนของค่าชดเชยได้ไม่เกินวันที่ 3 ธค. 67 สำหรับกรณีเงินอื่นนอกเหนือจากค่าชดเชย พนักงานตรวจแรงงานจะได้ส่งให้คณะกรรมการกองทุนสงเคราะห์ลูกจ้างพิจารณาการจ่ายเงินกองทุนสงเคราะห์ลูกจ้างต่อไป อย่างไรก็ตาม ตนได้กำชับให้พนักงานตรวจแรงงาน สำนักงานสวัสดิการและคุ้มครองแรงงานจังหวัดนครราชสีมา ให้ความช่วยเหลือและอำนวยความสะดวกให้แก่ลูกจ้างอย่างเต็มที่ พร้อมทั้งประสานงานกับส่วนกลาง และได้สั่งการให้กองทุนสงเคราะห์ลูกจ้างเร่งดำเนินการโดยเร็วที่สุด ทั้งนี้ หากลูกจ้างไม่ได้รับความเป็นธรรมจากการทำงาน สามารถปรึกษา ร้องทุกข์ ร้องเรียน ได้ที่ สำนักงานสวัสดิการและคุ้มครองแรงงานจังหวัดทุกจังหวัด หรือสำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือโทรสายด่วน 1506 กด 3 หรือ 1546

ที่มา : https://www.thaigov.go.th/news/contents/details/90778