รัฐบาลไทย-ข่าวทำเนียบรัฐบาล-“สธ. – ก.ท่องเที่ยวฯ” เปิดงาน "ท่องเที่ยวสุขภาพดี รวมพล 100 ร้าน มาตรฐานสาธารณสุข ล้านนา R1” ยกระดับเศรษฐกิจสุขภาพเมืองเหนือสู่การท่องเที่ยวสุขภาพระดับโลก 


วันศุกร์ที่ 29 พฤศจิกายน 2567
“สธ. – ก.ท่องเที่ยวฯ” เปิดงาน "ท่องเที่ยวสุขภาพดี รวมพล 100 ร้าน มาตรฐานสาธารณสุข ล้านนา R1” ยกระดับเศรษฐกิจสุขภาพเมืองเหนือสู่การท่องเที่ยวสุขภาพระดับโลก
กระทรวงสาธารณสุข ร่วมกับ กระทรวงการท่องเที่ยวและกีฬา เปิดงาน "ท่องเที่ยวสุขภาพดี รวมพล 100 ร้าน มาตรฐานสาธารณสุข ล้านนา R1”
สร้างความเชื่อมั่นให้นักท่องเที่ยว เพิ่มศักยภาพการท่องเที่ยวเชิงสุขภาพในพื้นที่จังหวัดเชียงใหม่และภาคเหนือตอนบน สู่การเป็นจุดหมายปลายทางระดับโลกด้านการท่องเที่ยวเชิงสุขภาพ
วันนี้ (29 พฤศจิกายน 2567) ที่ข่วงประตูท่าแพ จังหวัดเชียงใหม่ นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงาน“ท่องเที่ยวสุขภาพดี รวมพล 100 ร้าน มาตรฐานสาธารณสุข ล้านนา R1” โดยมี นางสาวนัทรียา ทวีวงศ์ ปลัดกระทรวงการท่องเที่ยวและกีฬา นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นายศิวะ ธมิกานนท์ รองผู้ว่าราชการจังหวัดเชียงใหม่ นพ.วีรวุฒิ อิ่มสำราญ รองปลัดกระทรวงสาธารณสุข นพ.สราวุฒิ บุญสุข ผู้ตรวจราชการกระทรวงสาธารณสุข เขตสุขภาพที่ 1 ผู้บริหารกระทรวงสาธารณสุข และกระทรวงการท่องเที่ยวฯ องค์กรปกครองส่วนท้องถิ่น อสม. นักท่องเที่ยว และประชาชน เข้าร่วมงาน กว่า 1,000 คน
นายสมศักดิ์ กล่าวว่า งาน “ท่องเที่ยวสุขภาพดี รวมพล 100 ร้าน มาตรฐานสาธารณสุข ล้านนา R1” ที่จัดขึ้นนี้ เป็นส่วนหนึ่งของการดำเนินงานตามนโยบายของรัฐบาล ที่มุ่งเน้นการพัฒนาเศรษฐกิจสุขภาพและบริการทางการแพทย์ โดยต่อยอดจากธุรกิจการท่องเที่ยวเชิงสุขภาพและการแพทย์แผนไทยที่เป็นจุดแข็ง โดยเฉพาะในพื้นที่จังหวัดเชียงใหม่และภาคเหนือตอนบน ที่เป็นแหล่งท่องเที่ยวสำคัญและมีศักยภาพด้านสุขภาพและการท่องเที่ยวสูง ซึ่งงานในวันนี้จะช่วยยกระดับมาตรฐานผู้ประกอบการและร้านค้าให้สามารถตอบสนองความต้องการด้านสุขภาพของนักท่องเที่ยวและประชาชนในพื้นที่ ส่งเสริมการประยุกต์ใช้สมุนไพรในท้องถิ่นเป็นวัตถุดิบเพื่อปรุงอาหารเป็นยา ช่วยเพิ่มศักยภาพการท่องเที่ยวเชิงสุขภาพในพื้นที่ภาคเหนือได้อย่างยั่งยืน
นางสาวนัทรียา กล่าวว่า จังหวัดเชียงใหม่และภาคเหนือตอนบนเป็นพื้นที่สำคัญที่ช่วยสร้างชื่อเสียงให้กับการท่องเที่ยวของประเทศไทย ด้วยธรรมชาติที่สวยงาม วัฒนธรรมที่โดดเด่น และความพร้อมด้านบริการสุขภาพระดับมาตรฐาน การจัดงานในครั้งนี้จึงเป็นก้าวสำคัญที่จะช่วยเสริมสร้างศักยภาพของพื้นที่ให้เป็นจุดหมายปลายทางระดับโลกสำหรับการท่องเที่ยวเชิงสุขภาพ แสดงถึงความแข็งแกร่งของผู้ประกอบการในพื้นที่และช่วยส่งเสริมภาพลักษณ์ที่ดีให้กับประเทศไทยในสายตาของนักท่องเที่ยวทั่วโลก
สำหรับการจัดงานครั้งนี้ จะช่วยพัฒนาพื้นที่จังหวัดเชียงใหม่และภาคเหนือตอนบน ซึ่งเป็นแหล่งท่องเที่ยวสำคัญของประเทศ ให้ก้าวสู่การเป็นศูนย์กลางการท่องเที่ยวเชิงสุขภาพในระดับโลกได้ ด้วยการส่งเสริมและสนับสนุนร้านค้าและผู้ประกอบการในพื้นที่ตามมาตรฐานด้านสาธารณสุข รวมทั้งส่งเสริมการใช้การแพทย์แผนไทย สมุนไพรไทยเพื่อการแพทย์ในระบบบริการ ยกระดับภูมิปัญญาไทยให้มีคุณภาพระดับสากล เพื่อสร้างความเชื่อมั่นให้กับนักท่องเที่ยวทั้งชาวไทยและชาวต่างชาติ โดยกลุ่มเป้าหมาย ประกอบด้วย ตัวแทนร้านค้า/ผู้ประกอบการโรงแรม สปา นวดสุขภาพ จำนวน 100 ร้าน และร้านค้าชุมชน OTOP จาก 8 จังหวัด ในเขตสุขภาพที่ 1
********************************29 พฤศจิกายน 2567

ที่มา : https://www.thaigov.go.th/news/contents/details/90806