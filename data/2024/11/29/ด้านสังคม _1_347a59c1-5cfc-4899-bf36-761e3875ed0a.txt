รัฐบาลไทย-ข่าวทำเนียบรัฐบาล-​สธ.ออก 8 ข้อสั่งการ เฝ้าระวังผลกระทบ "น้ำท่วม" 5 จังหวัดใต้ เข้มป้องกัน รพ. ช่วยเหลือดูแลประชาชน


วันพฤหัสบดีที่ 28 พฤศจิกายน 2567
​สธ.ออก 8 ข้อสั่งการ เฝ้าระวังผลกระทบ "น้ำท่วม" 5 จังหวัดใต้ เข้มป้องกัน รพ. ช่วยเหลือดูแลประชาชน
ปลัดกระทรวงสาธารณสุข มอบ ผอ.กองสาธารณสุขฉุกเฉิน ติดตามสถานการณ์ "น้ำท่วม" พื้นที่ภาคใต้ 5 จังหวัด มีผู้เสียชีวิต 3 ราย บาดเจ็บ 3 ราย สถานพยาบาลกระทบ 56 แห่ง ออก 8 ข้อสั่งการ
ปลัดกระทรวงสาธารณสุข มอบ ผอ.กองสาธารณสุขฉุกเฉิน ติดตามสถานการณ์ "น้ำท่วม" พื้นที่ภาคใต้ 5 จังหวัด มีผู้เสียชีวิต 3 ราย บาดเจ็บ 3 ราย สถานพยาบาลกระทบ 56 แห่ง ออก 8 ข้อสั่งการ ย้ำป้องกันสถานพยาบาล หากปิดชั่วคราวให้จัดทีมแพทย์เคลื่อนที่ พร้อมสื่อสารประชาชนป้องกันภัยจากน้ำท่วม ช่วยเหลือกลุ่มเปราะบางไปศูนย์อพยพ จัดพาหนะเคลื่อนย้ายผู้ป่วยไปโรงพยาบาลรับส่งต่อ
วันนี้ (28 พฤศจิกายน 2567) นพ.โอภาส การย์กวินพงศ์ ปลัดกระทรวงสาธารณสุข มอบหมายให้ นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน เป็นประธานประชุมทางไกลเตรียมความพร้อมด้านการแพทย์และสาธารณสุข กรณีสถานการณ์อุทกภัย วาตภัย และดินโคลนถล่ม ครั้งที่ 34/2567 เพื่อติดตามสถานการณ์ในพื้นที่ภาคใต้ โดยมีข้อสั่งการสำนักงานเขตสุขภาพที่ 11 และ 12 รวมถึงสำนักงานสาธารณสุขจังหวัดพื้นที่ประสบภัย ได้แก่ 1.ป้องกันและลดผลกระทบต่อสถานพยาบาลในพื้นที่ เพื่อให้สามารถบริการประชาชนได้อย่างต่อเนื่อง กรณีมีการปิดสถานพยาบาลชั่วคราว ให้จัดหน่วยแพทย์เคลื่อนที่หรือจุดบริการสำรอง และประชาสัมพันธ์ให้ประชาชนรับทราบอย่างทั่วถึง 2.ประชาสัมพันธ์และสื่อสารความเสี่ยงถึงประชาชนในการป้องกันภัยที่มาจากน้ำท่วม ได้แก่ การจมน้ำ ไฟดูด แมลงและสัตว์เลื้อยคลานหรือสัตว์มีพิษกัดต่อย 3.เคลื่อนย้ายประชาชนกลุ่มเปราะบางที่บ้านพักมีแนวโน้มไม่สามารถพักอาศัยได้ ไปยังศูนย์อพยพหรือโรงพยาบาลที่มีความปลอดภัย โดยประสานงานกับหน่วยงานที่เกี่ยวข้องในพื้นที่ 4.ให้สำนักงานสาธารณสุขจังหวัดนครศรีธรรมราชเฝ้าระวังสถานการณ์โรค "เลปโตสไปโรชิส" หรือโรคฉี่หนู ในพื้นที่น้ำท่วมขังและเฝ้าระวังสถานการณ์ฝนตกหนักถึงหนักมากในวันที่ 4 ธันวาคม 2567 ตามพยากรณ์อากาศของกรมอุตุนิยมวิทยา
5.ให้สำนักงานสาธารณสุขจังหวัดปัตตานี ประสานขอรับการสนับสนุนเครื่องสูบน้ำเพิ่มเติมให้กับโรงพยาบาลทุ่งยางแดง และกำหนดเกณฑ์อพอพเคลื่อนย้ายผู้ป่วยในของโรงพยาบาลทุ่งยางแดงไปยังโรงพยาบาลปัตตานี 6.ให้สำนักงานสาธารณสุขจังหวัดสงขลา เฝ้าระวังผลกระทบต่อโรงพยาบาลหาดใหญ่และโรงพยาบาลสงขลา โดยเฉพาะระบบบำบัดน้ำเสีย และระบบสนับสนุนบริการทางการแพทย์ ประสานหน่วยงานที่เกี่ยวข้องจัดหารถยกสูง รวมถึงเรือเพื่อรับส่งต่อผู้ป่วยจากพื้นที่ประสบภัยไปยังโรงพยาบาลรับส่งต่อ 7.ให้สำนักงานสาธารณสุขจังหวัดยะลา ประสานหน่วยงานที่เกี่ยวข้อง กรณีมีการเปิด-ปิดบริการของสถานพยาบาลนอกสังกัดกระทรวงสาธารณสุข และแจ้งให้ประชาชนรับทราบถึงการจัดบริการทดแทน และ 8.ให้สำนักงานสาธารณสุขจังหวัดนราธิวาส ประสานไปยัง อบจ. กรณีรพ.สต.ปิดให้บริการ 13 แห่ง เพื่อสื่อสารข้อมูลและประชาสัมพันธ์การเข้ารับบริการของประชาชนในพื้นที่
นพ.สฤษดิ์เดชกล่าวว่า สถานการณ์อุทกภัยในพื้นที่ภาคใต้ ส่งผลกระทบ 5 จังหวัด ได้แก่ นครศรีธรรมราช สงขลา ยะลา ปัตตานี และนราธิวาส มีผู้เสียชีวิตเพิ่มขึ้น 2 ราย รวมสะสม 3 ราย สาเหตุมาจากการจมน้ำ ผู้บาดเจ็บสะสม 3 ราย สถานบริการสาธารณสุขได้รับผลกระทบทั้งหมด 56 แห่ง ได้แก่ สงขลา 16 แห่ง ยะลา 10 แห่ง ปัตตานี 16 แห่ง และนราธิวาส 14 แห่ง แบ่งเป็น โรงพยาบาล 7 แห่ง เปิดให้บริการตามปกติ, รพ.สต. 46 แห่ง เปิดบริการ 6 แห่ง เปิดบางส่วน 7 แห่ง ปิดบริการ 33 แห่ง สาธารณสุขอำเภอ 1 แห่ง เปิดบริการปกติ และหน่วยบริการปฐมภูมิ 2 แห่ง ปิดบริการ 1 แห่ง เปิดบางส่วน 1 แห่ง หน่วยงานในพื้นที่ได้จัดทีมแพทย์ดูแลช่วยเหลือประชาชนรวม 2,011 ราย แบ่งเป็น ตรวจรักษา 149 ราย ให้สุขศึกษา 759 ราย เยี่ยมบ้าน 1,096 ราย ส่งต่อ 7 ราย จำนวนนี้เป็นกลุ่มเปราะบาง 128 ราย เปิดศูนย์พักพิงแล้ว 33 แห่ง ได้แก่ ยะลา 15 แห่ง นราธิวาส 13 แห่ง และสงขลา 5 แห่ง  สนับสนุนยาและเวชภัณฑ์รวม 4,300 ชุด  โดยส่วนกลางได้สนับสนุนยาช่วยเหลือผู้ประสบภัย 8 รายการ จำนวน 5,650 ชุด และยาน้ำกัดเท้า 1,600 หลอด
******************************* 28 พฤศจิกายน 2567

ที่มา : https://www.thaigov.go.th/news/contents/details/90762