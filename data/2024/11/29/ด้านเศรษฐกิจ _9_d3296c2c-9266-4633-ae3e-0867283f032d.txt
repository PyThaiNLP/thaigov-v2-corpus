รัฐบาลไทย-ข่าวทำเนียบรัฐบาล-“ดีพร้อม” อัพสกิล SMEs ไทย ส่งเสริมการตลาดออนไลน์ด้วยเทคโนโลยีดิจิทัล ตามนโยบาย "รมว.เอกนัฏ" มุ่งเซฟ SME ไทย


วันศุกร์ที่ 29 พฤศจิกายน 2567
29/11/2567
พิมพ์
“ดีพร้อม” อัพสกิล SMEs ไทย ส่งเสริมการตลาดออนไลน์ด้วยเทคโนโลยีดิจิทัล ตามนโยบาย "รมว.เอกนัฏ" มุ่งเซฟ SME ไทย
“ดีพร้อม” อัพสกิล SMEs ไทย ส่งเสริมการตลาดออนไลน์ด้วยเทคโนโลยีดิจิทัล ตามนโยบาย "รมว.เอกนัฏ" มุ่งเซฟ SME ไทย
กรุงเทพฯ 28 พฤศจิกายน 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม มอบหมายให้ นายสุรพล ปลื้มใจ รองอธิบดีกรมส่งเสริมอุตสาหกรรม ให้เกียรติเป็นประธานในพิธีเปิดการฝึกอบรมเชิงปฏิบัติการหลักสูตร “Scale Up Social Commerce” กิจกรรมการส่งเสริม SMEs ด้านนวัตกรรมการตลาดออนไลน์ด้วยเทคโนโลยีดิจิทัล พร้อมด้วย คณะผู้บริหาร เจ้าหน้าที่ดีพร้อม (DIPROM) และผู้ประกอบการ เข้าร่วมงาน ณ โรงแรม เบส เวสเทิร์น จตุจักร
กิจกรรมดังกล่าว ได้จัดขึ้นเพื่อให้ผู้ประกอบการ (SMEs) เพิ่มความรู้ ทักษะด้านการตลาดออนไลน์ด้วยการใช้เครื่องมือดิจิทัล และสามารถขยายธุรกิจให้เติบโตด้วยการใช้เทคโนโลยีดิจิทัล อีกทั้ง สามารถใช้เทคโนโลยีดิจิทัลเป็นเครื่องมือในการเพิ่มช่องทางการจัดจำหน่าย เพิ่มยอดขาย ขยายฐานลูกค้า และสร้างแบรนด์ให้เป็นที่รู้จัก ปัจจุบันเทคโนโลยี และนวัตกรรมกำลังเปลี่ยนแปลงจาก Industry 4.0 เป็นยุคที่มีการใช้งานผสมผสานกับเทคโนโลยีดิจิทัลในอุตสาหกรรม ซึ่งเป็นแนวโน้มของ Industry 5.0 คือ แนวคิดมนุษย์และเทคโนโลยีดิจิทัลทำงานร่วมกัน การเปลี่ยนแปลงดังกล่าว ส่งผลให้ธุรกิจทุกภาคส่วนต้องปรับตัวตามโลกที่เปลี่ยนแปลงอย่างรวดเร็ว ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
การฝึกอบรมเชิงปฏิบัติการในครั้งนี้ ได้รับเกียรติจากอาจารย์ธัญญ์นิธิ อภิชัยโชติรัตน์ อาจารย์ยุทธนา เทียนธรรมชาติ อาจารย์ศุภกร สินธุธาน และอาจารย์เกียรติกร เทียนธรรมชาติ วิทยากรที่มีความรู้ความสามารถ และมีประสบการณ์มาถ่ายทอดความรู้และเทคนิคต่าง ๆ เกี่ยวกับ TikTok Facebook และ Line OA โดยมีผู้ประกอบการที่สนใจจะขยายธุรกิจตลาดออนไลน์ให้เติบโตด้วยการใช้เทคโนโลยีดิจิทัล เข้ารับการฝึกอบรมจำนวนกว่า 50 ราย

ที่มา : https://www.thaigov.go.th/news/contents/details/90783