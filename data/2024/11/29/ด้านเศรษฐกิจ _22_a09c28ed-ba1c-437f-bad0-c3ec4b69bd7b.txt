รัฐบาลไทย-ข่าวทำเนียบรัฐบาล-EXIM BANK ออกมาตรการ “เพิ่มทุน-ลดภาระ-ขยายระยะเวลา” ช่วยเหลือลูกค้าที่ได้รับผลกระทบจากอุทกภัยในภาคใต้


วันศุกร์ที่ 29 พฤศจิกายน 2567
29/11/2567
พิมพ์
EXIM BANK ออกมาตรการ “เพิ่มทุน-ลดภาระ-ขยายระยะเวลา” ช่วยเหลือลูกค้าที่ได้รับผลกระทบจากอุทกภัยในภาคใต้
EXIM BANK พร้อมเคียงข้างผู้ประกอบการไทย ออกมาตรการช่วยเหลือบรรเทาผลกระทบและสนับสนุนการดำเนินธุรกิจของลูกค้าอย่างต่อเนื่อง จากสถานการณ์ฝนตกหนักในพื้นที่ภาคใต้ตอนล่าง ส่งผลให้หลายพื้นที่ประสบปัญหาอุทกภัย
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า จากสถานการณ์ฝนตกหนักในพื้นที่ภาคใต้ตอนล่าง ส่งผลให้หลายพื้นที่ประสบปัญหาอุทกภัย สร้างความเสียหายต่อทรัพย์สิน และความเป็นอยู่ของประชาชน EXIM BANK พร้อมเคียงข้างผู้ประกอบการไทย โดยออกมาตรการช่วยเหลือเพื่อบรรเทาผลกระทบและสนับสนุนการดำเนินธุรกิจของลูกค้าอย่างต่อเนื่อง ดังนี้
1. เพิ่มทุนและโอกาสฟื้นฟูกิจการ
•  เพิ่มวงเงินหมุนเวียนชั่วคราว สูงสุด 20% ของวงเงินหมุนเวียนเดิม ทั้งนี้ ไม่เกิน 2 ล้านบาท โดยใช้ อัตราดอกเบี้ยเดิม
•  แปลงภาระหนี้ระยะสั้น เป็นภาระหนี้ระยะยาว ผ่อนชำระสูงสุด 3 ปี
2. ลดภาระ
•   พักชำระหนี้เงินต้น สูงสุด 12 เดือน
• ปรับลดอัตราดอกเบี้ย ปีแรกลง 0.50% หรือ จ่ายดอกเบี้ยเพียง 50% ในช่วง 6 เดือนแรก
3. ขยายระยะเวลา
• ขยายระยะเวลาตั๋วสัญญาใช้เงิน สูงสุด 180 วัน
• ขยายระยะเวลาเงินกู้ สูงสุด 7 ปี
ทั้งนี้ อัตราดอกเบี้ย Prime Rate ปัจจุบันเท่ากับ 6.35% ต่อปี
ลูกค้าสามารถแจ้งความประสงค์เข้าร่วมมาตรการช่วยเหลือได้โดยลงทะเบียนผ่าน www.exim.go.th สอบถามเพิ่มเติมได้ที่ EXIM Contact Center โทร. 0 2169 9999
“EXIM BANK ในฐานะสถาบันการเงินของรัฐภายใต้การกำกับดูแลของกระทรวงการคลัง ขอแสดงความห่วงใยผู้ประสบอุทกภัยที่ได้รับผลกระทบจากภัยพิบัติทางธรรมชาติ และยินดีช่วยเหลือลูกค้าผู้ประกอบการด้วยมาตรการเพิ่มทุนและโอกาส เพื่อให้มีสภาพคล่องหมุนเวียนหรือมีเงินทุนสำหรับฟื้นฟูกิจการ ลดภาระการชำระหนี้ โดยพักการชำระเงินต้นและแปลงหนี้เป็นระยะยาว ตลอดจนขยายระยะเวลาตั๋วสัญญาใช้เงินหรือเงินกู้ ทั้งนี้ เพื่อให้ลูกค้าผู้ประกอบการสามารถดำเนินธุรกิจต่อไปได้อย่างไม่สะดุดและต่อเนื่องท่ามกลางปัญหาและปัจจัยท้าทายต่าง ๆ” ดร.รักษ์ กล่าว

ที่มา : https://www.thaigov.go.th/news/contents/details/90808