รัฐบาลไทย-ข่าวทำเนียบรัฐบาล-ปลัด พม. เผย วราวุธ กำชับ เร่งช่วยกลุ่มเปราะบาง ประสบภัยน้ำท่วมใต้ โดยด่วน ย้ำ โทรเรียก ศรส. ได้ที่สายด่วน 1300 ตลอด 24 ชม.


วันศุกร์ที่ 29 พฤศจิกายน 2567
ปลัด พม. เผย วราวุธ กำชับ เร่งช่วยกลุ่มเปราะบาง ประสบภัยน้ำท่วมใต้ โดยด่วน ย้ำ โทรเรียก ศรส. ได้ที่สายด่วน 1300 ตลอด 24 ชม.
ปลัด พม. เผย วราวุธ กำชับ เร่งช่วยกลุ่มเปราะบาง ประสบภัยน้ำท่วมใต้ โดยด่วน ย้ำ โทรเรียก ศรส. ได้ที่สายด่วน 1300 ตลอด 24 ชม.
วันที่ 29 พฤศจิกายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่จังหวัดลำปางและเชียงใหม่ เพื่อติดตามการฟื้นฟูเยียวยาแก่ผู้ประสบภัยพิบัติในพื้นที่ภาคเหนือตามบทบาทภารกิจของกระทรวง พม. โดยมี คณะผู้บริหารกระทรวง ผู้อำนวยการสำนักงานส่งเสริมและสนับสนุนวิชาการ 8 และ 9  พัฒนาสังคมและความมั่นคงของมนุษย์ จังหวัดลำปาง ลำพูน พะเยา และเชียงใหม่ ทีม พม.หนึ่งเดียว หัวหน้าหน่วยงานส่วนกลาง เจ้าหน้าที่ที่เกี่ยวข้อง ร่วมลงพื้นที่ ณ ศูนย์เรียนรู้และการพัฒนาสตรีและครอบครัวจังหวัดลำปาง ศูนย์พัฒนาราษฎรบนพื้นที่สูงจังหวัดเชียงใหม่  และศูนย์คุ้มครองคนไร้ที่พึ่งจังหวัดเชียงใหม่
นายอนุกูล กล่าวว่า ตามที่คณะรัฐมนตรีลงพื้นที่จังหวัดเชียงใหม่ ซึ่งเป็นภารกิจในพื้นที่ภาคเหนือของรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) จึงได้มอบหมายตนพร้อมคณะผู้บริหารกระทรวง ลงพื้นที่จังหวัดเชียงใหม่และลำปางเพื่อติดตามการดูแลพี่น้องประชาชนทุกช่วงวัยที่กระทรวง พม. ดูแลอยู่ จึงได้ประชุมเพื่อติดตามนโยบายของศูนย์บริหารการดูแลกลุ่มเปราะบางจากภัยพิบัติ (ศบปภ.) ตามนโยบายของ รมว.พม. ในที่ประชุมได้มีการพูดคุยกันถึงเรื่องการช่วยเหลือฟื้นฟูเยียวยากลุ่มเปราะบาง ภายหลังการเกิดอุทกภัยและดินโคลนถล่ม และในเดือน ธ.ค. 67 รมว.พม. จะนำคณะลงพื้นที่อีกครั้งเพื่อมาติดตามนโยบายที่เกี่ยวข้องกับผู้สูงอายุของภาคเหนือ เนื่องจากภาคเหนือเข้าสู่สังคมผู้สูงอายุก่อนภาคอื่นๆ มีผู้สูงอายุมากถึง 24 เปอร์เซ็นต์ และกลุ่มจังหวัดทางภาคเหนือมีจำนวนผู้สูงอายุสูงที่สุดในประเทศ และติดตามนโยบายในด้านอื่นๆ อาทิ ศูนย์เด็กเล็ก และการบริบาลผู้สูงอายุ
นายอนุกูล กล่าวว่า ขณะนี้ภาคใต้กำลังประสบกับอุทกภัย ซึ่ง รมว.พม. ได้กำชับเรื่องการช่วยเหลือกลุ่มเปราะบางผู้ประสบภัยซึ่งเมื่อวันที่ 28 พ.ย. 67 ที่ผ่านมา นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบาย รมว.พม. ได้ทำหน้าที่เป็นประธานการประชุมการขับเคลื่อน ศบปภ. พร้อมด้วย ศาสตราจารย์ ดร.กนก วงษ์ตระหง่าน รองประธานคณะที่ปรึกษาติดตามและเร่งรัดการขับเคลื่อนนโยบาย รมว.พม. ในฐานะที่ปรึกษาคณะทำงานขับเคลื่อน ศบปภ. และตน รวมทั้งคณะผู้บริหารกระทรวง พม. ประชุมร่วมกัน และเปิด วอร์รูม พูดคุยผ่านระบบวิดีโอคอนเฟอเรนซ์ กับ พม. จังหวัดในภาคใต้ที่ประสบอุทกภัย อาทิ ยะลา ปัตตานี นราธิวาส สงขลา นครศรีธรรมราช เป็นงานต่อเนื่องจาก ที่รมว.พม. ได้เปิด ศบปภ. ที่จังหวัดสงขลา เมื่อต้นเดือน พ.ย. ที่ผ่านมา พอช่วงปลายเดือนก็เกิดเหตุภัยพิบัติขึ้น ทำให้เราสามารถติดตามการทำงานของจังหวัดในภาคใต้ได้ว่า ทีม พม. หนึ่งเดียว ของกระทรวง พม. เรามีศักยภาพในการช่วยเหลือพี่น้องกลุ่มเปราะบางได้ ซึ่งถือว่าประสบความสำเร็จ เพราะว่าการเตรียมการในครั้งนั้นทำให้ทีม พม. หนึ่งเดียวในจังหวัดที่ประสบภัย สามารถปฏิบัติการช่วยเหลือพี่น้องกลุ่มเปราะบางได้อย่างทันท่วงที
นายอนุกูล กล่าวว่า มีข้อห่วงใยในการช่วยเหลือผู้ที่ประสบอุทกภัยในพื้นที่ คือ ความต้องการความช่วยเหลือที่เร่งด่วน การจัดเตรียมอุปกรณ์ต่างๆ เพื่อให้การช่วยเหลือและฟื้นฟูเยียวยาในระยะต่อไป ตนจึงได้สั่งการไปยัง พม.จังหวัดที่ประสบภัย ว่า ให้เร่งช่วยเหลือกลุ่มเปราะบาง โดยเฉพาะผู้สูงอายุ เด็กเล็ก และคนพิการ ในการดูแลของพม. เข้าสู่ศูนย์พักพิงต่างๆ รวมถึงความต้องการความช่วยเหลือเฉพาะหน้า อาทิ นมผงสำหรับเด็กเล็ก ผ้าอ้อมสำเร็จรูปสำหรับผู้ใหญ่ สำหรับเด็ก ของใช้ส่วนตัวต่างๆ สำหรับผู้หญิง ซึ่งเป็นเรื่องที่เราต้องจัดเตรียมหาไว้ล่วงหน้าก่อนเกิดเหตุภัยพิบัติ สำหรับให้พี่น้องประชาชนที่ประสบภัย อย่างไรก็ตาม หากพี่น้องกลุ่มเปราะบางในพื้นที่ประสบภัยต้องการขอความช่วยเหลือเร่งด่วน สามารถติดต่อ ศูนย์เร่งรัดจัดการสวัสดิภาพประชาชน (ศรส.) ผ่าน สายด่วน พม. โทร. 1300 ได้ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ครม #น้ำท่วม #ภาคใต้ #ศบปภ #ภาคเหนือ #เชียงใหม่

ที่มา : https://www.thaigov.go.th/news/contents/details/90810