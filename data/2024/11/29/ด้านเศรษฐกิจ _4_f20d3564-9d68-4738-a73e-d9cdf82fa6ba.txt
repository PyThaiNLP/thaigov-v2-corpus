รัฐบาลไทย-ข่าวทำเนียบรัฐบาล-กรมทางหลวง เปิดทดลองวิ่งมอเตอร์เวย์ M81 บางใหญ่ - กาญจนบุรี ตลอดสาย ตั้งแต่วันที่ 26 ธันวาคม 2567 - 2 มกราคม 2568 


วันศุกร์ที่ 29 พฤศจิกายน 2567
กรมทางหลวง เปิดทดลองวิ่งมอเตอร์เวย์ M81 บางใหญ่ - กาญจนบุรี ตลอดสาย ตั้งแต่วันที่ 26 ธันวาคม 2567 - 2 มกราคม 2568
.....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม มั่นใจความพร้อมในการเปิดทดลองให้บริการทางหลวงพิเศษระหว่างเมืองหมายเลข 81 สายบางใหญ่ - กาญจนบุรี (M81) ตลอดเส้นทางระยะทาง 96 กิโลเมตร ในช่วงเทศกาลปีใหม่ 2568 ระหว่างวันที่ 26 ธันวาคม 2567 - 2 มกราคม 2568 เพื่อเป็นของขวัญปีใหม่ 2568 แก่พี่น้องประชาชน
นายอภิรัฐ ไชยวงศ์น้อย กล่าวว่า ด้วยความมุ่งมั่นและตั้งใจของกรมทางหลวง (ทล.) ในการพัฒนาโครงข่ายทางหลวงเพื่อยกระดับคุณภาพชีวิตของประชาชน เชื่อมโยงเศรษฐกิจ และขับเคลื่อนประเทศไทยสู่ความเจริญรุ่งเรืองอย่างยั่งยืน ภายใต้นโยบาย “คมนาคมเพื่อโอกาสประเทศไทย” ของนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ที่ติดตามและเร่งรัดโครงการก่อสร้างมอเตอร์เวย์ M81 สายบางใหญ่ - กาญจนบุรี เพื่อเปิดให้ประชาชนได้ใช้บริการโดยเร็วที่สุด โดย ทล. ได้เปิดทดลองให้บริการมอเตอร์เวย์ M81 ช่วงด่านนครปฐมตะวันตก - ด่านกาญจนบุรี ระยะทาง 51 กิโลเมตร ช่วงสุดสัปดาห์ ตั้งแต่วันศุกร์ เวลา 15.00 น. ถึงวันอาทิตย์ เวลา 21.00 น. มาตั้งแต่วันที่ 26 เมษายน 2567 และล่าสุดได้ขยายเวลาเพิ่มจนถึงวันจันทร์ เวลา 12.00 น. เริ่มตั้งแต่วันที่ 18 ตุลาคม 2567 ที่ผ่านมา ขณะนี้โครงการฯ มีความคืบหน้าเป็นอย่างมาก งานโยธาแล้วเสร็จกว่า 99% และงานติดตั้งระบบต่าง ๆ คืบหน้าไปกว่า 66% ดังนั้น เพื่อเป็นการมอบของขวัญปีใหม่ให้แก่คนไทย ทล. จึงได้เร่งรัดดำเนินการก่อสร้างงานโยธาในส่วนที่เหลือ ช่วงบางใหญ่ - นครปฐม อย่างเต็มที่ ซึ่งตามแผนจะแล้วเสร็จสมบูรณ์ในเดือนมีนาคม 2568 ให้สามารถเปิดทดลองใช้งานได้ก่อนกำหนด โดยมั่นใจว่าจะมีความพร้อมสามารถเปิดทดลองให้บริการมอเตอร์เวย์ M81 จากบางใหญ่ - นครปฐม - กาญจนบุรี ตลอดเส้นทาง ทั้ง 2 ทิศทาง ระยะทาง 96 กิโลเมตร เพื่อระบายการจราจรช่วงวันหยุดเทศกาลปีใหม่ 2568 ระหว่างวันที่ 26 ธันวาคม 2567 - 2 มกราคม 2568 โดยเป็นการเปิดทดลองให้บริการฟรี ไม่เก็บค่าธรรมเนียม ผ่านทาง และเนื่องจากยังเป็นเส้นทางที่อยู่ระหว่างก่อสร้างไม่แล้วเสร็จสมบูรณ์ จึงจะอนุญาตให้วิ่งได้เฉพาะรถยนต์ส่วนบุคคล 4 ล้อ เท่านั้น และจำกัดความเร็วไม่เกิน 80 กิโลเมตรต่อชั่วโมง เพื่อความปลอดภัยในการเดินทาง สามารถผ่านเข้า - ออกได้ 6 จุด ได้แก่ ด่านบางใหญ่ ด่านนครปฐมตะวันออก ด่านนครปฐมตะวันตก ด่านท่ามะกา ด่านท่าม่วง และด่านกาญจนบุรี
นายอภิรัฐ ไชยวงศ์น้อย กล่าวเพิ่มเติมว่า มอเตอร์เวย์ M81 สายบางใหญ่ - กาญจนบุรีเปรียบเสมือนเส้นทางแห่งโอกาส เชื่อมโยงพื้นที่เศรษฐกิจ และพี่น้องประชาชนจะได้สัมผัสประสบการณ์ใหม่ของการเดินทางสู่ภาคตะวันตก ช่วยร่นระยะเวลาการเดินทางจากกรุงเทพฯ และปริมณฑลถึงกาญจนบุรี เหลือเพียงประมาณ 1 ชั่วโมง ส่งเสริมการท่องเที่ยว กระตุ้นเศรษฐกิจ อีกทั้งช่วยลดอุบัติเหตุด้วยระบบความปลอดภัยมาตรฐานสากล ซึ่ง ทล. มุ่งหวังเป็นอย่างยิ่งว่ามอเตอร์เวย์ M81 จะเป็นอีกหนึ่งโครงข่ายคมนาคมที่สำคัญที่ช่วยยกระดับคุณภาพชีวิตของประชาชน และขับเคลื่อนประเทศไทยสู่ความเจริญรุ่งเรืองอย่างยั่งยืนต่อไป

ที่มา : https://www.thaigov.go.th/news/contents/details/90769