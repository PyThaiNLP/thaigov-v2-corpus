รัฐบาลไทย-ข่าวทำเนียบรัฐบาล-"อนุทิน" พร้อม "ซาบีดา-ธีรรัตน์" ติดตามสถานการณ์และการช่วยเหลือผู้ประสบอุทกภัยนราธิวาส กำชับผู้ว่าระดมสรรพกำลังดูแลความปลอดภัยประชาชน มีอาหารเพียงพอจนกว่าจะเข้าสู่ภาวะปกติ


วันศุกร์ที่ 29 พฤศจิกายน 2567
29/11/2567
พิมพ์
"อนุทิน" พร้อม "ซาบีดา-ธีรรัตน์" ติดตามสถานการณ์และการช่วยเหลือผู้ประสบอุทกภัยนราธิวาส กำชับผู้ว่าระดมสรรพกำลังดูแลความปลอดภัยประชาชน มีอาหารเพียงพอจนกว่าจะเข้าสู่ภาวะปกติ
"อนุทิน" พร้อม "ซาบีดา-ธีรรัตน์" ติดตามสถานการณ์และการช่วยเหลือผู้ประสบอุทกภัยนราธิวาส กำชับผู้ว่าระดมสรรพกำลังดูแลความปลอดภัยประชาชน มีอาหารเพียงพอจนกว่าจะเข้าสู่ภาวะปกติ
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (29 พ.ย. 67) เวลา 10.30 น. นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมด้วย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย และผู้บริหารกระทรวงมหาดไทย ลงพื้นที่ติดตามสถานการณ์อุทกภัยพื้นที่ภาคใต้และการช่วยเหลือผู้ประสบภัย โดยจุดแรกลงพื้นที่ จ.นราธิวาส มีการประชุมติดตามสถานการณ์น้ำภาพรวมของ 4 จังหวัด (นราธิวาส ปัตตานี ยะลา สงขลา) ณ ศาลากลางจังหวัดนราธิวาส
นายอนุทิน กล่าวว่า ได้เร่งประสานงานกับกรมบัญชีกลางเพื่อขยายวงเงินทดรองราชการในอำนาจผู้ว่าราชการจังหวัดจากจังหวัดละ 20 ล้านบาท เป็น 50 ล้านบาทโดยเร็ว นอกจากนี้ สั่งการให้อธิบดีกรมป้องกันและบรรเทาสาธารณภัย (ปภ.) เร่งสนับสนุนสรรพกำลัง อุปกรณ์ เครื่องไม้เครื่องมือตามที่จังหวัดร้องขอ โดยเฉพาะเรื่องเรือพาหนะ เป็นสิ่งที่มีความจำเป็นที่ทุกจังหวัดกำลังต้องการขณะนี้ และให้ผู้ว่าราชการจังหวัด ใช้สรรพกำลังและทรัพยากรที่มีกระจายเข้าไปในพื้นที่โดยเร็วที่สุดเต็มศักยภาพ
"ขอให้ดูแลเรื่องการประกอบอาหารที่สะอาด มีคุณภาพ และแจกจ่ายให้กับพี่น้องประชาชนครบทั้ง 3 มื้อ และเพียงพอในการดำรงชีพ ควบคู่การจัดเวรยามลาดตระเวนดูแลความปลอดภัยบ้านเรือนชาวบ้าน และบำรุงขวัญกำลังใจพี่น้องผู้ประสบภัย ด้วยความมุ่งมั่นทุ่มเทอย่างเต็มที่ เตรียมอุปกรณ์เครื่องจักรกลสาธารณภัย พาหนะรถยกสูง ในการเข้าพื้นที่อพยพและบริการประชาชน ให้ความสำคัญสูงสุดกับชีวิตและความปลอดภัย ช่วยกันดูแลทั้งด้านคุณภาพชีวิต สุขภาพอนามัย ห้องน้ำ อาหาร ที่ศูนย์พักพิงจนกว่าสถานการณ์จะเข้าสู่ภาวะปกติ ทางผู้บริหารกระทรวงมหาดไทยจะทำงานร่วมกับพื้นที่ และติดตามสถานการณ์ต่อเนื่อง และพร้อมสนับสนุนภารกิจของทุกส่วน และขอให้ข้าราชการ อาสาสมัคร ทุกท่านทำงานด้วยความปลอดภัย" นายอนุทิน กล่าว

ที่มา : https://www.thaigov.go.th/news/contents/details/90812