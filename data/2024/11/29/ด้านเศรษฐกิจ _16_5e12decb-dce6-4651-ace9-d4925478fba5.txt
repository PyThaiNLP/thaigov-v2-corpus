รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ ชี้ ต้องวางระบบจัดการด้านเศรษฐกิจและสิ่งแวดล้อมเร่งด่วน สร้างแต้มต่อเศรษฐกิจไทย


วันศุกร์ที่ 29 พฤศจิกายน 2567
29/11/2567
พิมพ์
รัฐมนตรีฯ เอกนัฏ ชี้ ต้องวางระบบจัดการด้านเศรษฐกิจและสิ่งแวดล้อมเร่งด่วน สร้างแต้มต่อเศรษฐกิจไทย
รัฐมนตรีฯ เอกนัฏ ชี้ ต้องวางระบบจัดการด้านเศรษฐกิจและสิ่งแวดล้อมเร่งด่วน สร้างแต้มต่อเศรษฐกิจไทย
28 พฤศจิกายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวปาฐกถาพิเศษในหัวข้อ “เดินหน้าประเทศไทยในมุมมองของกระทรวงอุตสาหกรรม” ในงานสัมมนาพิเศษ “Thailand next station” เดินหน้าประเทศไทย วาระครบรอบ 71 ปี นิตยสารสยามรัฐ สัปดาห์วิจารณ์ ณ ห้องสัมมนา 301 อาคาร ดร.ศิโรจน์ ผลพันธิน มหาวิทยาลัยสวนดุสิต
รัฐมนตรีว่าการกระทรวงอุตสาหกรรม กล่าวว่า การเปลี่ยนแปลงของโลก ในวันนี้ประเทศไทยอยู่ในจังหวะความท้าทายทั้งด้านเศรษฐกิจ และด้านสิ่งแวดล้อม ฉะนั้นผู้ประกอบการต้องปรับตัวให้เร็วและแรงพอกับความท้าทายที่เกิดขึ้น โดยมี 2 เรื่องที่ควรทำเร่งด่วนคือ 1.การจัดการผลกระทบทางเศรษฐกิจ โดยจัดระบบห่วงโซ่อุปทานให้ดี และเหมาะสม 2.การจัดการผลกระทบด้านสิ่งแวดล้อม ถ้าดูแลทั้ง 2 สิ่งนี้ได้ดี ก็จะเป็นแต้มต่อให้กับธุรกิจในไทย ซึ่งตรงกับนโยบาย การปฏิรูปอุตสาหกรรมสู่เศรษฐกิจยุคใหม่ ที่มุ่งมั่นในการสร้างอุตสาหกรรมเศรษฐกิจยุคใหม่ ขับเคลื่อนเศรษฐกิจไทย เชื่อมโยงเศรษฐกิจโลก เพื่อสร้างรายได้ให้กับประเทศและผู้ประกอบการ ซึ่งจะก่อให้เกิดการจ้างงานเพิ่มขึ้นภายในประเทศ และส่งผลให้ภาคอุตสาหกรรมไทยสามารถแข่งขันได้ในตลาดโลกและเติบโตได้อย่างยั่งยืน
และเมื่อเร็วๆ นี้ ได้นำคณะผู้บริหารกระทรวงอุตสาหกรรมและการนิคมอุตสาหกรรมแห่งประเทศไทย เดินทางเยือนประเทศญี่ปุ่นอย่างเป็นทางการ เพื่อกระชับความสัมพันธ์ และหารือแนวทางการพัฒนาความร่วมมือด้านอุตสาหกรรมระหว่างไทย–ญี่ปุ่น รวมทั้งหารือร่วมกับค่ายรถยนต์ญี่ปุ่น เพื่อรับฟังปัญหา และข้อเสนอแนะ เพื่อหาแนวทางช่วยเหลือภาคอุตสาหกรรมยานยนต์ไทย ซึ่งได้รับสัญญาณบวกที่ชัดเจนว่า ทุกบริษัทยังคงเชื่อมั่นในศักยภาพการเป็นฐานการผลิตและส่งออกของประเทศไทย และจะมีการลงทุนอย่างต่อเนื่อง เพื่อตลาดในประเทศและตลาดส่งออก ด้านกระทรวงก็ได้ให้ข้อแนะนำในการปรับตัวกับผู้ประกอบการ เช่น การผลิตรถยนต์ประหยัดพลังงานมาตรฐานสากล และรถยนต์ไฮบริด เพื่อเป็นทางเลือกให้แก่ทั้งผู้ผลิตและผู้บริโภคเพิ่มเติม ซึ่งไทยพร้อมที่จะให้การสนับสนุนและอำนวยความสะดวก ทั้งการกำหนดเงื่อนไขและสิทธิประโยชน์ และเร่งส่งเสริมการลงทุน คาดว่า คณะกรรมการนโยบายยานยนต์ไฟฟ้าแห่งชาติ จะเสนอเข้าพิจารณาในที่ประชุมคณะรัฐมนตรีต่อไป

ที่มา : https://www.thaigov.go.th/news/contents/details/90790