รัฐบาลไทย-ข่าวทำเนียบรัฐบาล-ธอส. รับรางวัลเกียรติคุณ Sustainability Disclosure Award ประจำปี 2567 เป็นปีที่ 4 ติดต่อกันสะท้อนการเป็นองค์กรเพื่อการพัฒนาสู่ความยั่งยืน


วันศุกร์ที่ 29 พฤศจิกายน 2567
29/11/2567
พิมพ์
ธอส. รับรางวัลเกียรติคุณ Sustainability Disclosure Award ประจำปี 2567 เป็นปีที่ 4 ติดต่อกันสะท้อนการเป็นองค์กรเพื่อการพัฒนาสู่ความยั่งยืน
ธอส.รับรางวัลเกียรติคุณ Sustainability Disclosure Award ประจำปี 2567 เป็นปีที่ 4 ติดต่อกัน จากสถาบันไทยพัฒน์ สะท้อนการเป็นองค์กรให้ความสำคัญการเปิดเผยข้อมูลดำเนินงานด้านพัฒนาความยั่งยืนที่เป็นไปตามมาตรฐานสากลนำไปสู่การพัฒนาองค์กรเพื่อความยั่งยืน
นางสาวธิดาพร มีกิ่งทอง รองกรรมการผู้จัดการ ธนาคารอาคารสงเคราะห์ เป็นผู้แทนธนาคารรับ “รางวัลเกียรติคุณ Sustainability Disclosure Award ประจำปี 2567” ในงานพิธีมอบรางวัลการเปิดเผยข้อมูลความยั่งยืนประจำปี 2567 จากสถาบันไทยพัฒน์ โดยมีนายวรณัฐ เพียรธรรม ผู้อำนวยการสถาบันไทยพัฒน์ เป็นประธานในพิธีมอบรางวัล ซึ่ง ธอส. ได้รับรางวัลเกียรติคุณ Sustainability Disclosure Award เป็นปีที่ 4 ติดต่อกัน โดยเป็นรางวัลสูงสุดที่มอบให้แก่องค์กรที่เปิดเผยข้อมูลการดำเนินงานด้านการพัฒนาความยั่งยืนที่เป็นไปตามมาตรฐานสากล ครอบคลุมการดำเนินงานในมิติด้านสิ่งแวดล้อม สังคม และการกำกับดูแลกิจการที่ดี โดยพิจารณาจากหลักเกณฑ์ 3 ด้าน ประกอบด้วย (1) ความสมบูรณ์ของเนื้อหา (2) ความเชื่อถือได้ของเนื้อหา และ (3) การสื่อสารและนำเสนอเนื้อหาของข้อมูลที่เปิดเผยต่อสาธารณะ โดย ธอส.ได้รวบรวมข้อมูลผลการดำเนินงานที่สอดคล้องกับมาตรฐานสากล GRI Standards (Global Reporting Initiative Standards) และเปิดเผยข้อมูลผลการดำเนินงานด้านการพัฒนาความยั่งยืนผ่านการจัดทำรายงานการพัฒนาความยั่งยืนประจำปี 2566 สะท้อนการเป็นองค์กรที่มีการเปิดเผยข้อมูลการดำเนินงานที่เป็นมาตรฐานสากล นำไปสู่การพัฒนาองค์กรเพื่อความยั่งยืน
ทั้งนี้ สถาบันไทยพัฒน์ จัดให้มีการมอบรางวัลการเปิดเผยข้อมูลความยั่งยืน เพื่อส่งเสริมให้องค์กรที่เป็นสมาชิกของประชาคมมีการเปิดเผยข้อมูลความยั่งยืน (Sustainability Disclosure Community : SDC) ที่ตระหนักและให้ความสำคัญกับการเปิดเผยข้อมูล การดำเนินงานด้านการพัฒนาความยั่งยืน ที่เป็นไปตามมาตรฐานสากล เพื่อสื่อสารแนวทางและผลการดำเนินงานกับกลุ่มผู้มีส่วนได้ส่วนเสียขององค์กร และแนวทางการพัฒนาองค์กรอย่างยั่งยืนในระยะยาว รวมถึงการตอบสนองต่อเป้าหมายการพัฒนาที่ยั่งยืน (SDGs) โดยเฉพาะองค์กรข้ามชาติและองค์กรขนาดใหญ่สามารถนำแนวปฏิบัติการพัฒนาอย่างยั่งยืนไปใช้ และบูรณาการข้อมูลด้านการพัฒนาความยั่งยืนไว้ในรอบการรายงานขององค์กรร่วมกัน โดยพิธีมอบรางวัลการเปิดเผยข้อมูลความยั่งยืนประจำปี 2567 จัดขึ้น ณ ห้องออดิทอเรียม หอศิลปวัฒนธรรมแห่งกรุงเทพมหานคร ถนนพระรามที่ 1 กรุงเทพมหานคร

ที่มา : https://www.thaigov.go.th/news/contents/details/90777