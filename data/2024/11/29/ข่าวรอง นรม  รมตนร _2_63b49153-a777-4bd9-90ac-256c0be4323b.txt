รัฐบาลไทย-ข่าวทำเนียบรัฐบาล-​ชาวเวียงป่าเป้า จังหวัดเชียงรายอุ่นใจ   กระทรวงพลังงาน - กฟผ. ลงพื้นที่ติดตามผลการฟื้นฟูพื้นที่อุทกภัยอย่างใกล้ชิด


วันศุกร์ที่ 29 พฤศจิกายน 2567
29/11/2567
พิมพ์
​ชาวเวียงป่าเป้า จังหวัดเชียงรายอุ่นใจ   กระทรวงพลังงาน - กฟผ. ลงพื้นที่ติดตามผลการฟื้นฟูพื้นที่อุทกภัยอย่างใกล้ชิด
มอบเตามหาเศรษฐี (แบบปากยื่น) เพื่อการดำรงชีพ พร้อมส่งต่อน้ำใจให้โรงเรียนบ้านห้วยหินลาดในด้วยอาคารเรียนชั่วคราวและระบบ Solar Cellโคมไฟถนน LED (Solar Street Light)
วันนี้ (29 พฤศจิกายน 2567) นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน  นายประสงค์ หล้าอ่อน รองผู้ว่าราชการจังหวัดเชียงราย ดร.กมล ตรรกบุตร ประธานมูลนิธินายช่างไทย ใจอาสา นายธวัชชัย สำราญวานิช รองผู้ว่าการยุทธศาสตร์ การไฟฟ้าฝ่ายผลิตแห่งประเทศไทย (กฟผ.) นายวิภู พิวัฒน์
รองผู้ว่าการผลิตไฟฟ้า กฟผ. พร้อมจิตอาสาจากกระทรวงฯ และจิตอาสา กฟผ. ลงพื้นที่ติดตามการฟื้นฟูบ้านเรือนที่ประสบอุทกภัย ณ บ้านห้วยหินลาดใน อ.เวียงป่าเป้า จ.เชียงราย พร้อมมอบสิ่งของบรรเทาทุกข์เพิ่มเติม ได้แก่เตามหาเศรษฐี (แบบปากยื่น) สำหรับใช้ในครัวเรือน 40 ชุด อาคารเรียนชั่วคราวและระบบไฟฟ้าโซล่าเซลล์ (Solar Cell) อุปกรณ์การเรียน ให้กับโรงเรียนบ้านห้วยหินลาดใน ซึ่งอาคารเรียนดังกล่าว กฟผ. ได้ร่วมกับมูลนิธินายช่างไทย ใจอาสา และหน่วยงานที่เกี่ยวข้อง ดำเนินการติดตั้ง Solar Cell ขนาด 7.84 kW พร้อมแบตเตอรี่กักเก็บพลังงาน และติดตั้งโคมไฟ LED พลังงานแสงอาทิตย์ (Solar Street Light) 17 ชุด บริเวณทางเข้าโรงเรียน
บ้านห้วยหินลาดใน ส่งผลให้ประชาชนในพื้นที่รวมถึงนักเรียนสามารถดำเนินชีวิตได้อย่างปกติ
นับแต่เกิดเหตุวิกฤตน้ำท่วมภาคเหนือตั้งแต่เดือนตุลาคมที่ผ่านมา ภาครัฐได้ดูแลและส่งกำลังใจให้ประชาชนผ่านพ้นวิกฤตครั้งนี้ไปได้ โดยกระทรวงพลังงานได้มอบหมาย กฟผ. เร่งระดมสรรพกำลังลงพื้นที่ฟื้นฟูบ้านเรือนประชาชนที่ได้รับผลกระทบเป็นการเร่งด่วน โดยลงพื้นที่ฟื้นฟูเส้นทางสัญจรและบ้านเรือนประชาชน อาทิ กำจัดโคลนบนถนน ทิ้งขยะ โดยเฉพาะกำจัดโคลนออกจากตัวบ้าน อีกทั้ง ร่วมกับมูลนิธินายช่างไทย ใจอาสา ฟื้นฟูระบบไฟฟ้า แสงสว่าง ส่งมอบพื้นที่คืนให้กับประชาชนโดยเร็วที่สุด นอกจากนี้ ยังได้ส่งมอบถุงยังชีพกระจายครอบคลุมทุกพื้นที่กว่า 15,000 ชุด พร้อมสิ่งของจำเป็นในการดำรงชีพระหว่างการฟื้นฟูบ้านเรือน อาทิ เตาปิกนิก 1,500 เตา แก๊สกระป๋อง 3,000 แพ็ค อุปกรณ์จานชาม 1,500 ชุด ชุดไฟนอนนาโซล่าเซลล์ 200 ชุด ชุดเครื่องครัว รวมถึงชุดเครื่องนอน เสื้อผ้าของใช้ส่วนตัว เป็นต้น ///

ที่มา : https://www.thaigov.go.th/news/contents/details/90816