รัฐบาลไทย-ข่าวทำเนียบรัฐบาล-ก.เกษตรฯ เปิดศูนย์รับบริจาคสิ่งของและรับบริจาคเงินช่วยเหลือผู้ประสบอุทกภัยภาคใต้ ปี 2567


วันศุกร์ที่ 29 พฤศจิกายน 2567
ก.เกษตรฯ เปิดศูนย์รับบริจาคสิ่งของและรับบริจาคเงินช่วยเหลือผู้ประสบอุทกภัยภาคใต้ ปี 2567
ก.เกษตรฯ เปิดศูนย์รับบริจาคสิ่งของและรับบริจาคเงินช่วยเหลือผู้ประสบอุทกภัยภาคใต้ ปี 2567
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยว่า จากสถานการณ์ฝนตกหนักถึงหนักมากในพื้นที่ภาคใต้ตอนล่าง ตั้งแต่วันที่ 25 พฤศจิกายน 2567 เป็นต้นมา ทำให้เกิดน้ำท่วมฉับพลัน และน้ำป่าไหลหลาก ในพื้นที่ 7 จังหวัด ได้แก่ จังหวัดยะลา ปัตตานี นราธิวาส นครศรีธรรมราช พัทลุง สงขลา และจังหวัดสตูล ซึ่งส่งผลให้พี่น้องประชาชนจำนวนมากได้รับผลกระทบจากอุทกภัย ประสบปัญหาขาดแคลนอาหาร น้ำดื่ม ยารักษาโรค และสิ่งของจำเป็นในการดำรงชีวิต ต้องการความช่วยเหลืออย่างเร่งด่วน โดยในวันอาทิตย์ที่ 1 ธันวาคม นี้ กระทรวงเกษตรและสหกรณ์ ผู้บริหาร และเจ้าหน้าที่ที่เกี่ยวข้อง จะร่วมกันลงพื้นที่พบปะพี่น้องประชาชนที่ประสบอุทกภัยในพื้นที่จังหวัดนราธิวาส
กระทรวงเกษตรและสหกรณ์ โดยศูนย์ติดตามและแก้ไขปัญหาภัยพิบัติด้านการเกษตร ระดับจังหวัด เป็นศูนย์ฯ ให้ความช่วยเหลือผู้ประสบอุทกภัยในพื้นที่ มีการประเมินสถานการณ์น้ำในจังหวัด พร้อมทั้งให้คำแนะนำในการรับมือสถานการณ์อุทกภัย และสำรวจผลกระทบด้านการเกษตรเพื่อหาแนวทางแก้ไขปัญหา รวมทั้งหน่วยงานในสังกัดที่เกี่ยวข้องได้เร่งเข้าให้การช่วยเหลือในเบื้องต้นแล้ว ได้แก่ กรมชลประทาน สนับสนุนเครื่องจักรเครื่องมือในพื้นที่ประสบอุทกภัย ดังนี้ เครื่องสูบน้ำ 96 เครื่อง เครื่องผักดันน้ำ 7 เครื่อง รถสูบน้ำเคลื่อนที่ 3 คัน รถขุด 63 คัน เรือขุด 13 ลำ เรือกำจัดวัชพืช 2 ลำ รถแทรกเตอร์ 36 คัน รถบรรทุก 70 คัน เครื่องจักรสนับสนุน 145 หน่วย กรมประมง โดยกองตรวจการประมง ระหว่างวันที่ 27 - 29 พ.ย. 2567 ได้ดำเนินการช่วยเหลือ ในพื้นที่ 4 จังหวัด ได้แก่ จังหวัดยะลา ปัตตานี นครศรีธรรมราช และจังหวัดสงขลา การให้ความช่วยเหลือ ได้แก่ จัดชุดเฉพาะกิจพร้อมเจ้าหน้าที่ 42 ชุด รถยนต์ 11 คัน เรือตรวจการประมง 7 ลำ โดยช่วยนำส่งเสบียงอาหาร และน้ำดื่ม พร้อมทั้งอพยพประชาชน ผู้ป่วย เด็กและคนชรา ในพื้นที่ประสบภัยสู่พื้นที่ปลอดภัย และ กรมปศุสัตว์ ได้ดำเนินการช่วยเหลือในพื้นที่ อพยพสัตว์ 200,704 ตัว รักษาสัตว์ 140 ตัว ส่งเสริมสุขภาพสัตว์ 79 ซอง ถุงยังชีพสัตว์ 73 ถุง หญ้าอาหารสัตว์พระราชทาน 66,500 กิโลกรัม เป็นต้น ขณะเดียวกัน ได้จัดตั้งจุดโรงครัวเพื่อผลิตอาหารแจกจ่ายแก่ผู้ประสบอุทกภัย ดังนี้       1. สำนักงานเกษตรและสหกรณ์จังหวัดยะลา อาคารส่วนขยาย ชั้น 1 ศาลากลาง จังหวัดยะลา โทร 0-7322-1711
2. สำนักงานสหกรณ์จังหวัดนราธิวาส อ.เมือง จ.นราธิวาส โทรศัพท์ : 0-7351-1378
3. การยางแห่งประเทศไทย จังหวัดสตูล อ.เมือง จ.สตูล โทรศัพท์ : 0-7471-1378
4. สำนักงานเกษตรอำเภอเมืองพัทลุง อ.เมือง จ.พัทลุง โทรศัพท์ : 0-7461-3193
5. สำนักงานปศุสัตว์จังหวัดนครศรีธรรมราช อ.เมือง จ.นครศรีธรรมราช โทรศัพท์ : 0-7535-6254, 0-7535-6454
6. สำนักงานเกษตรอำเภอปะนาเระ อ.ปะนาเระ จ.นราธิวาส โทรศัพท์ : 0-7346-6062
7. สถานีพัฒนาที่ดิน อ.จะนะ จ.สงขลา โทรศัพท์ : 0-7489-4300
นอกจากนี้ กระทรวงเกษตรและสหกรณ์ ยังได้เปิด “ศูนย์รับบริจาคเพื่อช่วยเหลือผู้ประสบอุทกภัยภาคใต้ ปี 2567” เพื่อเป็นศูนย์รับบริจาคเครื่องอุปโภคบริโภค เช่น ข้าวสาร อาหารแห้ง อาหารกระป๋องพร้อมทาน เครื่องปรุงรส หรือน้ำมันพืช ยาสามัญประจำบ้านและเวชภัณฑ์ อุปกรณ์ทำความสะอาด ถุงบรรจุของยังชีพ ฯลฯ เพื่อดำเนินการจัดส่งไปช่วยเหลือผู้ประสบอุทกภัยในพื้นที่ภาคใต้ โดยผู้ที่สนใจสามารถบริจาคสิ่งของดังกล่าวได้ที่กระทรวงเกษตรและสหกรณ์ ถนนราชดำเนินนอก ห้องประชุม 115 อาคาร 1 ชั้น 1 ตั้งแต่วันที่ 30 พฤศจิกายน 2567 ในเวลาทำการ เป็นต้นไป
กระทรวงเกษตรและสหกรณ์ ขอเชิญชวนร่วมเป็นส่วนหนึ่งในการช่วยเหลือพี่น้องผู้ประสบอุทกภัยภาคใต้ปี 2567 โดยสามารถบริจาคเงินผ่านบัญชีธนาคารกรุงไทย สาขาถนนวิสุทธิกษัตริย์ ประเภทบัญชีกระแสรายวัน ชื่อบัญชี “กระทรวงเกษตรและสหกรณ์เพื่อช่วยเหลือผู้ประสบภัยพิบัติภาคใต้” เลขที่บัญชี 006-0-26077-7

ที่มา : https://www.thaigov.go.th/news/contents/details/90811