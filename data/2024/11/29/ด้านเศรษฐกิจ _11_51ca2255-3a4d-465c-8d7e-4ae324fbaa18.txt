รัฐบาลไทย-ข่าวทำเนียบรัฐบาล-"เอกนัฏ" เปิดงาน MOTOR EXPO 2024 ชูพลังงานสะอาด นวัตกรรมยานยนต์เพื่อสิ่งแวดล้อม


วันศุกร์ที่ 29 พฤศจิกายน 2567
29/11/2567
พิมพ์
"เอกนัฏ" เปิดงาน MOTOR EXPO 2024 ชูพลังงานสะอาด นวัตกรรมยานยนต์เพื่อสิ่งแวดล้อม
"เอกนัฏ" เปิดงาน MOTOR EXPO 2024 ชูพลังงานสะอาด นวัตกรรมยานยนต์เพื่อสิ่งแวดล้อม
28 พฤศจิกายน 2567  นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดงาน "มหกรรมยานยนต์ ครั้งที่ 41" หรือ Thailand International Motor Expo 2024 จัดขึ้นภายใต้แนวคิด "จิตวิญญาณแห่งนวัตกรรม…ยานยนต์ล้ำอนาคต" (Innovative Spirit…Futuristic Vehicles) มุ่งนำเสนอเทคโนโลยีแห่งอนาคตและยานยนต์พลังงานสะอาดที่ตอบโจทย์ความยั่งยืน โดยมี นายณัฐพล รังสิตพล ปลัดกระทรวงอุตสาหกรรม นายขวัญชัย ปภัสร์พงษ์ ประธานกรรมการบริษัท สื่อสากล จำกัด นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ผู้ประกอบการรถยนต์ รถจักรยานยนต์ และสื่อมวลชน เข้าร่วมงาน ณ  อาคารชาลเลนเจอร์  IMPACT เมืองทองธานี
นายเอกนัฏ พร้อมพันธุ์ กล่าวว่า "งานมหกรรมยานยนต์ในครั้งนี้ถือเป็นเวทีสำคัญที่ช่วยส่งเสริมศักยภาพของอุตสาหกรรมยานยนต์ไทย พร้อมแสดงถึงความมุ่งมั่นในการสร้างความสมดุลระหว่างการพัฒนาเทคโนโลยีและความรับผิดชอบต่อสิ่งแวดล้อม ด้วยการผลักดันนวัตกรรมที่ใช้พลังงานสะอาด มุ่งเน้นการนำเสนอเทคโนโลยียานยนต์สมัยใหม่ที่ตอบสนองต่อความต้องการในยุคปัจจุบัน ทั้งการขับเคลื่อนด้วยพลังงานไฟฟ้า การลดการปล่อยก๊าซเรือนกระจก และการใช้พลังงานสะอาด เช่น ไฮโดรเจน สะท้อนถึงความก้าวหน้าของอุตสาหกรรมยานยนต์ไทย และยังสนับสนุนนโยบายของกระทรวงอุตสาหกรรมในการพัฒนาอุตสาหกรรมที่คำนึงถึงผลกระทบต่อสิ่งแวดล้อม โดยส่งเสริมการผลิตที่ลดการใช้พลังงานและลดขยะอุตสาหกรรม รวมถึงการใช้ทรัพยากรอย่างคุ้มค่า เพื่อสร้างสมดุลระหว่างการเติบโตทางเศรษฐกิจและการอนุรักษ์สิ่งแวดล้อม รวมถึงยกระดับเทคโนโลยียานยนต์ของประเทศให้ทัดเทียมระดับโลก"
"มหกรรมยานยนต์ในปีนี้ จะเป็นก้าวสำคัญในการขับเคลื่อนอุตสาหกรรมยานยนต์แห่งอนาคต ที่มุ่งเน้นสมดุลระหว่างเศรษฐกิจและสิ่งแวดล้อม พร้อมส่งต่อจิตวิญญาณแห่งนวัตกรรมยานยนต์เพื่อสร้างสังคมและสิ่งแวดล้อมที่ยั่งยืนสำหรับคนรุ่นหลัง" นายเอกนัฏ กล่าว
ภายในงาน "มหกรรมยานยนต์ ครั้งที่ 41" จะมีการจัดแสดงเทคโนโลยียานยนต์ทันสมัยจากบริษัทรถยนต์ชั้นนำกว่า 42 แบรนด์ รวมถึงรถจักรยานยนต์อีก 12 แบรนด์ โดยเฉพาะเทคโนโลยีที่ตอบสนองนโยบายยานยนต์ไฟฟ้า (EV) ซึ่งกำลังเป็นที่สนใจอย่างมากในระดับโลก จัดขึ้นระหว่างวันที่ 28 พฤศจิกายน – 10 ธันวาคม 2567 คาดว่าจะมีผู้เข้าชมจากทั้งในประเทศและต่างประเทศจำนวนมาก ซึ่งนอกจากจะกระตุ้นเศรษฐกิจในกลุ่มอุตสาหกรรมยานยนต์และการท่องเที่ยวแล้ว ยังช่วยสร้างความเชื่อมั่นในศักยภาพของประเทศไทยในฐานะศูนย์กลางยานยนต์และนวัตกรรมของภูมิภาคเอเชีย

ที่มา : https://www.thaigov.go.th/news/contents/details/90785