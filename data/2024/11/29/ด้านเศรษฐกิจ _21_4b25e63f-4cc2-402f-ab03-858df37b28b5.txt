รัฐบาลไทย-ข่าวทำเนียบรัฐบาล-กระทรวงคมนาคม ร่วมลงพื้นที่และประชุมเตรียมความพร้อมการรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี จะเสด็จฯ ไปทรงเปิดสะพานทศมราชัน วันที่ 14 ธันวาคม นี้


วันศุกร์ที่ 29 พฤศจิกายน 2567
กระทรวงคมนาคม ร่วมลงพื้นที่และประชุมเตรียมความพร้อมการรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี จะเสด็จฯ ไปทรงเปิดสะพานทศมราชัน วันที่ 14 ธันวาคม นี้
...
วันนี้ (29 พฤศจิกายน 2567) นายวิทยา ยาม่วง รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง ร่วมลงพื้นที่ ณ สะพานทศมราชัน และประชุมเตรียมความพร้อมการรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี จะเสด็จฯ ไปทรงเปิดสะพานทศมราชัน ทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก ในวันที่ 14 ธันวาคม 2567 โดยมี พลอากาศโท ภักดี แสง-ชูโต ผู้ช่วยราชเลขานุการในพระองค์ฯ เป็นประธาน พร้อมด้วย นายชาตรี ตันศิริ นางชินนาฏ คุณเจริญ รองผู้ว่าการการทางพิเศษแห่งประเทศไทย และหน่วยงานที่เกี่ยวข้อง ร่วมลงพื้นที่และประชุมเตรียมการรับเสด็จฯ
“สะพานทศมราชัน” เป็นสะพานขึงข้ามแม่น้ำเจ้าพระยาแห่งใหม่ของกรุงเทพมหานคร ในเส้นทางของโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก มีรูปแบบโครงสร้างเป็นสะพานขึง (Cable Stayed Bridge) ขนาด 4 ช่องจราจรต่อทิศทาง มีช่องทางสำหรับรถบรรทุก 1 ช่องจราจรต่อทิศทาง ความยาวสะพาน 781.20 เมตร การออกแบบงานสถาปัตยกรรมเป็นการรวบรวมข้อมูลจากพระราชประวัติ คติความเชื่อ ขนบธรรมเนียมจารีตประเพณี นำมาเป็นแรงบันดาลใจในการกำหนดแนวคิดออกแบบผลงานเพื่อเทิดพระเกียรติและน้อมรำลึกในพระมหากรุณาธิคุณพระบาทสมเด็จพระเจ้าอยู่หัว โดยมีรายละเอียด ดังนี้ 1) ส่วนยอดของเสาสะพาน หมายถึง ฝ้าพระหัตถ์ของพระองค์ 2) สายเคเบิล (CABLE) เป็นสีเหลืองสื่อถึงวันพระราชสมภพของพระองค์ คือ วันจันทร์ 3) พญานาค ราศีประจำปีพระราชสมภพของพระองค์ คือ ปีมะโรง (พญานาค) 4) รั้วสะพานกันกระโดด ออกแบบสื่อให้เป็นต้นรวงผึ้ง ต้นไม้ประจำพระองค์ และ 5) ราวกันตกริมด้านนอกสุดของระพาน ออกแบบให้ดูโปร่งใสโดยใช้วัสดุ Stainless
ในการพระราชทานชื่อสะพาน สำนักเลขาธิการคณะรัฐมนตรีได้ขอให้ราชเลขานุการในพระองค์พระบาทสมเด็จพระเจ้าอยู่หัว นำความกราบบังคมทูลพระกรุณาทรงทราบฝ้าละองธุลีพระบาทต่อไปแล้ว และได้รับแจ้งจากสำนักพระระราชวังว่าทรงพระกรุณาโปรดเกล้าฯ พระราชทานชื่อสะพานดังกล่าวว่า “สะพานทศมราชัน” และพระราชทานพระบรมราชานุญาตให้เชิญตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ ประดิษฐาน ณ สะพานทศมราชัน

ที่มา : https://www.thaigov.go.th/news/contents/details/90805