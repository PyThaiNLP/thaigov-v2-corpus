รัฐบาลไทย-ข่าวทำเนียบรัฐบาล-บขส. จัดรถโดยสารกว่า 4,800 เที่ยววิ่ง - เที่ยวเสริม 1,000 คัน อำนวยความสะดวกประชาชนเดินทางช่วงเทศกาลปีใหม่ 2568 วันละ 120,000 คน 


วันศุกร์ที่ 29 พฤศจิกายน 2567
บขส. จัดรถโดยสารกว่า 4,800 เที่ยววิ่ง - เที่ยวเสริม 1,000 คัน อำนวยความสะดวกประชาชนเดินทางช่วงเทศกาลปีใหม่ 2568 วันละ 120,000 คน
....
เมื่อวันที่ 28 พฤศจิกายน 2567 นายอรรถวิท รักจำรูญ กรรมการฯ รักษาการแทน กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้จัดประชุมแผนปฏิบัติการเดินรถวันหยุดเทศกาลปีใหม่ 2568 เพื่อเตรียมความพร้อมอำนวยความสะดวกและความปลอดภัย รองรับการเดินทางของประชาชนในช่วงเทศกาลปีใหม่ 2568 ระหว่างวันที่ 25 ธันวาคม 2567 - 3 มกราคม 2568 รวม 10 วัน ตามนโยบายกระทรวงคมนาคมที่ต้องการให้ประชาชนเดินทางได้อย่างราบรื่นและมีความสุข ภายใต้แนวคิด “I - SMART” “พัฒนาโครงข่ายและบริการระบบขนส่ง เพื่อยกระดับคุณภาพชีวิต เสริมสร้างระบบเศรษฐกิจ และเป็นมิตรกับสิ่งแวดล้อม” โดยมีหน่วยงานที่เกี่ยวข้อง อาทิ กรมการขนส่งทางบก (ขบ.) องค์การขนส่งมวลชนกรุงเทพ (ขสมก.) การรถไฟแห่งประเทศไทย (รฟท.) และตำรวจ เข้าร่วมประชุม ณ ห้องประชุม 1 ชั้น 4 อาคารสถานีขนส่งผู้โดยสารกรุงเทพ (จตุจักร) หรือหมอชิต 2
สำหรับการเดินทางในช่วงเทศกาลปีใหม่ 2568 บขส. คาดการณ์ว่าจะมีผู้โดยสารใช้บริการเพิ่มขึ้นจากเทศกาลปีใหม่ 2567 ประมาณ 5% โดยเที่ยวไประหว่างวันที่ 25 - 28 ธันวาคม 2567 คาดว่าจะมีผู้โดยสารเดินทางเฉลี่ยวันละ 75,000 - 100,000 คน และใช้บริการมากที่สุดวันที่ 27 ธันวาคม 2567 จำนวน 120,000 คน และการใช้รถโดยสาร (รถ บขส. รถร่วม รถตู้) เฉลี่ยวันละ 4,500 - 4,800 เที่ยว ส่วนเที่ยวกลับระหว่างวันที่ 1 - 3 มกราคม 2568 คาดว่ามีผู้โดยสารเดินทางเฉลี่ยวันละ 70,000 - 90,000 คน ใช้รถโดยสารเฉลี่ยวันละ 4,200 - 4,500 เที่ยว รวมทั้งประสาน ขสมก. จัดรถโดยสารเข้าจอดรับ - ส่งบริการประชาชน บริการแท็กซี่ ณ จุดจอดที่กำหนด และ บขส. ได้จัดรถ Shuttle Bus บริการฟรี เชื่อมต่อสถานีรถไฟฟ้าบีทีเอสหมอชิต เวลา 04.00 - 07.00 น. นอกจากนี้ ได้จัดเตรียมรถเสริมรถโดยสารไม่ประจำทาง (รถทะเบียน 30) จำนวน 1,000 คัน เพื่ออำนวยความสะดวกผู้โดยสารในการเดินทางให้เพียงพอต่อความต้องการและไม่มีผู้โดยสารตกค้าง
สำหรับผู้โดยสารที่จองตั๋วโดยสาร บขส. ล่วงหน้า ในเส้นทางภาคเหนือ ภาคตะวันออกเฉียงเหนือและภาคตะวันออก ตั้งแต่เที่ยวเวลา 18.00 น. เป็นต้นไป เดินทางวันที่ 25 - 28 ธันวาคม 2567 ให้ไปขึ้นรถที่สถานีกลางกรุงเทพอภิวัฒน์ ประตู 2 โดยผู้โดยสารสามารถเดินทางมายังสถานีกลางฯ ได้ทั้งรถไฟฟ้าสายสีน้ำเงิน รถไฟชานเมืองสายสีแดง รถเมล์ และรถแท็กซี่ เพื่อขึ้นรถ บขส. ได้อย่างสะดวก รวดเร็ว และลดความแออัดภายในสถานีขนส่งฯ ทั้งนี้ ในการเตรียมความพร้อมอำนวยความสะดวกในช่วงเทศกาลปีใหม่ 2568 บขส. ได้บูรณาการร่วมกับหน่วยงานที่เกี่ยวข้อง อาทิ ขบ. ในการตรวจความพร้อมรถโดยสารสาธารณะและพนักงานขับรถก่อนเดินทางทุกคันทุกคน ตาม Checklist และจุด Checking Point รฟท. และ ขสมก. จัดการเดินทางเชื่อมต่อรถไฟ รถทัวร์ รถเมล์ กองบังคับการตำรวจจราจร สถานีตำรวจนครบาลบางซื่อ ตลิ่งชัน และทองหล่อ สนับสนุนกำลังเจ้าหน้าที่ตำรวจอำนวยความสะดวกด้านการจราจร บริเวณโดยรอบสถานีขนส่งผู้โดยสารกรุงเทพทั้ง 5 แห่ง ตั้งจุดตรวจวัดแอลกอฮอล์สารเสพติดของพนักงานขับรถก่อนปฏิบัติหน้าที่ และตรวจรถโดยสารบนทางหลวงสายหลัก
นอกจากนี้ ได้กำชับให้ฝ่ายธุรกิจเดินรถ บขส. และผู้ประกอบการรถร่วมฯ ดูแลมาตรการด้านความปลอดภัยของรถโดยสารและพนักงานขับรถอย่างเข้มงวด และเน้นย้ำให้มีการเตรียมความพร้อมก่อนการเดินทาง โดยตรวจเช็กรถโดยสารให้อยู่ในสภาพพร้อมใช้งาน ควบคุมความเร็วบนรถไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง และขอความร่วมมือผู้โดยสารคาดเข็มขัดนิรภัยตลอดการเดินทางด้วย ทั้งนี้ เพื่อความปลอดภัยและเป็นระเบียบเรียบร้อย บขส. อนุญาตให้ผู้โดยสารที่มีตั๋วโดยสารเข้าพื้นที่ชานชาลาเท่านั้น รวมทั้งห้ามนำสิ่งของมีคมและสิ่งผิดกฎหมายขึ้นรถโดยสารเด็ดขาด โดย บขส. จะมีเจ้าหน้าที่คอยสอดส่องและมีเครื่องสแกนตรวจเช็กวัตถุต้องห้ามอีกทางหนึ่งด้วย

ที่มา : https://www.thaigov.go.th/news/contents/details/90770