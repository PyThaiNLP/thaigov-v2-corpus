รัฐบาลไทย-ข่าวทำเนียบรัฐบาล-กรมสรรพากรออกมาตรการภาษีช่วยค่าซ่อมบ้าน และมาตรการภาษีช่วยค่าซ่อมรถช่วยเหลือผู้ประสบอุทกภัย


วันศุกร์ที่ 29 พฤศจิกายน 2567
29/11/2567
พิมพ์
กรมสรรพากรออกมาตรการภาษีช่วยค่าซ่อมบ้าน และมาตรการภาษีช่วยค่าซ่อมรถช่วยเหลือผู้ประสบอุทกภัย
คณะรัฐมนตรีมีมติเมื่อวันที่ 29 พฤศจิกายน 2567 อนุมัติหลักการมาตรการภาษีช่วยค่าซ่อมบ้านและมาตรการภาษีช่วยค่าซ่อมรถ เพื่อบรรเทาภาระค่าใช้จ่ายในการซ่อมแซมทรัพย์สินที่ได้รับความเสียหายจากอุทกภัย* ตั้งแต่วันที่ 16 สิงหาคม 2567 เป็นต้นมา
นายปิ่นสาย สุรัสวดี อธิบดีกรมสรรพากร เปิดเผยว่า “กระทรวงการคลังโดยกรมสรรพากรตระหนักถึงความเดือดร้อนของผู้เสียภาษีเงินได้บุคคลธรรมดาที่ประสบอุทกภัย และเห็นว่าปัจจุบันสถานการณ์อุทกภัยเริ่มคลี่คลายแล้ว ประชาชนมีความจำเป็นเร่งด่วนที่ต้องซ่อมแซ่มทรัพย์สินที่ได้รับ  ความเสียหายจากอุทกภัย จึงได้เสนอร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากรว่าด้วยการยกเว้นรัษฎากร เพื่อออกมาตรการภาษีช่วยค่าซ่อมบ้าน และมาตรการภาษีช่วยค่าซ่อมรถ โดยมีรายละเอียด ดังนี้
1. มาตรการภาษีช่วยค่าซ่อมบ้าน ให้ผู้มีเงินได้ (ไม่รวมถึงห้างหุ้นส่วนสามัญหรือคณะบุคคล) หักลดหย่อนค่าซ่อมแชมบ้าน  ที่จ่ายไประหว่างวันที่ 16 สิงหาคม 2567 ถึงวันที่ 31 ธันวาคม 2567 ตามจำนวนที่จ่ายจริง แต่รวมกันทั้งหมดแล้วไม่เกิน 100,000 บาท ทั้งนี้ บ้านที่ได้รับความเสียหายต้องอยู่ในพื้นที่ที่ทางราชการประกาศให้เป็นเขตพื้นที่ประสบสาธารณภัยหรือเขตการให้ความช่วยเหลือผู้ประสบภัยพิบัติกรณีฉุกเฉิน
2. มาตรการภาษีช่วยค่าซ่อมรถ ให้ผู้มีเงินได้ (ไม่รวมถึงห้างหุ้นส่วนสามัญหรือคณะบุคคล) หักลดหย่อนค่าซ่อมแชมรถที่จ่ายไประหว่างวันที่ 16 สิงหาคม 2567 ถึงวันที่ 31 ธันวาคม 2567 ตามจำนวนที่จ่ายจริง แต่รวมกันทั้งหมดแล้วไม่เกิน 30,000 บาท ทั้งนี้ รถที่ได้รับความเสียหายต้องอยู่ในพื้นที่ที่ทางราชการประกาศให้เป็นเขตพื้นที่ประสบสาธารณภัยหรือเขตการให้ความช่วยเหลือผู้ประสบภัยพิบัติกรณีฉุกเฉิน”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161
* สามารถเข้าไปตรวจสอบพื้นที่ที่ทางราชการประกาศให้เป็นเขตพื้นที่ประสบสาธารณภัยหรือเขตการให้ความช่วยเหลือผู้ประสบภัยพิบัติกรณีฉุกเฉินได้ที่เว็บไซต์ของกรมป้องกันและบรรเทาสาธารณภัย https://datacenter.disaster.go.th/datacenter/

ที่มา : https://www.thaigov.go.th/news/contents/details/90804