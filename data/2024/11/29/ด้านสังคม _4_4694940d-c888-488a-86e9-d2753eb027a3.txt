รัฐบาลไทย-ข่าวทำเนียบรัฐบาล-ปลัด สธ. ติดตามการดูแลรักษา “พระ-ผู้แสวงบุญ” ในดินแดนพุทธภูมิ จัดส่งทีมแพทย์ 6 รุ่น รวม 60 คน


วันศุกร์ที่ 29 พฤศจิกายน 2567
ปลัด สธ. ติดตามการดูแลรักษา “พระ-ผู้แสวงบุญ” ในดินแดนพุทธภูมิ จัดส่งทีมแพทย์ 6 รุ่น รวม 60 คน
ปลัดกระทรวงสาธารณสุข นำทีมติดตามการดำเนินงานโครงการดูแลรักษาผู้ป่วยพระภิกษุและผู้แสวงบุญชาวพุทธในดินแดนพุทธภูมิ “อินเดีย-เนปาล” ระหว่าง พ.ย. 2567 - มี.ค. 2568
โดยกรมการแพทย์จัดทีมแพทย์ดูแล 6 รุ่น รุ่นละ 3 ทีม รวม 60 คน เผย ปีที่ผ่านมาการให้บริการดูแลผู้ป่วย 1,595 ราย ส่วนใหญ่ป่วยโรคระบบทางเดินหายใจ
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า ช่วงวันที่ 28 พฤศจิกายน - 3 ธันวาคม 2567 ตนพร้อมด้วย นพ.ทวีศิลป์ วิษณุโยธิน อธิบดีกรมการแพทย์ ผู้บริหารและผู้นิเทศติดตามการดำเนินงาน รวม 14 คน ได้เดินทางไปยังสาธารณรัฐอินเดียและสหพันธ์สาธารณรัฐประชาธิปไตยเนปาล เพื่อติดตามประเมินผล รวมถึงส่งเสริมประสิทธิภาพและความยั่งยืนในการดำเนินงาน “โครงการดูแลรักษาผู้ป่วยพระภิกษุและผู้แสวงบุญชาวพุทธในสถานพยาบาลของวัดไทยในดินแดนพุทธภูมิ ระหว่างเทศกาลแสวงบุญของชาวพุทธ ประจำปีงบประมาณ 2568” ซึ่งกรมการแพทย์ ได้จัดทีมแพทย์และบุคลากรทางการแพทย์ไปประจำ ณ โรงพยาบาลพระพุทธเจ้า วัดไทยพุทธคยา, สถานพยาบาลกุสินาราคลินิก วัดไทยกุสินาราเฉลิมราชย์ สาธารณรัฐอินเดีย และสถานพยาบาลอโรคยาคลินิกวัดไทยลุมพินี สหพันธ์สาธารณรัฐประชาธิปไตยเนปาล เพื่อให้บริการรักษาพยาบาลพระภิกษุ สามเณร พุทธศาสนิกชน ในช่วงเทศกาลแสวงบุญของพุทธบริษัทชาวไทยและชาวต่างชาติ ให้สามารถปฏิบัติศาสนกิจได้อย่างครบถ้วน เป็นการทะนุบำรุงพระพุทธศาสนา และเสริมสร้างความสัมพันธ์อันดีระหว่างไทยกับทั้งสองประเทศ
นพ.โอภาสกล่าวต่อว่า โครงการในปีงบประมาณ 2568 ดำเนินการในช่วงเดือนพฤศจิกายน 2567 - มีนาคม 2568 มีการจัดทีมแพทย์ พยาบาลวิชาชีพ เภสัชกร ทันตแพทย์ เจ้าพนักงานทันตสาธารณสุข และแพทย์แผนไทย จำนวน 60 คน ไปปฏิบัติงานจำนวน 6 รุ่น รุ่นละ 3 ทีม ทีมที่ 1 และ 2 มีผู้ปฏิบัติงานทีมละ 4 คน คือ แพทย์ 1 คน พยาบาลวิชาชีพ 2 คน และเภสัชกร 1 คน ส่วนทีมที่ 3 มีผู้ปฏิบัติงาน 2 คน ได้แก่ ทันตแพทย์/แพทย์แผนไทย 1 คน และพยาบาล/เจ้าพนักงานทันตสาธารณสุข 1 คน กำหนดการปฏิบัติงานดังนี้ รุ่นที่ 1 วันที่ 22 พฤศจิกายน – 15 ธันวาคม 2567 ออกเดินทางไปแล้วเมื่อวันที่ 22 และ 25 พฤศจิกายน ที่ผ่านมา รุ่นที่ 2 วันที่ 15 ธันวาคม 2567 – 3 มกราคม 2568 รุ่นที่ 3 วันที่ 2 – 22 มกราคม 2568 รุ่นที่ 4 วันที่  21 มกราคม – 10 กุมภาพันธ์ 2568 รุ่นที่ 5 วันที่ 9 กุมภาพันธ์ – 1 มีนาคม 2568 และรุ่นที่ 6 วันที่ 28 กุมภาพันธ์ – 20 มีนาคม 2568
ทั้งนี้ โครงการดังกล่าวดำเนินการมาตั้งแต่ปีงบประมาณ 2553 ข้อมูลการให้บริการล่าสุดในปีงบประมาณ 2567 (2 พฤศจิกายน 2566 - 16 กุมภาพันธ์ 2567) ให้การดูแลรวม 1,595 ราย แบ่งเป็น พระภิกษุ/ภิกษุณี/สามเณร/แม่ชี 804 ราย และผู้แสวงบุญชาวพุทธ 791 ราย โรคที่ให้บริการสูงสุด 5 อันดับ ได้แก่ โรคระบบทางเดินหายใจ ร้อยละ 46.33 โรคระบบกล้ามเนื้อและกระดูก ร้อยละ 12.23 โรคระบบทางเดินอาหาร ร้อยละ 10.72 การตรวจสุขภาพ ร้อยละ 10.53 และโรคผิวหนัง ร้อยละ 4.89
********************************************* 29 พฤศจิกายน 2567

ที่มา : https://www.thaigov.go.th/news/contents/details/90780