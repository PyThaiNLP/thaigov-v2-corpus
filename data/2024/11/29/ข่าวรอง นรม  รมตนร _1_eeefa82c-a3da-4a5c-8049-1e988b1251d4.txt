รัฐบาลไทย-ข่าวทำเนียบรัฐบาล-รองนายกฯ ‘ภูมิธรรม’ สั่งการ ศปช. เร่งระดมกำลัง บูรณาการทำงานร่วมกัน ช่วยเหลืออุทกภัยภาคใต้ 4 จังหวัด  


วันศุกร์ที่ 29 พฤศจิกายน 2567
29/11/2567
พิมพ์
รองนายกฯ ‘ภูมิธรรม’ สั่งการ ศปช. เร่งระดมกำลัง บูรณาการทำงานร่วมกัน ช่วยเหลืออุทกภัยภาคใต้ 4 จังหวัด
รองนายกฯ ‘ภูมิธรรม’ สั่งการ ศปช. เร่งระดมกำลัง บูรณาการทำงานร่วมกัน ช่วยเหลืออุทกภัยภาคใต้ 4 จังหวัด
วันนี้ (29 พฤศจิกายน 2567) นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) สั่งการให้หน่วยงานที่เกี่ยวข้อง เร่งช่วยเหลือประชาชนชาวใต้ที่ได้รับผลกระทบจากอุทกภัย เนื่องจากฝนตกหนักในพื้นที่ โดยเฉพาะจังหวัดยะลา ปัตตานี นราธิวาส และสงขลา ดังนี้
1. ให้กรมประชาสัมพันธ์ กรมป้องกันและบรรเทาสาธารณภัย สำนักงานทรัพยากรน้ำแห่งชาติ กรมทรัพยากรธรณี แจ้งเตือนประชาชนในระดับพื้นที่
2. ให้หน่วยงานของกรมป้องกันและบรรเทาสาธารณภัย กรมชลประทาน กรมทรัพยากรน้ำ และ กระทรวงคมนาคม เตรียมเครื่องจักร/เครื่องมือ เพื่อเตรียมพร้อม ทั้งพื้นที่ภาคใต้ตอนบนตอนล่าง
3. ให้การไฟฟ้าส่วนภูมิภาค ลดการระบายน้ำของเขื่อนบางลาง โดยได้หยุดการระบายน้ำตั้งแต่วันที่ 27 พฤศจิกายน 2567 เพื่อลดผลกระทบในพื้นที่ท้ายน้ำ
4. จากการหารือกับจังหวัดที่ได้รับผลกระทบในพื้นที่ ทางจังหวัดมีความต้องการเรือท้องแบน เจ็ตสกี รถยกสูง และอาหารแห้ง ซึ่งเบื้องต้นได้ให้ทุกส่วนราชการเร่งสนับสนุนการช่วยเหลือแล้ว
5.  ให้กระทรวงกลาโหม ระดมเรือท้องแบน และรถยกสูง เข้าพื้นที่เพื่อเคลื่อนย้ายประชาชนออกจากพื้นที่ไปที่ศูนย์พักพิง
6. ให้กรมเจ้าท่าจัดเรือท้องแบน เจ็ตสกี และเรืออื่น ๆ สนับสนุนพื้นที่ 4 จังหวัด
7. ให้กรมชลประทาน ติดตั้งเครื่องสูบน้ำ/เครื่องผลักดัน และรถยกสูง สนับสนุนเครื่องจักร/เครื่องมือเข้าช่วยเหลือในพื้นที่
8.  ให้รองแม่ทัพภาคที่ 4 เป็นหน่วยประสานการปฏิบัติในฐานะผู้แทนกระทรวงกลาโหม เพื่อบูรณาการกับทุกภาคส่วนราชการ
9.  ให้คณะทำงานภายใต้ ศปช. ประชุมติดตามสถานการณ์ร่วมกับผู้ว่าราชการ 4 จังหวัด ที่ได้รับผลกระทบ เพื่อมอบหมายและสนับสนุนการช่วยเหลือจนกว่าจะเข้าสู่สภาวะปกติ
10. ให้ผู้แทนกระทรวงสาธารณสุขติดตามข้อมูลการป้องกันโรงพยาบาล เพื่อไม่ให้เกิดผลกระทบกับผู้ป่วย
11. ให้เร่งสำรวจพื้นที่ที่เกิดดินถล่ม เพื่อเร่งแก้ไขให้ราษฎรสามารถสัญจรได้อย่างปลอดภัย และมอบหมายให้ตรวจสอบเส้นทางรถไฟที่อาจจะได้รับผลกระทบจากดินถล่ม
12. รัฐบาลโดยนายกรัฐมนตรีมีความเป็นห่วงพี่น้องประชาชนที่ได้รับผลกระทบจากน้ำท่วม จึงมอบหมายให้ทุกส่วนราชการระดมสรรพกำลังเพื่อเร่งแก้ไขปัญหาในพื้นที่ให้กลับสู่ปกติโดยเร็ว

ที่มา : https://www.thaigov.go.th/news/contents/details/90815