รัฐบาลไทย-ข่าวทำเนียบรัฐบาล-มท.1 เยี่ยมและให้กำลังใจผู้ประสบภัย ศูนย์พักพิง อ.ระแงะ พร้อมมอบถุงยังชีพเครื่องอุปโภคบริโภค ร่วมประกอบอาหารโรงครัวพระราชทานแจกจ่ายพี่น้องประชาชน


วันศุกร์ที่ 29 พฤศจิกายน 2567
29/11/2567
พิมพ์
มท.1 เยี่ยมและให้กำลังใจผู้ประสบภัย ศูนย์พักพิง อ.ระแงะ พร้อมมอบถุงยังชีพเครื่องอุปโภคบริโภค ร่วมประกอบอาหารโรงครัวพระราชทานแจกจ่ายพี่น้องประชาชน
มท.1 เยี่ยมและให้กำลังใจผู้ประสบภัย ศูนย์พักพิง อ.ระแงะ พร้อมมอบถุงยังชีพเครื่องอุปโภคบริโภค ร่วมประกอบอาหารโรงครัวพระราชทานแจกจ่ายพี่น้องประชาชน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (29 พ.ย. 67) เวลา 13.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย (มท.1) พร้อมด้วย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย ลงพื้นที่เยี่ยมและให้กำลังใจผู้ประสบภัย ณ ศูนย์พักพิงที่ว่าการ อ.ระแงะ จ.นราธิวาส โดยมี นายอรรษิษฐ์ สัมพันธรัตน์ ปลัดกระทรวงมหาดไทย และคณะผู้บริหารกระทรวงมหาดไทย ร่วมลงพื้นที่
โอกาสนี้ นายอนุทิน พร้อมด้วย น.ส.ซาบีดา และ น.ส.ธีรรัตน์ ได้พบปะพูดคุยกับผู้ประสบภัยฯ กลุ่มเปราะบาง และผู้สูงอายุ ภายในศูนย์พักพิง พร้อมมอบถุงยังชีพเครื่องอุปโภคบริโภค และมอบเงินช่วยเหลือครอบครัวผู้เสียชีวิตจากเหตุเหตุการณ์อุทกภัย ก่อนจะร่วมประกอบอาหารโรงครัวพระราชทาน เมนู "ผัดกระเพราไก่" เพื่อแจกจ่ายให้กับผู้ประสบภัย พร้อมทั้งร่วมรับประทานอาหารกล่องกับผู้ประสบภัยอย่างเป็นกันเอง
นายอนุทิน กล่าวว่า น.ส.แพทองธาร ชินวัตร นายกรัฐมนตรีได้สั่งการให้เร่งลงพื้นที่ไปช่วยเหลือพี่น้องประชาชนอย่างเต็มที่ ซึ่งวันนี้ตนและคณะ มาด้วยความห่วงใยพี่น้องประชาชนทุกคน ทั้งนี้ จากเหตุการณ์ฝนตกหนักอย่างต่อเนื่องประกอบกับน้ำทะเลหนุน ทำให้น้ำในพื้นที่ระบายไม่ทัน ไปสร้างความเสียหายกับพี่น้องประชาชนบางพื้นที่ ทางการจึงได้เร่งให้การช่วยเหลือ เราชนะธรรมชาติอาจจะยากลำบาก แต่เราต้องเอาชนะการทำงานเพื่อบรรเทาความเดือดร้อนให้กับพี่น้องประชาชนดีกว่า ขอบคุณพ่อแม่พี่น้องประชาชนที่ให้ความร่วมมือกับภาครัฐ โดยทางจังหวัดและอำเภอจัดให้มีศูนย์พักพิง และพาครอบครัวผู้ประสบภัยมาอยู่ที่นี่ ซึ่งมีความปลอดภัยกว่า และการช่วยเหลือฟื้นฟูสถานการณ์ก็จะมีความรวดเร็วยิ่งขึ้น
นายอนุทิน กล่าวเพิ่มเติมว่า สิ่งสำคัญ คือ ขวัญและกำลังใจของพี่น้องประชาชน เราทุกคนพยายามเตรียมพร้อมอย่างเต็มที่มาดูแลให้พี่น้องทุกคนได้รับการดูแลอย่างดีที่สุด และจะได้เร่งสำรวจเพื่อนำเสนอ ครม. จัดสรรงบประมาณรายครัวเรือนเร่งด่วน ซึ่งปีนี้ให้การช่วยเหลือในอัตราสูงสุดครัวเรือนละ 9,000 บาท เพื่อบรรเทาในเบื้องต้น และเรื่องอาหารก็จะต้องไม่ให้ขาด มีครบทุก 3 มื้อ อย่างมีคุณภาพ ทั้งนี้ จากการพยากรณ์อากาศ วันที่ 1 ธ.ค. 67 ฝนจะลดน้อยลง คาดว่าทุกอย่างน่าจะกลับสู่ภาวะปกติ อย่างไรก็ดีต้องขอบคุณพี่น้องประชาชนที่มีกำลังใจ มีรอยยิ้ม เข้าใจสถานการณ์ เข้าใจเจ้าหน้าที่ เราจะทำงานอย่างเต็มที่เพื่อบรรเทาความเดือดร้อนให้มากที่สุดเท่าที่จะทำได้

ที่มา : https://www.thaigov.go.th/news/contents/details/90813