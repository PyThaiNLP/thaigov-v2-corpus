รัฐบาลไทย-ข่าวทำเนียบรัฐบาล-นายกฯ ย้ำ น้ำท่วมภาคเหนือจบแล้ว มั่นใจภาคเหนือเที่ยวได้


วันศุกร์ที่ 29 พฤศจิกายน 2567
29/11/2567
พิมพ์
นายกฯ ย้ำ น้ำท่วมภาคเหนือจบแล้ว มั่นใจภาคเหนือเที่ยวได้
นายกฯ ย้ำ น้ำท่วมภาคเหนือจบแล้ว มั่นใจภาคเหนือเที่ยวได้
วันนี้ (29 พฤศจิกายน 2567) เวลา 12.40 น. ณ มหาวิทยาลัยราชภัฏเชียงใหม่ ศูนย์แม่ริม จังหวัดเชียงใหม่ นางสาวแพทองธาร ชินวัตร นายกรัฐมนตรี แถลงผลการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 (ครม.สัญจร ) ว่า วันนี้เป็นการประชุม ครม.สัญจร ครั้งแรก ณ จังหวัดเชียงใหม่ และต่อด้วยการลงพื้นตรวจราชการจังหวัดเชียงราย ซึ่งจะถือโอกาสติดตามประเด็นปัญหาอุทกภัยและการเยียวยาดูแลประชาชน เพื่อสร้างความมั่นใจและยืนยันว่า ทั้งจังหวัดเชียงใหม่และเชียงรายสามารถท่องเที่ยวได้แล้ว รวมทั้งคนทั้งในประเทศและชาวต่างประเทศก็สามารถเดินทางเข้ามาท่องเที่ยวภาคเหนือได้ เพราะปัจจุบันนี้ สถานการณ์น้ำท่วมภาคเหนือคลี่คลายแล้ว และพร้อมเปิดรับนักท่องเที่ยวให้เดินทางเข้ามาท่องเที่ยว
"นอกจากนั้น จะมีงาน Winter festival ที่จะจัดขึ้นทุกจังหวัด วันนี้จะมาตอกย้ำว่าภาคเหนือจะร่วมมือกับงานดังกล่าว และยังมีอีกหลายรายการที่จะรองรับนักท่องเที่ยวให้เป็นจุดสนใจทั้งคนไทย และชาวต่างชาติให้มาทำกิจกรรมในปลายปีและต้นปี 2568"  นายกรัฐมนตรี ระบุ
นายกรัฐมนตรีกล่าวต่อว่า หลังจบการประชุม ครม.สัญจร รัฐมนตรี จะลงพื้นที่ไปพูดคุยกับภาคส่วนต่างๆ เพื่อเตรียมรับมือและหาทางใช้นวัตกรรม เพื่อทำให้ปัญหาหมอกควันลดน้อยลง เน้นดูแลเรื่องสุขภาพของประชาชนเป็นหลัก โดยปีนี้มีหลายแนวทางการแก้ไขปัญหา และคาดว่า น่าจะช่วยบรรเทาฝุ่น PM2.5 ได้เป็นอย่างมากด้วย

ที่มา : https://www.thaigov.go.th/news/contents/details/90797