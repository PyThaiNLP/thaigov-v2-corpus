รัฐบาลไทย-ข่าวทำเนียบรัฐบาล-“กระทรวง พม.”  ช่วยคนกลุ่มเปราะบาง 5 จังหวัด พื้นที่น้ำท่วมใต้


วันศุกร์ที่ 29 พฤศจิกายน 2567
“กระทรวง พม.”  ช่วยคนกลุ่มเปราะบาง 5 จังหวัด พื้นที่น้ำท่วมใต้
“กระทรวง พม.”  ช่วยคนกลุ่มเปราะบาง 5 จังหวัด พื้นที่น้ำท่วมใต้
วันที่ 29 พฤศจิกายน 2567 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ เปิดเผยว่า ตามที่นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ มอบหมายให้ดำเนินการขับเคลื่อนศูนย์บริหารการดูแลกลุ่มเปราะบางจากภัยพิบัติ (ศบปภ.) มีการรายงานการช่วยเหลือกลุ่มเปราะบางจาก ทีม พม.จังหวัดในพื้นที่ประสบภัยพิบัติ ว่า ศบปภ. ของกระทรวง พม. รายงานสถานการณ์ภัยพิบัติในกลุ่มจังหวัดภาคใต้ ระบุว่า ข้อมูลวันที่ 28 พ.ย. 67 ผลกระทบจากภัยพิบัติ 5 จังหวัด ได้แก่ จังหวัดสงขลา ยะลา นราธิวาส ปัตตานี และนครศรีธรรมราช ซึ่งมีกลุ่มเปราะบางในพื้นที่ 2,068 ครัวเรือน จำนวน 32,927 ราย ประกอบด้วย เด็กเล็ก 2,761 ราย เด็กและเยาวชน 4,618 ราย คนพิการ 79 ราย ผู้สูงอายุ 5,511 ราย วัยแรงงาน (กลุ่มเปราะบาง) 19,958 ราย อย่างไรก็ตามผลกระทบที่มีต่อกระทรวง พม. ในเบื้องต้นหน่วยงานของ พม.ได้รับผลกระทบ ที่จังหวัดยะลา จำนวน 4 แห่ง เจ้าหน้าที่ 43 คน อาสาสมัครพัฒนาสังคมและความมั่นคงของมนุษย์ (อพม.) 1,030 คน ที่จังหวัดนราธิวาส หน่วยงาน 3 แห่ง เจ้าหน้าที่ 82 คน อพม. 77 คน และที่จังหวัดปัตตานี อพม. 115 คน
สำหรับการให้ความช่วยเหลือกลุ่มเป้าหมายของกระทรวง พม. ดำเนินการโดย เปิดศูนย์พักพิงชั่วคราว จัดตั้งโรงครัว ส่งทีม พม. หนึ่งเดียวจังหวัด ลงพื้นที่เยี่ยมเยียนกลุ่มเปราะบาง มอบเครื่องอุปโภคบริโภคที่จำเป็นเพื่อบรรเทาความเดือดร้อนในเบื้องต้น มอบชุดเครื่องนอนให้กับผู้สูงอายุ จัดทำถุงยังชีพแจกจ่าย ให้คำปรึกษาและคำแนะนำเรื่องสิทธิสวัสดิการตามบทบาทภารกิจของกระทรวง พม. ประสานทีม พม. หนึ่งเดียวจังหวัด เพื่อดำเนินการวางแผนให้ความช่วยเหลือกลุ่มเปราะบาง ขณะเดียวกันบูรณาการการทำงานร่วมกับภาคีเครือข่ายในพื้นที่สำหรับการอพยพกลุ่มเปราะบางเข้าศูนย์พักพิงและดูแลจัดสรรทรัพยากรที่จำเป็น จัดกิจกรรมสันทนาการสร้างความผ่อนคลาย ประสานกับป้องกันและบรรเทาสาธารณภัยจังหวัดในการอพยพกลุ่มเปราะบางเข้าศูนย์พักพิง ประสานกับหน่วยงานในการขอรับสนับสนุนเครื่องอุปโภคบริโภค อาหาร เครื่องดื่ม และเครื่องใช้จำเป็นในการดำรงชีพ และประสานโรงพยาบาลในการลงพื้นที่ตรวจสุขภาพให้แก่กลุ่มเปราะบาง
อีกทั้งดำเนินการตามแผนปฏิบัติการของกระทรวง พม. คือแผนก่อนเกิดภัย โดยจัดทำข้อมูลกลุ่มเปราะบางในพื้นที่เสี่ยงเพื่อเป็นฐานข้อมูลในการให้ความช่วยเหลือขณะเกิดภัย จัดทำแผนเผชิญเหตุและซักซ้อมการเตรียมการอพยพกลุ่มเปราะบาง เสริมสร้างองค์ความรู้ให้แก่เจ้าหน้าที่กระทรวง พม. และภาคีเครือข่าย ในการเฝ้าระวังภัยและแนวทางการให้ความช่วยเหลือกลุ่มเปราะบาง  และสื่อสารสาธารณะเพื่อเตือนภัยให้แก่กลุ่มเปราะบางผ่านช่องทางออนไลน์และเครือข่าย
สำหรับแผนขณะเกิดเหตุ จัดเตรียมทีมสอบข้อเท็จจริง คัดกรองและช่วยเหลือกลุ่มเป้าหมายทั้งเด็ก เยาวชน คนพิการ ผู้สูงอายุ และผู้มีรายได้น้อยเป็นการเฉพาะหน้า สำรวจและจัดเก็บข้อมูลเพื่อวางแผนการดำเนินการรูปแบบทีมสหวิชาชีพ ฟื้นฟูสภาพจิตใจ โดยจัดทีมนักสังคมสงเคราะห์และนักจิตวิทยาลงพื้นที่ ติดตามการช่วยเหลือเพิ่มเติมเป็นรายกรณี และสอบถามความต้องการปัญหาและอุปสรรครวมถึงการสื่อสารสาธารณะให้แก่ผู้ประสบภัยพิบัติ
ในขณะที่ แผนฟื้นฟู ติดตามและประเมินผลการช่วยเหลือ ฟื้นฟูอาชีพ การมีรายได้และมีงานทำ สนับสนุนเงินทุนประกอบอาชีพของกลุ่มเปราะบาง ปรับสภาพที่อยู่อาศัยให้มั่นคง พัฒนาคุณภาพชีวิตกลุ่มเปราะบาง 5 มิติ และบันทึกข้อมูลในระบบ การสื่อสารสาธารณะ ช่องทางการให้บริการแก่ผู้ประสบภัย
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #น้ำท่วม #ภาคใต้ #ศบปภ

ที่มา : https://www.thaigov.go.th/news/contents/details/90782