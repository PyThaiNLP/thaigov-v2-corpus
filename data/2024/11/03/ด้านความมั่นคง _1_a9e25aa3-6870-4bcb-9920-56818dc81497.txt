รัฐบาลไทย-ข่าวทำเนียบรัฐบาล-กระทรวงแรงงาน โดยกรมสวัสดิการและคุ้มครองแรงงานถวายผ้าพระกฐินพระราชทาน ปี 67 ได้ปัจจัยบำรุงพระพุทธศาสนากว่า 4 ล้านบาท


วันอาทิตย์ที่ 3 พฤศจิกายน 2567
03/11/2567
พิมพ์
กระทรวงแรงงาน โดยกรมสวัสดิการและคุ้มครองแรงงานถวายผ้าพระกฐินพระราชทาน ปี 67 ได้ปัจจัยบำรุงพระพุทธศาสนากว่า 4 ล้านบาท
กระทรวงแรงงาน โดยกรมสวัสดิการและคุ้มครองแรงงานถวายผ้าพระกฐินพระราชทาน ปี 67 ได้ปัจจัยบำรุงพระพุทธศาสนากว่า 4 ล้านบาท
พิพัฒน์ รัชกิจประการ รัฐมนตรีว่าการกระทรวงแรงงาน อัญเชิญผ้าพระกฐินพระราชทาน ประจำปี 2567 ของกรมสวัสดิการและคุ้มครองแรงงานทอดถวาย ณ วัดชนาธิปเฉลิม จังหวัดสตูล ถวายปัจจัยเป็นเงินกว่า 4 ล้านบาท
วันอาทิตย์ที่ 3 พฤศจิกายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานในพิธีถวายผ้าพระกฐินพระราชทาน ประจำปี 2567 ในวโรกาสที่ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าฯ พระราชทานผ้าพระกฐิน ประจำปี 2567 ให้กรมสวัสดิการและคุ้มครองแรงงาน กระทรวงแรงงาน ตามที่ขอพระราชทานเพื่อน้อมนำไปถวายพระสงฆ์จำพรรษากาลถ้วนไตรมาส ณ วัดชนาธิปเฉลิม ตำบลพิมาน อำเภอเมืองสตูล จังหวัดสตูล โดยมี นายบุญสงค์ ทัพชัยยุทธ์ ปลัดกระทรวงแรงงาน เรือเอก สาโรจน์ คมคาย รองปลัดกระทรวงแรงงานรักษาราชการแทนอธิบดีกรมสวัสดิการและคุ้มครองแรงงาน ผู้บริหารระดับสูงกระทรวงแรงงาน ผู้บริหารกรมสวัสดิการและคุ้มครองแรงงาน ข้าราชการ และเจ้าหน้าที่กรมสวัสดิการและคุ้มครองแรงงาน รวมถึงหน่วยงานในสังกัดกระทรวงแรงงาน หน่วยงานภาคเอกชน พร้อมด้วยประชาชนผู้มีจิตศรัทธาเข้าร่วม ในพิธี ซึ่งมียอดปัจจัยจากการทำบุญพระกฐินในปี 2567 นี้ เป็นเงินรวมทั้งสิ้น 4,745,197 บาท โดยปัจจัยที่ได้รับวัดชนาธิปเฉลิมจะนำไปใช้ในการทำนุบำรุงพระพุทธศาสนาและถาวรวัตถุให้คงอยู่สืบไป นอกจากนี้ ยังได้มอบเงินสำหรับบำรุงการศึกษาให้แก่โรงเรียนในพื้นที่จังหวัดสตูล 6 โรงเรียน ๆ ละ 15,000 บาท รวมเป็นเงินจำนวน 90,000 บาท และมอบเงินบริจาคสมทบทุนกุฏิชีวาภิบาลรองรับภิกษุอาพาธ วัดชนาธิปเฉลิม อีกจำนวน 20,000 บาท เพื่อสนับสนุนให้เกิดประโยชน์ในด้านต่าง ๆ แก่ประชาชนต่อไป
ด้าน เรือเอก สาโรจน์ รักษาการฯ อธิบดี กสร. กล่าวว่า ขอขอบคุณผู้มีจิตกุศลศรัทธาทุกท่านที่ได้ร่วมกันทำบุญกฐินพระราชทานประจำปี 2567 กับกระทรวงแรงงาน โดยกรมสวัสดิการและคุ้มครองแรงงาน ณ วัดชนาธิปเฉลิม จังหวัดสตูล ซึ่งแสดงให้เห็นถึงความร่วมแรงร่วมใจ ความสมัครสมานสามัคคีของข้าราชการ พนักงานราชการ ลูกจ้าง บุคลากรของกรมสวัสดิการและคุ้มครองแรงงาน และหน่วยงานในสังกัดกระทรวงแรงงาน รวมถึงภาคีเครือข่ายด้านแรงงานทุกภาคส่วน พร้อมทั้งประชาชนในจังหวัดสตูลและพื้นที่ใกล้เคียง โดยทุกท่านล้วนเกิดความปลื้มปิติยินดีกับการได้ร่วมกันถวายผ้าพระกฐินพระราชทานในครั้งนี้ อันถือเป็น   มหากุศลที่ยิ่งใหญ่สูงสุดของพุทธศาสนิกชน และพสกนิกรชาวไทย

ที่มา : https://www.thaigov.go.th/news/contents/details/89810