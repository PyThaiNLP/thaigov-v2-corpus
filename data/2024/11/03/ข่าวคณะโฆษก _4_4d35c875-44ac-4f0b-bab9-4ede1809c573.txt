รัฐบาลไทย-ข่าวทำเนียบรัฐบาล-นายกฯ ลั่นยังต้องทำงานหนักอีกเยอะแม้ผลโพลจะออกมาดีเท่าไรก็ตาม   สวนดุสิตโพลชี้ ปชช.ไว้ใจ 2 เดือนคะแนนรัฐบาลพุ่ง 


วันอาทิตย์ที่ 3 พฤศจิกายน 2567
03/11/2567
พิมพ์
นายกฯ ลั่นยังต้องทำงานหนักอีกเยอะแม้ผลโพลจะออกมาดีเท่าไรก็ตาม   สวนดุสิตโพลชี้ ปชช.ไว้ใจ 2 เดือนคะแนนรัฐบาลพุ่ง
นายกฯ ลั่นยังต้องทำงานหนักอีกเยอะแม้ผลโพลจะออกมาดีเท่าไรก็ตาม   สวนดุสิตโพลชี้ ปชช.ไว้ใจ 2 เดือนคะแนนรัฐบาลพุ่ง
วันนี้ (3 พ.ย. 67) เวลา 15.00 น. นายจิรายุ ห่วงทรัพย์ ที่ปรึกษาของนายกรัฐมนตรี เปิดเผย ว่า นายกรัฐมนตรีนางสาวแพทองธาร  ชินวัตร กล่าวขอบคุณประชาชนที่ให้ความเชื่อมั่นต่อการทำงานของตน และรัฐบาล ซึ่งขอยืนยันว่าจะต้องเร่งทำงานหนักอีกมาก เพื่อแก้ไขปัญหาของประเทศที่สั่งสมมานานกว่า 10 ปีในทุกๆด้าน
โดยในช่วง 2 รัฐบาลพรรคเพื่อไทย ตลอดระยะปีเศษ ตั้งแต่อดีตนายกเศรษฐา ทวีสิน มาจนถึงรัฐบาลปัจจุบันที่ทำงานไปได้ประมาณ 2 เดือนกว่ารัฐบาลได้มุ่งเน้นการตอบสนองปัญหาของประชาชนอย่างทันท่วงที ไม่ว่าจะเป็นโครงการเงินหมื่น การเข้าช่วยเหลือและบรรเทาทุกข์เมื่อยามเกิดภัยพิบัติในทุกองคาพยพ หรือการแก้ไขปัญหาเชิงรุก ทั้งในด้านเศรษฐกิจ สังคมและการปราบปรามยาเสพติด ที่เกิดผลสำเร็จอย่างเป็นรูปธรรม สร้างความพึงพอใจต่อประชาชนเป็นอย่างมาก
จากผลการดำเนินงานดังกล่าว สอดคล้องกับผลโพล ของ “สวนดุสิตโพล”วันนี้ ที่สำรวจความคิดเห็นของประชาชนทั่วประเทศ เรื่อง “ดัชนีการเมืองไทย ประจำเดือนตุลาคม 2567”  พบว่า กลุ่มตัวอย่างให้คะแนนภาพรวมดัชนีการเมืองไทยประจำเดือนตุลาคมปีนี้เพิ่มขึ้นจากเดือนกันยายนโดยประชาชนให้คะแนนนางสาวแพทองธาร ชินวัตร นายกรัฐมนตรี เป็นนักการเมืองฝ่ายรัฐบาลที่มีบทบาทโดดเด่นประจำเดือน  และผลงานฝ่ายรัฐบาลที่ประชาชนชื่นชอบคือ มาตรการช่วยเหลือประชาชนช่วงเกิดภัยน้ำท่วม
“รัฐบาลภายใต้การนำของนางสาวแพทองธาร ชินวัตร นายกรัฐมนตรี ได้มุ่งขับเคลื่อนการแก้ไขปัญหาต่างๆ ให้กับพี่น้องประชาชน เพื่อยกระดับคุณภาพชีวิตที่ดีขึ้น เร่งเดินหน้าทำงานเชิงรุกผ่านมาตรการ โครงการต่างๆ พร้อมกับเดินหน้ากระตุ้นเศรษฐกิจ สร้างรายได้จากการท่องเที่ยว ผ่านนโยบาย Soft power และจะเร่งขับเคลื่อนทุกนโยบายเพื่อนำพาประเทศไทยก้าวไปสู่ประเทศชั้นนำของโลกให้ได้ในเร็ววัน “นายจิรายุ กล่าว

ที่มา : https://www.thaigov.go.th/news/contents/details/89814