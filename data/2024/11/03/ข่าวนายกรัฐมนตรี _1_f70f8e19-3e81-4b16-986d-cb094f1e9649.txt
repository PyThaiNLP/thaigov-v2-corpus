รัฐบาลไทย-ข่าวทำเนียบรัฐบาล-นายกฯ ร่วมกิจกรรมเดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติในหลวง เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันเสาร์ที่ 2 พฤศจิกายน 2567
02/11/2567
พิมพ์
นายกฯ ร่วมกิจกรรมเดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติในหลวง เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เชิญชวนคนไทยออกกำลังกาย เป็นส่วนหนึ่งของวิถีชีวิต เพื่อสุขภาพที่ดีและมีสมองที่ดีอย่างยั่งยืน
วันนี้ (2 พฤศจิกายน 2567) เวลา 17.30 น. ณ สนามลู่ปั่นเจริญสุขมงคลจิต จังหวัดสมุทรปราการ  นางสาวแพทองธาร ชินวัตร นายกรัฐมนตรี เป็นประธานในพิธีเปิดโครงการ เดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567   จัดโดยคณะแพทยศาสตร์ศิริราชพยาบาล มหาวิทยาลัยมหิดล  ศูนย์โรคหลอดเลือดสมองศิริราช ศิริราชมูลนิธิ และภาคีเครือข่ายภาครัฐและเอกชนกว่า 40 หน่วยงาน  โดยมีนายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม นายสุริยะ จึงรุ่งเรืองกิจ  รองนายกรัฐมนตรี และรัฐมนตรีว่าการกระทรวงคมนาคม  นายอนุทิน ชาญวีรกูล รองนายก รัฐมนตรีและรัฐมนตรีว่าการกระทรวงมหาดไทย นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม  นางสาวจิราพร สินธุไพร รัฐมนตรีประจำสำนักนายกรัฐมนตรี พันตำรวจเอก ทวี สอดส่อง รัฐมนตรีว่าการกระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงสาธารณสุข  นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม   นางสาวศุภมาส อิศรภักดี  รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นางสาวธีรรัตน์ สำเร็จวาณิชย์
รัฐมนตรีช่วยว่าการกระทรวงมหาดไทย  รวมถึง นายศุภมิตร  ชิณศรี ผู้ว่าราชการจังหวัดสมุทรปราการ  ศ.ดร.นพ.ยงยุทธ ศิริวัฒนอักษร  ผู้อำนวยการโรงพยาบาลศิริราช  รศ.ยงชัย นิละนนท์  ประธานศูนย์โรคหลอดเลือดสมองศิริราช  ผู้บริหารโรงพยาบาลศิริราช  ภาคีเครือข่ายผู้สนับสนุนโครงการ ทั้งภาครัฐและภาคเอกชน  เข้าร่วมกิจกรรมในครั้งนี้
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวแสดงความยินดีที่ได้มาร่วมกิจกรรมออกกำลังกายเดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  นับเป็นวาระมหามงคลที่ปวงชนชาวไทยทุกคนจะได้พร้อมใจแสดงออกถึงความจงรักภักดีเฉลิมพระเกียรติพระบาทสมเด็จพระเจ้าอยู่หัว  ซึ่งท่านทรงให้ความสำคัญกับการสร้างเสริมสุขภาพพลานามัยที่ดีให้แก่ปวงพสกนิกร  ทั้งยังทรงเป็นแบบอย่างในการดูแลรักษาสุขภาพร่างกายให้แข็งแรงสมบูรณ์ด้วยการออกกำลังกาย
นายกรัฐมนตรีกล่าวต่อว่า ในฐานะนายกรัฐมนตรีมีความยินดีที่มีโครงการดีๆ อย่างนี้ในการสร้างการรับรู้แก่ประชาชน สร้างภูมิคุ้มกันแก่ร่างกายของตนเอง  โดยเฉพาะการป้องกันการเกิดโรคหลอดเลือดสมอง  ซึ่งไม่เพียงแต่ช่วยลดความเสี่ยงจากภาวะอัมพฤกษ์อัมพาต  แต่ยังทำให้คนไทยมีสุขภาวะที่ดี  คุณภาพชีวิตที่ดีและมีความสุขในการดำเนินชีวิต  ทั้งนี้ นายกฯ หวังให้การออกกำลังกายเป็นส่วนหนึ่งในวิถีชีวิตของคนไทยทุกคนเพื่อให้ทุกคนมีสุขภาพที่ดีและมีสมองที่ดีอย่างยั่งยืน
จากนั้น นายกรัฐมนตรีได้ทำพิธีปล่อยตัวผู้ร่วมกิจกรรมปั่นจักรยาน 23 กิโลเมตร  โดยการกด AirHorn
“กิจกรรมดังกล่าวจัดขึ้นเพื่อเฉลิมพระเกียรติพระบาทสมเด็จพระเจ้าอยู่หัวและสมเด็จพระนาง
เจ้าฯพระบรมราชินี ที่ทรงเป็นแบบอย่างแก่ประชาชนชาวไทยในการรักษาสุขภาพและการออกกําลังกาย ตลอดจนจัดกิจกรรมสร้างความตระหนักรู้โรคหลอดเลือดสมอง ภายใต้หัวข้อ “คนไทยสมองดี” หรือ “Healthy Thais, Healthy Brains” และรณรงค์เชิญชวนคนไทยให้หันมาออกกําลังกายเพื่อสุขภาพที่แข็งแรงอันจะเป็นการป้องกันการเกิดโรคหลอดเลือดสมองได้ในอีกทางหนึ่ง โดยมีผู้ลงทะเบียนเพื่อเข้าร่วมกิจกรรมจากทั่วประเทศจำนวน 1,651,597 คน ซึ่งมากที่สุดเป็นประวัติศาสตร์ของการจัดกิจกรรม” นายจิรายุ กล่าว

ที่มา : https://www.thaigov.go.th/news/contents/details/89805