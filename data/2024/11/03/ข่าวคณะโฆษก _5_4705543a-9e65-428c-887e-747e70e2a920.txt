รัฐบาลไทย-ข่าวทำเนียบรัฐบาล-ทำได้จริงเห็นผล ! นโยบายแก้หนี้ของรัฐบาล ทอ.กดคันเร่ง"แก้หนี้กำลังพล" สำเร็จ 


วันอาทิตย์ที่ 3 พฤศจิกายน 2567
03/11/2567
พิมพ์
ทำได้จริงเห็นผล ! นโยบายแก้หนี้ของรัฐบาล ทอ.กดคันเร่ง"แก้หนี้กำลังพล" สำเร็จ
ทำได้จริงเห็นผล ! นโยบายแก้หนี้ของรัฐบาล ทอ.กดคันเร่ง"แก้หนี้กำลังพล" สำเร็จ
วันนี้ (3 พ.ย. 67) เวลา 17.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยความคืบหน้าการแก้ปัญหาหนี้สินของบุคลากรภาครัฐ ตามนโยบายรัฐบาล ล่าสุด กองทัพอากาศ ได้เร่งดำเนินการตามนโยบาย โดยร่วมมือกับทีมงานบอร์ดแก้หนี้ ขับเคลื่อนงานแก้หนี้ของกำลังพลกองทัพอากาศ  ผ่านระเบียบหักหนี้สินสวัสดิการให้เหลือเงินเดือนสุทธิ 30 % และจะต้องมีเงินเดือนเหลือไม่น้อยกว่า 9,000 บาท เกิดผลสำเร็จอย่างเป็นรูปธรรม สามารถลดอัตราดอกเบี้ยสวัสดิการ ต่ำกว่า 4.75 ได้เกินเป้า ถือว่าเป็น สนองนโยบายของรัฐบาล
นายจิรายุกล่าวว่า  ความสำเร็จดังกล่าว เกิดจากความร่วมมือของทุกหน่วยงานที่เกี่ยวข้อง ร่วมใจกันเดินหน้าเชิงรุก เจรจา หารือ ชี้แจง ขับเคลื่อนให้เจ้าหนี้ลดอัตราดอกเบี้ยลง โดยเป็นการดำเนินการตามที่คณะรัฐมนตรีมอบหมายให้กรมส่งเสริมสหกรณ์ กำหนดอัตราดอกเบี้ย ค่างวด ที่เป็นธรรมและเหมาะสม สำหรับสินเชื่อสวัสดิการหักเงินเดือน (Payroll Credit)  ตามประกาศกรมส่งเสริมสหกรณ์ ที่แนะนำว่าอัตราดอกเบี้ยควรจะไม่เกินอยู่ที่อัตราร้อยละ 4.75 เพราะไม่ว่าจะเป็นเจ้าหนี้สหกรณ์ หรือเจ้าหนี้สถาบันการเงินใด การเป็นสินเชื่อสวัสดิการ แปลว่า ความเสี่ยง การหักเงินเดือนนั้นแทบจะไม่มี  จากข้อแนะนำดังกล่าว ส่งผลให้ปัจจุบันสหกรณ์สังกัดกองทัพอากาศ 22 แห่งจาก 27 แห่ง ดำเนินการปรับลดอัตราดอกเบี้ย ทุกสินเชื่อ ทั้งเก่าและใหม่ ทุกกรณี ต่ำกว่า 4.75 แล้ว ถือเป็นความสำเร็จที่เกินเป้าหมาย และรวดเร็ว
นอกจากนี้ กองทัพอากาศ ยังนำแนวทางกรมส่งเสริมสหกรณ์เรื่องค่างวด และ ทุนเรือนหุ้นไปใช้อย่างมีประสิทธิภาพ จนเกิดผลสัมฤทธิ์ ที่ชัดเจน โดยเดือนมิถุนายน ที่ผ่านมา ได้คัดกรองกำลังพลราว 36,000 พบว่าข้าราชการ 8,286 ราย (22 %) มีเงินเดือนสุทธิหลังหักหนี้ ต่ำกว่าร้อยละ 30  ปัจจุบัน กองทัพอากาศสามารถลดอัตราข้าราชการที่จำนวนดังกล่าวเหลือราว 5,000 คน ภายในระยะเวลา 3 เดือน

ที่มา : https://www.thaigov.go.th/news/contents/details/89815