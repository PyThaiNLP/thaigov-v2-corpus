รัฐบาลไทย-ข่าวทำเนียบรัฐบาล-“บิ๊กอ้วน” ย้ำ ศปช.ยังไม่ปิด ต้องเฝ้าระวังพื้นที่เสี่ยงต่อ พร้อมเตือนสัปดาห์นี้ใต้ยังมีฝนหนัก


วันอาทิตย์ที่ 3 พฤศจิกายน 2567
03/11/2567
พิมพ์
“บิ๊กอ้วน” ย้ำ ศปช.ยังไม่ปิด ต้องเฝ้าระวังพื้นที่เสี่ยงต่อ พร้อมเตือนสัปดาห์นี้ใต้ยังมีฝนหนัก
”บิ๊กอ้วน“ ย้ำ ศปช.ยังไม่ปิด ต้องเฝ้าระวังพื้นที่เสี่ยงต่อ พร้อมเตือนสัปดาห์นี้ใต้ยังมีฝนหนัก
วันนี้ (3 พ.ย. 67) เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช.เปิดเผยว่า นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม ในฐานะ ผอ.ศปช. กล่าวว่า จากการประชุมร่วมกันของ คณะทำงานตลอดกว่า 2 เดือนที่ผ่านมา ได้ประเมินผลทั้ง ศปช.ส่วนกลางและ ศปช.ส่วนหน้า พบว่า ในพื้นที่ส่วนหน้าได้แก้ปัญหาอุทกภัยและฟื้นฟูผลกระทบจากดินโคลนถล่มจนแล้วเสร็จ และได้ส่งมอบพื้นที่คืนให้กับส่วนราชการในพื้นที่ แต่ได้สั่งการให้ร่วมกับภาคส่วนต่าง ๆ ฟื้นฟูพื้นที่ ระยะต่อไป อย่างต่อเนื่อง โดยให้รายงานข้อมูลกลับมายัง ศปช.ส่วนกลางทุกวัน โดย ผอ.ศปช. ได้สั่งการให้คงการทำงานของ ศปช.ส่วนกลางไว้จนกว่าจะมีการเปลี่ยนแปลง เนื่องจากปัจจุบันยังมีสถานการณ์อุทกภัยใน หลายพื้นที่ทั้งภาคกลางและภาคใต้
“ขณะนี้ ศปช.ได้บริหารจัดการน้ำเพื่อให้สามารถลดการระบายน้ำท้ายเขื่อนลงไม่ให้เกิน 700 ลบ.ม./วินาที เพื่อให้จุดที่ต่ำที่สุดของแม่น้ำเจ้าพระยาบริเวณ คลองโผงเผง คลองบางบาล และแม่น้ำน้อย ในพื้นที่จ.พระนครศรีอยุธยา และ จ.อ่างทอง ไม่มีผลกระทบจากน้ำล้นตลิ่ง ซึ่งคาดจะใช้เวลาอีกราว 1 สัปดาห์”
ขณะที่ภาคใต้ กรมป้องกันและบรรเทาสาธารณภัย ปภ. ได้ออกประกาศแจ้งเตือน 11 จังหวัดได้แก่ ประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ระนอง ภูเก็ต พังงา กระบี่ และ ตรัง ให้เฝ้าระวังน้ำท่วมฉับพลัน น้ำป่าไหลหลาก และดินถล่ม ตั้งแต่วันนี้ไปจนถึงวันพุธที่6 พ.ย. นี้ ซึ่งได้จัดเตรียมกำลังเจ้าหน้าที่และอุปกรณ์พร้อมให้ความช่วยเหลือประชาชนทันทีที่เกิดสถานการณ์
"ศปช.มีความห่วงใยพี่น้องทางภาคใต้ ที่หลายจังหวัดมีโอกาสเกิดฝนตกหนักได้ จึงสั่งเฝ้าระวังปัจจัยเสี่ยงต่าง ๆ ทั้งปริมาณฝน ความลาดชันของพื้นที่ ซึ่งขณะนี้ได้ให้หน่วยงานต่าง ๆ ลงไปสำรวจจุดเสี่ยงในความรับผิดชอบของตัวเอง แล้วให้รายงานกลับเข้ามา โดยจะประเมินสถานการณ์ใกล้ชิดต่อเนื่องไปจนถึงสิ้นเดือนพฤศจิกายน ขณะเดียวกัน ศปช.ยังได้ตั้งคณะทำงานศึกษาวางแผนแก้ปัญหาน้ำท่วม ดินโคลนถล่มภาคเหนือ เพื่อแก้ปัญหาระยะยาว ซึ่งคณะทำงานชุดนี้ยังต้องทำงานอย่างต่อเนื่องเพื่อไม่ให้เกิดสถานการณ์ซ้ำรอยเหมือนปีที่ผ่านมา" นายจิรายุ กล่าว

ที่มา : https://www.thaigov.go.th/news/contents/details/89811