รัฐบาลไทย-ข่าวทำเนียบรัฐบาล-ศปช. เตือนประชาชนภาคใต้ เฝ้าระวังฝนตกหนัก น้ำป่าไหลหลาก ดินโคลนถล่ม ช่วงวันที่ 3 - 6 พ.ย. เผยเชียงใหม่ฟื้นฟูเสร็จแล้ว พร้อมต้อนรับนักท่องเที่ยวช่วงประเพณีเดือนยี่เป็ง


วันอาทิตย์ที่ 3 พฤศจิกายน 2567
03/11/2567
พิมพ์
ศปช. เตือนประชาชนภาคใต้ เฝ้าระวังฝนตกหนัก น้ำป่าไหลหลาก ดินโคลนถล่ม ช่วงวันที่ 3 - 6 พ.ย. เผยเชียงใหม่ฟื้นฟูเสร็จแล้ว พร้อมต้อนรับนักท่องเที่ยวช่วงประเพณีเดือนยี่เป็ง
ศปช. เตือนประชาชนภาคใต้ เฝ้าระวังฝนตกหนัก น้ำป่าไหลหลาก ดินโคลนถล่ม ช่วงวันที่ 3 - 6 พ.ย. เผยเชียงใหม่ฟื้นฟูเสร็จแล้ว พร้อมต้อนรับนักท่องเที่ยวช่วงประเพณีเดือนยี่เป็ง
วันนี้ (3 พ.ย. 67) เวลา 11.00 น. นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า กรมอุตุนิยมวิยาประกาศเตือนอากาศแปรปรวนบริเวณประเทศไทยตอนบนและฝนตกหนักถึงหนักมากในภาคใต้  ช่วงวันที่ 3 -4 พ.ย. 67 จะมีหย่อมความกดอากาศต่ำเคลื่อนตามแนวร่องมรสุมที่พาดผ่านในบริเวณดังกล่าว ในขณะที่ลมตะวันออกเฉียงเหนือกำลังปานกลางพัดปกคลุมอ่าวไทยตอนบน และภาคใต้ตอนบน ลักษณะเช่นนี้ทำให้ภาคใต้มีฝนตกหนักถึงหนักมากบางแห่ง จังหวัดที่คาดว่าจะมีฝนตกหนักถึงหนักมากมีดังนี้
วันที่ 3 - 4 พ.ย. 67   จังหวัดประจวบคีรีขันธ์ ชุมพร สุราษฎร์ธานี นครศรีธรรมราช ระนอง พังงา และกระบี่  ส่วนวันที่ 5 - 6 พ.ย. 67  จังหวัดประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ระนอง พังงา ภูเก็ต และกระบี่  ขอให้ประชาชนบริเวณดังกล่าวระวังอันตรายจากฝนตกหนักถึงหนักมาก และฝนที่ตกสะสมซึ่งอาจทำให้เกิดน้ำท่วมฉับพลัน น้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม
ด้านกรมทรัพยากรธรณีประกาศพื้นที่ติดตามและเฝ้าระวังสถานการณ์ธรณีพิบัติภัยแผ่นดินถล่มและน้ำป่าไหลหลาก ช่วงวันที่ 3 - 5 พ.ย. 67 เนื่องจากในพื้นที่เสี่ยงภัยแผ่นดินถล่มมีฝนตกหนักต่อเนื่อง ประกอบกับมีพื้นที่คาดการณ์ปริมาณน้ำฝนที่อาจก่อให้เกิดแผ่นดินถล่มล่วงหน้า โดยเฉพาะในบริเวณภาคกลาง จังหวัดประจวบคีรีขันธ์ และภาคใต้ จังหวัดชุมพร ระนอง พังงา สุราษฎร์ธานี นครศรีธรรมราช และสตูล
ขณะที่กรมชลประทานยังคงดำเนินการช่วยเหลือประชาชนอย่างต่อเนื่อง โดยสำนักงานชลประทานที่ 12 ลงพื้นที่กำจัดวัชพืชผักตบชวา บริเวณคลองระบาย 4 ขวา สุพรรณ 1 ตำบลนางลือ อำเภอเมืองชัยนาท จังหวัดชัยนาท เพื่อเพิ่มประสิทธิภาพการบริหารจัดการน้ำในพื้นที่ สำนักงานชลประทานที่ 15 ติดตั้งเครื่องสูบน้ำ จำนวน 2 เครื่อง บริเวณ ทรบ.บางเหลง หมู่ที่ 9 ตำบลท้องลำเจียก อำเภอเชียรใหญ่ จังหวัดนครศรีธรรมราช สำนักงานชลประทานที่ 16 ติดตั้งเครื่องสูบน้ำ จำนวน 5 เครื่อง บริเวณหมู่ที่ 1,3,4 ตำบลกระแสสินธุ์ อำเภอกระแสสินธุ์ จังหวัดสงขลา และสำนักงานชลประทานที่ 16 ติดตั้งเครื่องสูบน้ำเคลื่อนที่ จำนวน 1 เครื่อง บริเวณใต้สะพานคลองหวะ ตำบลคอหงส์ อำเภอหาดใหญ่ จังหวัดสงขลา เพื่อเตรียมพร้อมรับมือเหตุอุทกภัยในพื้นที่
นายจิรายุกล่าวเพิ่มเติมว่า เมื่อวานนี้ (2 พ.ย. 67) ผู้ว่าราชการจังหวัดเชียงใหม่ และรองผู้ว่าราชการจังหวัดเชียงใหม่ ได้ปล่อยขบวนรถน้ำและกำลังพลออกจากลานประตูท่าแพไปยังจุดต่าง ๆ แบ่งเป็น 5 เส้นทาง ได้แก่ เส้นทางที่ 1 ตั้งแต่เชิงสะพานนวรัฐ ถึง ลานประตูท่าแพ เส้นทางที่ 2 ตั้งแต่ดับเพลิงกู้ภัยทางน้ำ ถึงสำนักงานการท่องเที่ยวเทศบาลนครเชียงใหม่ เส้นทางที่ 3 ตั้งแต่เชิงสะพานนวรัฐ ถึงสวนสุขภาพบ้านเด่น เส้นทางที่ 4 ตั้งแต่หน้าสถานีรถไฟ ถึง ถนนซุปเปอร์ไฮเวย์ และเส้นทางที่ 5 ตั้งแต่เชิงสะพานนวรัฐ ถึงเชิงสะพาน ร.9 ฝั่งตะวันออก เพื่อทำความสะอาดเมือง คืนความสวยงามให้แก่เมืองเชียงใหม่ เตรียมความพร้อมต้อนรับนักท่องเที่ยวที่จะเข้ามาท่องเที่ยวช่วงการจัดงานประเพณีเดือนยี่เป็งเชียงใหม่

ที่มา : https://www.thaigov.go.th/news/contents/details/89808