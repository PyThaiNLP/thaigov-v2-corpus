รัฐบาลไทย-ข่าวทำเนียบรัฐบาล-"อนุทิน" นำผู้บริหาร-ข้าราชการ มท. ร่วมกิจกรรมโครงการเดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ 


วันอาทิตย์ที่ 3 พฤศจิกายน 2567
03/11/2567
พิมพ์
"อนุทิน" นำผู้บริหาร-ข้าราชการ มท. ร่วมกิจกรรมโครงการเดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ
"อนุทิน" นำผู้บริหาร-ข้าราชการ มท. ร่วมกิจกรรมโครงการเดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (2 พ.ย. 67) เวลา 17.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย นำคณะผู้บริหารกระทรวงมหาดไทย พร้อมด้วยข้าราชการ พนักงาน เจ้าหน้าที่ และสมาชิกกองอาสารักษาดินแดน (อส.) ร่วมพิธีเปิดโครงการ เดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ สนามลู่ปั่นเจริญสุขมงคลจิต ท่าอากาศยานสุวรรณภูมิ อ.บางพลี จ.สมุทรปราการ โดยมี​ น.ส.แพทองธาร ชินวัตร นายกรัฐมนตรี เป็นประธาน
ในพิธีเปิด นายอนุทิน และคณะ ร่วมในพิธีถวายความเคารพพระบรมฉายาลักษณ์พระบาทสมเด็จพระเจ้าอยู่หัว และพระฉายาลักษณ์สมเด็จพระนางเจ้าฯ พระบรมราชินี พร้อมร้องเพลงสรรเสริญพระบารมี และเพลงชาติไทย ร่วมกับผู้ร่วมพิธี
น.ส.ไตรศุลี กล่าวว่า โครงการ เดิน วิ่ง ปั่น ป้องกันอัมพาต ครั้งที่ 10ฯ จัดขึ้นเพื่อเฉลิมพระเกียรติพระบาทสมเด็จพระเจ้าหัวและสมเด็จพระนางเจ้า ฯ พระบรมราชินี ที่ทรงเป็นแบบอย่างให้กับประชาชนชาวไทยในการรักษาสุขภาพและการออกกําลังกายตลอดจนจัดกิจกรรมสร้างความตระหนักโรคหลอดเลือดสมอง ภายในหัวข้อ “คนไทยสมองดี” หรือ “Healthy Thais, Healthy Brains”
ทั้งนี้ กระทรวงมหาดไทยเป็น 1 ใน 40 หน่วยงานภาครัฐและเอกชน ที่ได้ร่วมกับศูนย์โรคหลอดเลือดสมอง คณะแพทยศาสตร์ศิริราชพยาบาล ศิริราชมูลนิธิ จัดโครงการฯ ซึ่งในส่วนภูมิภาคนั้น ผู้ว่าราชการจังหวัดทั้ง 76 จังหวัด ได้เป็นผู้นำการจัดกิจกรรม ซึ่งมีผู้ลงทะเบียนร่วมกิจกรรมจากทั่วประเทศ 1,651,597 คน
"ท่านอนุทิน ได้ขอบคุณหัวหน้าส่วนราชการ ผู้ว่าราชการจังหวัด ภาคีเครือข่ายของกระทรวงมหาดไทยที่ร่วมกันสนับสนุน เป็นอีกกำลังสำคัญที่ได้เชิญชวนให้พี่น้องประชาชนลุกขึ้นมาออกกำลังกาย มีสุขภาพที่แข็งแรง ป้องกันการเกิดโรคหลอดเลือดสมองตามวัตถุประสงค์ของโครงการฯ และได้เป็นการเฉลิมพระเกียรติร่วมกันน้อมสำนึกในพระมหากรุณาธิคุณที่ทั้งสองพระองค์มีต่อพสกนิกรชาวไทย" น.ส.ไตรศุลี กล่าว
โครงการ เดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติฯ ในครั้งนี้ มีผู้บริหารระดับสูงของกระทรวงมหาดไทย เข้าร่วมกิจกรรม อาทิ น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายเชษฐา โมสิกรัตน์ รองปลัดกระทรวงมหาดไทยด้านบริหาร นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายพงษ์นรา เย็นยิ่ง ผู้ตรวจราชการกระทรวงมหาดไทย นายขจร ศรีชวโนทัย อธิบดีกรมส่งเสริมการปกครองท้องถิ่น นายศุภมิตร ชิณศรี ผู้ว่าราชการจังหวัดสมุทรปราการ นายภาสกร บุญญลักษม์ ผู้ว่าราชการจังหวัดปทุมธานี ร้อยตำรวจโท ภพชนก ชลานุเคราะห์ รองอธิบดีกรมการปกครอง รักษาราชการแทนอธิบดีกรมการปกครอง

ที่มา : https://www.thaigov.go.th/news/contents/details/89812