รัฐบาลไทย-ข่าวทำเนียบรัฐบาล-มท.1 เป็นประธานถวายผ้าพระกฐินประทานในสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ วัดเขาไกรลาศ จังหวัดประจวบคีรีขันธ์


วันพุธที่ 13 พฤศจิกายน 2567
13/11/2567
พิมพ์
มท.1 เป็นประธานถวายผ้าพระกฐินประทานในสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ วัดเขาไกรลาศ จังหวัดประจวบคีรีขันธ์
มท.1 เป็นประธานถวายผ้าพระกฐินประทานในสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ วัดเขาไกรลาศ จังหวัดประจวบคีรีขันธ์
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (13 พ.ย. 67) เวลา 09.09 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานพิธีถวายผ้าพระกฐินประทานในสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ วัดเขาไกรลาศ อ.หัวหิน จ.ประจวบคีรีขันธ์ โดยมี สมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ผู้ช่วยเจ้าอาวาสวัดราชบพิธสถิตมหาสีมาราม เป็นประธานสงฆ์ พร้อมด้วย พระธรรมวชิรจินดาภรณ์ อธิการบดีมหาวิทยาลัยมหามกุฏราชวิทยาลัย ผู้ช่วยเลขานุการสมเด็จพระสังฆราช พระเทพวชิรสุธี เจ้าคณะจังหวัดประจวบคีรีขันธ์ (ธ) พระราชวัชรภัทราจารย์ ผู้ช่วยเลขานุการสมเด็จพระสังฆราช ผู้ช่วยเจ้าอาวาสวัดราชบพิธสถิตมหาสีมาราม พระครูพิลาสบรรณวัตร เจ้าอาวาสวัดเขาไกรลาศ และพระเถรานุเถระ ประกอบพิธี
ในการประกอบพิธีครั้งนี้ เจ้าประคุณสมเด็จพระมหาวีรวงศ์ ได้เมตตากล่าว สัมโมทนียกถาถึงวัดเขาไกรลาศ ว่า วัดแห่งนี้อยู่ใกล้เคียงกับเขาตะเกียบ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เสด็จพระราชดำเนินไปทรงวางศิลาฤกษ์อุโบสถ เมื่อปี 2502 นับถึงปัจจุบันเป็นเวลา 65 ปี ซึ่งในระยะ 5 ปีหลังนี้ได้มีการบูรณะปรับปรุงขึ้นโดยคณะศิษยานุศิษย์และท่านผู้มีศรัทธา มาช่วยกันดูแลปรับปรุงให้อยู่ในสภาพที่ดี ที่ใช้งานได้ และเป็นที่สัปปายะของพระภิกษุที่อยู่จำพรรษา ขณะนี้ใกล้จะบูรณะสำเร็จเรียบร้อย ได้มีการนิมนต์พระปฏิบัติจากภาคอีสานส่วนหนึ่งมาดำเนินการตามแบบแผนพระกรรมฐาน มีบิณฑบาต ฉันอาหารในบาตรเกิดขึ้น ทำให้ศรัทธาชาวบ้านมีความเลื่อมใสมั่นคง ทำให้วันนี้เป็นระเบียบเรียบร้อยดีขึ้น และเป็นที่ปฏิบัติธรรมของพุทธศาสนิกชน
การมาทำบุญวันนี้เพื่อการพัฒนาปรับปรุงดูแลวัด ถือเป็นการมาทำพุทธบูชาแด่องค์สมเด็จพระสัมมาสัมพุทธเจ้า เป็นอามิสบูชา ด้วยการบริจาคเงินบูรณะซ่อมแซม ส่วนบูชาอีกอย่างหนึ่งคือ ปฏิบัติบูชา เป็นการปฏิบัติดีปฏิบัติชอบตามหลักธรรมคำสอนของพระสัมมาสัมพุทธเจ้า ซึ่งในการบูชาทั้งสองอย่าง สมเด็จพระสัมมาสัมพุทธเจ้าทรงสรรเสริญการปฏิบัติบูชาว่าเป็นยอดของการบูชาอย่างยิ่ง เมื่อทั้งอามิสบูชาและปฏิบัติบูชา อยู่ในจิตใจของเราจะเป็นตัวอย่างที่ดีที่งามกับอนุชนรุ่นหลัง เพื่อทำให้ประเทศชาติของเรามีแต่คนดีมากขึ้น ๆ ประเทศชาติสงบร่มเย็นเป็นสุข เป็นสังคมที่อยู่ด้วยความมิตรไมตรีกัน ไม่เบียดเบียนซึ่งกันและกัน ดังพระบรมราโชวาทของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ได้พระราชทานให้กับพวกเราอันมีหลักใหญ่ใจความว่า ต้องช่วยกันส่งเสริมคนดีให้มีเพิ่มมากขึ้น เพื่อประเทศชาติมั่นคง ประชาชนมีความสุข นั่นเอง
สำหรับการประกอบพิธีฯ ในครั้งนี้มี นายอรรษิษฐ์ สัมพันธรัตน์ ปลัดกระทรวงมหาดไทย นายสมเจตน์ ลิมปะพันธุ์ ที่ปรึกษารัฐมนตรีว่าการกระทรวงมหาดไทย นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายพงษ์นรา เย็นยิ่ง ผู้ตรวจราชการกระทรวงมหาดไทย ร.ต.ท.ภพชนก ชลานุเคราะห์ รองอธิบดีกรมการปกครอง รักษาราชการแทนอธิบดีกรมการปกครอง นายสมคิด จันทมฤก ผู้ว่าราชการจังหวัดประจวบคีรีขันธ์ พร้อมด้วยรองผู้ว่าราชการจังหวัดประจวบคีรีขันธ์ หัวหน้าส่วนราชการ นายอำเภอ ข้าราชการ ผู้นำท้องที่ ผู้บริหารองค์กรปกครองส่วนท้องถิ่น และพุทธศาสนิกชน ร่วมในพิธี

ที่มา : https://www.thaigov.go.th/news/contents/details/90186