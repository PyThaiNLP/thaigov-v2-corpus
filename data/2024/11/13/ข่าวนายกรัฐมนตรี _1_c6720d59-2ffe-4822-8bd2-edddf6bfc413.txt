รัฐบาลไทย-ข่าวทำเนียบรัฐบาล-นายกฯ ปลื้มผลงาน "ทีมไทยแลนด์" WD ผู้ผลิตฮาร์ดดิสก์ไดรฟ์ชื่อดังอเมริกา มั่นใจเตรียมทุ่มงบทำ R&D ที่กรุงเทพ ย้ำรัฐบาลไทยพร้อมลดขั้นตอนสนับสนุนนักลงทุนเต็มที่


วันพุธที่ 13 พฤศจิกายน 2567
13/11/2567
พิมพ์
นายกฯ ปลื้มผลงาน "ทีมไทยแลนด์" WD ผู้ผลิตฮาร์ดดิสก์ไดรฟ์ชื่อดังอเมริกา มั่นใจเตรียมทุ่มงบทำ R&D ที่กรุงเทพ ย้ำรัฐบาลไทยพร้อมลดขั้นตอนสนับสนุนนักลงทุนเต็มที่
นายกฯ แพทองธาร หัวหน้าทีมไทยแลนด์หารือผู้บริหาร WD เน้นย้ำความตั้งใจของรัฐบาล ที่เอื้อต่อการลงทุน วางเป้าหมายไทยเป็นศูนย์กลางเศรษฐกิจดิจิทัลในภูมิภาค ด้าน WD พร้อมร่วมมือกับรัฐบาลพัฒนาบุคลากรไทย เพื่อรองรับการเติบโตของอุตสาหกรรมดิจิทัล
วันนี้ (12 พ.ย. 2567) เวลา 10.00 น. เวลาท้องถิ่นนครลอสแอนเจลิส (ซึ่งช้ากว่าไทย 15 ชั่วโมง) ณ โรงแรม Beverly Wilshire นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี พบหารือกับนายเออร์วิง แทน  (Mr. Irving Tan) รองประธานบริหารฝ่ายปฏิบัติงานทั่วโลก และว่าที่ประธานเจ้าหน้าที่บริหาร (CEO Designate) บริษัท Western Digital (WD) ผู้ผลิต Hard Disk Drive (HDD) รายใหญ่ระดับโลกของอเมริกา
นายกรัฐมนตรีขอบคุณที่ WD ซึ่งเป็นผู้นำในการพัฒนาและผลิตฮาร์ดดิสก์ไดรฟ์ และอุปกรณ์จัดเก็บข้อมูลของโลก ให้ความสนใจในการลงทุนในไทยอย่างต่อเนื่อง โดยรัฐบาลมุ่งมั่นที่จะลดขั้นตอน และเพิ่มการส่งเสริม ที่เอื้อต่อการลงทุนจากต่างประเทศ โดยเน้นการเติบโตที่ยั่งยืน ที่ทำให้ประชาชนคนไทยได้ประโยชน์มากที่สุด
นอกจากนี้รัฐบาลยังพร้อมให้ความสำคัญในการเสริมสร้างความร่วมมือกับภาคเอกชน โดยจะขยายความร่วมมือกับภาคเอกชนสหรัฐฯ ในอุตสาหกรรมสำคัญ โดยเฉพาะเศรษฐกิจดิจิทัล
ด้านนายเออร์วิง แทน รองประธานบริหารฯ WD กล่าวชื่นชมนายกรัฐมนตรีและนโยบายของรัฐบาลไทยที่ให้ความสำคัญในการส่งเสริมเศรษฐกิจดิจิทัล และยืนยันว่าบริษัท WD มองประเทศไทยเป็นฐานการผลิตที่สำคัญ และพร้อมร่วมมือกับรัฐบาลและมหาวิทยาลัยชั้นนำของไทยในการยกระดับทักษะแรงงาน และการพัฒนาบุคลากร รวมถึงเยาวชนของไทย ให้มีความพร้อมต่อการก้าวไปสู่ตลาดงานสมัยใหม่ได้ในอนาคต และ WD จะลงทุนในการเปิดศูนย์วิจัยและพัฒนา (R&D Center) ที่กรุงเทพฯ อีกด้วย
นายจิรายุกล่าวต่อไปว่า นายกรัฐมนตรีและรองประธานบริหารฯ WD ต่างเห็นพ้องกันว่า เศรษฐกิจดิจิทัลเป็นหนึ่งในเครื่องจักรขับเคลื่อนการเติบโตในเศรษฐกิจของประเทศ ซึ่งรองประธานบริหารฯ WD เชื่อว่าการพัฒนาทักษะของทรัพยากรบุคคลจะเป็นสิ่งสำคัญต่ออนาคตของเศรษฐกิจ ขณะที่นายกรัฐมนตรียืนยันว่ารัฐบาลนี้จะทำให้ประเทศไทยเป็นศูนย์กลางด้านเศรษฐกิจดิจิทัลระดับภูมิภาค โดยดำเนินการภายใต้นโยบายที่ครอบคลุม เช่น นโยบาย "Go Cloud First" หรือนโยบายภาครัฐไร้การใช้กระดาษ เพื่อนำการใช้เทคโนโลยีบนระบบคลาวด์และการบริหารจัดการภาครัฐมาใช้บนแพลตฟอร์มดิจิทัล และนโยบายมุ่งเน้นพัฒนาพลังงานทางเลือก พลังงานสะอาด ซึ่งถือเป็นปัจจัยสำคัญของเศรษฐกิจยุคใหม่หรือเศรษฐกิจดิจิทัล
“ผู้บริหารระดับสูงของ WD ต่างเห็นพ้องกันว่า ประเทศไทยยังเป็นประเทศที่มีศักยภาพในการลงทุนและคนไทยยังชื่นชอบในสินค้าของบริษัททำให้มั่นใจว่าในอนาคตจะต้องมีการลงทุนเพิ่มเติมในหลากหลายมิติในประเทศไทยอีกด้วย" นายจิรายุกล่าว

ที่มา : https://www.thaigov.go.th/news/contents/details/90168