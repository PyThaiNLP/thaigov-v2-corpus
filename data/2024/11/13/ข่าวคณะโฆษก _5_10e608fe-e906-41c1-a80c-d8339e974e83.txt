รัฐบาลไทย-ข่าวทำเนียบรัฐบาล-รัฐบาลเชิญชวน ปชช. ร่วมเป็นส่วนหนึ่งของงาน “VIJIT CHAO PHRAYA 2024” ชมแสง สี เสียง การแสดงพลุ สุดอลังการ ร่วมชม 14 จุดการแสดงทั่วกทม.ริมแม่น้ำเจ้าพระยา ตั้งแต่ 16 พ.ย. - 15 ธ.ค. นี


วันพุธที่ 13 พฤศจิกายน 2567
13/11/2567
พิมพ์
รัฐบาลเชิญชวน ปชช. ร่วมเป็นส่วนหนึ่งของงาน “VIJIT CHAO PHRAYA 2024” ชมแสง สี เสียง การแสดงพลุ สุดอลังการ ร่วมชม 14 จุดการแสดงทั่วกทม.ริมแม่น้ำเจ้าพระยา ตั้งแต่ 16 พ.ย. - 15 ธ.ค. นี
รัฐบาลเชิญชวน ปชช. ร่วมเป็นส่วนหนึ่งของงาน “VIJIT CHAO PHRAYA 2024” ชมแสง สี เสียง การแสดงพลุ สุดอลังการ ร่วมชม 14 จุดการแสดงทั่วกทม.ริมแม่น้ำเจ้าพระยา ตั้งแต่ 16 พ.ย. - 15 ธ.ค. นี้
วันนี้ (13 พฤศจิกายน 2567) เวลา 13.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลเชิญชวนประชาชนร่วมเป็นส่วนหนึ่งของการจัดงาน “VIJIT CHAO PHRAYA 2024” ซึ่งเป็นความร่วมมือระหว่างการท่องเที่ยวแห่งประเทศไทย (ททท.) จับมือพันธมิตรภาครัฐและเอกชน จัดงานนี้ขึ้นเพื่อกระตุ้นการท่องเที่ยวในเดือนสุดท้ายของปี         เริ่มตั้งแต่วันที่ 16 พฤศจิกายน -15 ธันวาคม 2567  ด้วยการนำเทคนิคสมัยใหม่มาจัดแสดงเพื่อสะท้อนถึงความหลากหลายทางวัฒนธรรมของไทยริมสองฝั่งแม่น้ำเจ้าพระยาที่ไหลผ่านวัดวาอารามและย่านสำคัญ 14 จุด แสดงถึงวิถีชีวิตริมน้ำสู่แลนด์มาร์กของประเทศไทย
นางสาวศศิกานต์ กล่าวว่า งาน “VIJIT CHAO PHRAYA 2024” เป็นอีกหนึ่งบิ๊กอีเวนต์ภายใต้โครงการ Thailand Winter Festivals ที่จะช่วยส่งเสริมการท่องเที่ยวและส่งเสริมนโยบาย Soft Power  โดยในปีนี้ ททท. ได้ต่อยอดจัดงาน “VIJIT CHAO PHRAYA 2024” ตลอดเดือนธันวาคม 2567 เพื่อขับเคลื่อนอุตสาหกรรมท่องเที่ยวไทย ปี 2567 และต่อเนื่องถึงปี 2568 โดยร่วมมือกับหน่วยงานพันธมิตรทั้งภาครัฐและภาคเอกชน เพื่อมุ่งสู่การเป็นประเทศที่สร้างรายได้จากนักท่องเที่ยวชาวต่างชาติสูงสุดติดอันดับ 1 ใน 5 ของโลก ผ่านการนำเสนอต้นทุนทางวัฒนธรรม Soft Power อย่างสร้างสรรค์ ด้วยการสร้างบรรยากาศและสีสันให้กับแม่น้ำเจ้าพระยาด้วยแสง สีและการแสดงทางวัฒนธรรมในยามค่ำคืน รวมทั้ง ยังเป็นการเพิ่มโอกาสทางธุรกิจให้กับผู้ประกอบการสองฝั่งแม่น้ำเจ้าพระยา เช่น ธุรกิจเรืออาหาร เรือนำเที่ยว โรงแรม ที่พัก ตลอดจนร้านอาหารริมแม่น้ำเจ้าพระยาด้วย คาดว่าจะสามารถสร้างรายได้หมุนเวียนทางเศรษฐกิจให้กับประเทศ ตลอดระยะการจัดงาน
สำหรับการแสดง วิจิตรเจ้าพระยา “VIJIT CHAO PHRAYA 2024” จะสร้างปรากฎการณ์แห่งแสง สี สร้างสรรค์ที่ริมสองฝั่งแม่น้ำเจ้าพระยา การแสดงพลุสุดอลังการ การบินโดรนแปรอักษร เช็ก 14 จุดรับชมการแสดง ทั่ว กทม. เริ่มตั้งแต่วันที่ 16 พฤศจิกายน - 15 ธันวาคม 2567 ในเวลา 18.00 – 22.00 น.   โดยการเนรมิตปรากฏการณ์แห่งแสง สี ควบคู่กับการผสมผสานวัฒนธรรมอย่างสร้างสรรค์ที่ริมสองฝั่งแม่น้ำเจ้าพระยา ชมความสวยงามของการประดับไฟ การฉายภาพบนตัวอาคาร การแสดงพลุสุดอลังการ การบินโดรนแปรอักษร การแสดงเลเซอร์ พร้อมเทคนิค Light up, Light Installation, Illumination รวมถึงการแสดงศิลปวัฒนธรรมที่สะท้อนความงดงามของความเป็นไทย บริเวณสถานที่สำคัญริมแม่น้ำเจ้าพระยาอย่างยิ่งใหญ่ กับการร้อยเรื่องราวที่มหัศจรรย์ยามค่ำคืนสุดตระการตากับ 14 จุดการแสดง วิจิตรเจ้าพระยา ‘VIJIT CHAO PHRAYA 2024’ ได้แก่ 1.เจดีย์วัดคฤหบดี  2. สะพานพระราม 8 3. หอนาฬิกา พิพิธภัณฑ์พิมุขสถาน (ศิริราช) 4. วัดระฆังโฆสิตารามวรมหาวิหาร 5. อาคารสำนักงานราชนาวิกสภากองทัพเรือ   6.วัดอรุณราชวรารามราชวรมหาวิหาร 7. ป้อมวิไชยประสิทธิ์ 8. วัดกัลยาณมิตรวรมหาวิหาร 9. อาคารสุนันทาลัย (โรงเรียนราชินี)  10. สะพานปฐมบรมราชานุสรณ์ (สะพานพระพุทธยอดฟ้า)  11. สะพานพระปกเกล้า 12. ต้นไม้ใหญ่ ด้านหน้าร้านยกยอมารีน่า  13. ตึกร้าง ซอยล้ง 1919  และ 14. แนวต้นไม้ใหญ่ กระทรวงมหาดไทย (แห่งใหม่)
นอกจากนี้  ในส่วนของการเดินทางของประชาชน   ขสมก. จะมีบริการรถโดยสารประจำทางของ ขสมก. เดินทางไปชมการแสดงพลุริมแม่น้ำเจ้าพระยา ตามเส้นทางเดินรถ ขสมก. ที่ผ่านจุดแสดงพลุ ดังนี้
1) สะพานพระราม 8 สาย 3 (2-37) 32 (2-5) 49 (2-43) 53 (2-9) 516 (2-25) 4-35                และ 4-69
2) พิพิธภัณฑ์พิมุขสถาน (ศิริราช) สาย ปอ.91 91ก 509 (4-60) และ 4-35
3) วัดระฆังโฆสิตารามวรมหาวิหาร ลงฝั่งท่าช้าง สาย 3 (2-37) 15 (4-2) 25E (3-7E) 32 (2-5) 47 (3-41) 53 (2-9) 59 (1-8) 501 (1-53) ปอ.91 และ 91ก
4) วัดอรุณราชวรารามราชวรมหาวิหาร ลงฝั่งท่าเตียน สาย 3 (2-37) 15 (4-2) 25E (3-7E) 47 (3-41) 53 (2-9) และ 501 (1-53)
5) โรงเรียนราชินี สาย 47 (3-41) และ 53 (2-9)
6) สะพานพระพุทธยอดฟ้า และสะพานพระปกเกล้า สาย 3 (2-37) 5 7ก (4-48) และ                 73 (2-45)
7) ด้านหน้าร้านยกยอมารีน่า (ท่าดินแดง) สาย 20(4-4)
8) ไอคอนสยาม สาย 3 (2-37) 111 (4-20) 105 (4-18) 505 (2-24E) และ 4-35
9) แนวต้นไม้ใหญ่ กระทรวงมหาดไทย (แห่งใหม่) เจริญนคร สาย 111(4-20)

ที่มา : https://www.thaigov.go.th/news/contents/details/90189