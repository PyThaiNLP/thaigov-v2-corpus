รัฐบาลไทย-ข่าวทำเนียบรัฐบาล-ลอยกระทงปีนี้ น้ำเต็มตลิ่ง...แต่ไม่ล้นตลิ่ง คาดมีฝนหลายพื้นที่ ด้านเจ้าพระยาปรับลดระบายน้ำเหลือ 640 ลบ.ม./วินาที ท้ายเขื่อนกลับสู่ภาวะปกติแล้ว


วันพุธที่ 13 พฤศจิกายน 2567
13/11/2567
พิมพ์
ลอยกระทงปีนี้ น้ำเต็มตลิ่ง...แต่ไม่ล้นตลิ่ง คาดมีฝนหลายพื้นที่ ด้านเจ้าพระยาปรับลดระบายน้ำเหลือ 640 ลบ.ม./วินาที ท้ายเขื่อนกลับสู่ภาวะปกติแล้ว
ลอยกระทงปีนี้ น้ำเต็มตลิ่ง...แต่ไม่ล้นตลิ่ง คาดมีฝนหลายพื้นที่ ด้านเจ้าพระยาปรับลดระบายน้ำเหลือ 640 ลบ.ม./วินาที ท้ายเขื่อนกลับสู่ภาวะปกติแล้ว
วันนี้ (13 พฤศจิกายน  2567) เวลา 14.00 น. นางสาวศศิกานต์ วัฒนะจันทร์  รองโฆษกประจำสำนักนายกรัฐมนตรี เปิดเผยว่า นายภูมิธรรม เวชยชัย รองนายกรัฐมนตรีและ รมว.กลาโหม ในฐานะประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. ได้มอบหมายหน่วยงานที่เกี่ยวข้องติดตามสภาพอากาศและความช่วยเหลือแก่ประชาชน โดยกรมอุตุนิยมวิทยาคาดการณ์พยากรณ์ฝนสะสมรายวัน (10 วันล่วงหน้าระหว่างวันที่ 13 - 22 พ.ย. 67) ช่วงเทศกาลลอยกระทงปีนี้ อาจมีฝนฟ้าคะนองบางพื้นที่ โดยเฉพาะพื้นที่ภาคกลาง ภาคตะวันออก กทม. และปริมณฑล ภาคใต้ตอนบน แต่ไม่น่าเป็นอุปสรรค
“ช่วงเทศกาลลอยกระทงในปีนี้ปริมาณน้ำท่าอยู่ในเกณฑ์ดีหลายพื้นที่ สำหรับพยากรณ์อากาศจะมีฝนตกในบางพื้นที่ช่วงเทศกาลลอยกระทง ขอให้ประชาชนดูแลสุขภาพจากอากาศที่เปลี่ยนแปลง และติดตามข่าวสารจากหน่วยงานราชการอย่างใกล้ชิด”
สถานการณ์เขื่อนเจ้าพระยา ล่าสุดวันนี้ (13 พ.ย. 67) รองโฆษกฯ เปิดเผยว่า ได้ปรับลดการระบายน้ำเขื่อนเจ้าพระยาลงต่อเนื่องจากเดิมที่ 691 ลบ.ม./วินาที เป็น 640 ลบ.ม./วินาที “การปรับลดการระบายน้ำอย่างต่อเนื่อง ส่งผลดีทำให้พื้นที่ท้ายเขื่อนเจ้าพระยากลับเข้าสู่ภาวะปกติแล้ว ส่วนพื้นที่ C67 สะพานหัวเวียง จ.พระนครศรีอยุธยา ระดับน้ำยังสูงกว่าตลิ่ง 3 ซม. ลดลงจากเมื่อวานนี้ 11 ซม. ซึ่งเจ้าหน้าที่ชุดปฏิบัติการได้เร่งสูบน้ำระบายออกจากพื้นที่โดยเร็วเพื่อบรรเทาความเดือดร้อนให้แก่ประชาชน คาดว่าวันนี้จะสามารถเข้าสู่ภาวะปกติได้”
รองโฆษกฯ กล่าวต่อไปว่า จากข้อมูลกรมอุตุนิยมวิทยา เปิดเผยเส้นทางพายุหมุนเขตร้อนในมหาสมุทรแปซิฟิกตะวันตกและทะเลจีนใต้ เช้าวันนี้ พายุหยินซิ่ง “YINXING” สลายตัวไปเป็นหย่อมความกดอากาศต่ำแล้ว ส่วนพายุอีก 3 ลูก ยังไม่มีแนวโน้มจะเคลื่อนเข้าสู่ประเทศไทย มวลอากาศเย็นยังทำหน้าที่ดูดกลืนพายุไปเกือบทั้งหมด ไม่น่ากังวลเรื่องพายุที่จะส่งผลกระทบกับประเทศไทยในระยะ 10 วันข้างหน้านี้

ที่มา : https://www.thaigov.go.th/news/contents/details/90188