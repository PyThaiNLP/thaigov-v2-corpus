รัฐบาลไทย-ข่าวทำเนียบรัฐบาล-วธ.จัดแสดงแฟชั่นโชว์ พร้อมจำหน่ายสินค้าเครื่องแต่งกาย ผลิตภัณฑ์ผ้าไทยร่วมสมัย Contemporary Southern Batik 2024


วันพุธที่ 13 พฤศจิกายน 2567
วธ.จัดแสดงแฟชั่นโชว์ พร้อมจำหน่ายสินค้าเครื่องแต่งกาย ผลิตภัณฑ์ผ้าไทยร่วมสมัย Contemporary Southern Batik 2024
วธ.จัดแสดงแฟชั่นโชว์ พร้อมจำหน่ายสินค้าเครื่องแต่งกาย ผลิตภัณฑ์ผ้าไทยร่วมสมัย Contemporary Southern Batik 2024
วธ.จัดแสดงแฟชั่นโชว์ พร้อมจำหน่ายสินค้าเครื่องแต่งกาย ผลิตภัณฑ์ผ้าไทยร่วมสมัย Contemporary Southern Batik 2024 วันที่ 9-12 พ.ย.นี้
ณ ศูนย์การค้าสยามดิสคัฟเวอรี่และดิโอลด์ สยาม หนุนผู้ประกอบการพัฒนาการสร้างสรรค์ผลงานศิลปะร่วมสมัย อนุรักษ์ผ้าไทย ส่งเสริมเศรษฐกิจชาติ
เมื่อวันที่ ๙ พฤศจิกายน ๒๕๖๗ นางยุพา  ทวีวัฒนะกิจบวร  ปลัดกระทรวงวัฒนธรรม เป็นประธานพิธีเปิดกิจกรรมจัดแสดงแฟชั่นโชว์ และจำหน่ายสินค้าเครื่องแต่งกาย และผลิตภัณฑ์ผ้าไทยร่วมสมัย Contemporary Southern Batik 2024 ภายใต้โครงการพัฒนาการสร้างสรรค์ผลงานศิลปะร่วมสมัยเพื่อส่งเสริมเศรษฐกิจ : การออกแบบแฟชั่นและเครื่องแต่งกายร่วมสมัย ประจำปีงบประมาณ  พ.ศ.๒๕๖๗  โดยมีนางเกษร   กำเหนิดเพ็ชร   รองผู้อำนวยการสำนักงานศิลปวัฒนธรรมร่วมสมัย นางสาววราพรรณ ชัยชนะสิริ รองอธิบดีกรมส่งเสริมวัฒนธรรม  นายธนพล พรมสุวงษ์ เลขานุการกรมการศาสนา วิทยากรในโครงการ ได้แก่ นายหิรัญกฤษฏิ์ ภัทรบริบูรณ์กุล (ดีไซเนอร์) นายวชิรปาณี มากดี (แฟชั่นสไตล์ลิส ) และนายศิวัจน์ เลิศศศิศักดิ์ (ผู้เชี่ยวชาญด้านธุรกิจแฟชั่น) เครือข่ายดีไซเนอร์ นางสาวสิริอร เฑียรฆประสิทธิ์ ผู้ประกอบการที่ร่วมโครงการฯและแขกผู้มีเกียรติ เข้าร่วมงาน ณ บริเวณชั้น ๓ ศูนย์การค้าสยามดิสคัฟเวอรี กรุงเทพฯ  ภายในงานมีการแสดงแฟชั่นโชว์ ๓๐ ชุดผลงาน  ซึ่งเป็นฝีมือการสร้างสรรค์จากผู้ประกอบการผ้าภาคใต้
ทั้งนี้  สำนักงานศิลปวัฒนธรรมร่วมสมัย (สศร.) กระทรวงวัฒนธรรม จัดโครงการพัฒนาการสร้างสรรค์ผลงานศิลปะร่วมสมัยเพื่อส่งเสริมเศรษฐกิจ : การออกแบบแฟชั่นและเครื่องแต่งกายร่วมสมัย ประจำปีงบประมาณ  พ.ศ.๒๕๖๗ เพื่อส่งเสริมศิลปะร่วมสมัยสาขาการออกแบบเครื่องแต่งกายและเพื่อสืบสาน รักษา และต่อยอดภูมิปัญญาผ้าไทยเป็นการสืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงในการอนุรักษ์ผ้าไทยให้คนไทยได้มีความภาคภูมิใจ  โดยโครงการฯมุ่งให้ความรู้เพื่อเพิ่มขีดความสามารถให้แก่ผู้ประกอบการในด้านการออกแบบเครื่องแต่งกาย การสร้างสไตล์และชุดเครื่องแต่งกายในหลากหลายรูปแบบและการสร้างแบรนด์ของตนเองสามารถตอบโจทย์กลุ่มวัยทำงานและวัยรุ่นให้หันมาสนใจใส่ผ้าไทย ตลอดจนการขยายตลาดสินค้าออนไลน์
สำหรับกิจกรรมจัดแสดงแฟชั่นโชว์ และจำหน่ายสินค้าเครื่องแต่งกาย และผลิตภัณฑ์ผ้าไทยร่วมสมัย Contemporary Southern Batik 2024 มีการจำหน่ายสินค้าเครื่องแต่งกาย และผลิตภัณฑ์ผ้าไทยร่วมสมัยจากผู้ประกอบการภาคใต้ ได้แก่  บาติก เดอ นารา จังหวัดปัตตานี  , มีดี นาทับ จังหวัดสงขลา , รายาบาติก จังหวัดปัตตานี , กลุ่มสีมายา จังหวัดยะลา และเก๋ บาติก จังหวัดยะลา เพื่อให้ประชาชนได้เลือกซื้อสินค้า โดยจัดขึ้นในวันที่ ๙ – ๑๐ พฤศจิกายน ๒๕๖๗ ณ  ศูนย์การค้าสยามดิสคัฟเวอรี่ ชั้น ๓ และวันที่ ๑๑ - ๑๒ พฤศจิกายน ๒๕๖๗ ณ ลานพระนคร ชั้น ๓ ดิ โอลด์ สยาม

ที่มา : https://www.thaigov.go.th/news/contents/details/90176