รัฐบาลไทย-ข่าวทำเนียบรัฐบาล-กรุงไทยพลิกเงินลงทุนให้งอกเงยกับ 6 DRx ใหม่ อิงหุ้นชั้นนำสหรัฐ “Mastercard-Visa-Estee-Nike-AMD และ Broadcom” เซมิคอนดักเตอร์ยักษ์ใหญ่ ดีเดย์ 18 พ.ย.นี้


วันพุธที่ 13 พฤศจิกายน 2567
13/11/2567
พิมพ์
กรุงไทยพลิกเงินลงทุนให้งอกเงยกับ 6 DRx ใหม่ อิงหุ้นชั้นนำสหรัฐ “Mastercard-Visa-Estee-Nike-AMD และ Broadcom” เซมิคอนดักเตอร์ยักษ์ใหญ่ ดีเดย์ 18 พ.ย.นี้
ธนาคารกรุงไทย ตอบโจทย์การลงทุนหุ้นนอก เตรียมเสนอขาย DRx ใหม่ อ้างอิง 6 หุ้นชั้นนำในสหรัฐฯ เปิดโอกาสพลิกเงินลงทุนให้งอกเงยพร้อมกัน 18 พ.ย. 67 นี้
กรุงไทยพลิกเงินลงทุนให้งอกเงยกับ 6 DRx ใหม่ อิงหุ้นชั้นนำสหรัฐ “Mastercard-Visa-Estee-Nike-AMD และ Broadcom” เซมิคอนดักเตอร์ยักษ์ใหญ่ ดีเดย์ 18 พ.ย.นี้
ธนาคารกรุงไทย ตอบโจทย์การลงทุนหุ้นนอก เตรียมเสนอขาย DRx ใหม่ อ้างอิง 6 หุ้นชั้นนำในสหรัฐฯ ทั้งผู้นำระบบการชำระเงินของโลก “Mastercard และ Visa” เครื่องสำอางดัง “Estee Lauder” เสื้อผ้าและอุปกรณ์กีฬา  “Nike” และผู้นำเซมิคอนดักเตอร์ “AMD และ Broadcom” เปิดโอกาสพลิกเงินลงทุนให้งอกเงยพร้อมกัน 18 พ.ย. 67 นี้
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย กล่าวว่า ธนาคารกรุงไทย ในฐานะธนาคารพาณิชย์ชั้นนำของประเทศ เดินหน้าพัฒนาผลิตภัณฑ์และบริการทางการเงินอย่างต่อเนื่อง เพื่อตอบโจทย์ความต้องการของลูกค้าแบบครบวงจร ทั้งการออมและการลงทุนแบบไร้ขีดจำกัด ทั้งในประเทศและต่างประเทศ ล่าสุด เพื่อตอกย้ำความเป็นผู้นำผลิตภัณฑ์ตราสารแสดงสิทธิในหลักทรัพย์ต่างประเทศ หรือ DR ภายใต้แบรนด์ดิ้ง DR80 ธนาคารได้เตรียมเปิดตัว DRx เพิ่มอีก 6 หลักทรัพย์ รวมเป็น 19 หลักทรัพย์ ทำให้มีหลักทรัพย์ DR รวมถึง DRx ภายใต้แบรนด์ดิ้ง DR80 ครอบคลุมมากถึง 35 หลักทรัพย์ จากตลาดหุ้นเอเชีย สหรัฐอเมริกา และยุโรป เปิดโอกาสให้ผู้ลงทุนเข้าถึงการลงทุนในหลักทรัพย์ต่างประเทศที่โดดเด่นได้หลากหลายมากที่สุดในตลาด
ทั้งนี้ DRx ใหม่ อ้างอิงหุ้นในสหรัฐอเมริกา ประกอบด้วย
● บริษัท Estee Lauder Companies Inc. จากตลาด NYSE (ESTEE80X) ผู้ผลิตและจำหน่ายเครื่องสำอาง สกินแคร์ น้ำหอม และผลิตภัณฑ์ดูแลเส้นผมระดับโลก ตอบโจทย์กลุ่มลูกค้าทั่วโลกด้วยคุณภาพและนวัตกรรมที่เป็นเอกลักษณ์
● บริษัท Nike Inc. จากตลาด NYSE (NIKE80X) แบรนด์สินค้าแฟชั่นและกีฬาชื่อดัง ผู้นำในอุตสาหกรรมผลิตรองเท้า เสื้อผ้า และอุปกรณ์กีฬา ด้วยความคิดสร้างสรรค์และเทคโนโลยีล้ำสมัย ตอบโจทย์คนรุ่นใหม่และนักกีฬาทั่วโลก
● บริษัท Visa Inc. จากตลาด NYSE (VISA80X) หนึ่งในเครือข่ายการชำระเงินที่ใหญ่ที่สุดในโลก ให้บริการชำระเงินที่รวดเร็ว ปลอดภัย และสะดวกสบายสำหรับลูกค้าและผู้ประกอบการ
● บริษัท Mastercard Inc. จากตลาด NYSE (MA80X) หนึ่งในผู้นำระบบการชำระเงินระดับโลก ที่เชื่อมโยงผู้คน ธุรกิจ และระบบเศรษฐกิจผ่านเทคโนโลยีการชำระเงินที่ก้าวหน้า
● บริษัท Advanced Micro Devices, Inc. หรือ AMD จากตลาด NASDAQ (AMD80X) บริษัทผู้ผลิตและพัฒนาเซมิคอนดักเตอร์และเทคโนโลยีคอมพิวเตอร์ที่มีชื่อเสียงในด้านความแรงและประสิทธิภาพสูง
● บริษัท Broadcom Inc. จากตลาด NASDAQ (AVGO80X) บริษัทเทคโนโลยีสารสนเทศและเซมิคอนดักเตอร์ชั้นนำ ที่มีบทบาทสำคัญในการพัฒนานวัตกรรมโซลูชันด้านเทคโนโลยีสำหรับการสื่อสาร การประมวลผลข้อมูล และอุปกรณ์ต่างๆ
DRx เป็นส่วนหนึ่งของกลุ่มหลักทรัพย์ DR (Depositary Receipt) โดยนักลงทุนสามารถซื้อขาย DRx ได้ในช่วงเวลากลางคืนตามเวลาทำการตลาดหลักทรัพย์ US ทำให้ผู้ลงทุนสามารถติดตามความเคลื่อนไหวของราคาหลักทรัพย์อ้างอิงและปรับการลงทุนได้ทันสถานการณ์ ทำให้ DRx สามารถให้ผลตอบแทนใกล้เคียงกับการซื้อหุ้นต่างประเทศตรง จึงเป็นอีกทางเลือกหนึ่งของการลงทุนในต่างประเทศ ที่ทำให้นักลงทุนสามารถเป็นเจ้าของหุ้นบริษัทระดับโลกจากสหรัฐอเมริกาได้ และยังได้รับสิทธิประโยชน์ต่างๆ เสมือนกับการลงทุนในต่างประเทศโดยตรง
ผู้สนใจสามารถลงทุนใน DRx ทั้ง 6 หลักทรัพย์ ได้ตั้งแต่วันที่ 18 พฤศจิกายน 2567 โดยเปิดซื้อขายตาม US Time Zones หรือเวลา 20.00 - 04.00 น. (T+1) ตามเวลาไทย ผ่านตลาดหลักทรัพย์แห่งประเทศไทย สำหรับผู้ลงทุนที่มีบัญชีซื้อขายหลักทรัพย์แล้ว สามารถลงทุนในรูปแบบสกุลเงินบาท ผ่านทางแอปพลิเคชันสตรีมมิ่ง (Streaming) ได้ทันที โดยไม่ต้องจองซื้อ และสอบถามรายละเอียดเพิ่มเติมได้ที่ ธนาคารกรุงไทยทุกสาขา หรือ Krungthai Contact Center โทร. 02-111-1111

ที่มา : https://www.thaigov.go.th/news/contents/details/90177