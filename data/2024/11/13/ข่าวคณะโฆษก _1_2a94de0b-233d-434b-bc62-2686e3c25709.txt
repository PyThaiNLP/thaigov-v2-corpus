รัฐบาลไทย-ข่าวทำเนียบรัฐบาล-“คารม” รองโฆษกรัฐบาล เชิญชวน ปชช. นั่งรถทัวร์เที่ยวงาน ‘ลอยกระทง ลงแอ่วเหนือ’ ลดค่าโดยสาร 10% หนุนนโยบายรัฐบาลโครงการแอ่วเหนือคนละครึ่ง กระตุ้นเศรษฐกิจท่องเที่ยวในประเทศ


วันพุธที่ 13 พฤศจิกายน 2567
13/11/2567
พิมพ์
“คารม” รองโฆษกรัฐบาล เชิญชวน ปชช. นั่งรถทัวร์เที่ยวงาน ‘ลอยกระทง ลงแอ่วเหนือ’ ลดค่าโดยสาร 10% หนุนนโยบายรัฐบาลโครงการแอ่วเหนือคนละครึ่ง กระตุ้นเศรษฐกิจท่องเที่ยวในประเทศ
“คารม” รองโฆษกรัฐบาล เชิญชวน ปชช. นั่งรถทัวร์เที่ยวงาน ‘ลอยกระทง ลงแอ่วเหนือ’ ลดค่าโดยสาร 10% หนุนนโยบายรัฐบาลโครงการแอ่วเหนือคนละครึ่ง กระตุ้นเศรษฐกิจท่องเที่ยวในประเทศ
วันนี้ (13 พฤศจิกายน 2567) นายคารม พลพรกลาง รองโฆษกประจำสำนักนายกรัฐมนตรี เชิญชวนประชาชนเดินทางท่องเที่ยวสัมผัสอากาศหนาวเย็นและเทศกาลส่งท้ายปีเก่าต้อนรับปีใหม่ 2568 ตามมาตรการกระตุ้นการท่องเที่ยวในพื้นที่ประสบอุทกภัยภาคเหนือ ร่วมสืบสานประเพณีลอยกระทง เผาเทียน เล่นไฟ ในเดือน พ.ย. 2567 สนับสนุนนโยบายรัฐบาลโครงการแอ่วเหนือคนละครึ่ง กระตุ้นเศรษฐกิจการท่องเที่ยวในพื้นที่ภาคเหนือ
นายคารม กล่าวว่า บริษัท ขนส่ง จำกัด (บขส.) ได้จัดกิจกรรม “ลอยกระทง ลงแอ่วเหนือ ลด 10%” โดยมอบส่วนลดค่าโดยสาร 10% (ไม่รวมค่าธรรมเนียม) ให้ผู้โดยสารที่จองตั๋ว บขส. เดินทางไป – กลับ ระหว่างวันที่ 8 – 18 พ.ย.2567 ในเส้นทางการเดินรถโดยสาร 3 จังหวัด ประกอบด้วย เชียงใหม่ ตาก และ สุโขทัย สามารถจองตั๋วผ่านช่องทางจำหน่ายตั๋วโดยสาร บขส. ทั่วประเทศ และช่องทางออนไลน์ได้ที่ เว็บไซต์ บขส. https://tcl99web.transport.co.th หรือ Application E – ticket ซึ่งการใช้สิทธิ์ส่วนลดเป็นไปตามเงื่อนไขและตามระเบียบที่บริษัทฯ กำหนด
นายคารม กล่าวต่อว่า ในเดือน พ.ย. 2567 หลายจังหวัดภาคเหนือได้จัดงานกิจกรรมประเพณีและเทศกาลต่าง ๆ ที่น่าสนใจ อาทิ งานประเพณียี่เป็ง บริเวณนครเชียงใหม่ จ.เชียงใหม่ วันที่ 15 – 18 พ.ย. 2567 งานกระทงสายไหลประทีป บริเวณริมสายธารลานกระทงสาย จ.ตาก วันที่ 15 – 18 พ.ย. 2567 งานเผาเทียน เล่นไฟ บริเวณอุทยานประวัติศาสตร์สุโขทัย จ.สุโขทัย วันที่ 8 – 14 พ.ย.2567 และงานล่องสะเปา บริเวณข่วงนคร และท่าน้ำสิงห์ชัย จ.ลำปาง วันที่ 14 – 15 พ.ย. 2567 ซึ่งผู้โดยสารสามารถใช้บริการรถโดยสารสาธารณะเดินทางไปเที่ยวงานประเพณีสำคัญดังกล่าวได้อีกด้วย
“สามารถลงทะเบียนเข้าร่วมแคมเปญ “แอ่วเหนือคนละครึ่ง” กระตุ้นการท่องเที่ยวภาคเหนือ โดยเฉพาะในพื้นที่ที่ได้รับผลกระทบจากอุทกภัย โดยรัฐบาลและผู้ประกอบการมอบส่วนลด 50% สูงสุด 400 บาท ให้แก่นักท่องเที่ยวที่กำลังจับจ่ายซื้อสินค้าและบริการอยู่ในพื้นที่ 17 จังหวัดภาคเหนือ ได้แก่ เชียงราย เชียงใหม่ น่าน แพร่ พะเยา แม่ฮ่องสอน ลำพูน ลำปาง ตาก อุตรดิตถ์ พิษณุโลก สุโขทัย เพชรบูรณ์ พิจิตร กำแพงเพชร นครสวรรค์ และอุทัยธานี ลงทะเบียนได้ตั้งแต่ วันที่ 1 พฤศจิกายน 2567 ถึง 31 ธันวาคม 2567 ดูรายละเอียด สิทธิคงเหลือ และรายชื่อสถานประกอบการได้ที่ เว็บไซต์ แอ่วเหนือคนละครึ่ง.com สอบถามข้อมูลได้ที่ TAT Contact Center โทร. 1672” นายคารม ระบุ

ที่มา : https://www.thaigov.go.th/news/contents/details/90170