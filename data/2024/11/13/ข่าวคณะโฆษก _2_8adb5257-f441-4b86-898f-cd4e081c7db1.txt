รัฐบาลไทย-ข่าวทำเนียบรัฐบาล-“ศศิกานต์” เผย รัฐบาล คุมเข้ม ช่วงเทศกาลลอยกระทง 67 มอบหมายหน่วยงานภาครัฐ บูรณาการแผนรองรับทางน้ำ เน้นย้ำ ความปลอดภัยของพี่น้องประชาชน


วันพุธที่ 13 พฤศจิกายน 2567
13/11/2567
พิมพ์
“ศศิกานต์” เผย รัฐบาล คุมเข้ม ช่วงเทศกาลลอยกระทง 67 มอบหมายหน่วยงานภาครัฐ บูรณาการแผนรองรับทางน้ำ เน้นย้ำ ความปลอดภัยของพี่น้องประชาชน
“ศศิกานต์” เผย รัฐบาล คุมเข้ม ช่วงเทศกาลลอยกระทง 67 มอบหมายหน่วยงานภาครัฐ บูรณาการแผนรองรับทางน้ำ เน้นย้ำ ความปลอดภัยของพี่น้องประชาชน
วันนี้ (13 พฤศจิกายน 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ในช่วงเทศกาลลอยกระทง ประจำปี 2567  ซึ่งจะตรงกับ วันศุกร์ที่ 15 พฤศจิกายน คาดว่าจะมีประชาชนและนักท่องเที่ยวเข้ามาร่วมกิจกรรมเป็นจำนวนมาก  โดยเฉพาะบริเวณสถานที่ท่าเรือที่เป็นที่นิยมในการจัดกิจกรรม เช่น ท่าเรือสะพานพุทธ ท่าเรือสี่พระยา ท่าเรือเอเชียทีค และท่าเรือไอคอนสยาม
รัฐบาลโดยหน่วยงานที่เกี่ยวข้อง เตรียมความพร้อมดำเนินการจัดทำแผนปฏิบัติการมาตรการรักษาความปลอดภัยในช่วงเทศกาลลอยกระทง ประจำปี 2567 โดยทางด้าน กรมเจ้าท่า ได้ออกประกาศควบคุมเรือและเตือนให้เรือทุกชนิดใช้ความระมัดระวังในการเดินเรือในคืนลอยกระทง เป็นจำนวน 3 ฉบับ ได้แก่
1. ประกาศที่ 258/2567 เรื่อง กำหนดให้แม่น้ำเจ้าพระยา เป็นพื้นที่ควบคุมการเดินเรือในประเพณีลอยกระทง
2. ประกาศ ที่ 259/2567 เรื่อง มาตรการเพื่อความปลอดภัยในประเพณีลอยกระทง
3. ประกาศ ที่ 260/2567 เรื่อง เตือนให้ใช้ความระมัดระวังในการเดินเรือในประเพณีลอยกระทง
ทั้งนี้ ในส่วนของ กรมเจ้าท่า ได้มีการออกคำสั่ง  ที่ 1050/2567 แต่งตั้งคณะทำงานเพื่อตรวจสภาพความปลอดภัยของเรือโดยสารทุกชนิดในพื้นที่กรุงเทพมหานคร และคำสั่งที่ 1051/2567 เรื่อง ให้เข้มงวด กวดขันในการปฏิบัติให้เป็นไปตามแผนการปฏิบัติมาตรการเพื่อความปลอดภัย
“มาตรการรักษาความปลอดภัยดังกล่าว จะเป็นการช่วยตรวจตราควบคุม ดูแลการเดินเรือ การใช้เรือและท่าเทียบเรือต่าง ๆ ในคืนวันลอยกระทงให้เกิดความเป็นระเบียบเรียบร้อย สร้างความปลอดภัยต่อชีวิตและทรัพย์สินของประชาชน ตลอดจนป้องกันอุบัติเหตุทางน้ำที่อาจจะเกิดขึ้นได้  ขอความร่วมมือประชาชนและนักท่องเที่ยวปฏิบัติตามคำแนะนำของเจ้าหน้าที่ประจำท่าเทียบเรือโดยเคร่งครัด และหากท่านใดพบเห็นเหตุการณ์ความไม่ปลอดภัยทางน้ำ โทร.สายด่วนกรมเจ้าท่า 1199 ได้ตลอด 24 ชั่วโมง ” นางสาวศศิกานต์ กล่าว

ที่มา : https://www.thaigov.go.th/news/contents/details/90172