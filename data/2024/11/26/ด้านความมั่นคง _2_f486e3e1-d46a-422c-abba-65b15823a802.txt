รัฐบาลไทย-ข่าวทำเนียบรัฐบาล-มท. เตรียมออกประกาศกระทรวง 2 ฉบับบริหารจัดการแรงงานต่างด้าว ลดปัญหาการถูกเลือกปฏิบัติ เป็นเหยื่อค้ามนุษย์ พร้อมส่งเสริมให้มีกำลังแรงงานเพียงพอในภาคเศรษฐกิจ


วันอังคารที่ 26 พฤศจิกายน 2567
26/11/2567
พิมพ์
มท. เตรียมออกประกาศกระทรวง 2 ฉบับบริหารจัดการแรงงานต่างด้าว ลดปัญหาการถูกเลือกปฏิบัติ เป็นเหยื่อค้ามนุษย์ พร้อมส่งเสริมให้มีกำลังแรงงานเพียงพอในภาคเศรษฐกิจ
โฆษกมหาดไทย เผย มท. เตรียมออกประกาศกระทรวง 2 ฉบับบริหารจัดการแรงงานต่างด้าว ลดปัญหาการถูกเลือกปฏิบัติ เป็นเหยื่อค้ามนุษย์ พร้อมส่งเสริมให้มีกำลังแรงงานเพียงพอในภาคเศรษฐกิจ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า กระทรวงมหาดไทยอยู่ระหว่างเตรียมการออกประกาศกระทรวง 2 ฉบับ ซึ่งเป็นไปตามมติคณะรัฐมนตรี (ครม.) เมื่อวันที่ 24 ก.ย. 67 เพื่อสนับสนุนการบริหารจัดการการทำงานของคนต่างด้าวตามนโยบายรัฐบาล ดูแลสิทธิและโยชน์ของแรงงาน ลดปัญหาการถูกเลือกปฏิบัติตลอดจนการตกเป็น เหยื่อการค้ามนุษย์ด้านแรงงาน และได้ดูแลครอบคลุมไปถึงผู้ติดตามซึ่งเป็นบุตรของแรงงานให้ได้รับการคุ้มครองตามหลักมนุษยธรรม
"ประกาศกระทรวงมหาดไทยทั้ง 2 ฉบับ ยังจะมีส่วนช่วยตอบสนองความต้องการแรงงานของผู้ประกอบการให้มีกำลังแรงงานที่เพียงพอ สนับสนุนการเติบโตของเศรษฐกิจและเพิ่มขีดความสามารถในการแข่งขันของประเทศ โดยคำนึงถึงถึงความสมดุลทั้งทั้งทางด้านเศรษฐกิจสังคม และความมั่นคงประเทศ" น.ส.ไตรศุลี กล่าว
โฆษกกระทรวงมหาดไทย กล่าวว่า ขั้นตอนล่าสุดนายอนุทิน ชาญวีรกูล รองนายกรัฐมนตรี และ รมว.มหาดไทยได้ลงนามในร่างประกาศกระทรวงทั้ง 2 ฉบับแล้ว อยู่ระหว่างการนำเสนอให้ น.ส.แพทองธาร ชินวัตร นายกรัฐมนตรีลงนาม ก่อนประกาศในราชกิจจานุเบกษาต่อไป ทั้งนี้เนื่องจากเป็นประกาศกระทรวงที่ออกตามพระราชบัญญัติ (พ.ร.บ.) คนเข้าเมือง พ.ศ.2522 ต้องลงนามโดยนายกรัฐมนตรี และ รมว.มหาดไทย
สำหรับฉบับแรก ประกาศกระทรวงมหาดไทย เรื่อง การอนุญาตให้คนต่างด้าวอยู่ในราชอาณาจักร เป็นกรณีพิเศษ สำหรับคนต่างด้าวสัญชาติกัมพูชา ลาว เมียนมา และเวียดนาม ตามมติคณะรัฐมนตรีเมื่อวันที่ 24 กันยายน 2567 มีสาระสำคัญให้แรงงานทั้ง 4 สัญชาติ ที่การอนุญาตให้อยู่หรือทำงานอยู่ในราชอาณาจักรสิ้นสุดลงโดยผลของกฎหมาย, ที่ได้เดินทางเข้ามาในราชอาณาจักรโดยได้รับอนุญาต แต่ทำงานกับนายจ้างโดยไม่ได้รับอนุญาต และ 3 สัญชาติ (กัมพูชา ลาว และเมียนมา) ที่เข้าเมืองโดยผิดกฎหมาย สามารถอยู่ในประเทศไทยได้เป็นการชั่วคราว ถึง 30 ธ.ค. 67 เพื่อดำเนินการขออนุญาตอยู่และทำงานตามที่ประกาศกระทรวงแรงงานกำหนด
เมื่อดำเนินการตามที่กำหนดและคนต่างด้าวได้รับอนุญาตให้ทำงานแล้ว ให้สามารถอยู่ในประเทศไทยได้เป็นกรณีพิเศษเพื่อทำงานได้จนถึงวันที่ 31 มี.ค. 69 และการอนุญาตนี้ให้ครอบคลุมถึงผู้ติดตามคนต่างด้าวซึ่งเป็นบุตรมีอายุไม่เกิน 18 ปี แต่หากผู้ติดตามมีอายุครบ 18 ปี ตั้งแต่วันประกาศมีผลบังคับและประสงค์จะอยู่ในประเทศไทยต่อไป จะต้องทำงานกับนายจ้างโดยต้องยื่นคำขออนุญาตทำงานตามที่กระทรวงแรงงานกำหนดต่อไป
ประกาศฯ ฉบับนี้ เมื่อประกาศในราชกิจจานุเบกษาแล้วจะมีผลบังคับตั้งแต่วันที่ 2 พ.ย. 67 เป็นต้นไป
น.ส.ไตรศุลี กล่าวว่า ฉบับที่ 2 ประกาศกระทรวงมหาดไทย เรื่อง การอนุญาตให้คนต่างด้าวอยู่ในราชอาณาจักรเป็นการเฉพาะ สำหรับคนต่างด้าวสัญชาติกัมพูชา ลาว เมียนมา และเวียดนาม ซึ่งได้รับอนุญาตให้อยู่ในราชอาณาจักรเป็นการชั่วคราวถึงวันที่ 13 กุมภาพันธ์ 2568 ตามมติคณะรัฐมนตรีเมื่อวันที่ 24 กันยายน 2567 มีสาระสำคัญ กำหนดให้คนต่างด้าว 4 สัญชาติ ที่ได้รับอนุญาตตามมติ ครม. ให้อยู่ทำงานในประเทศไทยเป็นการชั่วคราวถึงวันที่ 13 กุมภาพันธ์ 2568 ซึ่งเป็นกลุ่มที่เข้ามาตาม MOU ระหว่างรัฐบาลไทยกับรัฐบาลทั้ง 4 ประเทศ สามารถขออนุญาตอยู่ในประเทศไทยต่อได้อีก 2 ปี ถึง 13 ก.พ. 70 และสามารถต่ออายุได้อีก 1 ครั้งเป็นเวลา 2 ปี ถึง 13 ก.พ. 72 รวมแล้วเป็นการขยายระยะเวลาให้ขออยู่เพื่อทำงานในประเทศไทยได้อีก 4 ปี และการอนุญาตดังกล่าวให้ครอบคลุมถึงผู้ติดตามซึ่งเป็นบุตรของคนต่างด้าวที่อายุไม่เกิน 18 ปีด้วย แต่หากผู้ติดตามอายุเกิน 18 ปีแล้ว และประสงค์จะอยู่ในประเทศไทยจะต้องทำงานกับนายจ้าง โดยต้องยื่นคำขออนุญาตทำงานต่อไป
สำหรับประกาศฯ ฉบับนี้ เมื่อประกาศในราชกิจจานุเบกษาแล้ว จะมีผลตั้งแต่วันที่ 15 พ.ย. 67 เป็นต้นไป

ที่มา : https://www.thaigov.go.th/news/contents/details/90638