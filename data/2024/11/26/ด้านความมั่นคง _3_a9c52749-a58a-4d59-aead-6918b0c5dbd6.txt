รัฐบาลไทย-ข่าวทำเนียบรัฐบาล-โฆษก มท. เผย ผู้ว่าฯ เพชรบูรณ์ แจงกรณีตอบคำถามสื่อ 


วันอังคารที่ 26 พฤศจิกายน 2567
26/11/2567
พิมพ์
โฆษก มท. เผย ผู้ว่าฯ เพชรบูรณ์ แจงกรณีตอบคำถามสื่อ
โฆษก มท. เผย ผู้ว่าฯ เพชรบูรณ์ แจงกรณีตอบคำถามสื่อ "ทริปน้ำไม่อาบ" ระบุดูแลทุกอย่างให้เป็นไปตามกฎหมาย เศรษฐกิจ ความปลอดภัย ความสงบสุขของประชาชนในพื้นที่ต้องสมดุล
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ตามที่ปรากฏตามสื่อออนไลน์เกี่ยวกับการรวมตัวกันของผู้ขับขี่จักรยานยนต์มาท่องเที่ยวในพื้นที่เพชรบูรณ์ โดยใช้ชื่อว่าทริปน้ำไม่อาบ จำนวนประมาณ 6,000 คัน จุดหมายปลายทางภูทับเบิกและเขาค้อ ในระหว่างวันที่ 23-24 พ.ย. 67 ที่ผ่านมา และนายศรัณยู มีทองคำ ผู้ว่าราชการจังหวัดเพชรบูรณ์ พร้อมด้วย พล.ต.ต.สารนัย คงเมือง ผู้บังคับการตำรวจภูธรจังหวัดเพชรบูรณ์ ปลัดจังหวัดเพชรบูรณ์ นายอำเภอ หล่มเก่า และหน่วยราชการที่เกี่ยวข้อง ได้ลงพื้นที่ตรวจความเรียบร้อย และมีการให้สัมภาษณ์กับสื่อมวลชน ซึ่งปรากฏว่าได้มีการนำบทสัมภาษณ์ลงในสื่อโซเซี่ยล และทีวีช่องต่าง ๆ มีข้อความเพียงว่า "น้อง ๆ ทริปน้ำไม่อาบช่วยกระตุ้นเศรษฐกิจ ถือเป็นเรื่องดี" ทำให้เกิดเสียงวิพากษ์วิจารณ์ในวงกว้างถึงความเหมาะสมของบทสัมภาษณ์ดังกล่าว
ต่อกรณีที่เกิดขึ้น นายอนุทิน ชาญวีรกูล รองนายกรัฐมนตรีและ รมว.มหาดไทย ไม่ได้นิ่งนอนใจได้มอบหมายให้นายอรรษิษฐ์ สัมพันธรัตน์ ปลัดกระทรวงมหาดไทยตรวจสอบข้อเท็จจริงที่เกิดขึ้น และได้รับการชี้แจงเป็นหนังสือด่วนที่สุดจากผู้ว่าราชการจังหวัดเพชรบูรณ์ ทำให้ทราบถึงบทสัมภาษณ์ทั้งหมด ที่ทางนายศรัณยูพร้อมคณะที่ลงพื้นที่ ณ วันดังกล่าวที่ได้เน้นย้ำถึงการดูแลให้ทุกอย่างต้องปฏิบัติตามกฎหมาย การกวดขันที่เข้มงวด ต้องมีความสมดุลระหว่างการให้มีกิจขับเคลื่อนเศรษฐกิจ ความปลอดภัย ประชาชนมีความสงบสุข
โดยในบทสัมภาษณ์ส่วนที่ถูกวิพากษ์วิจารณ์นั้น ผู้สื่อข่าวได้ถามว่า ผู้ว่าฯ มีอะไรจะฝากถึงน้อง ๆ ทริปน้ำไม่อาบหรือไม่ ต่อคำถามนี้ ผู้ว่าราชการจังหวัดเพชรบูรณ์ได้ตอบว่า "การที่น้อง ๆ เดินทางมาเป็นจำนวนมาก ถือว่าเป็นเรื่องดีสำหรับจังหวัดเพชรบูรณ์เป็นการกระตุ้นในเรื่องเศรษฐกิจ สร้างงานสร้างรายได้ให้กับคนในพื้นที่ ในขณะเดียวกัน การเดินทางในลักษณะที่เป็นการใช้รถจักรยานยนต์ที่เป็นจำนวนมาก ก็อาจจะส่งผลกระทบในเรื่องของเหตุเดือดร้อนรำคาญให้กับพี่น้องประชาชน ตามเส้นทาง รวมถึงทั้งผู้ใช้รถใช้ถนน ที่อาจจะถูกรบกวนจากการขับรถอันเป็นลักษณะที่น่าอันตรายของน้อง ๆ เพราะฉะนั้น ก็ฝากในเรื่องของกฎกติกาที่ได้พูดคุยหารือกันไว้ ขอให้ยึดถือในเรื่องของระเบียบกฎกติกาตรงนี้ และก็มาเที่ยวให้มีความสุขนะครับ"
น.ส.ไตรศุลี กล่าวว่า ผู้ว่าราชการจังหวัดเพชรบูรณ์ได้รายงานปลัดกระทรวงมหาดไทยว่า ในช่วงวันที่ 23-24 พ.ย. จังหวัดเพชรบูรณ์ ได้ดำเนินการตั้งจุดตรวจกวดขันวินัยจราจรทริปน้ำไม่อาบ ร่วมกับสถานีตำรวจภูธร ในพื้นที่ จำนวน 18สภ. รวม 43 จุด ผลการปฏิบัติและดำเนินการตามกฎหมายกับบุคคลผู้ฝ่าฝืนกฎจราจรทั้งสิ้น 722 ราย ดังนี้ ไม่สวมหมวกนิรภัย จำนวน 150 ราย ขับรถโดยไม่ได้รับอนุญาต จำนวน 200 ราย อุปกรณ์ส่วนควบไม่ครบถ้วน จำนวน 203 ราย ไม่ติดแผ่นป้ายทะเบียน จำนวน 131 ราย ไม่ชำระภาษีประจำปี จำนวน 4 ราย ขับรถย้อนศรจำนวน 1 ราย, ขับรถโดยประมาทหรือน่าหวาดเสียวฯ จำนวน 33 ราย, ดัดแปลงสภาพรถ ฯจำนวน 30 ราย มีการว่ากล่าวตักเตือน 280 ราย
นอกจากนี้ ได้มีการจับกุมผู้ฝ่าฝืนกฎหมายว่าด้วยการอื่นนอกจากด้านจราจร ได้แก่ จับกุมผู้ต้องหาจำหน่ายน้ำคัมพืชกระท่อมโดยโดยได้อนุญาต จำนวน 3 ราย พบน้ำต้มพืชกระท่อมจำนวน 105 ขวด จับกุมผู้ต้องหาตาม พ.ร.บ. ยาเสพติด จำนวน 1 ราย ของกลางเคตามีนจำนวน 0.518 กรัม

ที่มา : https://www.thaigov.go.th/news/contents/details/90641