รัฐบาลไทย-ข่าวทำเนียบรัฐบาล-“สุดาวรรณ” เผย วธ.มอบของขวัญปีใหม่แก่คนไทย จัดสวดมนต์ข้ามปี – ไหว้พระขอพรพระพุทธสำคัญ เปิดเข้าชมพิพิธภัณฑ์ - อุทยานประวัติศาสตร์ช่วงวันหยุดฟรี 


วันอังคารที่ 26 พฤศจิกายน 2567
“สุดาวรรณ” เผย วธ.มอบของขวัญปีใหม่แก่คนไทย จัดสวดมนต์ข้ามปี – ไหว้พระขอพรพระพุทธสำคัญ เปิดเข้าชมพิพิธภัณฑ์ - อุทยานประวัติศาสตร์ช่วงวันหยุดฟรี
“สุดาวรรณ” เผย วธ.มอบของขวัญปีใหม่แก่คนไทย จัดสวดมนต์ข้ามปี – ไหว้พระขอพรพระพุทธสำคัญ เปิดเข้าชมพิพิธภัณฑ์ - อุทยานประวัติศาสตร์ช่วงวันหยุดฟรี  เชิญชวน ปชช. เลือกซื้อผลิตภัณฑ์วัฒนธรรมไทย มอบเป็นของขวัญปีใหม่ หวังกระตุ้นเศรษฐกิจสู่ชุมชน
“สุดาวรรณ” เผย วธ.มอบของขวัญปีใหม่แก่คนไทย จัดสวดมนต์ข้ามปี – ไหว้พระขอพรพระพุทธสำคัญ เปิดเข้าชมพิพิธภัณฑ์ - อุทยานประวัติศาสตร์ช่วงวันหยุดฟรี  เชิญชวน ปชช. เลือกซื้อผลิตภัณฑ์วัฒนธรรมไทย มอบเป็นของขวัญปีใหม่ หวังกระตุ้นเศรษฐกิจสู่ชุมชน เดินหน้าจับมือภาคีเครือข่าย สนับสนุนศิลปินพื้นบ้านให้มีเวทีแสดง - เกิดการจ้างงานช่วงเทศกาลปีใหม่
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า จากการประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 4/2567 เมื่อเร็วๆ นี้ ที่ประชุมได้พิจารณาโครงการและกิจกรรมของ วธ. เพื่อมอบเป็นของขวัญปีใหม่ พ.ศ. 2568 ให้แก่ประชาชน ซึ่งในส่วนของสำนักงานปลัดกระทรวงวัฒนธรรม ได้จัดบัตรอวยพรอิเล็กทรอนิกส์ (e-card) ในช่วงเทศกาลวันขึ้นปีใหม่ เพื่อให้ประชาชนร่วมสวัสดีปีใหม่และส่งความสุขออนไลน์ด้วยบัตรอวยพรอิเล็กทรอนิกส์ ขณะที่กรมการศาสนากำหนดจัดเทศกาลแห่งธรรมของขวัญ แห่งศรัทธา ประกอบด้วย เทศกาลแห่ดาวคริสต์มาส ณ ชุมชนท่าแร่ จังหวัดสกลนคร ซึ่งเป็นเทศกาลสำคัญของชาวคริสต์ เพื่อระลึกถึงการประสูติของพระเยซูภายในงานมีซานตาคลอสบาทหลวง นำขนมหวาน ลูกอมตุ๊กตาแจกให้ประชาชน ระหว่างวันที่ 23 - 25 ธันวาคม 2567
รมว.วธ. กล่าวว่า นอกจากนี้จะจัดกิจกรรมสวดมนต์ข้ามปี ณ มณฑลพิธีท้องสนามหลวง ส่งเสริมให้ประชาชนเฉลิมฉลองปีใหม่และเสริมสิริมงคลให้แก่ชีวิตด้วยการทำบุญ ลด ละเลิกอบายมุข ส่วนภูมิภาค ศน. จะประสานกับวัดในจังหวัดต่างๆ ทั่วประเทศจัดสวดมนต์ข้ามปีตามความพร้อมและบริบทของแต่ละพื้นที่ รวมทั้งจัดกิจกรรมสวดมนต์ข้ามปีอาเซียน 16 จังหวัด ร่วมกับสำนักงานวัฒนธรรมจังหวัดที่มีชายแดนติดต่อกับประเทศเพื่อนบ้านในกลุ่มอาเซียน 16 จังหวัด ได้แก่ ตาก ตราด แม่ฮ่องสอน เชียงราย เลย หนองคาย บึงกาฬ นครพนม มุกดาหาร อุบลราชธานี ศรีสะเกษ สุรินทร์ สระแก้ว ระนอง สงขลา และสตูล
ขณะที่ กรมส่งเสริมวัฒนธรรม (สวธ.) มอบของขวัญปีใหม่โดยการสนับสนุนศิลปินพื้นบ้านให้มีเวทีแสดงเกิดการจ้างงานและสร้างรายได้ เช่น การแสดงทางวัฒนธรรม หมอลำ ลำตัด กันตรึม หนังตะลุง โนรา ภายในงานกาชาด ประจำปี 2567 ณ สวนลุมพินี นอกจากนี้ สวธ. ได้ประสานงานกับภาคีเครือข่าย ทั้งภาครัฐ ภาคเอกชนให้สนับสนุนศิลปินพื้นบ้านให้มีเวทีเผยแพร่ความสามารถและศักยภาพ ให้เกิดจ้างงานการแสดงช่วงเทศกาลปีใหม่ในพื้นต่างๆ ทั้ง 76 จังหวัดทั่วประเทศ เพื่อถ่ายทอดองค์ความรู้ของศิลปินพื้นบ้านและส่งเสริมให้มีการสร้างรายได้ให้ศิลปินพื้นบ้านอีกด้วย และ สวธ.จัดการแสดงระบำ รำ ฟ้อน ละครนอก เรื่อง สังทอง ตอน มณฑาลงกระท่อม ณ หอประชุมใหญ่ ศูนย์วัฒนธรรมแห่งประเทศไทยให้ประชาชนได้เข้าชม รวมถึงเปิดให้เข้าชมหออัครศิลปิน อำเภอหลวง จังหวัดปทุมธานี ระหว่างวันที่ 15 ธันวาคมถึงวันที่ 15 มกราคม 2568
นางสาวสุดาวรรณ กล่าวอีกว่า กรมศิลปากร (ศก.) มอบของขวัญปีใหม่โดยเปิดให้เข้าชมพิพิธภัณฑสถานแห่งชาติ อุทยานประวัติศาสตร์ในช่วงวันหยุดเทศกาลปีใหม่ โดยไม่เสียค่าเข้าชม และจัดกิจกรรมสักการะพระพุทธรูป ณ วังหน้า พระปฏิมาแห่งแผ่นดิน โดยนำพระพุทธรูปสำคัญๆ จากเมืองโบราณในจังหวัดต่างๆ มาให้ประชาชนสักการะ ระหว่างวันที่ 25 ธันวาคมถึงวันที่ 5 มกราคม 2568 ณ พิธภัณฑสถานแห่งชาติ พระนคร และรายงานอีกว่าจะนำหนังสือที่จัดพิมพ์โดยกรมศิลปากรมาจัดจำหน่วยโดยลดราคาเป็นพิเศษ รวมถึงนำของที่ระลึกที่กรมศิลปากรจัดทำขึ้นมาให้ประชาชนเลือกซื้อเป็นของขวัญเพื่อนำไปมอบในโอกาสเทศกาลปีใหม่ด้วย
รัฐมนตรีว่าการกระทรวงวัฒนธรรม กล่าวว่า ขณะที่ศูนย์คุณธรรม (องค์การมหาชน) ร่วมกับองค์การสวนสัตว์แห่งประเทศไทยฯจัดกิจกรรม “Moral Verse x Zoo ทำดีในโลกเสมือน ต่อยอดทำดีได้ได้ในสวนสัตว์” มอบบัตรเข้าชม สวนสัตว์ฟรี โดยใช้คะแนนจากเกม Moral Verse แลกบัตรเข้าชมสวนสัตว์ฟรีทั่วประเทศ ทั้งในรูปแบบของ One day pass และบัตร Family Pass ซึ่งทุกคนสามารถร่วมเล่นเกมออนไลน์เพื่อสะสมคะแนน ได้ที่ https://moralsverse.com และสถาบันบัณฑิตพัฒนศิลป์ จัดมหกรรมศิลปวัฒนธรรมไทยและการแสดงสร้างสรรค์ระดับชาติและระดับนานาชาติ ณ ลานคนเมือง ศาลาว่าการกรุงเทพมหานคร ส่วนหอภาพยนตร์ (องค์การมหาชน) จัดฉายภาพยนตร์โปรแกรม “Warm on a Cold Night” ระหว่างวันที่ 24 ธันวาคมถึงวันที่ 1 มกราคม 2568 ณ หอภาพยนตร์ อำเภอพุทธมณฑล จังหวัดนครปฐม
“นอกจากนี้มอบหมายให้สำนักงานปลัดกระทรวงวัฒนธรรมดำเนินการศึกษาแนวทางและช่องทางประชาสัมพันธ์ให้ประชาชนรับทราบข้อมูล รายละเอียดของผลิตภัณฑ์และช่องการการสั่งซื้อผลิตภัณฑ์วัฒนธรรมไทย หรือ CPOT ในเครือข่ายของ วธ. เพื่อให้เป็นตัวเลือกสำหรับประชาชนในการเลือกซื้อผลิตภัณฑ์วัฒนธรรมไทยของจังหวัดต่างๆ อาทิ เสื้อผ้า ของที่ระลึก อาหารและสิ่งของต่างๆ เพื่อมอบเป็นของขวัญในช่วงเทศกาลปีใหม่ ซึ่งจะเป็นการสร้างรายได้และกระตุ้นเศรษฐกิจสู่ชุมชนได้อีกทางด้วย” นางสาวสุดาวรรณ กล่าว

ที่มา : https://www.thaigov.go.th/news/contents/details/90647