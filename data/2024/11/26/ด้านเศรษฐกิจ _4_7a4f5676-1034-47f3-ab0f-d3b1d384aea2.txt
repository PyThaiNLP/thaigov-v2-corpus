รัฐบาลไทย-ข่าวทำเนียบรัฐบาล-สุริยะ” หารือสภาธุรกิจสหรัฐฯ - อาเซียน ดึงเทคโนโลยีและนวัตกรรม AI มาใช้จัดการจราจรและขนส่ง หวังลดอุบัติเหตุและการเสียชีวิตบนท้องถนน พร้อมพัฒนาระบบการชำระเงินในระบบขนส่ง


วันอังคารที่ 26 พฤศจิกายน 2567
สุริยะ” หารือสภาธุรกิจสหรัฐฯ - อาเซียน ดึงเทคโนโลยีและนวัตกรรม AI มาใช้จัดการจราจรและขนส่ง หวังลดอุบัติเหตุและการเสียชีวิตบนท้องถนน พร้อมพัฒนาระบบการชำระเงินในระบบขนส่ง
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า วานนี้ (25 พฤศจิกายน 2567) ได้ให้การต้อนรับ Mr. Brian McFeeters รองประธานอาวุโส สภาธุรกิจสหรัฐอเมริกา - อาเซียน และผู้อำนวยการประจำภูมิภาค (US-ASEAN Business Council: USABC) พร้อมผู้แทนภาคเอกชนจากสหรัฐฯ อาทิ Airbnb, Apple Inc., Google, Mastercard, Visa และ Boeing โดยได้หารือแลกเปลี่ยนความคิดเห็นการพัฒนาความร่วมมือระหว่างรัฐบาลไทยและภาคเอกชนสหรัฐฯ ทั้งด้านการพัฒนาความปลอดภัยทางถนน การส่งเสริมอุตสาหกรรมการบิน การสนับสนุนระบบขนส่งในประเทศไทย การนำเทคโนโลยีและนวัตกรรม AI ในการจัดการขนส่งและจราจร และการพัฒนาเชื้อเพลิงการบินที่ยั่งยืน (SAF)
นายสุริยะ กล่าวต่อว่า รัฐบาลให้ความสำคัญกับความปลอดภัยทางถนนและเร่งแก้ไขปัญหาการเกิดอุบัติเหตุและการเสียชีวิต โดยตั้งเป้าลดการเสียชีวิตจากอุบัติเหตุบนท้องถนนให้เหลือ 50% ของอุบัติเหตุในปัจจุบัน ภายในปี 2570 ซึ่งกระทรวงคมนาคมได้ดำเนินมาตรการสำคัญ เช่น ยกระดับมาตรฐานการออกใบขับขี่ ปรับปรุงมาตรฐานยานพาหนะให้เป็นไปตามข้อกำหนดสหประชาชาติ (UN Regulations) และบังคับใช้กฎหมายความปลอดภัยทางถนนอย่างเคร่งครัด พร้อมทั้งนำเทคโนโลยีและนวัตกรรมการจัดการขนส่งและจราจรโดยเฉพาะด้านการรวบรวมข้อมูลและการวิเคราะห์การขนส่ง เพื่อปรับปรุงการดำเนินงานบริการขนส่งสาธารณะ รวมถึงการใช้ Cloud Computing และ AI ในการบริหารจัดการจราจรให้มีประสิทธิภาพ
ทั้งนี้ กระทรวงคมนาคมมุ่งส่งเสริมการขนส่งที่ครอบคลุม เพื่อให้ประชาชนได้รับความสะดวก พร้อมการเปลี่ยนแปลงสู่เศรษฐกิจดิจิทัล โดยสนับสนุนการมีส่วนร่วมของ Mastercard ในการใช้ระบบชำระเงินแบบเปิด (Open-loop) เพื่อลดเวลาการชำระเงินในช่วงชั่วโมงเร่งด่วนในเส้นทางรถไฟฟ้า MRT และทางด่วน ซึ่งเมื่อ พ.ร.บ. การบริหารจัดการระบบตั๋วร่วม ผ่านการอนุมัติจะร่วมมือกับผู้ให้บริการบัตรชำระเงินระหว่างประเทศอื่น ๆ ในการนำระบบตั๋วร่วมและระบบ Open-loop มาใช้งานให้ครอบคลุมมากยิ่งขึ้น ด้านบริษัท Apple Inc. มีแผนพัฒนาระบบตั๋วร่วมในรูปแบบ Account Based Ticketing (ABT) เพื่อรองรับระบบขนส่งทั้งรถไฟฟ้า MRT รถโดยสาร และเรือโดยสาร โดยตั้งเป้าขยายการใช้ ABT ให้ครอบคลุมระบบขนส่งมวลชนทั้งหมดภายในปี 2571
นอกจากนี้ Airbnb ซึ่งเป็นแพลตฟอร์มตัวกลางที่ให้ผู้มีบ้านหรือห้องให้นักท่องเที่ยวเช่า ได้แสดงความสนใจในการส่งเสริมการท่องเที่ยวร่วมกับการรถไฟแห่งประเทศไทย (รฟท.) โดยปัจจุบัน รฟท. มีเส้นทางรถไฟท่องเที่ยวยอดนิยมหลายเส้นทาง เช่น เส้นทาง Royal Blossom รถไฟสายแห่งความสุข กรุงเทพฯ – กาญจนบุรี และขบวนรถไฟลอยน้ำ กรุงเทพฯ – เขื่อนป่าสักชลสิทธิ์ ซึ่งหาก Airbnb จัดทำแพ็กเกจการท่องเที่ยวร่วมกับ รฟท. จะช่วยสร้างรายได้และประโยชน์ให้กับเศรษฐกิจท้องถิ่นได้อย่างดี
ในโอกาสนี้ นายสุริยะ ได้กล่าวขอบคุณ บริษัท Boeing ที่สนับสนุนประเทศไทยในอุตสาหกรรมการบินทั้งด้านการปรับปรุง การกำกับดูแลความปลอดภัยการบิน การช่วยเหลือด้านการฝึกอบรมทางเทคนิคให้กับสำนักงานการบินพลเรือนแห่งประเทศไทย (กพท.) และความร่วมมือด้านความยั่งยืน โดยประเทศไทยตั้งเป้าที่จะเป็นศูนย์กลางการบินระดับภูมิภาคและส่งเสริมระบบนิเวศการบินและอวกาศ เพื่อขับเคลื่อนการเติบโตทางเศรษฐกิจและบูรณาการระดับภูมิภาค และให้ความสำคัญกับประเด็นความยั่งยืน โดยการส่งเสริมและพัฒนาเชื้อเพลิงการบินที่ยั่งยืน (SAF)

ที่มา : https://www.thaigov.go.th/news/contents/details/90630