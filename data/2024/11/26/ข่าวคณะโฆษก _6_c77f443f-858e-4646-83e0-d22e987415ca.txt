รัฐบาลไทย-ข่าวทำเนียบรัฐบาล-”เตรียมผ้าพันคอ..แก้หนาว “            ศปช.แจ้ง พรุ่งนี้ยาวถึงสัปดาห์หน้า เหนือ-อีสาน เย็นลงอีก 5 องศา ด้าน”บิ๊กอ้วน“ เรียกศปช.ถกด่วนวันนี้ จ่อเล็งของบฟื้นฟู และจัดการน้ำ เชียงใหม่ 


วันอังคารที่ 26 พฤศจิกายน 2567
26/11/2567
พิมพ์
”เตรียมผ้าพันคอ..แก้หนาว “            ศปช.แจ้ง พรุ่งนี้ยาวถึงสัปดาห์หน้า เหนือ-อีสาน เย็นลงอีก 5 องศา ด้าน”บิ๊กอ้วน“ เรียกศปช.ถกด่วนวันนี้ จ่อเล็งของบฟื้นฟู และจัดการน้ำ เชียงใหม่
”เตรียมผ้าพันคอ..แก้หนาว “
ศปช.แจ้ง พรุ่งนี้ยาวถึงสัปดาห์หน้า เหนือ-อีสาน เย็นลงอีก 5 องศา ด้าน”บิ๊กอ้วน“ เรียกศปช.ถกด่วนวันนี้ จ่อเล็งของบฟื้นฟู และจัดการน้ำ เชียงใหม่ เชียงราย ก่อนเข้าครม.สัญจร ขณะที่ 10 จว.ภาคใต้ยังเฝ้าระวังฝนยังตกหนัก
วันนี้ (26 พฤศจิกายน พ.ศ. 2567) เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) เปิดเผยว่า  วันนี้ เวลา 15.00 น.  นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมในฐานะ ผอ.ศปช. ได้เรียกประชุม คณะกรรมการ ศปช.วาระพิเศษ เพื่อพิจารณางบกลาง รายการเงินสำรองจ่ายเพื่อกรณีฉุกเฉินและจำเป็น เพื่อนำไปใช้ในโครงการพัฒนาแหล่งน้ำ การบริหารจัดการน้ำ และฟื้นฟูโครงการที่ได้รับความเสียหายจากอุทกภัย ซึ่งนำเสนอโดยกรมชลประทาน เพื่อขออนุมัติ หลักการก่อนที่จะนำเข้าที่ประชุม ครม.สัญจรที่ จ.เชียงใหม่ ในวันศุกร์ที่ 29 พ.ย.นี้
ส่วนสถานการณ์ อุทกภัย นั้น ศปช. ยังมีความจำเป็นต้องเกาะติดอย่างต่อเนื่อง แม้จะเข้าสู่หน้าหนาวแล้วก็ตาม โดยพื้นที่ภาคใต้ ที่ยังเจอฝนตกหนักถึงหนักมากในช่วง 27-30 พ.ย. 67 อาจทำให้เกิดน้ำป่าไหลหลาก ดินโคลนถล่ม และเกิดน้ำท่วมขังจากการระบายน้ำไม่ทัน ศปช.ได้เฝ้าระวังต่อเนื่องไปจนถึงต้นเดือนหน้า โดยเฉพาะในพื้นที่ 10 จังหวัด ดังนี้   จ.ชุมพร (อำเภอเมืองชุมพร ท่าแซะ ปะทิว ละแม สวี ทุ่งตะโก หลังสวน และพะโต๊ะ)   จ.สุราษฎร์ธานี (อำเภอเมืองสุราษฎร์ธานี กาญจนดิษฐ์ บ้านนาสาร เวียงสระ บ้านนาเดิม พุนพิน เคียนซา พระแสง ชัยบุรี ดอนสัก เกาะพะงัน และเกาะสมุย)
จ.นครศรีธรรมราช (อำเภอเมืองนครศรีธรรมราช ปากพนัง เฉลิมพระเกียรติ พระพรหม ร่อนพิบูลย์ จุฬาภรณ์ ขนอม ทุ่งสง สิชล นบพิตำ พิปูน ฉวาง ท่าศาลา พรหมคีรี ลานสกา เชียรใหญ่ ชะอวด และหัวไทร)จ.ตรัง (อำเภอเมืองตรัง วังวิเศษ ย่านตาขาว ห้วยยอด นาโยง และปะเหลียน) จ.สตูล (อำเภอเมืองสตูล ทุ่งหว้า มะนัง ควนกาหลง และควนโดน)    จ.พัทลุง (อำเภอเมืองพัทลุง ศรีบรรพต ศรีนครินทร์ ควนขนุน กงหรา และป่าบอน) จ.สงขลา (อำเภอเมืองสงขลา กระแสสินธุ์ สทิงพระ ควนเนียง บางกล่ำ สิงหนคร หาดใหญ่ นาหม่อม รัตภูมิ ระโนด จะนะ เทพา นาทวี และสะบ้าย้อย)  จ.ปัตตานี (อำเภอเมืองปัตตานี โคกโพธิ์ แม่ลาน กะพ้อ ทุ่งยางแดง ไม้แก่น ยะรัง สายบุรี ยะหริ่ง ปะนาเระ มายอ และหนองจิก)จ.ยะลา (อำเภอเมืองยะลา กรงปินัง เบตง ธารโต บันนังสตา กาบัง ยะหา และรามัน) จ.นราธิวาส (อำเภอเมืองนราธิวาส ศรีสาคร เจาะไอร้อง แว้ง บาเจาะ ยี่งอ ระแงะ รือเสาะ จะแนะ สุคิริน สุไหงโก-ลก สุไหงปาดี และตากใบ)
“ที่ประชุมได้ให้หน่วยงานที่เกี่ยวข้อง ทำข้อมูลพื้นที่เสี่ยงภัยลงลึกในระดับอำเภอ เพื่อความชัดเจนในการแจ้งเตือนภัย และการวางกำลังคนเครื่องจักรเครื่องมือในการเผชิญเหตุ ทั้งนี้ขอให้ประชาชนในพื้นที่ดังกล่าว ติดตามข้อมูลข่าวสารจากหน่วยงานราชการอย่างใกล้ชิด หากต้องการความช่วยเหลือสามารถโทรสายด่วน 1567 จะมีเจ้าหน้าที่และเครื่องมือพร้อมเข้าช่วยเหลือตลอด 24 ชั่วโมง”
นายจิรายุ กล่าวต่อไป ว่า สำหรับพื้นที่ภาคเหนือและอีสาน วันพรุ่งนี้ 27 พ.ย. – 2 ธ.ค. 67 อุณหภูมิจะลดลง 2 - 5 องศาเซลเซียส เนื่องจากมวลอากาศเย็นกำลังค่อนข้างแรงระลอกใหม่จากประเทศจีนจะแผ่ลงมาปกคลุมประเทศไทยตอนบน ด้านภาคกลางและภาคตะวันออก อุณหภูมิจะลดลง 1 - 3 องศาเซลเซียส
“ขอให้ประชาชนในพื้นที่ภาคเหนือและภาคอีสานดูแลรักษาสุขภาพด้วยการสวมเสื้อผ้าที่มิดชิด หนาอุ่น และก่อนนำเสื้อกันหนาวมาใส่ควรซักทำความสะอาด หลีกเลี่ยงการอาบน้ำเย็นในเวลากลางคืน รวมทั้งระมัดระวังในการสัญจรผ่านบริเวณที่มีหมอกหนาไว้ด้วย” นายจิรายุกล่าว

ที่มา : https://www.thaigov.go.th/news/contents/details/90646