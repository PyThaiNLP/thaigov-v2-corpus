รัฐบาลไทย-ข่าวทำเนียบรัฐบาล-บขส. พร้อมกลับมาเปิดให้บริการเดินรถระหว่างประเทศ ไทย - กัมพูชา 2 เส้นทาง ตั้งแต่วันที่ 29 พฤศจิกายน 2567 


วันอังคารที่ 26 พฤศจิกายน 2567
บขส. พร้อมกลับมาเปิดให้บริการเดินรถระหว่างประเทศ ไทย - กัมพูชา 2 เส้นทาง ตั้งแต่วันที่ 29 พฤศจิกายน 2567
.....
วันนี้ (26 พฤศจิกายน 2567) นายอรรถวิท รักจำรูญ กรรมการฯ รักษาการแทน กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม และ เนี๊ยะ ออกญา ซาว วีรักษ์ (Neak Oknha Suo Vireak) ประธานกรรมการบริหาร บริษัท วีรักษ์ บุญธรรม เอ็กซ์เพรส จำกัด (Chairman & CEO Vireak Buntham Express Co., LTD.) ร่วมลงนามความตกลงการเดินรถระหว่างประเทศไทย – กัมพูชา 2 เส้นทาง คือ เส้นทางที่ 12 กรุงเทพฯ - อรัญประเทศ - ปอยเปต - เสียมราฐ และเส้นทางที่ 13 กรุงเทพฯ - อรัญประเทศ - ปอยเปต - พนมเปญ
นายอรรถวิท รักจำรูญ เปิดเผยว่า บขส. พร้อมกลับมาเปิดให้บริการเดินรถโดยสารระหว่างประเทศไทย - กัมพูชา 2 เส้นทาง โดยเริ่มให้บริการในวันที่ 29 พฤศจิกายน 2567 เป็นต้นไป เพื่ออำนวยความสะดวกนักท่องเที่ยวในช่วงฤดูกาลท่องเที่ยว เชื่อมต่อการเดินทางระหว่างสองประเทศด้วยระบบขนส่งสาธารณะที่สะดวก รวดเร็ว ปลอดภัย ตามนโยบายนายสุรพงษ์ ปิยะโชติ รัฐมนตรีช่วยว่าการกระทรวงคมนาคม หลังจากปิดให้บริการชั่วคราว ช่วงการแพร่ระบาด COVID-19 เมื่อวันที่ 25 มีนาคม 2563 มีรายละเอียด ดังนี้
1) เส้นทางที่ 12 กรุงเทพฯ - อรัญประเทศ - ปอยเปต - เสียมราฐ ระยะทาง 424 กิโลเมตร ใช้รถโดยสารปรับอากาศ 36 ที่นั่ง ให้บริการวันละ 2 เที่ยววิ่ง ไป - กลับ (ไทย 1 เที่ยววิ่ง/วัน และกัมพูชา 1 เที่ยววิ่ง/วัน) รถออกจากกรุงเทพฯ (หมอชิต 2) เวลา 09.00 น. และออกจากเสียมราฐ เวลา 09.00 น. ใช้เวลาเดินทาง 7 ชั่วโมง ค่าโดยสาร 750 บาท สำหรับเส้นทางเดินรถจะออกจากกรุงเทพฯ (หมอชิต 2) ผ่านจุดผ่านแดนถาวรบ้านคลองลึก อำเภออรัญประเทศ และด่านพรมแดนปอยเปต จังหวัดบันเตียเมียนเจย มีจุดจอดรับส่งผู้โดยสารระหว่างทาง        ที่สถานีเดินรถอรัญประเทศ มีสถานที่ท่องเที่ยวน่าสนใจ เช่น นครวัด นครธม ปราสาทตาพรหม ปราสาทบันทายศรี โตนเลสาบ และ Pub street
2) เส้นทางที่ 13 กรุงเทพฯ - อรัญประเทศ - ปอยเปต - พนมเปญ ระยะทาง 719 กิโลเมตร ใช้รถโดยสารปรับอากาศ 36 ที่นั่ง ให้บริการวันละ 2 เที่ยววิ่ง ไป - กลับ (ไทย 1 เที่ยววิ่ง/วัน และกัมพูชา 1 เที่ยววิ่ง/วัน) รถออกจากกรุงเทพฯ (หมอชิต 2) เวลา 07.00 น. และออกจากพนมเปญ เวลา 07.00 น. ใช้เวลาเดินทาง 11 ชั่วโมง ค่าโดยสาร 900 บาท สำหรับเส้นทางเดินรถจะออกจากกรุงเทพฯ (หมอชิต 2) ผ่านจุดผ่านแดนถาวรบ้านคลองลึก อ.อรัญประเทศ และด่านพรมแดนปอยเปต จ.บันเตียเมียนเจย มีจุดจอดรับส่งผู้โดยสารระหว่างทางที่สถานีเดินรถอรัญประเทศ มีสถานที่ท่องเที่ยวน่าสนใจ เช่น รูปจำลองพระบรมรัตนโกศ เป็นอนุสรณ์สถานที่อุทิศแด่อดีตพระมหา
ปัจจุบัน บขส. ได้ให้บริการเดินรถเส้นทางระหว่างประเทศ รวม 12 เส้นทาง แบ่งเป็น ไทย - กัมพูชา 2 เส้นทาง ได้แก่ เส้นทางกรุงเทพฯ - เสียมราฐ และกรุงเทพฯ - พนมเปญ และไทย - สปป.ลาว 10 เส้นทาง ได้แก่ เส้นทางหนองคาย - นครหลวงเวียงจันทน์ อุดรธานี - นครหลวงเวียงจันทน์ นครพนม - เมืองท่าแขก อุบลราชธานี - เมืองปากเซ กรุงเทพฯ - เมืองปากเซ มุกดาหาร - แขวงสะหวันนะเขต กรุงเทพฯ - นครหลวงเวียงจันทน์ เลย - แขวงไซยบุรี - แขวงหลวงพระบาง เชียงราย - แขวงบ่อแก้ว (Shuttle Bus) และอุดรธานี - วังเวียง ทั้งนี้ ผู้โดยสารสามารถจองตั๋ว บขส. ล่วงหน้าได้ทุกช่องทางของ บขส. อาทิ ช่องทางออนไลน์ Facebook Page : บขส. Line : @บขส.99 เว็บไซต์ บขส. Application E - ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติม โทร. 0 2936 3660 ในวันและเวลาราชการ หรือสถานีเดินรถอรัญประเทศ โทร. 0 3723 1262

ที่มา : https://www.thaigov.go.th/news/contents/details/90652