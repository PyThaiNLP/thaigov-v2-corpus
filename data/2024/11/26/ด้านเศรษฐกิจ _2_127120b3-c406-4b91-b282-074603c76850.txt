รัฐบาลไทย-ข่าวทำเนียบรัฐบาล-รองปลัดฯ ศุภกิจ ร่วมประชุม คกก.อำนวยการศูนย์ราชการสะดวก เน้นประชาชนให้เข้าถึงการบริการภาครัฐได้กว้างขวางและมีประสิทธิภาพมากยิ่งขึ้น 


วันจันทร์ที่ 25 พฤศจิกายน 2567
25/11/2567
พิมพ์
รองปลัดฯ ศุภกิจ ร่วมประชุม คกก.อำนวยการศูนย์ราชการสะดวก เน้นประชาชนให้เข้าถึงการบริการภาครัฐได้กว้างขวางและมีประสิทธิภาพมากยิ่งขึ้น
รองปลัดฯ ศุภกิจ ร่วมประชุม คกก.อำนวยการศูนย์ราชการสะดวก เน้นประชาชนให้เข้าถึงการบริการภาครัฐได้กว้างขวางและมีประสิทธิภาพมากยิ่งขึ้น
วันที่ 25 พฤศจิกายน 2567 นายศุภกิจ บุญศิริ รองปลัดกระทรวงอุตสาหกรรม เข้าร่วมการประชุมคณะกรรมการอำนวยการศูนย์ราชการสะดวก ครั้งที่ 1/2567 โดยมี นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เป็นประธานการประชุม พร้อมด้วย นายชูศักดิ์ ศิรินิล รัฐมนตรีประจำสำนักนายกรัฐมนตรี และคณะผู้บริหารหน่วยงานที่เกี่ยวข้อง เข้าร่วมการประชุมครั้งนี้ด้วย ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
สำหรับที่ประชุมได้มีการพิจารณาและเห็นชอบในประเด็นสำคัญ ดังนี้ ที่ประชุมเห็นชอบกรอบแนวทางการดำเนินงานของศูนย์ราชการสะดวก ประจำปี พ.ศ. 2568 และแต่งตั้งคณะอนุกรรมการด้านวิชาการ เพื่อกำหนดหลักเกณฑ์และวิธีการประเมินผลในการรับรองมาตรฐานการให้บริการของศูนย์ราชการสะดวก รวมถึงแต่งตั้งคณะอนุกรรมการตรวจประเมินมาตรฐานศูนย์ราชการสะดวก เพื่อสนับสนุนภารกิจของคณะกรรมการฯ ในการตรวจประเมินมาตรฐานหน่วยงานที่สมัครขอรับการรับรองมาตรฐาน GECC และตรวจประเมินการรักษามาตรฐานของหน่วยงานที่ได้รับการรับรองมาตรฐาน GECC ตามหลักเกณฑ์และวิธีการประเมินที่คณะกรรมการฯ กำหนด ซึ่งปัจจุบันมีแนวโน้มหน่วยงานของรัฐให้ความสนใจสมัครขอรับการรับรองมาตรฐาน GECC เป็นจำนวนมากขึ้นทุกปี แสดงให้เห็นว่าหน่วยงานของรัฐให้ความสำคัญในการพัฒนางานบริการประชาชนให้ได้ตามมาตรฐาน GECC มากขึ้นอย่างต่อเนื่อง ยึดความต้องการของประชาชนเป็นหลักในการดำเนินงาน เปลี่ยนบทบาทของหน่วยงานของรัฐให้เป็นผู้สนับสนุนที่ปลดล็อคข้อจำกัดของประชาชน สร้างโอกาสให้กับประชาชนในการเข้าถึงการบริการของภาครัฐได้อย่างกว้างขวางและมีประสิทธิภาพมากยิ่งขึ้น ทั้งนี้ เมื่อปี พ.ศ. 2567 ที่ผ่านมา คณะกรรมการฯ ได้ให้การรับรองมาตรฐานหน่วยงานของรัฐ จำนวน 617 ศูนย์ ดังนี้ ระดับเป็นเลิศ (สีทอง) จำนวน 4 ศูนย์ ระดับก้าวหน้า (สีเงิน) จำนวน 119 ศูนย์ ระดับพื้นฐาน (สีฟ้า) จำนวน 494 ศูนย์ โดยปัจจุบันมีหน่วยงานของรัฐที่อยู่ระหว่างการรับรองมาตรฐานทั้งสิ้น 1,888 หน่วยงาน ซึ่งประชาชนสามารถเข้าตรวจสอบข้อมูลหน่วยงานที่ได้รับ การรับรองมาตรฐาน GECC ผ่านช่องทางเว็บไซต์ศูนย์บริการประชาชน สำนักงานปลัดสำนักนายกรัฐมนตรีที่ www.psc.opm.go.th หัวข้อ “ศูนย์ราชการสะดวก”

ที่มา : https://www.thaigov.go.th/news/contents/details/90611