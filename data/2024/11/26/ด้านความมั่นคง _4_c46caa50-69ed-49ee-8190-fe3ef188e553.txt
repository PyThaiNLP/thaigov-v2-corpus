รัฐบาลไทย-ข่าวทำเนียบรัฐบาล-พิธีรับมอบเงินและของรางวัลงานกาชาดประจำปี ๒๕๖๗


วันอังคารที่ 26 พฤศจิกายน 2567
พิธีรับมอบเงินและของรางวัลงานกาชาดประจำปี ๒๕๖๗
​ในวันอังคารที่ ๒๖ พฤศจิกายน ๒๕๖๗ เวลา ๐๙.๓๐ นาฬิกา สำนักงานปลัดกระทรวงกลาโหม ร่วมกับสมาคมภริยาข้าราชการสำนักงานปลัดกระทรวงกลาโหม จัดพิธีรับมอบเงินและของรางวัลงานกาชาดประจำปี ๒๕๖๗ ณ ห้องพินิตประชานาถ ในศาลาว่าการกลาโหม
โดยมี พลเอก สนิธชนก สังขจันทร์ ปลัดกระทรวงกลาโหม เป็นประธานในพิธี พร้อมด้วย พลตรีหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม สมาชิกสมาคมภริยาข้าราชการสำนักงานปลัดกระทรวงกลาโหม หัวหน้าขึ้นตรงสำนักงานปลัดกระทรวงกลาโหม ตลอดจน บริษัท ห้างร้าน และภาคเอกชน ร่วมมอบเงิน และของรางวัลต่าง ๆ เพื่อสนับสนุนร้านของสำนักงานปลัดกระทรวงกลาโหมและสมาคมภริยาข้าราชการสำนักงานปลัดกระทรวงกลาโหม
​
สำหรับงานกาชาดในปีนี้ กำหนดจัดขึ้นภายใต้แนวคิด "ทศมราชา ๗๒ พรรษา ถวายพระพร" เพื่อเฉลิมพระเกียรติพระบาทสมเด็จพระเจ้าอยู่หัว พระบรมราชูปถัมภกสภากาชาดไทย เนื่องในโอกาส พระราชพิธีมหามงคลเฉลิมพระชนมพรรษา 6 รอบ และเพื่อหารายได้โดยเสด็จพระราชกุศลบำรุง สภากาชาดไทย โดยกำหนดจัดขึ้นในวันพุธที่ ๑๑ ธันวาคม - ๒๒ ธันวาคม ๒๕๖๗ รวม ๑๒ วัน ณ สวนลุมพินี กรุงเทพมหานคร เวลาเปิดงานตั้งแต่ ๑๑.๐๐ - ๒๒.๐๐ นาฬิกา โดยสามารถร่วมสนุกกับกิจกรรมต่าง ๆ มากมาย ไม่ว่าจะเป็นลุ้นโชคกับสลากบำรุงสภากาชาดไทย การแสดงเฉลิมพระเกียรติชุด “ทศมราชา ๗๒ พรรษา ถวายพระพร” การจุดเทียนถวายพระพร การจัดแสดงไฟประดับเฉลิมพระเกียรติ ชุด “แสงแห่ง พระบารมี” กิจกรรมว่าวเฉลิมพระเกียรติ - โคมถวายพระพร ตลอดจน การแสดงแฟชั่นโชว์มนต์เสน่ห์ผ้าไทย เป็นต้น
​นอกจากนี้ยังมีการออกร้านจากหน่วยงานรัฐ เอกชน พ่อค้าแม่ค้าทั่วไป การแสดงศิลปะ วัฒนธรรม และความบันเทิงต่าง ๆ มากมาย รวมถึงกิจกรรมกาชาดออนไลน์บนแพลตฟอร์ม www.iredcross.org

ที่มา : https://www.thaigov.go.th/news/contents/details/90643