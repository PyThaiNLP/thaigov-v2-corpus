รัฐบาลไทย-ข่าวทำเนียบรัฐบาล-​“ภูมิธรรม” เรียกศปช.ประชุมด่วน เคาะงบช่วยเหลือ ฟื้นฟูโครงการที่เสียหายจากอุทกภัย กว่า3พันล้าน ก่อนชงครม. สัญจรศุกร์นี้ 


วันอังคารที่ 26 พฤศจิกายน 2567
26/11/2567
พิมพ์
​“ภูมิธรรม” เรียกศปช.ประชุมด่วน เคาะงบช่วยเหลือ ฟื้นฟูโครงการที่เสียหายจากอุทกภัย กว่า3พันล้าน ก่อนชงครม. สัญจรศุกร์นี้
​“ภูมิธรรม” เรียกศปช.ประชุมด่วน เคาะงบช่วยเหลือ ฟื้นฟูโครงการที่เสียหายจากอุทกภัย กว่า3พันล้าน
ก่อนชงครม. สัญจรศุกร์นี้
วันนี้ (26 พฤศจิกายน 2567) เวลา 15.20 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) ครั้งที่ 2/2567 ผ่านสื่ออิเล็กทรอนิกส์ โดยมีคณะทำงาน และผู้แทนภาคส่วนต่าง ๆ เข้าร่วมประชุม
นายจิรายุ ห่วงทรัพย์ โฆษกศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) เปิดเผยว่า ที่ประชุมเห็นชอบในหลักการตามที่กรมชลประทานเสนอ ขออนุมัติงบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อใช้เป็นค่าใช้จ่ายโครงการพัฒนาแหล่งน้ำ บริหารจัดการน้ำ เตรียมความพร้อมโครงการ และฟื้นฟูโครงการที่ได้รับความเสียหายจากอุทกภัย จำนวน 564 รายการ วงเงิน 2,999.8009 ล้านบาท แบ่งเป็น ดังนี้
1.ซ่อมแซมงานชลประทาน จำนวน 374 โครงการ วงเงิน 1,122.5594 ล้านบาท
2. ปรับปรุงงานชลประทาน จำนวน 39 โครงการ วงเงิน 457.7950 ล้านบาท
3. ขุดลอกคลอง จำนวน 15 โครงการ วงเงิน 24.7100 ล้านบาท
4. ขุดลอกอ่างเก็บน้ำ จำนวน 6 โครงการ วงเงิน 4.4150 ล้านบาท
5. ก่อสร้างงานชลประทาน จำนวน 41 โครงการ วงเงิน 1,113.0500 ล้านบาท
6. กำจัดวัชพืช จำนวน 25 โครงการ วงเงิน 7.8710 ล้านบาท
7. จัดหาครุภัณฑ์ จำนวน 1 โครงการ วงเงิน 38.5000 ล้านบาท
8. อื่น ๆ เช่น ซ่อมแซมถนน อาคารที่ทำการ ซ่อมบำรุงรักษาครุภัณฑ์ เป็นต้น จำนวน 63 โครงการ วงเงิน 230.9005 บาท
โดยที่ประชุมมอบหมายให้กรมชลประทานหารือกับสำนักงบประมาณ และหน่วยงานที่เกี่ยวข้อง พร้อมกับให้นำเสนอรายละเอียดแผนงาน/โครงการ เสนอต่อที่ประชุม ครม.ในวันที่ 29 พฤศจิกายน นี้
“เพื่อให้การช่วยเหลือผู้ประสบอุทกภัยครอบคลุมทุกพื้นที่ ขอให้ยึดตามประกาศเขตภัยพิบัติอุทกภัย-วาตภัย เป็นหลัก และพิจารณาจัดลำดับความสำคัญในการช่วยเหลือ และความเร่งด่วนการดำเนินโครงการให้สอดคล้องกับความเสียหาย ซึ่งในลำดับแรกขอให้เน้นไปยังจังหวัดเชียงใหม่ และจังหวัดเชียงรายซึ่งเป็นพื้นที่ที่ได้รับความเสียหายหนัก สำหรับภาคใต้ซึ่งขณะนี้กำลังประสบอุทกภัย ศปช. ไม่ได้นิ่งนอนใจ หากงบประมาณในการขออนุมัติครั้งไม่เพียงพอจะเสนอขอรับการจัดสรรงบประมาณจาก ครม. เพื่อนำไปช่วยเหลือต่อไป” นายภูมิธรรม ระบุ

ที่มา : https://www.thaigov.go.th/news/contents/details/90659