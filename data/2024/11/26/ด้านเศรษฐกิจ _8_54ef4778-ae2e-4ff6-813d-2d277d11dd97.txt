รัฐบาลไทย-ข่าวทำเนียบรัฐบาล-กรมศุลกากรจับมือกรมการขนส่งทางบกลงนาม MOU บันทึกข้อตกลงความร่วมมือการบูรณาการข้อมูลเพื่อสนับสนุนการปฏิบัติงาน


วันอังคารที่ 26 พฤศจิกายน 2567
26/11/2567
พิมพ์
กรมศุลกากรจับมือกรมการขนส่งทางบกลงนาม MOU บันทึกข้อตกลงความร่วมมือการบูรณาการข้อมูลเพื่อสนับสนุนการปฏิบัติงาน
กรมศุลกากรจับมือกรมการขนส่งทางบกร่วมลงนามบันทึกข้อตกลงความร่วมมือการบูรณาการข้อมูลเพื่อสนับสนุนการปฏิบัติงาน ระหว่างกรมศุลกากรกับกรมการขนส่งทางบก เพื่อส่งเสริม สนับสนุน และสร้างสัมพันธ์เชิงพันธมิตรการใช้ทรัพยากรสารสนเทศร่วมกันระหว่างสองหน่วยงาน
วันนี้ (วันอังคารที่ 26 พฤศจิกายน 2567) เวลา 10.30 น. นายธีรัชย์ อัตนวานิช อธิบดีกรมศุลกากร และ นายจิรุตม์ วิศาลจิตร อธิบดีกรมการขนส่งทางบก ร่วมลงนามบันทึกข้อตกลงความร่วมมือการบูรณาการข้อมูลเพื่อสนับสนุนการปฏิบัติงาน ระหว่าง กรมศุลกากรกับกรมการขนส่งทางบก เพื่อเป็นการส่งเสริม สนับสนุน และสร้างสัมพันธ์เชิงพันธมิตรในการใช้ทรัพยากรสารสนเทศร่วมกันระหว่างสองหน่วยงาน โดยมีผู้บริหารระดับสูงของทั้ง 2 หน่วยงาน ร่วมเป็นสักขีพยาน ณ ห้องประชุมภาสกรวงศ์ ชั้น 2 อาคาร 1 กรมศุลกากร
นายธีรัชย์ อัตนวานิช อธิบดีกรมศุลกากร เปิดเผยว่า สืบเนื่องจากยุทธศาสตร์การส่งเสริมการค้าและการลงทุนชายแดนและผ่านแดน ปี 2567 - 2570 ของกรมการค้าต่างประเทศ กระทรวงพาณิชย์ ได้ให้ความสำคัญเกี่ยวกับการผ่านแดน ซึ่งมีประเด็นสำคัญเกี่ยวกับการควบคุมทางศุลกากร โดยกระทรวงการคลังมอบหมายให้กรมศุลกากรดำเนินการควบคุมสินค้าผ่านแดนให้เป็นไปอย่างถูกต้องและโปร่งใส ซึ่งกรมศุลกากรได้มีการเสนอแนวทางต่อกระทรวงคลังในเบื้องต้นแล้ว และมีการจัดประชุมเพื่อแจ้งแนวทางที่จะดำเนินการ ตลอดจนรวบรวมปัญหาและอุปสรรคจากด่านศุลกากร มาพิจารณา เพื่อกำหนดนโยบายที่มีความสอดคล้องกับสภาวะการค้าในปัจจุบัน
นายยุทธนา พูลพิพัฒน์ รองอธิบดีกรมศุลกากร กล่าวต่ออีกว่า กรมศุลกากร โดยกองมาตรฐานพิธีการและราคาศุลกากร กองกฎหมาย และศูนย์เทคโนโลยีสารสนเทศและการสื่อสาร ร่วมกับกรมการขนส่งทางบก โดยกองแผนงาน สำนักการขนส่งสินค้า สำนักกฎหมาย และศูนย์เทคโนโลยีสารสนเทศ มีแนวทางร่วมกันในการจัดทำบันทึกข้อตกลงความร่วมมือการบูรณาการข้อมูลเพื่อสนับสนุนการปฏิบัติงาน ระหว่าง กรมศุลกากรกับกรมการขนส่งทางบก โดยให้กรมการขนส่งทางบกแบ่งปันข้อมูลของระบบกำหนดตำแหน่งบนพื้นโลกของกรมการขนส่งทางบก (ระบบ DLT GPS) ให้กับกรมศุลกากร ซึ่งจะเป็นประโยชน์ต่อภารกิจของกรมศุลกากรในการป้องกันและปราบปรามการกระทำความผิดทางศุลกากรให้เป็นไปอย่างถูกต้องและโปร่งใส และกรมศุลกากรแบ่งปันข้อมูลรถขนส่งสินค้าทางบก ให้กับกรมการขนส่งทางบก ความร่วมมือในครั้งนี้ถือเป็นการปฏิบัติตามนโยบายของรัฐ และเป็นการดำเนินการตามพระราชบัญญัติการบริหารงานและการให้บริการภาครัฐผ่านระบบดิจิทัล พ.ศ. 2562 ซึ่งกำหนดให้หน่วยงานรัฐมีการบูรณาการฐานข้อมูลของหน่วยงานรัฐเข้าด้วยกัน เพื่อประโยชน์ในการบริหารราชการแผ่นดินและอำนวยความสะดวกในการบริการประชาชน
อธิบดีกรมศุลกากร กล่าวต่ออีกว่า กรมศุลกากรยังคงมุ่งมั่นที่จะพัฒนาองค์กร ส่งเสริม สนับสนุน และการสร้างสัมพันธ์ในการใช้ทรัพยากรร่วมกันระหว่างหน่วยงานของรัฐ รวมทั้งบูรณาการการดำเนินงานและความร่วมมือ เพื่อตอบสนองนโยบายของนายกรัฐมนตรีและรัฐบาลต่อไป

ที่มา : https://www.thaigov.go.th/news/contents/details/90653