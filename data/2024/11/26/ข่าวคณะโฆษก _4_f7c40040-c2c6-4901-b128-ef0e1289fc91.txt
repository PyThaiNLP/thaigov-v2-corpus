รัฐบาลไทย-ข่าวทำเนียบรัฐบาล-​งด ครม. ทำเนียบวันนี้ เตรียมสัญจรครั้งแรกเชียงใหม่ - เชียงราย ศุกร์นี้ นายกฯ ตั้งเป้าปีหน้าน้ำท่วมภาคเหนือเหมือน 2 เดือนก่อนต้องไม่เกิดอีก ด้าน ศปช. เตรียมเสนอแผนแก้อย่างเป็นระบบ


วันอังคารที่ 26 พฤศจิกายน 2567
26/11/2567
พิมพ์
​งด ครม. ทำเนียบวันนี้ เตรียมสัญจรครั้งแรกเชียงใหม่ - เชียงราย ศุกร์นี้ นายกฯ ตั้งเป้าปีหน้าน้ำท่วมภาคเหนือเหมือน 2 เดือนก่อนต้องไม่เกิดอีก ด้าน ศปช. เตรียมเสนอแผนแก้อย่างเป็นระบบ
​งด ครม. ทำเนียบวันนี้ เตรียมสัญจรครั้งแรกเชียงใหม่ - เชียงราย ศุกร์นี้ นายกฯ ตั้งเป้าปีหน้าน้ำท่วมภาคเหนือเหมือน 2 เดือนก่อนต้องไม่เกิดอีก ด้าน ศปช. เตรียมเสนอแผนแก้อย่างเป็นระบบใน ครม.สัญจร ศุกร์นี้
วันอังคารที่ 26 พย.67  เวลา 10:00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี เตรียมเดินทางลงพื้นที่จังหวัดเชียงใหม่และเชียงราย เพื่อตรวจราชการ และเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 ในระหว่างวันที่ 28 พฤศจิกายน - 1 ธันวาคม 2567 ทำให้ต้องเลื่อนการประชุมคณะรัฐมนตรี จากวันนี้ (อังคารที่ 26 พฤศจิกายน 2567 เป็นวันศุกร์ที่ 29 พฤศจิกายน 2567)
ทั้งนี้ นายภูมิธรรม เวชยชัย รองนายกรัฐมนตรีในฐานะผู้อำนวยการ ศปช. ได้รายงานต่อนายกรัฐมนตรีว่า คณะทำงานได้ศึกษาวางแผนการแก้ไขปัญหาน้ำท่วมและดินโคลนถล่มในพื้นที่ภาคเหนือเพื่อกำหนดแนวทางป้องกันปัญหาน้ำท่วมและดินโคลนถล่มในพื้นที่ไม่ให้เกิดเหตุซ้ำรอยเหมือนในปีที่ผ่านมาเสร็จแล้ว โดยในระยะเร่งด่วนซึ่งเร่งดำเนินการให้เสร็จทันก่อนฤดูฝนปีหน้า หรือแล้วเสร็จภายในเดือนพฤษภาคม 2568 โดยจะเร่งขุดลอกแหล่งน้ำ และกำจัดสิ่งกีดขวางทางน้ำ ซึ่งวันนี้ส่วนที่เกี่ยวข้องเสนอแผนเข้ามาได้เห็นชอบในหลักการและจะเสนอเข้าที่ประชุม ครม.สัญจรในสัปดาห์นี้เพื่อให้สามารถเริ่มดำเนินงานได้ตั้งแต่ 1 มกราคม 2568 เป็นต้นไป ส่วนแผนระยะกลางระยะยาว จะมีการขุดคลองผันน้ำ การสร้างแนวป้องกันตลิ่ง และการจัดทำแก้มลิงชั่วคราว ซึ่งจะช่วยแก้ปัญหาแม่น้ำปิง จ.เชียงใหม่ และแม่น้ำกก จ.เชียงรายได้”
นายจิรายุ กล่าวต่อไปว่า สำหรับกำหนด การประชุมคณะรัฐมนตรีสัญจรมีดังนี้ วันพฤหัสบดีที่ 28 พฤศจิกายน 2567 เวลา 20.00 น. นายกรัฐมนตรีพร้อมด้วยคณะเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานนานาชาติเชียงใหม่ จังหวัดเชียงใหม่
วันศุกร์ที่ 29 พฤศจิกายน 2567  เวลาประมาณ 10.00 น. นายกรัฐมนตรีเป็นประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 ณ หอประชุมทีปังกรรัศมีโชติ มหาวิทยาลัยราชภัฏเชียงใหม่ ศูนย์แม่ริม อำเภอแม่ริม จังหวัดเชียงใหม่
จากนั้น เวลาประมาณ 13.30 น. นายกรัฐมนตรีและคณะจะเดินทางต่อไปยังโรงพลศึกษา 1-2 (Indoor Stadium) สนามกีฬาสมโภชเชียงใหม่ 700 ปี อำเภอแม่ริม จังหวัดเชียงใหม่ เพื่อมอบนโยบายแนวทางการป้องกันและแก้ไขปัญหาหมอกควันไฟป่า และฝุ่นละอองขนาดเล็ก PM2.5 ในพื้นที่ภาคเหนือ
ต่อจากนั้นนายกรัฐมนตรีจะเดินทางไปร่วมงาน Northern Coffee Gathering 2024 ณ ศูนย์วัฒนธรรมเชียงใหม่ OLD Chiang Mai อำเภอเมือง จังหวัดเชียงใหม่
ทั้งนี้ ช่วงเย็นนายกรัฐมนตรีจะเป็นประธานในพิธีเปิดงาน CHARMING Chiang Mai 2025 ณ สวนเฉลิมพระเกียรติ 82 พรรษา องค์การบริหารส่วนจังหวัดเชียงใหม่ อำเภอเมือง จังหวัดเชียงใหม่
วันเสาร์ที่ 30 พฤศจิกายน 2567
เวลาประมาณ 09.45 น. นายกรัฐมนตรีจะเดินทางไปเยี่ยมชมศูนย์ศึกษาการพัฒนาห้วยฮ่องไคร้ อันเนื่องมาจากพระราชดำริ อำเภอดอยสะเก็ด จังหวัดเชียงใหม่ จากนั้น นายกรัฐมนตรีจะเป็นประธานพิธีเปิด “โครงการคนไทยห่างไกลโรคไม่ติดต่อเรื้อรัง NCDs” ณ ศูนย์ประชุมและแสดงสินค้านานาชาติเฉลิมพระเกียรติ 7 รอบพระชนมพรรษา อำเภอเมือง จังหวัดเชียงใหม่ ทั้งนี้ ช่วงบ่าย นายกรัฐมนตรีจะติดตามปัญหายาเสพติด
วันอาทิตย์ที่ 1 ธันวาคม 2567 ที่จังหวัดเชียงราย นายกรัฐมนตรีจะร่วมประชุมคลังสัญจร ครั้งที่ 1/2567 เพื่อฟื้นฟูพื้นที่เศรษฐกิจ และส่งมอบมาตรการช่วยเหลือลดหย่อน ด้านภาษีต่าง ๆ ให้ประชาชน ณ ด่านศุลกากรแม่สาย อำเภอแม่สาย จังหวัดเชียงราย จากนั้น จะติดตามแผนการขุดลอกแม่น้ำเพื่อแก้ไขปัญหาอุทกภัย อำเภอเมือง จังหวัดเชียงราย เสร็จแล้วนายกรัฐมนตรีจะพบปะพี่น้องประชาชนในพื้นที่จังหวัดเชียงราย และมอบบัตรประจำตัวประชาชนแก่บุคคลที่มีปัญหาสถานะทางทะเบียน ณ ศูนย์ประชุมและแสดงสินค้านานาชาติ GMS เชียงราย อำเภอเมือง จังหวัดเชียงราย เสร็จแล้วนายกรัฐมนตรี จะเดินทางกลับกรุงเทพมหานคร
“การเดินทางไปตรวจราชการ รวมถึงการประชุม ครม.สัญจร ครั้งแรก ของนายกฯ ครั้งนี้ มีภารกิจหลายอย่าง ทั้งติดตามปัญหาหมอกควันไฟป่า และฝุ่นละอองขนาดเล็ก PM2.5 ในพื้นที่ภาคเหนือ รวมถึงปัญหายาเสพติดบริเวณชายแดน พร้อมกับส่งเสริมการท่องเที่ยวภายหลังสถานการณ์อุทกภัย เพื่อสร้างความมั่นใจให้กับประชาชนและนักท่องเที่ยว กระตุ้นเศรษฐกิจภายในพื้นที่ให้เกิดการกระจายรายได้สู่ประชาชน” นายจิรายุ กล่าว
////

ที่มา : https://www.thaigov.go.th/news/contents/details/90637