รัฐบาลไทย-ข่าวทำเนียบรัฐบาล-​“รองนายกฯ สุริยะ” นั่งหัวโต๊ะประชุมคณะกรรมการนโยบายการท่องเที่ยวแห่งชาติ ครั้งที่ 2/2567 เตรียมพร้อมมาตรการรองรับการท่องเที่ยว“AMAZING THAILAND  GRAND TOURISM & SPORTS YEAR  2025”


วันอังคารที่ 26 พฤศจิกายน 2567
26/11/2567
พิมพ์
​“รองนายกฯ สุริยะ” นั่งหัวโต๊ะประชุมคณะกรรมการนโยบายการท่องเที่ยวแห่งชาติ ครั้งที่ 2/2567 เตรียมพร้อมมาตรการรองรับการท่องเที่ยว“AMAZING THAILAND  GRAND TOURISM & SPORTS YEAR  2025”
​“รองนายกฯ สุริยะ” นั่งหัวโต๊ะประชุมคณะกรรมการนโยบายการท่องเที่ยวแห่งชาติ ครั้งที่ 2/2567 เตรียมพร้อมมาตรการรองรับการท่องเที่ยว  “AMAZING THAILAND  GRAND TOURISM & SPORTS YEAR  2025”
วันนี้ (26 พ.ย. 67)   เวลา 10.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เป็นประธานการประชุมคณะกรรมการนโยบายการท่องเที่ยวแห่งชาติ ครั้งที่ 2/2567 โดยมี  นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา และ นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม และคณะกรรมการเข้าร่วมการประชุมครั้งนี้ด้วย
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ในฐานะประธานคณะกรรมการนโยบายการท่องเที่ยวแห่งชาติ กล่าวก่อนการประชุมว่า รัฐบาลได้ให้ความสำคัญ ด้านมาตรการการท่องเที่ยวและมีนโยบายในการกระตุ้นเศรษฐกิจ มุ่งผลักดันการสร้างรายได้จากการท่องเที่ยว ซึ่งเป็นอุตสาหกรรมที่สร้างรายได้ให้กับประเทศสามารถกระจายรายได้สู้ผู้ประกอบการและชุมชนได้อย่างทั่วถึง โดยในปี 2568 รัฐบาลจะประกาศให้เป็นปี  AMAZING THAILAND  GRAND TOURISM & SPORTS YEAR  2025 เพื่อเป็นการกระตุ้นการท่องเที่ยวผ่านกิจกรรมการท่องเที่ยวและมหากรรมกีฬา ซึ่งจะทำให้นักท่องเที่ยวเข้ามาท่องเที่ยวในประเทศไทยเป็นจำนวนมาก ซึ่งจะมีโอกาสเกิดเหตุความไม่ปลอดภัยขึ้นรวมถึงความไม่สะดวกในการท่องเที่ยว รัฐบาลจึงได้ประสานขอความร่วมมือจากทุกภาคส่วนให้ความสำคัญกับการอำนวยความสะดวก และการป้องกันเหตุต่าง ๆ เพื่อสร้างความเชื่อมั่นให้กับนักท่องเที่ยวรวมถึงภาพภาพลักษณ์ของประเทศด้วย และหวังให้การประชุมในวันนี้จะเป็นส่วนสำคัญที่ช่วยผลักดันขับเคลื่อนมาตรการด้านการท่องเที่ยวให้เป็นไปในทิศทางเดียวกัน เป็นไปอย่างมีคุณภาพโดยใช้กลไกของคณะกรรมการฯ ช่วยผลักดันให้เกิดการมีส่วนร่วมจากทุกภาคส่วนให้ไปถึงเป้าหมายที่ได้ตั้งไว้
โดยที่ประชุมได้พิจารณาและเห็นชอบแนวทางความร่วมมือการจัดทำแคมเปญ Amazing Thailand Grand Tourism & Sports Year 2025 เพื่อกระตุ้นการท่องเที่ยว ซึ่งประกอบด้วยแนวคิด 5 แคมเปญหลัก ได้แก่ Grand Festivity, Grand Moment, Grand Privilege, Grand Invitation และ Grand Celebration โดยได้มอบหมายกระทรวงการท่องเที่ยวและกีฬาเสนอเรื่องต่อคณะรัฐมนตรีเพื่อพิจารณาให้ความเห็นชอบ และเตรียมความพร้อมบูรณาการความร่วมมือกับหน่วยงานภาครัฐและภาคเอกชนต่อไป  โดยกระทรวงการท่องเที่ยวและกีฬา จะแถลงข่าวเปิดตัวรายละเอียดแคมเปญ Amazing Thailand Grand Tourism & Sports Year 2025 ในเดือนธันวาคมนี้ พร้อมจัดทำมาตรการสำคัญเพื่อกระตุ้นการท่องเที่ยว อาทิ มาตรการสนับสนุนสายการบิน โรงแรมที่พัก  OTAs และมาตรการวีซ่า นอกจากนี้ ได้จัดทำปฏิทินท่องเที่ยว Amazing Thailand Grand Tourism & Sports 2025 โดยได้รวบรวมกิจกรรมการท่องเที่ยวและมหกรรมกีฬาที่สำคัญ จากหลากหลายหน่วยงานทั้งภาครัฐและเอกชนตลอดทั้งปี 2568 ไว้ในที่เดียว เพื่ออำนวยความสะดวกแก่การวางแผนการเดินทางของนักท่องเที่ยวจากทั่วโลกด้วย
นอกจากนี้ ที่ประชุมยังได้รับทราบผลการดำเนินงานโครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิต ซึ่งนายกฯ ได้อนุมัติงบกลาง ปี 2567 วงเงิน 50 ล้านบาท โดยดำเนินงานระหว่างวันที่ 1 ม.ค. 2567 – 31 ส.ค. 2567 และขณะนี้กระทรวงการท่องเที่ยวและกีฬาอยู่ระหว่างดำเนินการของบกลาง ปี 2568 เพื่อดำเนินโครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิตอย่างต่อเนื่อง ตั้งแต่วันที่ 1 ก.ย. 2567 - 30 เม.ย. 2568 ต่อไป
“เพื่อเป็นการเตรียมตัวต้อนรับนักท่องเที่ยวจากทั่วทุกมุมโลกและสร้างประสบการณ์ที่ดีในทุกย่างก้าว ขอเน้นย้ำให้ทุกหน่วยงานให้ความสำคัญกับความปลอดภัยของนักท่องเที่ยว เนื่องจากคาดการณ์ว่าในปี 2568 จะมีนักท่องเที่ยวเดินทางเข้ามาเป็นจำนวนมาก ขอความร่วมมือทุกภาคส่วนได้ให้ความสำคัญกับการอำนวยความสะดวก และการช่วยเหลือต่าง ๆ เพื่อสร้างความเชื่อมั่นให้กับนักท่องเที่ยว และสร้างภาพลักษณ์ที่ดีให้กับประเทศด้วย” นายสุริยะ กล่าว

ที่มา : https://www.thaigov.go.th/news/contents/details/90645