รัฐบาลไทย-ข่าวทำเนียบรัฐบาล-คารม เผยรัฐบาลเดินหน้าร่วมมือ 13 บริษัทจัดหางานชั้นนำ เปิดโอกาสให้แรงงานเข้าถึงตำแหน่งงานภาคอุตสาหกรรม รวมกว่า 800,000 ตำแหน่ง ผ่าน “เว็บไซต์ไทยมีงานทำ” 


วันอังคารที่ 26 พฤศจิกายน 2567
26/11/2567
พิมพ์
คารม เผยรัฐบาลเดินหน้าร่วมมือ 13 บริษัทจัดหางานชั้นนำ เปิดโอกาสให้แรงงานเข้าถึงตำแหน่งงานภาคอุตสาหกรรม รวมกว่า 800,000 ตำแหน่ง ผ่าน “เว็บไซต์ไทยมีงานทำ”
คารม เผยรัฐบาลเดินหน้าร่วมมือ 13 บริษัทจัดหางานชั้นนำ เปิดโอกาสให้แรงงานเข้าถึงตำแหน่งงานภาคอุตสาหกรรม รวมกว่า 800,000 ตำแหน่ง ผ่าน “เว็บไซต์ไทยมีงานทำ” เชิญชวนประชาชนร่วมงาน JOB EXPO THAILAND 2025
วันที่ 26 พ.ย. 2567  เวลา 08.00  น.  นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงแรงงานร่วมหารือ 13 บริษัทจัดหางานชั้นนำ สร้างความร่วมมือเพื่อแลกเปลี่ยนเชื่อมโยงข้อมูลด้านการพัฒนาทักษะฝีมือแรงงาน  ซึ่งความร่วมมือดังกล่าวจะก่อให้เกิดการเพิ่มการพัฒนาทักษะแรงงานให้ตรงกับความต้องการของตลาด พร้อมทั้งจะเป็นการเปิดโอกาสให้แก่แรงงานภาคอุตสาหกรรม ให้สามารถเข้าถึงตำแหน่งงานทุกภาคอุตสาหกรรม ผ่านการเปิดรับบุคคลเข้าสู่ตำแหน่งการจ้างงาน ฝึกงาน ตั้งแต่ทักษะเริ่มต้น และทักษะสูงรวมถึงตำแหน่งผู้บริหาร ในทุกภาคอุตสาหกรรมรวมกว่า 800,000 ตำแหน่ง โดย จะมารวบรวมไว้ที่ “เว็บไซต์ไทยมีงานทำ” ของกรมการจัดหางาน กระทรวงแรงงาน
นายคารม กล่าวต่อไปว่า สำหรับการรับสมัครทำงานในครั้งนี้ ผู้ที่สนใจสามารถค้นหาได้ที่ เว็บไซต์ “ไทยมีงานทำ”  ของกรมการจัดหางาน กระทรวงแรงงาน  และเว็บไซต์ 13 บริษัทจัดหางานชั้นนำ    ได้แก่ บริษัทจัดหางาน จ๊อบบีเคเค ดอท คอม จำกัด บริษัทจัดหางาน จ๊อบส์ ดีบี (ประเทศไทย) จำกัด บริษัทจัดหางาน จ็อบท๊อปกัน จำกัด บริษัทจัดหางาน จ็อบ มายเวย์จำกัด บริษัท อเด็คโก้ คอนซัลติ้ง จำกัด บริษัทจัดหางาน เพอร์ซอลเคลลี่ เอชอาร์เซอร์วิสเซส (ประเทศไทย) จำกัด บริษัทจัดหางาน สเกาท์ เอาท์ จำกัด บริษัทจัดหางาน แมนพาวเวอร์ โปรเฟสชั่นแนล แอนด์ เอ็กเซ็กคูทีฟ จำกัด บริษัทจัดหางาน อินเทิร์นชิพส์ (ประเทศไทย) จำกัด บริษัทจัดหางาน เก็ทลิงส์ จำกัด บริษัทจัดหางาน กู๊ด จ็อบ โปรเพสซัลแนล (ประเทศไทย) จำกัด บริษัทจัดหางาน คีย์แมน จำกัด และบริษัทจัดหางาน จ๊อบไทย จำกัด
“กระทรวงแรงงาน เชิญชวนพี่น้องประชาชนร่วมงาน JOB EXPO THAILAND 2025 ซึ่งจะจัดขึ้นในเดือนพฤษภาคม 2568 โดยในครั้งนี้จะมีรูปแบบการจัดงานที่ตรงใจกับกลุ่มคนรุ่นใหม่เพิ่มมากขึ้น และปรับตำแหน่งงานให้ทันสมัย หลากหลายเข้ากับกลุ่มผู้สมัครงานรวมถึง เข้าร่วมงาน Mini Job Expo Thailand ใน 11 จังหวัด ทั่วภูมิภาค ทั่วประเทศ เพื่อเปิดโอกาสให้ประชาชนทั่วไป และนักศึกษาในต่างจังหวัดมีโอกาสเข้าถึงตำแหน่งงาน โดยมุ่งเน้นการเพิ่มการพัฒนา skill แรงงานให้ตรงกับความต้องการของตลาด โดยเฉพาะทักษะด้านภาษา และเทคโนโลยี เพื่อให้ประชาชนได้ประโยชน์ จากการมีงานทำในครั้งนี้” นายคารม กล่าว

ที่มา : https://www.thaigov.go.th/news/contents/details/90625