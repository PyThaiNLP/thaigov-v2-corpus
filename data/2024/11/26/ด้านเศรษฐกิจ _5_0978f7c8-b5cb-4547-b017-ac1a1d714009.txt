รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามคลองจั่น จังหวัดระนอง คืบหน้ากว่า 96% สนับสนุนการคมนาคมขนส่งให้มีประสิทธิภาพ เชื่อมโยงการเดินทางให้สะดวกรวดเร็วปลอดภัยมากยิ่งขึ้น


วันอังคารที่ 26 พฤศจิกายน 2567
กรมทางหลวงชนบท ก่อสร้างสะพานข้ามคลองจั่น จังหวัดระนอง คืบหน้ากว่า 96% สนับสนุนการคมนาคมขนส่งให้มีประสิทธิภาพ เชื่อมโยงการเดินทางให้สะดวกรวดเร็วปลอดภัยมากยิ่งขึ้น
.....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างสะพานข้ามคลองจั่น ตำบลปากจั่น อำเภอกระบุรี จังหวัดระนอง (สะพานพฤกษาแดง) ทดแทนสะพานเดิมที่มีช่องจราจรคับแคบ มีอายุการใช้งานยาวนานและชำรุดเสียหาย เพื่อเพิ่มศักยภาพการคมนาคมขนส่งให้ประชาชนมีความสะดวกปลอดภัยในการเดินทาง รวมทั้งเป็นการสนับสนุนการขนส่งสินค้าทางการเกษตรได้ในระยะยาว
โครงการฯ มีจุดเริ่มต้นที่หมู่ 7 บ้านคลองเงิน ตำบลปากจั่น และสิ้นสุดโครงการที่หมู่ 3 บ้านหนองจิก ตำบลปากจั่น อำเภอกระบุรี จังหวัดระนอง ก่อสร้างเป็นสะพานคอนกรีตเสริมเหล็กยาว 80 เมตร กว้าง 9 เมตร พร้อมก่อสร้างถนนผิวจราจรคอนกรีตเสริมเหล็กยาว 900 เมตร มีความคืบหน้ากว่าร้อยละ 96 อยู่ระหว่างติดตั้งอุปกรณ์อำนวยความปลอดภัย คาดว่าจะก่อสร้างเสร็จภายในเดือนธันวาคม 2567 ใช้งบประมาณ 35.063 ล้านบาท ทั้งนี้ เมื่อสะพานแล้วเสร็จจะสามารถใช้ทดแทนสะพานเดิม ช่วยบรรเทาความเดือดร้อนยกระดับความเป็นอยู่ขั้นพื้นฐานให้ประชาชน ร่นระยะทางในการขนส่ง เพิ่มประสิทธิภาพการคมนาคมขนส่งพืชผลทางการเกษตรในพื้นที่ให้ผลผลิตไปสู่ปลายทางได้อย่างสะดวก รวดเร็ว ปลอดภัย ประหยัดเวลาในการเดินทางเชื่อมโยงการเดินทางระหว่างหมู่บ้าน ตำบล อำเภอ ให้มีศักยภาพมากยิ่งขึ้น

ที่มา : https://www.thaigov.go.th/news/contents/details/90635