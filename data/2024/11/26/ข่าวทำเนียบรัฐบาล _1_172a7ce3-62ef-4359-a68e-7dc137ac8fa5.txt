รัฐบาลไทย-ข่าวทำเนียบรัฐบาล-นลินี ทวีสิน หารือเอกอัครราชทูตเคนยา เสริมความสัมพันธ์การค้า พร้อมดัน JTC ไทย-เคนยา กระชับความสัมพันธ์การค้าสองประเทศ


วันอังคารที่ 26 พฤศจิกายน 2567
26/11/2567
พิมพ์
นลินี ทวีสิน หารือเอกอัครราชทูตเคนยา เสริมความสัมพันธ์การค้า พร้อมดัน JTC ไทย-เคนยา กระชับความสัมพันธ์การค้าสองประเทศ
นลินี ทวีสิน หารือเอกอัครราชทูตเคนยา เสริมความสัมพันธ์การค้า พร้อมดัน JTC ไทย-เคนยา กระชับความสัมพันธ์การค้าสองประเทศ
เมื่อวันที่ 19 พฤศจิกายน 2567 นายคิปทิเนสส์ ลินด์ซีย์ คิมโวเล เอกอัครราชทูตสาธารณรัฐเคนยาประจำประเทศไทย ได้เข้าเยี่ยมคารวะ ดร.นลินี ทวีสิน ผู้แทนการค้าไทย ณ ตึกนารีสโมสร ทำเนียบรัฐบาล โดยในโอกาสนี้เอกอัครราชทูตเคนยาประจำประเทศไทยได้แสดงความยินดีที่ ดร.นลินี ได้รับการแต่งตั้งให้เป็นผู้แทนการค้าไทยอีกวาระหนึ่งในรัฐบาลของ ฯพณฯ แพทองธาร ชินวัตร นายกรัฐมนตรี และได้กล่าวชื่นชมความสัมพันธ์อันอบอุ่นและใกล้ชิดระหว่างไทยและเคนยา
เอกอัครราชทูตเคนยาได้ขอให้ผู้แทนการค้าไทยช่วยสนับสนุนการนำเข้าสินค้าจากเคนยาเพิ่มเติมจำนวน 20 ชนิด โดยเฉพาะสินค้าส่งออกหลักของเคนยาได้แก่ อาโวคาโด และเมล็ดกาแฟ นอกจากนี้ เคนยาพร้อมที่จะเป็นประตูสู่ภูมิภาคตะวันออกและเหนือของทวีปแอฟริกาสำหรับสินค้าไทย เพราะเคนยาตั้งอยู่ในจุดยุทธศาสตร์และมีโครงสร้างพื้นฐานด้านการคมนาคมที่ดีที่พร้อมจะเชื่อมโยงเส้นทางการค้าไปยังประเทศอื่น ๆ ได้อย่างมีประสิทธิภาพ ปัจจุบันแอฟริกาเป็นทวีปที่มีความเจริญเติบโตทางเศรษฐกิจ จึงเป็นช่วงเวลาที่เหมาะสมและเป็นโอกาสอันดีที่ไทยจะเพิ่มพูนการค้าการลงทุนกับเคนยาและแอฟริกาโดยรวม เกี่ยวกับเรื่องนี้ ผู้แทนการค้าไทยได้เน้นย้ำถึงความพร้อมของไทยในการสนับสนุนการพัฒนาความร่วมมือกับเคนยาในทุกมิติ และเห็นพ้องว่าเคนยาสามารถเป็นศูนย์กลางความเชื่อมโยง (connectivity hub) ไปยังประเทศในแอฟริกาตะวันออก ขณะที่ไทยก็พร้อมเป็นศูนย์กลางการค้าและการลงทุนในภูมิภาคอาเซียน เห็นได้จากการเพิ่มเที่ยวบินตรงระหว่างกรุงเทพฯ และกรุงไนโรบีโดยสายการบินเคนยา ซึ่งแสดงถึงความสัมพันธ์และความเชื่อมโยงของภาคธุรกิจ ภาครัฐ และภาคประชาชนของทั้งสองประเทศ ดังนั้นการท่องเที่ยวจึงเป็นอีกหนึ่งอุตสาหกรรมที่เคนยาสามารถขยายตลาดได้อย่างกว้างขวาง ซึ่งเอกอัครราชทูตเคนยาได้แสดงความเห็นพ้องโดยเฉพาะอย่างยิ่งการท่องเที่ยวเชิงกีฬา ซึ่งเคนยามีชื่อเสียงทางด้านกีฬาวิ่งระยะไกลระดับชั้นนำของโลก และ Eliud Kipchoge นักวิ่งระยะไกลของเคนยาจะเดินทางมาไทยในช่วงเดือนธันวาคมศกนี้ด้วย
เอกอัครราชทูตเคนยาได้ขอให้ฝ่ายไทยพิจารณาจัดการประชุมคณะกรรมาธิการร่วมไทย-เคนยา (ครั้งล่าสุดจัดขึ้นที่กรุงไนโรบีเมื่อเดือนมิถุนายน 2553) เพื่อติดตามและขับเคลื่อนความตกลงต่าง ๆ ที่มีระหว่างกัน ในการนี้ ผู้แทนการค้าไทยได้แจ้งเพิ่มเติมว่าหนึ่งในเป้าหมายสำคัญของการหารือครั้งนี้คือการผลักดันการประชุมคณะกรรมการร่วมทางการค้า (Joint Trade Committee: JTC) ไทย-เคนยา ครั้งที่ 1 ซึ่งจะเป็นเวทีสำคัญสำหรับทั้งสองฝ่ายเพื่อการหารือเรื่องเศรษฐกิจและการค้าในระดับทวิภาคี คู่ขนานไปกับการที่การประชุมครั้งนี้จะเป็นการเปิดโอกาสให้นักธุรกิจจากทั้งสองประเทศได้สร้างเครือข่าย หารือแนวทางการพัฒนาความร่วมมือ และขยายโอกาสการค้าและการลงทุน โดยหวังว่าฝ่ายเคนยาจะสามารถเป็นเจ้าภาพการประชุมในช่วงไตรมาสแรกของปี 2568
อนึ่ง ในปี 2566 มูลค่าการค้าระหว่างไทยและเคนยาอยู่ที่ 223.19 ล้านดอลลาร์สหรัฐ โดยไทยส่งออกสินค้ามูลค่า 194.11 ล้านดอลลาร์สหรัฐ ส่วนใหญ่มาจากรถยนต์และส่วนประกอบ น้ำตาลทราย ผลิตภัณฑ์ยาง และข้าว ขณะที่ไทยนำเข้าสินค้าจากเคนยามูลค่า 29.07 ล้านดอลลาร์สหรัฐ ซึ่งส่วนใหญ่เป็นเคมีภัณฑ์ อัญมณี และสินแร่

ที่มา : https://www.thaigov.go.th/news/contents/details/90626