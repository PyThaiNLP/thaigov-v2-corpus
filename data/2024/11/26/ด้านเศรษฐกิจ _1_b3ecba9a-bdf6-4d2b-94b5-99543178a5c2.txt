รัฐบาลไทย-ข่าวทำเนียบรัฐบาล-“รมว.นฤมล” เผย Egg Board เห็นชอบแผนนำเข้าเลี้ยงไก่ไข่พันธุ์ ปี 68 


วันอังคารที่ 26 พฤศจิกายน 2567
“รมว.นฤมล” เผย Egg Board เห็นชอบแผนนำเข้าเลี้ยงไก่ไข่พันธุ์ ปี 68
“รมว.นฤมล” เผย Egg Board เห็นชอบแผนนำเข้าเลี้ยงไก่ไข่พันธุ์ ปี 68 พร้อมขอความร่วมมือ ปลดไก่ไข่ยืนกรงก่อนกำหนด รักษาเสถียรภาพราคาไข่ไก่
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการนโยบายพัฒนาไก่ไข่และผลิตภัณฑ์ (Egg Board) ครั้งที่ 1/2567 โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เข้าร่วมประชุม ณ กระทรวงเกษตรและสหกรณ์ว่า ที่ประชุมมีมติเห็นชอบแผนการนำเข้าเลี้ยงไก่ไข่พันธุ์ (GP และ PS) ปี 2568 คือ ปู่ย่าพันธุ์ไก่ไข่ (GP) จำนวน 3,800 ตัว และพ่อแม่พันธุ์ไก่ไข่ (PS) จำนวน 440,000 ตัว และเห็นชอบประสิทธิภาพการผลิตไก่ไข่และไข่ไก่ ปี 2568 ดังนี้  1. ปู่ย่าพันธุ์ไก่ไข่ (GP) 1 ตัว ผลิตลูกพ่อแม่พันธุ์ไก่ไข่ (PS) ได้ 77 ตัว ปลดที่อายุ 72 สัปดาห์  2. พ่อแม่พันธุ์ไก่ไข่ (PS) 1 ตัว ผลิตลูกไก่ไข่เพศเมียได้ 107 ตัว ปลดที่อายุ 72 สัปดาห์ 3.แม่ไก่ไข่ยืนกรง 1 ตัว ผลิตไข่ไก่ได้ 361 ฟอง ปลดที่อายุ 80 สัปดาห์ และมอบหมายให้กรมปศุสัตว์ดำเนินการจัดสรรแผนการเลี้ยงให้แก่ผู้ประกอบการไก่ไข่พันธุ์ จำนวน 16 บริษัท (แผนการเลี้ยงแต่ละบริษัทเท่ากับ ปี 2567) เพื่ออนุญาตให้ผู้ประกอบการนำเข้าพันธุ์สัตว์ได้ต่อไป
สถานการณ์ไก่ไข่ปัจจุบัน (ข้อมูล ณ วันที่ 31 ต.ค. 2567) มีจำนวนไก่ไข่ยืนกรง 52,893,452 ตัว ประมาณการผลผลิต 43,901,565 ฟองต่อวัน โดยประเทศไทยมีการส่งออกไข่ไก่สด ปี 2567 (มกราคม - กันยายน) จำนวน 305.25 ล้านฟอง มูลค่า 1247.19 ล้านบาท ปริมาณและมูลค่าลดลงจากช่วงเดียวกันของปีที่ผ่านมาร้อยละ 11.75 และ 18.85 ตามลำดับ ประเทศคู่ค้าที่สำคัญ ได้แก่ สิงคโปร์ 89% ฮ่องกง 10% และอื่นๆ
สำหรับราคา ณ วันที่ 21 พฤศจิกายน 2567 ราคาไข่ไก่คละหน้าฟาร์ม อยู่ที่ฟองละ 3.60 บาท ลูกไก่ไข่ตัวละ 28 บาท ไก่ไข่รุ่นตัวละ 175 บาท
“การดำเนินมาตรการรักษาเสถียรภาพราคาไข่ไก่กรมปศุสัตว์ได้มีการประชุมหารือเพื่อติดตามสถานการณ์การผลิตไข่ไก่ภายในประเทศ โดยมีผู้แทนจาก 4 สมาคมไก่ไข่ 4 สหกรณ์ไก่ไข่ ผู้ประกอบการไก่ไข่พันธุ์ 16 บริษัท ผู้ประกอบการไก่ไข่รายใหญ่ และเจ้าหน้าที่จากสำนักงานปศุสัตว์เขต 1 - 9 พิจารณากำหนดมาตรการร่วมกัน ซึ่งได้มีการกำหนดมาตรการ โดยการขอความร่วมมือผู้เลี้ยงไก่ไข่ยืนกรงปลดไก่ไข่ตามอายุที่เหมาะสมอย่างต่อเนื่อง โดยขอความร่วมมือผู้เลี้ยงไก่ไข่ทุกราย เร่งปลดไก่ไข่ยืนกรงไม่ให้อายุเกิน 80 สัปดาห์ ยกเว้นรายย่อยที่เลี้ยงต่ำกว่า 30,000 ตัว ที่ไม่ใช่ฟาร์มในระบบเกษตรพันธะสัญญาของผู้ประกอบการรายใหญ่ และขอความร่วมมือผู้เลี้ยงไก่ไข่รายใหญ่ ขนาดการเลี้ยง 100,000 ตัว ขึ้นไป ปลดไก่ไข่ยืนกรงไม่ให้อายุเกิน 78 สัปดาห์ จนถึงเดือนธันวาคม 2567”ศ.ดร.นฤมล กล่าว

ที่มา : https://www.thaigov.go.th/news/contents/details/90608