รัฐบาลไทย-ข่าวทำเนียบรัฐบาล-“ดีพร้อม” พุ่งเป้าสินเชื่อฮาลาล จับมือ SME D Bank, EXIM Bank, iBank ดันอุตสาหกรรมฮาลาล ตามข้อสั่งการนายกฯ และนโยบาย "รมว.เอกนัฏ" โชว์สร้างอุตสาหกรรมเศรษฐกิจใหม่โตได้ยั่งยืน


วันอังคารที่ 26 พฤศจิกายน 2567
26/11/2567
พิมพ์
“ดีพร้อม” พุ่งเป้าสินเชื่อฮาลาล จับมือ SME D Bank, EXIM Bank, iBank ดันอุตสาหกรรมฮาลาล ตามข้อสั่งการนายกฯ และนโยบาย "รมว.เอกนัฏ" โชว์สร้างอุตสาหกรรมเศรษฐกิจใหม่โตได้ยั่งยืน
“ดีพร้อม” พุ่งเป้าสินเชื่อฮาลาล จับมือ SME D Bank, EXIM Bank, iBank ดันอุตสาหกรรมฮาลาล ตามข้อสั่งการนายกฯ และนโยบาย "รมว.เอกนัฏ" โชว์สร้างอุตสาหกรรมเศรษฐกิจใหม่โตได้ยั่งยืน
กรุงเทพฯ 21 พฤศจิกายน 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานการประชุมการสนับสนุนแหล่งเงินทุนเพื่อต่อยอดการขับเคลื่อนการพัฒนาอุตสาหกรรมฮาลาล พร้อมด้วย นางดวงดาว ขาวเจริญ รองอธิบดีกรมส่งเสริมอุตสาหกรรม นางจันทร์ฉาย พิทักษ์อรรณพ ผู้อำนวยการศูนย์ความเป็นเลิศด้านการค้า ธนาคารเพื่อการส่งออกและนำเข้าแห่งประเทศไทย นายชาตรี เวทสรณสุธี รองกรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย นางนุจรี ภักดีเจริญ ผู้ช่วยกรรมการผู้จัดการ ผู้บริหารกลุ่มงานธุรกิจรายย่อย ธนาคารอิสลามแห่งประเทศไทย ผู้แทนจากสำนักงานกองทุนพัฒนาเอสเอ็มอีตามแนวประชารัฐ สำนักงานปลัดกระทรวงอุตสาหกรรม คณะผู้บริหาร และเจ้าหน้าที่ดีพร้อม (DIPROM) ณ ห้องประชุม 1 ชั้น 6 อาคารกรมส่งเสริมอุตสาหกรรม (DIPROM Headquarter)
การประชุมดังกล่าว เป็นการวางแนวทางการสนับสนุนแหล่งเงินทุนเพื่อต่อยอดการขับเคลื่อนการพัฒนาอุตสาหกรรมฮาลาล ตามนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ผ่านการบูรณาการหน่วยงานภายใต้สังกัดกระทรวงอุตสาหกรรม และ 3 สถาบันการเงิน ประกอบด้วย
1) สำนักงานปลัดกระทรวงอุตสาหกรรม – กองทุนพัฒนาเอสเอ็มอีตามแนวประชารัฐ ดำเนินกิจกรรมหลัก 2 ด้าน คือ ด้านที่ 1 การสนับสนุนสินเชื่อแก่เอสเอ็มอี เพื่อให้มีขีดความสามารถสูงขึ้น และด้านที่ 2 การส่งเสริมและพัฒนาเอสเอ็มอี เพื่อให้สามารถต่อยอดพัฒนาธุรกิจได้อย่างมีประสิทธิภาพและยั่งยืน สำหรับการส่งเสริมอุตสาหกรรมฮาลาล จะมุ่งเสริมสร้างศักยภาพของผู้ประกอบการและมาตรฐานในการผลิต  รวมถึงสนับสนุนการขอการรับรองเครื่องหมายฮาลาล
2) ดีพร้อม – เงินทุนหมุนเวียนเพื่อการส่งเสริมอาชีพอุตสาหกรรมในครอบครัวและหัตถกรรมไทย ได้สนับสนุนสินเชื่อ DIPROM Pay เงินกู้ระยะสั้น เงินกู้ระยะยาว และวงเงินกู้เพื่อลงทุนหรือขยายธุรกิจ (DIPROM Pay for BCG) มอบสิทธิพิเศษให้กับผู้ประกอบการที่ผ่านการพัฒนาอุตสาหกรรมฮาลาลจากดีพร้อม จะได้รับส่วนลดค่าจดผ่อนชำระร้อยละ 50 ปลอดเงินต้นเป็นระยะเวลา 6 เดือน ผู้ประกอบการที่มีสถานประกอบการตั้งอยู่ในพื้นที่ Thailand Halal Valley จะได้รับสิทธิประโยชน์ปลอดเงินต้นเป็นระยะเวลา 12 เดือน
3) ธนาคารพัฒนาวิสาหกิจขนาดกลางและขนาดย่อมแห่งประเทศไทย - สนับสนุนแหล่งเงินทุนเพื่อต่อยอดการขับเคลื่อนการพัฒนาอุตสาหกรรมฮาลาล โดยปล่อยสินเชื่อ Smile Biz ธุรกิจฮาลาลยิ้มได้ วงเงิน 10,000 ล้านบาท และสินเชื่อ SME Green Productivity For SMEs Halal วงเงิน 15,000 ล้านบาท
4) ธนาคารเพื่อการส่งออกและนำเข้าแห่งประเทศไทย - ส่งเสริมผู้ประกอบการให้ได้รับความรู้ด้านการส่งออกและมาตรฐานฮาลาล โดยการให้สินเชื่อเอ็กซิมเริ่มต้นส่งออก สินเชื่อสำหรับผู้ประกอบการที่สนใจส่งออกหรือนำเข้าเพื่อการส่งออก (EXIM First Step Export Financing) สินเชื่อสำหรับผู้ประกอบการที่ดำเนินธุรกิจอย่างเป็นมิตรต่อสิ่งแวดล้อม (EXIM Green Start) สินเชื่อสำหรับผู้ประกอบการที่เข้าร่วมงานแสดงสินค้าทั้งในประเทศและต่างประเทศ (EXIM Trade Fair Ready) นอกจากนี้ ยังมีบริการประกันการส่งออก (EXIM for Small Biz) เพื่อเป็นเครื่องมือป้องกันความเสี่ยงจากการไม่ได้รับชำระเงินค่าสินค้าให้แก่ผู้ประกอบการที่มีมูลค่าการส่งออกไม่เกิน 100 ล้านบาทต่อปี
5) ธนาคารอิสลามแห่งประเทศไทย มีการสนับสนุนแหล่งเงินทุน โดยการปล่อยสินเชื่ออิกไนท์ฮาลาล (IGNITE HALAL) วงเงินสินเชื่อระยะยาว สามารถใช้ บสย. ค้ำประกันวงเงินได้ สินเชื่อสนับสนุนผู้ประกอบการ Easy Halal Biz สินเชื่อ Easy Halal Exporter และ Packing Credit นำไปหมุนเวียนในธุรกิจ เพื่อเป็นค่าจัดซื้อวัตถุดิบ ค่าบริหารจัดการ หรือเพิ่มสภาพคล่องในกิจการ
นอกจากนี้ ที่ประชุมฯ ได้มีข้อเสนอแนะอื่น ๆ ที่เกี่ยวข้องในการส่งเสริมอุตสาหกรรมฮาลาล เช่น การนำเทคโนโลยีดิจิทัลและนวัตกรรมมาใช้ในการดำเนินงานจัดทำฐานข้อมูลฮาลาล หรือการตรวจสอบสินค้าและบริการที่ได้รับการรับรองเครื่องหมายฮาลาล ทั้งนี้ ควรมุ่งเน้นการประชาสัมพันธ์ การสร้างความเชื่อมั่นในสินค้า สร้างองค์ความรู้ที่ถูกต้องเรื่องการรับรองสินค้า ขยายตลาดให้กว้างมากขึ้นโดยดำเนินการร่วมกับองค์กรศาสนา อีกทั้ง ยังได้เตรียมแนวทางการบูรณาการความเข้าใจร่วมกัน (MOU) ระหว่างกระทรวงอุตสาหกรรม และ 3 สถาบันการเงิน เพื่อจัดทำสินเชื่อ และต่อยอดการขับเคลื่อนการพัฒนาอุตสาหกรรมฮาลาลเพื่อเป็นของขวัญปีใหม่ให้ผู้ประกอบการต่อไป

ที่มา : https://www.thaigov.go.th/news/contents/details/90612