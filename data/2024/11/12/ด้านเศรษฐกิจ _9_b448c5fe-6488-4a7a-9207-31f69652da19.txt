รัฐบาลไทย-ข่าวทำเนียบรัฐบาล-กรุงไทยสนับสนุนงานหลวงพ่อโสธร นำ “เบลล่า ราณี” ร่วมขบวนแห่ยิ่งใหญ่ “ปักษาวายุภักษ์นครา สู่สายศรัทธาแห่งความยั่งยืน”


วันอังคารที่ 12 พฤศจิกายน 2567
12/11/2567
พิมพ์
กรุงไทยสนับสนุนงานหลวงพ่อโสธร นำ “เบลล่า ราณี” ร่วมขบวนแห่ยิ่งใหญ่ “ปักษาวายุภักษ์นครา สู่สายศรัทธาแห่งความยั่งยืน”
ธ.กรุงไทยร่วมพิธีเปิดงานนมัสการหลวงพ่อโสธร ปีที่ 134 และงานประจำปีจังหวัดฉะเชิงเทรา โดยมี นางสาวฉัตรประอร นิยม รองผู้ว่าราชการจังหวัดฉะเชิงเทรา เป็นประธานในพิธี ณ วัดโสธรวรารามวรวิหาร จังหวัดฉะเชิงเทรา เมื่อวันที่ 12 พ.ย.2567
ศาสตราจารย์พิเศษ ดร.กิตติพงษ์ กิตยารักษ์ ประธานกรรมการบรรษัทภิบาลและความยั่งยืนธนาคารกรุงไทย พร้อมคณะผู้บริหารธนาคาร ร่วมพิธีเปิดงานนมัสการหลวงพ่อโสธร ปีที่ 134 และงานประจำปีจังหวัดฉะเชิงเทรา โดยมี นางสาวฉัตรประอร นิยม รองผู้ว่าราชการจังหวัดฉะเชิงเทรา เป็นประธานในพิธี ณ วัดโสธรวรารามวรวิหาร จังหวัดฉะเชิงเทรา เมื่อวันที่ 12 พฤศจิกายน 2567
ธนาคารกรุงไทยให้ความสำคัญในการส่งเสริมวัฒนธรรม สืบสานประเพณีอันดีงามของท้องถิ่น โดยสนับสนุนงานประจำปีของจังหวัดฉะเชิงเทรามาอย่างต่อเนื่องเป็นปีที่ 5 ซึ่งในปีนี้ ธนาคารจัดริ้วขบวนแห่ยิ่งใหญ่ “ปักษาวายุภักษ์นครา สู่สายศรัทธาแห่งความยั่งยืน” โดยมี “เบลล่า-ราณี แคมเปน” ร่วมนำขบวนแห่ด้วยชุดแสนวิจิตร “สกุณาเทวี ศรีแปดริ้ว” ความงามสง่าในอาภรณ์และปีกนกประดับอย่างประณีต สะท้อนเอกลักษณ์ของศิลปะไทยร่วมสมัย ที่มาเติมเต็มบรรยากาศแห่งศรัทธา โดยริ้วขบวนออกแบบประติมากรรมรูปนกวายุภักษ์ตราสัญลักษณ์ของธนาคารกรุงไทย เหินลอยอยู่เหนือสายน้ำบางปะกง สายน้ำแห่งชีวิตที่หล่อเลี้ยงชุมชนและสะท้อนถึงเศรษฐกิจ สังคม และประเพณีอันงดงามของชาวแปดริ้ว เชื่อมโยงวิถีชีวิตชาวเมืองอย่างแนบแน่นและยั่งยืน โดยขบวนได้รังสรรค์ขึ้นจากวัสดุเหลือใช้ เช่น จาน ถาด ตะกร้า ไม้พายพลาสติก และไฟทับทิมประดับรถยนต์ ซึ่งจะช่วยลดปริมาณขยะสู่หลุมฝังกลบไปกว่า 546 กิโลกรัม และหลีกเลี่ยงการปล่อยก๊าซเรือนกระจกจากกระบวนการผลิตวัสดุใหม่ 1,876 กิโลกรัมคาร์บอนไดอ๊อกไซด์เทียบเท่า สะท้อนความงามและคุณค่าจากการนำวัสดุเหลือใช้ มาสร้างสรรค์งานศิลป์ที่สวยงาม โดยรณรงค์การลดใช้ขยะพลาสติก ส่งเสริมการดูแลรักษาสิ่งแวดล้อมอย่างยั่งยืน ภายในงานผู้มาเที่ยวชมสามารถเลือกซื้อผลิตภัณฑ์ต่างๆ กับร้านค้าผลิตภัณฑ์ชุมชน และ OTOP ของดีประจำจังหวัดกว่า 400 ร้านค้า พร้อมสร้างประสบการณ์ใหม่ในการใช้จ่ายแบบไร้เงินสด ที่สะดวก และปลอดภัย ซึ่งจัดขึ้นระหว่างวันที่ 12 - 24 พฤศจิกายน 2567
ธนาคารมุ่งมั่นนำเทคโนโลยีและนวัตกรรมทางการเงินที่ทันสมัย เพิ่มขีดความสามารถด้านการค้าและการลงทุนให้กับจังหวัดฉะเชิงเทรา กระตุ้นเศรษฐกิจฐานราก สร้างรายได้ให้กับชุมชนและยกระดับคุณภาพชีวิตของประชาชนในทุกมิติ ทั้งด้านเศรษฐกิจ สังคม และสิ่งแวดล้อม ตอบโจทย์เป้าหมายการพัฒนาที่ยั่งยืนขององค์การสหประชาชาติ (SDGs) ในด้านการส่งเสริมการเจริญเติบโตทางเศรษฐกิจที่ต่อเนื่อง ครอบคลุม และยั่งยืน สอดคล้องกับวิสัยทัศน์ “กรุงไทยเคียงข้างไทย สู่ความยั่งยืน”

ที่มา : https://www.thaigov.go.th/news/contents/details/90142