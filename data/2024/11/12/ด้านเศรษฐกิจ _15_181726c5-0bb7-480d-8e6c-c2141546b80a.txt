รัฐบาลไทย-ข่าวทำเนียบรัฐบาล-กรมทางหลวงชนบท สั่งการระดมกำลังเจ้าหน้าที่บรรเทาความเดือดร้อนให้กับประชาชนอย่างเร่งด่วน เตรียมติดตั้งสะพานเบลีย์บนถนนสาย ยล.4044 (อ่างเก็บน้ำยะรม) จังหวัดยะลา 


วันอังคารที่ 12 พฤศจิกายน 2567
กรมทางหลวงชนบท สั่งการระดมกำลังเจ้าหน้าที่บรรเทาความเดือดร้อนให้กับประชาชนอย่างเร่งด่วน เตรียมติดตั้งสะพานเบลีย์บนถนนสาย ยล.4044 (อ่างเก็บน้ำยะรม) จังหวัดยะลา
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า จากสถานการณ์ฝนตกหนักส่งผลให้เกิดอุทกภัยในพื้นที่จังหวัดยะลา ทำให้เส้นทางจราจรในจังหวัดไม่สามารถสัญจรผ่านได้ชั่วคราว โดยเฉพาะถนนสาย ยล.4044 แยก ทล.4326 - อ่างเก็บน้ำยะรม อำเภอเบตง จังหวัดยะลา เนื่องจากฝนตกหนัก ทำให้น้ำไหลหลากเข้ากัดเซาะตอม่อสะพานบริเวณ กม. ที่ 1+400 ส่งผลให้สะพานขาดและไม่สามารถเดินทางสัญจรได้ เบื้องต้นได้สั่งการให้เจ้าหน้าที่ได้เข้าสำรวจพื้นที่ ติดตั้งป้ายพร้อมอุปกรณ์อำนวยความปลอดภัย และเตรียมติดตั้งสะพานเบลีย์เพื่อให้ประชาชนสามารถผ่านได้ชั่วคราวโดยเร็วที่สุด ปัจจุบันสถานการณ์คลี่คลายลงแล้ว จึงได้กำชับให้สำนักงานทางหลวงชนบทที่ 12 (สงขลา) และแขวงทางหลวงชนบทยะลา ลงพื้นที่สำรวจความเสียหายของสายทาง พร้อมเร่งดำเนินการพื้นฟูให้กับประชาชนอย่างเร่งด่วน เพื่ออำนวยความสะดวกและความปลอดภัยในการเดินทางให้กับประชาชนที่สัญจรจากหมู่บ้านจันทรัตน์ หมู่ 6 ไปสู่หมู่บ้านนาเหาะ หมู่ 4 ตำบลยะรม (เข้าอ่างเก็บน้ำยะรม) ขณะนี้กรมทางหลวงชนบท (ทช.) ได้เตรียมดำเนินการติดตั้งสะพานเบลีย์ โดยได้รับการสนับสนุนสะพานจากสำนักงานทางหลวงชนบทที่ 12 (สงขลา) อยู่ระหว่างระดมเจ้าหน้าที่เร่งเคลื่อนย้ายสะพานอย่างเร่งด่วน และเมื่อสะพานไปยังบริเวณจุดดังกล่าวแล้ว จะเร่งดำเนินการติดตั้งให้ประชาชนได้ใช้สัญจรชั่วคราวโดยเร็วต่อไป
ทั้งนี้ ทช. ขอความร่วมมือประชาชนโปรดระมัดระวังในการใช้เส้นทาง สังเกตป้ายเตือน ป้ายแนะนำ และโปรดวางแผนก่อนออกเดินทาง หากต้องการความช่วยเหลือสามารถติดต่อได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/90158