รัฐบาลไทย-ข่าวทำเนียบรัฐบาล-วราวุธ กำชับ ศรส. ช่วยเด็กพิเศษ 6 ขวบ ที่ชุมพร หลังถูกครูจับหน้ากดพื้น เตรียมนัดคุย ครู-ผู้ปกครอง ป้องกันเกิดเหตุซ้ำ


วันอังคารที่ 12 พฤศจิกายน 2567
วราวุธ กำชับ ศรส. ช่วยเด็กพิเศษ 6 ขวบ ที่ชุมพร หลังถูกครูจับหน้ากดพื้น เตรียมนัดคุย ครู-ผู้ปกครอง ป้องกันเกิดเหตุซ้ำ
วราวุธ กำชับ ศรส. ช่วยเด็กพิเศษ 6 ขวบ ที่ชุมพร หลังถูกครูจับหน้ากดพื้น เตรียมนัดคุย ครู-ผู้ปกครอง ป้องกันเกิดเหตุซ้ำ
วันที่ 11 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีการช่วยเหลือเด็กชาย 6 ขวบ ถูกครูผู้ช่วยของโรงเรียนในจังหวัดชุมพร จับหน้ากดกับพื้น จนเป็นแผลช้ำหลายจุด อ้างเพราะร้องไม่หยุด ว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. โดย ทีม ศรส.จังหวัดชุมพร พร้อมด้วย ผอ.ศูนย์การศึกษาพิเศษประจำจังหวัดชุมพร หน่วยบริการหลังสวน ได้ลงพื้นที่เยี่ยมบ้านเด็กเรียบร้อยแล้ว เมื่อวันที่ 10 พ.ย. 67 ที่ผ่านมา ซึ่งอยู่ในพื้นที่ตำบลบ้านควน อำเภอหลังสวน เพื่อตรวจสอบข้อเท็จจริงและประเมินครอบครัว พบว่าเด็กชายอายุ 6 ขวบ มีความบกพร่องทางสติปัญญา และเรียนอยู่ที่ศูนย์การศึกษาพิเศษประจำจังหวัดชุมพร ซึ่งเด็กได้รับยาและทานยาอย่างต่อเนื่อง เด็กจะมีพฤติกรรมไม่อยู่นิ่ง และในวันเกิดเหตุ เด็กได้มีอาการกรีดร้องและส่งเสียงดังอย่างต่อเนื่อง ครูผู้ช่วยจึงได้ควบคุมพฤติกรรมด้วยการให้เด็กนอนคว่ำกับพื้นและจับมือไว้ เพื่อป้องกันไม่ให้เด็กทำร้ายตนเองและผู้อื่น จึงเป็นสาเหตุให้เด็กเกิดรอยฟกช้ำที่แก้มและบริเวณเปลือกตาข้างขวา ต่อมาผู้ปกครองเด็กจึงได้เข้าแจ้งความที่ สภ.หลังสวน เพื่อดำเนินตามกฎหมาย และส่งเด็กตรวจร่างกายที่โรงพยาบาล ขณะนี้อยู่ระหว่างรอผลการตรวจร่างกาย และครูของศูนย์การศึกษาพิเศษฯ ได้มาพูดคุยกับผู้ปกครองเด็ก เพื่ออธิบายทำความเข้าใจกับผู้ปกครอง ทั้งนี้ ทางศูนย์การศึกษาพิเศษฯ ได้มีการตั้งกรรมการสอบข้อเท็จจริง เพื่อดำเนินการทางวินัยกับครูผู้ก่อเหตุ นอกจากนี้ ทีม ศรส.จังหวัดชุมพร พบว่าเด็กยังไม่มีบัตรประจำตัวคนพิการ จึงได้ให้คำแนะนำผู้ปกครองพาเด็กไปประเมินความพิการที่โรงพยาบาล พร้อมแจ้งขั้นตอนในการขึ้นทะเบียนคนพิการ เพื่อให้เด็กได้สามารถเข้าถึงสิทธิสวัสดิการของรัฐ โดยทีมพม.จังหวัดชุมพร จะประชุมหารือร่วมกับทีมสหวิชาชีพ เพื่อวางแผนการช่วยเหลือเด็กในระยะยาว อีกทั้งนัดพูดคุยกับคุณครูและผู้ปกครอง เพื่อหามาตรการป้องกันไม่ให้เกิดเหตุการณ์ในลักษณะดังกล่าวขึ้นอีก นอกจากนี้ ทีม ศรส.จังหวัดชุมพร จะได้ติดตามความคืบหน้าของคดีกับเจ้าหน้าที่ตำรวจ สภ.หลังสวนต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก #เด็กพิเศษ #ชุมพร

ที่มา : https://www.thaigov.go.th/news/contents/details/90144