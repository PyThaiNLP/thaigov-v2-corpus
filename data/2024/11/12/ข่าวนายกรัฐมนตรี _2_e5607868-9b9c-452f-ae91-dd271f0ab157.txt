รัฐบาลไทย-ข่าวทำเนียบรัฐบาล-ชุมชนคนไทยในแอลเอ ต้อนรับ นายกฯ แพทองธารคึกคัก บอกมีโอกาสอยากชวนคุณพ่อมาสักครั้ง ด้านชุมชนวัดไทยมอบเงินช่วยเหลือผู้ประสบอุทกภัยในประเทศกว่า 1 ล้านบาท


วันอังคารที่ 12 พฤศจิกายน 2567
12/11/2567
พิมพ์
ชุมชนคนไทยในแอลเอ ต้อนรับ นายกฯ แพทองธารคึกคัก บอกมีโอกาสอยากชวนคุณพ่อมาสักครั้ง ด้านชุมชนวัดไทยมอบเงินช่วยเหลือผู้ประสบอุทกภัยในประเทศกว่า 1 ล้านบาท
ชุมชนคนไทยในแอลเอ ต้อนรับ นายกฯ แพทองธารคึกคัก บอกมีโอกาสอยากชวนคุณพ่อมาสักครั้ง ด้านชุมชนวัดไทยมอบเงินช่วยเหลือผู้ประสบอุทกภัยในประเทศกว่า 1 ล้านบาท
วันจันทร์ที่ 11 พ.ย. 2567 เวลา 14.00 น. (ตามเวลานครลอสแอนเจลิส สหรัฐอเมริกา) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า บ่ายวันนี้นางสาวแพทองธาร ชินวัตร นายกรัฐมนตรี เดินทางไปยังวัดไทยลอสแอนเจลิส สหรัฐฯ โอกาสนี้ นายกรัฐมนตรีสักการะพระพุทธนรเทพศาสดา ภปร. พระประธาน โดยจุดธูปเทียนเพื่อบูชาพระรัตนตรัย กราบนมัสการท่านเจ้าคุณพระเทพมงคลวิเทศเจ้าอาวาส วัดไทยลอสแอนเจลิส คณะสงฆ์เจริญพระชัยมงคลคาถา (บทชยันโต) นายกรัฐมนตรีถวายเครื่องไทยธรรมแก่เจ้าอาวาสวัดไทยลอสแอนเจลิส
จากนั้นผู้แทนของวัดไทยในแอลเอ กล่าวถึง การจัดงานผ้าป่าสามัคคีของชุมชนในนครลอสแอนเจลิสและเมืองใกล้เคียง เพื่อช่วยเหลือผู้ประสบอุทกภัยในประเทศไทย พร้อมเชิญนายกรัฐมนตรีรับมอบเงินบริจาคจำนวน 30,000 ดอลลาร์สหรัฐ หรือประมาณ1ล้านบาท จากเจ้าอาวาสวัดไทยลอสแอนเจลิส โดยบรรยากาศโดยรอบวัดเป็นไปอย่างคึกคัก มีคนไทยจำนวนมากมารอต้อนรับโดยรอบอุโบสถ
โอกาสนี้ นายกรัฐมนตรี กล่าวพูดคุยกับชุมชนและผู้มาต้อนรับ ผ่านเสียงตามสายจากอุโบสถ ว่า “รู้สึกยินดีมากที่ได้พบปะคนไทยในชุมชนไทยนครลอสแอนเจลิส รัฐแคลิฟอร์เนีย ซึ่งเป็นชุมชนไทยที่ใหญ่ที่สุดในต่างประเทศ พร้อมขอบคุณสำหรับการต้อนรับอย่างอบอุ่น หากเป็นไปได้จะขอชวนคุณพ่อมาร่วมคณะในโอกาสที่เหมาะสม"
ทั้งนี้นายกรัฐมนตรีกล่าวชื่นชมและยกย่องคนไทยในต่างประเทศว่าเป็นทรัพยากรบุคคลที่มีค่าต่อประเทศไทย หลายคนมีโอกาสทั้งด้านการศึกษา ด้านอาชีพการงาน และเครือข่ายทางสังคมที่กว้างขวาง รวมทั้งประสบความสำเร็จในหลายสาขาอาชีพ ขอให้คนไทยในต่างประเทศและสหรัฐ ฯ  หากมีโอกาสที่อยากจะทำงานในประเทศไทยช่วยกันชักชวนลูกหลานที่มีความรู้ ความสามารถให้กลับไปทำงานที่เมืองไทยมากขึ้น ซึ่งรัฐบาลเองมีความตั้งใจที่จะทำให้ประเทศไทยมีโอกาสมากขึ้นเพื่อดึงคนไทยคนเก่งกลับมาเพื่อร่วมกันพัฒนาประเทศไทย
นายจิรายุกล่าวต่อไปว่า นายกรัฐมนตรีชื่นชมบทบาทของชุมชนไทยที่ช่วยสืบสานวัฒนธรรม ศาสนา และภาษาไทยให้เยาวชนรุ่นใหม่ อีกทั้งยังมีส่วนช่วยเสริมสร้างความสามัคคีและเข้มแข็งในชุมชนขอให้ชุมชนไทยสามัคคีกัน เสริมสร้างความเข้มแข็ง รัฐบาลจะดำเนินการอย่างเต็มที่เพื่อพัฒนาความก้าวหน้า ยกระดับเศรษฐกิจให้ครอบคลุมทุกภาคส่วน เพื่อให้ประเทศไทยก้าวสู่อนาคตที่มั่นคงและยั่งยืน
จากนั้นนายกรัฐมนตรีได้เดินเยี่ยมชมตลาดนัดบริเวณในวัดไทย ที่มีการจัดซุ้มอาหาร เครื่องดื่ม พร้อมทั้งร่วมชมการแสดงรำอวยพร โชว์ศิลปะการต่อสู้ มวยไทย จากน้องๆ เด็กนักเรียนจากโรงเรียนวัดไทยในแอลเอ  และน้องๆ นักแสดงได้มอบมาลัยให้นายกรัฐมนตรีเป็นที่ระลึก ก่อนเดินทางกลับที่พักด้วย
นายจิรายุกล่าวต่อไปว่าจากการสอบถามคนไทยที่มาร่วมงานต่างพูดเป็นเสียงเดียวกันว่าดีใจที่นายกรัฐมนตรีได้มีโอกาสมาพบปะคนไทยในต่างแดนหลายท่านไม่เคยกลับไปเมืองไทยเป็นสิบปี และดีใจที่วันนี้ประเทศไทยมีศักยภาพเป็นที่รู้จักของคนอเมริกันและฝากให้กำลังใจทุกคนที่อยู่เมืองไทยขอให้มีความสุขและขอให้เศรษฐกิจเมืองไทย กลับมาคึกคักอีกครั้ง

ที่มา : https://www.thaigov.go.th/news/contents/details/90123