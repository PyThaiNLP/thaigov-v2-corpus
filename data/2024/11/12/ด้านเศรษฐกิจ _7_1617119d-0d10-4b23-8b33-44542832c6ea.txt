รัฐบาลไทย-ข่าวทำเนียบรัฐบาล-กรมทางหลวงชนบท เชิญชวนประชาชนร่วมสืบสานประเพณีลอยกระทง พร้อมชมทัศนียภาพไฟประดับสะพานข้ามแม่น้ำเจ้าพระยา ในพื้นที่กรุงเทพฯ และปริมณฑล วันที่ 15 พฤศจิกายนนี้


วันอังคารที่ 12 พฤศจิกายน 2567
กรมทางหลวงชนบท เชิญชวนประชาชนร่วมสืบสานประเพณีลอยกระทง พร้อมชมทัศนียภาพไฟประดับสะพานข้ามแม่น้ำเจ้าพระยา ในพื้นที่กรุงเทพฯ และปริมณฑล วันที่ 15 พฤศจิกายนนี้
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) เชิญชวนประชาชนร่วมสืบสานประเพณีลอยกระทง พร้อมชมทัศนียภาพไฟประดับสะพานข้ามแม่น้ำเจ้าพระยา ในวันลอยกระทง 15 พฤศจิกายนนี้ เพื่อส่งเสริมเศรษฐกิจการท่องเที่ยวภายในประเทศ พัฒนาพื้นที่โดยรอบให้มีทัศนียภาพที่ร่มรื่นและสวยงาม ทช. ได้ร่วมสืบสานประเพณีอันดีงามของไทยในทุกปี ด้วยการเปิดไฟประดับสะพานข้ามแม่น้ำเจ้าพระยาในพื้นที่กรุงเทพฯ และปริมณฑล 5 สะพาน ได้แก่ สะพานภูมิพล 1 และ 2 สะพานกรุงธน (ซังฮี้) สะพานพระพุทธยอดฟ้า และสะพานพระปกเกล้า โดยเปิดไฟประดับสะพานตั้งแต่เวลา 18.30 - 24.00 น.
นอกจากนี้ ทช. ยังได้ประสานขอความอนุเคราะห์ไปยังตำรวจในพื้นที่เฝ้าระวังความปลอดภัยบริเวณสะพานข้ามแม่น้ำเจ้าพระยาที่อยู่ในความดูแลของ ทช. พร้อมทั้งยังได้จัดเจ้าหน้าที่ตรวจตราเวรยามสังเกตการณ์ ดูแลและอำนวยความสะดวกให้กับประชาชนที่เดินทางมาลอยกระทง บริเวณสะพานข้ามแม่น้ำเจ้าพระยาในเขตกรุงเทพฯ และปริมณฑล ให้เป็นไปด้วยความเรียบร้อย สอบถามข้อมูลเพิ่มเติมหรือแจ้งเหตุได้ที่สายด่วน โทร. 1146

ที่มา : https://www.thaigov.go.th/news/contents/details/90136