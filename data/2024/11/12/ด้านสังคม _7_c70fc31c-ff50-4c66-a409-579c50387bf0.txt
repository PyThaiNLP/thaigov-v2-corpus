รัฐบาลไทย-ข่าวทำเนียบรัฐบาล-“วราวุธ” ลั่น มูลนิธิสงเคราะห์เอกชน อย่าใช้เด็กเป็นเครื่องมือหาเงิน ระบุ พม. พร้อมดำเนินการทางกฎหมายทันที หากพบผิด


วันอังคารที่ 12 พฤศจิกายน 2567
“วราวุธ” ลั่น มูลนิธิสงเคราะห์เอกชน อย่าใช้เด็กเป็นเครื่องมือหาเงิน ระบุ พม. พร้อมดำเนินการทางกฎหมายทันที หากพบผิด
“วราวุธ” ลั่น มูลนิธิสงเคราะห์เอกชน อย่าใช้เด็กเป็นเครื่องมือหาเงิน ระบุ พม. พร้อมดำเนินการทางกฎหมายทันที หากพบผิด
วันที่ 12 พฤศจิกายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีที่มีข่าวมูลนิธิเอกชนแห่งหนึ่งที่จังหวัดเชียงใหม่ทำร้ายเด็ก ว่า ขณะนี้เด็กทั้ง 17 ราย ได้ถูกนำมาอยู่ในความดูแลของกระทรวง พม. แล้ว ซึ่งมีความปลอดภัยดีทั้งกายทั้งจิตใจ ในส่วนของมูลนิธิฯ ดังกล่าว ทางกระทรวง พม. จะเร่งดำเนินคดี และตรวจสอบข้อเท็จจริง ในเรื่องของใบอนุญาตต่างๆอย่างครบถ้วนว่ายังสามารถดำเนินการได้ถูกต้องหรือไม่ ถ้าหากว่าไม่เป็นไปตามระเบียบ กระทรวง พม. เราจะดำเนินคดีอย่างเคร่งครัด และขอฝากไปถึงยังสถานดูแลเด็กรวมถึงมูลนิธิต่างๆ ขอให้ดูแลเด็กที่อยู่ในความดูแลให้ดี หากเพียงแค่คิดว่าจะใช้เด็กเหล่านี้มาเป็นส่วนหนึ่งในปัจจัยที่ทำให้ได้รับเงินสนับสนุนจากหลายๆ ฝ่ายนั้น ขอให้คิดใหม่
นายวราวุธ กล่าวว่า กระทรวง พม. ต้องขอความกรุณาพี่น้องประชาชน ช่วยแจ้งเบาะแสเข้ามาที่สายด่วน พม. โทร 1300 หากว่าพบเห็นพฤติกรรมเช่นนี้ ทางกระทรวง พม. จะร่วมกับทุกฝ่ายที่เกี่ยวข้องและจังหวัด ดำเนินการทางกฎหมายกับมูลนิธิหรือว่าองค์กรต่างๆ อย่างถึงที่สุด เพราะว่าสวัสดิภาพของเด็ก การพัฒนาของเด็กทั้งร่างกายและจิตใจนั้น คือสิ่งที่สำคัญที่สุดที่กระทรวง พม. ให้ความสำคัญ เพราะวันนี้ทรัพยากรเด็กเรามีน้อยลงทุกวัน การดูแลพวกเขาเหล่านั้นให้แข็งแรงทั้งร่างกายและจิตใจคือสิ่งที่สำคัญที่สุด และขอฝากไปยังพี่น้องประชาชนว่าถ้ามีเบาะแสอย่างไร ขอให้ช่วยแจ้งเข้ามาที่กระทรวง พม. และในขณะเดียวกันเจ้าหน้าที่ของเราทุกคนทุกฝ่ายก็จะเร่งออกตรวจและดำเนินการดูแลสวัสดิภาพของเด็กให้ทั่วถึง
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก #สถานสงเคราะห์ #คุ้มครองเด็ก

ที่มา : https://www.thaigov.go.th/news/contents/details/90155