รัฐบาลไทย-ข่าวทำเนียบรัฐบาล-‘รมช.อิทธิ’ ยันพร้อมดูแลอาชีพผู้เลี้ยงไก่ไข่รายย่อย ให้มีอาชีพที่มั่นคง ดันพัฒนาฟาร์มไก่ไข่เข้าสู่มาตรฐาน ให้เป็นที่ยอมรับทั้งในและต่างประเทศ


วันอังคารที่ 12 พฤศจิกายน 2567
‘รมช.อิทธิ’ ยันพร้อมดูแลอาชีพผู้เลี้ยงไก่ไข่รายย่อย ให้มีอาชีพที่มั่นคง ดันพัฒนาฟาร์มไก่ไข่เข้าสู่มาตรฐาน ให้เป็นที่ยอมรับทั้งในและต่างประเทศ
‘รมช.อิทธิ’ ยันพร้อมดูแลอาชีพผู้เลี้ยงไก่ไข่รายย่อย ให้มีอาชีพที่มั่นคง ดันพัฒนาฟาร์มไก่ไข่เข้าสู่มาตรฐาน ให้เป็นที่ยอมรับทั้งในและต่างประเทศ
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ อนุญาตให้นายมงคล พิพัฒสัตยานุวงศ์ นายกสมาคมผู้ผลิต ผู้ค้าและส่งออกไข่ไก่ นำตัวแทนกลุ่มเกษตรกรผู้เลี้ยงไก่ไข่ และเกษตรกรจำนวน 200 คน เข้าพบ เพื่อแสดงความยินดีในโอกาสเข้ารับตำแหน่งรัฐมนตรีฯ และกล่าวขอบคุณกระทรวงเกษตรและสหกรณ์ และกรมปศุสัตว์ ที่ให้ความช่วยเหลือแก้ไขปัญหาราคาไข่ไก่และปรับสมดุลไก่ไข่ ทำให้เกษตรกรรายย่อยสามารถประกอบอาชีพการเลี้ยงไก่ไข่และมีคุณภาพชีวิตที่ดีขึ้น ณ ห้อง 112 กระทรวงเกษตรและสหกรณ์
รมช.อิทธิ กล่าวว่า ขอบคุณทุกภาคส่วนที่ให้ความร่วมมือในการช่วยเหลือและแก้ไขปัญหาร่วมกัน ซึ่งกระทรวงเกษตรและสหกรณ์ พร้อมให้ความช่วยเหลือ พี่น้องเกษตรกรผู้เลี้ยงไก่ไข่ ให้สามารถลดภาระต้นทุน และสามารถประกอบอาชีพเลี้ยงไก่ไข่ได้อย่างยั่งยืน พร้อมกันนี้ได้กำชับให้กรมปศุสัตว์ ติดตาม ดูแลเกษตรกรผู้เลี้ยงไก่ไข่รายย่อยอย่างใกล้ชิด โดยมีคณะกรรมการนโยบายพัฒนาไก่ไข่และผลิตภัณฑ์ (Egg Board) ในการกำหนดแนวทางมาตรการรักษาเสถียรภาพราคาไข่ไก่เพื่อให้เกิดความสมดุล ให้อยู่ในระดับที่เกษตรกรผู้เลี้ยงไก่ไข่พึงพอใจ รวมถึงการส่งเสริมให้เกษตรกรรายย่อยเข้าสู่มาตรฐานฟาร์มไก่ไข่ (GAP) ภาคบังคับ เพื่อพัฒนาฟาร์มไก่ไข่ของไทยให้เป็นที่ยอมรับยิ่งขึ้นในระดับประเทศและระหว่างประเทศ ต่อไป

ที่มา : https://www.thaigov.go.th/news/contents/details/90162