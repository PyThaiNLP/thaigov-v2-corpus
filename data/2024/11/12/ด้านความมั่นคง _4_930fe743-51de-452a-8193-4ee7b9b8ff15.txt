รัฐบาลไทย-ข่าวทำเนียบรัฐบาล-​“เฉลิมชัย” สั่งกำชับเหตุปล้นไม้พะยูง-ปืน สกลนคร ขยายผลหลังจับผู้ต้องหา - ดูแลขวัญกำลังใจ จนท. บาดเจ็บ เร่งปลดล็อกปัญหาจัดการไม้ของกลาง


วันอังคารที่ 12 พฤศจิกายน 2567
​“เฉลิมชัย” สั่งกำชับเหตุปล้นไม้พะยูง-ปืน สกลนคร ขยายผลหลังจับผู้ต้องหา - ดูแลขวัญกำลังใจ จนท. บาดเจ็บ เร่งปลดล็อกปัญหาจัดการไม้ของกลาง
​“เฉลิมชัย” สั่งกำชับเหตุปล้นไม้พะยูง-ปืน สกลนคร ขยายผลหลังจับผู้ต้องหา - ดูแลขวัญกำลังใจ จนท. บาดเจ็บ เร่งปลดล็อกปัญหาจัดการไม้ของกลาง
“เฉลิมชัย” สั่งกำชับเหตุปล้นไม้พะยูง-ปืน สกลนคร ขยายผลหลังจับผู้ต้องหา - ดูแลขวัญกำลังใจ จนท. บาดเจ็บ เร่งปลดล็อกปัญหาจัดการไม้ของกลาง
วันที่ 12 พฤศจิกายน 2567 ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เปิดเผยว่า ได้รับรายงานจาก นายสุรชัย อจลบุญ อธิบดีกรมป่าไม้ ถึงการออกหมายจับ 1 ในผู้ก่อเหตุ บุกรุกเข้าไปในพื้นที่ของหน่วยป้องกันรักษาป่าที่ สน.2 (วาริช-พรรณา) บ้านกุดตะกาบ อำเภอวาริชภูมิ จังหวัดสกลนคร ซึ่งเป็นหน่วยงานในระดับพื้นที่สังกัดกรมป่าไม้ และได้ทำร้ายร่างกายเจ้าหน้าที่ พร้อมขโมยปืนลูกซองของทางราชการ และไม้พะยูงของกลาง แล้ว พบว่า เป็นพนักงานราชการของกรมป่าไม้ ที่เคยทำงานในหน่วยป้องกันรักษาป่าที่ สน.2 มาก่อน จึงได้ให้ออกจากราชการไว้ก่อน พร้อมกำชับสั่งการให้เร่งติดตามการดำเนินคดีร่วมกับเจ้าหน้าที่ตำรวจอย่างใกล้ชิด เพื่อดำเนินคดีกับผู้กระทำผิดที่จับกุมได้และขยายผลต่อไป
ในส่วนของเจ้าหน้าที่ที่ได้รับบาดเจ็บ ได้กำชับให้ดูแลสวัสดิการแก่เจ้าหน้าที่ให้ดี เพื่อสร้างขวัญกำลังใจให้กับผู้ปฏิบัติงานในพื้นที่ นอกจากนี้ ยังได้สั่งการไปยังหน่วยงานที่เก็บรักษาไม้ของกลาง ทั่วประเทศ โดยเฉพาะไม้ของกลางที่เป็นไม้มีค่า 6 ชนิด ได้แก่ ชิงชัน พะยูง ประดู่ มะค่า สัก แดง ซึ่งห้ามจำหน่าย ต้องเพิ่มมาตรการเฝ้าระวังป้องกันไม้ของกลางให้เข้มงวดมากยิ่งขึ้น โดยจะต้องเก็บไว้ในอาคารปิดล็อกอย่างมิดชิด มีการจัดเวรยามเฝ้า 24 ชั่วโมง พร้อมติดกล้องวงจรปิด หากเกิดเหตุกรณีเช่นนี้อีก หรือเกิดการสูญหายของไม้ของกลางผู้รับผิดชอบจะต้องมีส่วนรับผิดชอบด้วย
ทั้งนี้ กระทรวงทรัพยากรธรรมชาติและสิ่งแวดล้อม (ทส.) อยู่ระหว่างการพิจารณาเสนอเรื่องให้คณะรัฐมนตรีพิจารณาปลดล็อกการจำหน่ายไม้ของกลาง ตามที่กรมป่าไม้ได้เสนอเรื่องมา เพื่อให้หน่วยงานของ ทส. สามารถจำหน่ายไม้ของกลางได้ นอกเหนือจากองค์การอุตสาหกรรมป่าไม้ (อ.อ.ป.) เพื่อให้สามารถระบายไม้ของกลางที่มีการเก็บรักษาไว้เป็นจำนวนมากออกไปได้ ทั้งยังเป็นการป้องกันการเสื่อมสภาพของไม้ ป้องกันการสูญหาย และเป็นการนำรายได้กลับคืนเข้าสู่รัฐอีกด้วย

ที่มา : https://www.thaigov.go.th/news/contents/details/90140