รัฐบาลไทย-ข่าวทำเนียบรัฐบาล-“วราวุธ” ส่ง ทีม ศรส. หาเบาะแส อดีตพระแกล้งพิการ ห่มขาวเรี่ยไรเงิน ย้ำ ขอทานผิดกฎหมาย  วอน หยุดให้เงิน เพราะสงสาร 


วันอังคารที่ 12 พฤศจิกายน 2567
“วราวุธ” ส่ง ทีม ศรส. หาเบาะแส อดีตพระแกล้งพิการ ห่มขาวเรี่ยไรเงิน ย้ำ ขอทานผิดกฎหมาย  วอน หยุดให้เงิน เพราะสงสาร
“วราวุธ” ส่ง ทีม ศรส. หาเบาะแส อดีตพระแกล้งพิการ ห่มขาวเรี่ยไรเงิน ย้ำ ขอทานผิดกฎหมาย  วอน หยุดให้เงิน เพราะสงสาร
วันที่ 12 พฤศจิกายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์กรณีที่มีอดีตพระถูกจับสึกแล้ว เป็นชายสูงวัยนุ่งขาวแกล้งพิการเดินเรี่ยไรเงิน ซ้ำมีชาวบ้านหลงเชื่อถวายเงิน บริเวณตลาดบางบัวทอง จังหวัดนนทบุรี ว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. โดย ทีม ศรส.จังหวัดนนทบุรี ได้ลงพื้นที่ตรวจสอบข้อเท็จจริงแล้วเมื่อวานนี้ (11 พ.ย. 67) ไม่ว่าจะเป็นบริเวณเคหะบัวทอง ตลาดบางบัวทอง และบริเวณโดยรอบ ซึ่งยังไม่พบชายสูงวัยแต่งชุดขาวถือบาตรมาเดินขอทาน
จากนั้น ได้พูดคุยกับพนักงานร้านสะดวกซื้อในเคหะบัวทอง ซึ่งบอกว่า ได้พบเห็นอดีตพระดังกล่าว เมื่อเวลาประมาณ 08.30 น. ของวันที่ 11 พ.ย. 67 และได้พูดคุยกับวินรถจักรยานยนต์รับจ้าง ซึ่งบอกว่า ได้พบเห็นอดีตพระดังกล่าวเป็นครั้งแรกในวันที่ 11 พ.ย. 67 โดยแกล้งพิการ เพื่อที่จะขอเงินจากคนในตลาด หลังจากได้เงินแล้วจะเดินกลับไปที่รถกระบะที่จอดไว้ แต่ตอนลงจากรถยนต์ ยังเดินได้ปกติดี ไม่ได้เดินพิการเหมือนตอนขอเรี่ยไรเงิน ต่อมาได้มีการสอบถามกับพ่อค้าแม่ค้าและประชาชนที่อยู่บริเวณใกล้เคียง ทุกคนบอกตรงกันว่าเพิ่งเห็นมาที่นี่ครั้งแรก และคิดว่าไม่น่าจะมาที่นี่อีก เพราะมีนักข่าวมาลงทำข่าวในพื้นที่ น่าจะไปที่อื่นสลับกันไป
ทีม ศรส.จังหวัดนนทบุรี จึงได้แจ้งกับประชาชน และร้านค้าต่างๆ ว่า หากพบเห็นอดีตพระดังกล่าวอีก ขอให้รีบแจ้งมาที่ ศรส. กระทรวง พม. ผ่านสายด่วน พม. โทร. 1300 ตลอด 24 ชั่วโมง หรือ ศูนย์คุ้มครองคนไร้ที่พึ่งจังหวัดนนทบุรี รวมทั้ง สภ.บางบัวทอง เพื่อให้ช่วยตรวจสอบและติดตามอีกทางหนึ่ง
อย่างไรก็ตาม การขอทานถือเป็นการกระทำผิดกฎหมาย ตาม พ.ร.บ.ควบคุมการขอทาน พ.ศ. 2559 ต้องระวางโทษจำคุกไม่เกิน 1 เดือน หรือปรับไม่เกิน 10,000 บาท หรือทั้งจำทั้งปรับ และการแก้ปัญหาขอทานที่ดีที่สุดคือ เราควรหยุดการให้เงินขอทานด้วยความสงสาร เพื่อไม่เป็นการส่งเสริมการกระทำผิดกฎหมาย  อีกทั้งช่วยรักษาภาพลักษณ์ที่ดีของประเทศ
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ขอทาน #พระปลอม #หยุดขอทาน

ที่มา : https://www.thaigov.go.th/news/contents/details/90154