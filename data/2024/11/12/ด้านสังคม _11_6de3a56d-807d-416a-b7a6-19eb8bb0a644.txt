รัฐบาลไทย-ข่าวทำเนียบรัฐบาล-ดีอี เผย ศาลอุทธรณ์ พิพากษาแก้คำสั่งศาลชั้นต้น สั่งปิดแพลตฟอร์ม “มังกรฟ้า” ขายล็อตเตอรี่เกินราคา


วันอังคารที่ 12 พฤศจิกายน 2567
ดีอี เผย ศาลอุทธรณ์ พิพากษาแก้คำสั่งศาลชั้นต้น สั่งปิดแพลตฟอร์ม “มังกรฟ้า” ขายล็อตเตอรี่เกินราคา
ดีอี เผย ศาลอุทธรณ์ พิพากษาแก้คำสั่งศาลชั้นต้น สั่งปิดแพลตฟอร์ม “มังกรฟ้า” ขายล็อตเตอรี่เกินราคา
นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า ตามที่กระทรวงดีอี ได้ยื่นคำร้องขอให้ศาลมีคำสั่งระงับการทำให้แพร่หลายหรือลบข้อมูลคอมพิวเตอร์ แพลตฟอร์ม "มังกรฟ้า ล็อตเตอรี่” ออกจากระบบคอมพิวเตอร์ เมื่อวันที่ 1 เม.ย. 2565 โดยศาลชั้นต้นได้ไต่สวนคำร้องและมีคำสั่งยกคำร้อง เมื่อวันที่ 12 พ.ค. 2565 ที่ผ่านมานั้น
ต่อมากระทรวงดีอี ได้ยื่นอุทธรณ์ เมื่อวันที่ 7 ก.ย. 2565 ขอให้ศาลอุทธรณ์ พิพากษากลับคำสั่งของศาลชั้นต้นและขอให้ระงับการทำให้แพร่หลายฯ แพลตฟอร์มดังกล่าว ตามคำร้องนั้น
ล่าสุด เมื่อวันที่ 5 พ.ย.  2567 ศาลอาญา ได้อ่านคำพิพากษาของศาลอุทธรณ์ในคดีนี้ โดยศาลอุทธรณ์ไม่เห็นพ้องด้วยกับคำสั่งยกคำร้องของศาลชั้นต้น จึงได้มีคำพิพากษาแก้ เป็นว่าให้ระงับการทำให้แพร่หลายหรือลบข้อมูลคอมพิวเตอร์ แพลตฟอร์ม "มังกรฟ้า ล็อตเตอรี่" ออกจากระบบคอมพิวเตอร์
ทั้งนี้ศาลเห็นว่าแพลตฟอร์มดังกล่าวมีพฤติการณ์ขายสลากกินแบ่งรัฐบาลเกินราคา ซึ่งขัดต่อพระราชบัญญัติสำนักงานสลากกินแบ่งรัฐบาล พ.ศ.2517 และมีลักษณะขัดต่อความสงบเรียบร้อยหรือศีลธรรมอันดีของประชาชน โดยมิพักพิจารณาว่า ผู้รับผิดชอบหรือผู้ดูแลระบบแพลตฟอร์ม "มังกรฟ้า ล็อตเตอรี่" จะเป็นผู้เสนอขายสลากกินแบ่งรัฐบาลเกินราคาเอง หรือไม่
“กระทรวงดีอี มีความห่วงใยประชาชน โดยขอให้หลีกเลี่ยงและอย่าเข้าไปยุ่งเกี่ยวกับเว็บไซต์ลอตเตอรี่ออนไลน์ผิดกฎหมาย เพราะอาจทำให้สูญเสียทรัพย์สิน ข้อมูลส่วนบุคคล และถูกดำเนินคดีตามกฎหมายได้ หากต้องการซื้อลอตเตอรี่ หรือสลากกินแบ่งรัฐบาล ขอให้ซื้อกับแพลตฟอร์มของรัฐ หรือแพลตฟอร์มที่ถูกต้องตามกฎหมายเท่านั้น” รองนายกฯ ประเสริฐกล่าว
---------------------------------------------------------------------------

ที่มา : https://www.thaigov.go.th/news/contents/details/90164