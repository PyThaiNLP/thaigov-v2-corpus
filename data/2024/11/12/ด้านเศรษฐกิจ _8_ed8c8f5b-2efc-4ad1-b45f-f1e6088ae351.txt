รัฐบาลไทย-ข่าวทำเนียบรัฐบาล-สรรพสามิต เดินหน้าสู่ผู้นำด้านดิจิทัลของหน่วยราชการไทย เปิดตัว “น้องสมิตต์” Generative AI ระบบอัจฉริยะช่วยตอบคำถาม พ.ร.บ. สรรพสามิต เพิ่มความสะดวกให้ผู้ประกอบการและพี่น้องประชาชน


วันอังคารที่ 12 พฤศจิกายน 2567
12/11/2567
พิมพ์
สรรพสามิต เดินหน้าสู่ผู้นำด้านดิจิทัลของหน่วยราชการไทย เปิดตัว “น้องสมิตต์” Generative AI ระบบอัจฉริยะช่วยตอบคำถาม พ.ร.บ. สรรพสามิต เพิ่มความสะดวกให้ผู้ประกอบการและพี่น้องประชาชน
กรมสรรพสามิตเปิดตัว “น้องสมิตต์” Generative AI ระบบอัจฉริยะที่จะเข้ามาช่วยตอบคำถามและให้ข้อมูลด้านภาษีสรรพสามิต โดยกรมสรรพสามิตถือเป็นหน่วยงานราชการแห่งแรกที่นำ Generative AI มาใช้ในการให้บริการประชาชนอย่างเป็นรูปธรรม
กรมสรรพสามิต ยกระดับระบบราชการไทย เปิดตัว “น้องสมิตต์” Generative AI ระบบอัจฉริยะที่จะเข้ามาช่วยตอบคำถามและให้ข้อมูลด้านภาษีสรรพสามิต โดยกรมสรรพสามิตถือเป็นหน่วยงานราชการแห่งแรกที่นำ Generative AI มาใช้ในการให้บริการประชาชนอย่างเป็นรูปธรรม “น้องสมิตต์” ได้รับการพัฒนาขึ้นเพื่อให้ความสะดวกแก่ผู้ประกอบการและประชาชนในการค้นหาข้อมูลเกี่ยวกับพระราชบัญญัติภาษีสรรพสามิต, คู่มือประชาชน, และข้อหารือกฎหมายที่เกี่ยวข้อง ซึ่งเป็นข้อมูลที่ได้รับการสอบถามและมีการค้นหากันอยู่บ่อยครั้ง
โดย Generative AI ที่พัฒนามาเป็น “น้องสมิตต์” ที่กรมสรรพสามิตใช้นั้น ถูกออกแบบและพัฒนาขึ้น ตามนโยบายของ ดร. เอกนิติ นิติทัณฑ์ประภาศ อธิบดีกรมสรรพสามิต ที่ได้มอบนโยบายยกระดับการดำเนินงานทั้งระบบ ตามยุทธศาสตร์ในการขับเคลื่อนเศรษฐกิจด้วยภาษีสรรพสามิต มุ่งเน้น สิ่งแวดล้อม สังคม และธรรมาภิบาล สร้างมาตรฐานสากล เดินหน้าประเทศไทยสู่ความยั่งยืน ภายใต้แนวทางกลยุทธ์ EASE Excise โดยกรมได้มีการรับฟังผู้ประกอบการ นำองค์ความรู้ทักษะสมัยใหม่ และดิจิทัลเทคโนโลยีมายกระดับการทำงาน การเพิ่มประสิทธิภาพการทำงานผ่านการพัฒนาบุคลากรให้มีความคล่องตัว (Agile ways of working) เสริมทักษะที่จำเป็นในอนาคต (Future Skills) เช่น AI และ Data Analytics พัฒนากระบวนการจัดเก็บภาษีสรรพสามิตให้มีมาตรฐาน (Standardization) อาทิ การทบทวนหรือยกเลิกกฎหมายที่ล้าสมัย (Regulatory Guillotine) และการส่งเสริมนวัตกรรมการให้บริการแบบไร้รอยต่อ (End-to-end Service) เพื่อเพิ่มความสะดวกให้ประชาชน และตอบโจทย์เป้าหมายการปฏิบัติงานต่าง ๆ ให้เท่าทันกับสถานการณ์ที่เปลี่ยนแปลงทางเศรษฐกิจ และสังคมอย่างรวดเร็วในปัจจุบัน รวมทั้งได้ให้ความสำคัญกับด้านนวัตกรรม ด้วยการยกระดับ พัฒนา ต่อยอด เพื่อให้เกิดประสิทธิภาพสูงสุดในการทำงานทั้งระบบ
จุดมุ่งหมายในการพัฒนาและต่อยอด “น้องสมิตต์” Generative AI นี้ เพื่อให้สามารถเข้าใจและตอบโจทย์การใช้งานของผู้ประกอบการและพี่น้องประชาชนคนไทยได้อย่างแท้จริง โดย "น้องสมิตต์" สามารถประมวลผลและสื่อสารในรูปแบบที่เข้าใจง่ายและเป็นมิตร ทำให้ประชาชนเข้าถึงข้อมูลได้รวดเร็วและสะดวกมากขึ้น อีกทั้งยังเป็นการเสริมสร้างศักยภาพและพัฒนาระบบราชการของไทยให้สอดคล้องกับยุคดิจิทัล
ขณะนี้ “น้องสมิตต์” เปิดให้ใช้งานในระยะทดลอง โดยประชาชนสามารถเข้าไปทดลองใช้บริการได้ที่เว็บไซต์ใหม่ของกรมสรรพสามิต newweb.excise.go.th ซึ่งได้มีการปรับปรุงให้ตรงกับความต้องการของผู้ใช้งานด้วยการนำกระบวนการ UX (User Experience) เข้ามาใช้ในการออกแบบ ทำให้การค้นหาข้อมูลภาษีและกฎหมายที่เกี่ยวข้องเป็นไปด้วยความสะดวก เข้าใจได้ง่าย รวมถึงสามารถตรวจสอบข้อมูลได้ตลอด 24 ชั่วโมง ลดข้อจำกัดด้านเวลาและสถานที่ ประชาชนไม่จำเป็นต้องเดินทางมาที่สำนักงานสรรพสามิต เพียงแค่มีอินเทอร์เน็ตก็สามารถเข้าถึงข้อมูลที่ถูกต้องและครบถ้วนได้ในทันที
การเปิดตัว “น้องสมิตต์” ถือเป็นอีกก้าวสำคัญในการพัฒนาระบบการให้บริการภาครัฐ ซึ่งกรมสรรพสามิตมุ่งมั่นที่จะนำเทคโนโลยีเข้ามาใช้เพื่อช่วยยกระดับมาตรฐานการให้บริการ และตอบสนองต่อความต้องการของประชาชนอย่างครอบคลุมและมีประสิทธิภาพมากขึ้น ทั้งนี้ “น้องสมิตต์” ไม่เพียงแต่จะช่วยลดขั้นตอนในการค้นหาข้อมูล แต่ยังช่วยให้การขอคำปรึกษาในข้อหารือกฎหมายได้สะดวก รวดเร็ว และตรงจุดยิ่งขึ้นอีกด้วย
ทดลองใช้งาน “น้องสมิตต์” พร้อมทั้งให้ข้อเสนอแนะเพิ่มเติม ได้แล้ววันนี้ที่ newweb.excise.go.th  เพื่อสัมผัสการให้บริการและให้ข้อเสนอแนะที่เป็นประโยชน์แก่กรมสรรพสามิตในการพัฒนาต่อยอด “น้องสมิตต์” Generative AI เพื่อยกระดับการให้บริการของกรมสรรพสามิตสืบไป

ที่มา : https://www.thaigov.go.th/news/contents/details/90141