รัฐบาลไทย-ข่าวทำเนียบรัฐบาล-กรมทางหลวง ขยาย ทล.228 สายอำเภอศรีบุญเรือง - บ้านวังหมื่น จังหวัดหนองบัวลำภู แล้วเสร็จ    เสริมศักยภาพการพัฒนาเศรษฐกิจและสังคม


วันอังคารที่ 12 พฤศจิกายน 2567
กรมทางหลวง ขยาย ทล.228 สายอำเภอศรีบุญเรือง - บ้านวังหมื่น จังหวัดหนองบัวลำภู แล้วเสร็จ    เสริมศักยภาพการพัฒนาเศรษฐกิจและสังคม
.....
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการก่อสร้างขยาย ทล.228 สายอำเภอศรีบุญเรือง - บ้านวังหมื่น จังหวัดหนองบัวลำภู ระหว่าง กม. ที่ 59+374 - 84+617 ในพื้นที่อำเภอเมืองหนองบัวลำภู ระยะทาง 25.24 กิโลเมตร แล้วเสร็จ เป็นเส้นทางสำคัญที่สนับสนุนการเดินทางระหว่างจังหวัด เชื่อมโยงระหว่าง ทล.201 ไปยัง ทล.210 จากอำเภอชุมแพไปยังจังหวัดอุดรธานี ทั้งนี้ จะช่วยบรรเทาการจราจรบน ทล.2 และเป็นการเตรียมความพร้อมเพื่อรองรับการก่อสร้างทางเลี่ยงเมืองศรีบุญเรืองในอนาคต ประกอบกับปริมาณการจราจรแนวโน้มเพิ่มสูงขึ้น ทล. จึงได้ขยายทางหลวงจากขนาด 2 ช่องจราจร เป็นมาตรฐานทางชั้นพิเศษขนาด 4 ช่องจราจร (ไป - กลับ ข้างละ 2 ช่องจราจร) ผิวจราจรแบบแอสฟัลท์ กว้างช่องละ 3.50 เมตร ไหล่ทางด้านนอกกว้าง 2.50 เมตร ด้านในกว้าง 1.19 เมตร แบ่งทิศทางการจราจรด้วยเกาะกลางแบบยกขอบหรือแบบถมดินและแบบกำแพงกั้น ก่อสร้างสะพานลอยคนข้าม 2 แห่ง สะพานข้ามคลอง 2 แห่ง ศาลาที่พักผู้โดยสาร รวมงานติดตั้งไฟฟ้าแสงสว่าง และไฟกะพริบบนทางหลวง ใช้งบประมาณ 949,175,000 บาท ถนนสายนี้จะช่วยเพิ่มศักยภาพความสามารถในการรองรับปริมาณการจราจร ช่วยลดอัตราการเกิดอุบัติเหตุ การเดินทางมีความสะดวก รวดเร็ว และปลอดภัยมากยิ่งขึ้น

ที่มา : https://www.thaigov.go.th/news/contents/details/90135