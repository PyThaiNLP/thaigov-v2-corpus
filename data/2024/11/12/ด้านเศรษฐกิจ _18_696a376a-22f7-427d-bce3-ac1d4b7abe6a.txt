รัฐบาลไทย-ข่าวทำเนียบรัฐบาล-รมว.ขิง เอกนัฏฯ สานสัมพันธ์สิงคโปร์ แลกเปลี่ยนมุมมองด้านเศรษฐกิจ อุตสาหกรรม การค้า การลงทุน 


วันอังคารที่ 12 พฤศจิกายน 2567
12/11/2567
พิมพ์
รมว.ขิง เอกนัฏฯ สานสัมพันธ์สิงคโปร์ แลกเปลี่ยนมุมมองด้านเศรษฐกิจ อุตสาหกรรม การค้า การลงทุน
รมว.ขิง เอกนัฏฯ สานสัมพันธ์สิงคโปร์ แลกเปลี่ยนมุมมองด้านเศรษฐกิจ อุตสาหกรรม การค้า การลงทุน
11 พฤศจิกายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม หารือกับ นางสาวหว่อง เสี่ยว ผิง แคเทอริน (H.E. Ms. Wong Siow Ping Catherine) เอกอัครราชทูตวิสามัญผู้มีอำนาจเต็มแห่งสาธารณรัฐสิงคโปร์ประจำประเทศไทยและคณะ เพื่อแลกเปลี่ยนความคิดเห็นภาพรวมด้านเศรษฐกิจ อุตสาหกรรม การค้า การลงทุน ความสัมพันธ์และความร่วมมือระหว่างไทย-สาธารณรัฐสิงคโปร์ โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทน ผู้อำนวยการสำนักงานเศรษฐกิจอุตสาหกรรม เข้าร่วมด้วย ณ ห้องรับรอง 1 ชั้น 2 อาคาร สปอ.
รัฐมนตรีว่าการกระทรวงอุตสาหกรรม กล่าวว่า ไทยและสิงคโปร์มีความสัมพันธ์ที่ดีต่อกันมาอย่างยาวนาน จากข้อหารือในวันนี้สิงคโปร์ได้เน้นย้ำถึงการดำเนินนโยบายที่เกี่ยวข้องกับการค้าการลงทุนด้านอุตสาหกรรม เพื่อให้รองรับกับการเปลี่ยนแปลงของโลก โดยเฉพาะเรื่องของการพัฒนาบุคลากรให้มีความเชี่ยวชาญสามารถแข่งขันได้ เรื่องการพัฒนาเทคโนโลยี นวัตกรรมและปัจจัยเอื้อ เพื่อการเปลี่ยนผ่านสู่เศรษฐกิจดิจิทัล รวมถึงการรักษาสิ่งแวดล้อม การประหยัดพลังงาน และการใช้พลังงานสะอาด เพื่อส่งเสริมให้เกิดการพัฒนาที่ยั่งยืน สำหรับประเทศไทยมีการดำเนินงานในการปฏิรูปอุตสาหกรรม ทั้งในเรื่องของการกำกับดูแล ควบคุมการประกอบการของโรงงาน การสร้างความเท่าเทียมและยกระดับขีดความสามารถให้กับผู้ประกอบการไทย และการสร้างอุตสาหกรรมเศรษฐกิจใหม่ที่เป็นมิตรกับสิ่งแวดล้อม หวังว่าทั้งสองฝ่ายจะสามารถขยายความร่วมมือด้านความสัมพันธ์และเศรษฐกิจ เพื่อสร้างความเชื่อมั่นด้านการค้าการลงทุนทั้งในไทยและสิงคโปร์มากขึ้น

ที่มา : https://www.thaigov.go.th/news/contents/details/90165