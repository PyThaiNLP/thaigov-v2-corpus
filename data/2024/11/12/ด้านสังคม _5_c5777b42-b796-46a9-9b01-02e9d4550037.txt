รัฐบาลไทย-ข่าวทำเนียบรัฐบาล-“วราวุธ” เผย พม. จับมือ องค์การสวนสัตว์ฯ จ่อทำ MOU เปิดโอกาส คนพิการ-ผู้สูงอายุ เรียนรู้นอกสถานที่ หนุน จ้างงาน-จำหน่ายผลิตภัณฑ์


วันอังคารที่ 12 พฤศจิกายน 2567
“วราวุธ” เผย พม. จับมือ องค์การสวนสัตว์ฯ จ่อทำ MOU เปิดโอกาส คนพิการ-ผู้สูงอายุ เรียนรู้นอกสถานที่ หนุน จ้างงาน-จำหน่ายผลิตภัณฑ์
“วราวุธ” เผย พม. จับมือ องค์การสวนสัตว์ฯ จ่อทำ MOU เปิดโอกาส คนพิการ-ผู้สูงอายุ เรียนรู้นอกสถานที่ หนุน จ้างงาน-จำหน่ายผลิตภัณฑ์
วันที่ 12 พฤศจิกายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ว่า กระทรวง พม. เตรียมลงนามบันทึกข้อตกลงความร่วมมือ (MOU) การส่งเสริมการเรียนรู้และพัฒนาศักยภาพคนทุกช่วงวัย ร่วมกับ องค์การสวนสัตว์แห่งประเทศไทย ในพระบรมราชูปถัมภ์ ในวันที่ 18 พ.ย. 67 ที่สวนสัตว์เปิดเขาเขียว อำเภอศรีราชา จังหวัดชลบุรี โดยมีวัตถุประสงค์เพื่อส่งเสริมและสนับสนุนการศึกษาเรียนรู้นอกสถานที่ ให้กับกลุ่มเป้าหมายที่อยู่ในความดูแลของกระทรวง พม. อาทิ เด็ก คนพิการ และผู้สูงอายุ
นายวราวุธ กล่าวว่า บันทึกข้อตกลงความร่วมมือ (MOU) ดังกล่าว กระทรวง พม. จะสนับสนุนเรื่องการอำนวยความสะดวกให้กับกลุ่มเป้าหมายที่อยู่ในความดูแล เข้ารับบริการในการศึกษาเรียนรู้ในทุกรูปแบบที่สวนสัตว์ที่อยู่ในความรับผิดชอบขององค์การสวนสัตว์แห่งประเทศไทยฯ และร่วมสนับสนุนและพัฒนาผลิตภัณฑ์ของกลุ่มเป้าหมายสำหรับวางจำหน่ายในพื้นที่ของสวนสัตว์ที่อยู่ในความรับผิดชอบขององค์การสวนสัตว์แห่งประเทศไทยฯ พร้อมทั้งพิจารณาคัดเลือกกลุ่มเป้าหมายที่อยู่ในความดูแลของกระทรวง พม. ที่มีคุณสมบัติตามที่องค์การสวนสัตว์แห่งประเทศไทยกำหนด เพื่อเข้ารับการฝึกอาชีพ และการจ้างงาน
ในขณะที่ องค์การสวนสัตว์แห่งประเทศไทย ในพระบรมราชูปถัมภ์ จะสนับสนุนเรื่องค่าเข้าชมและการเข้าร่วมกิจกรรมต่าง ๆ ของสวนสัตว์ที่อยู่ในความรับผิดชอบขององค์การสวนสัตว์แห่งประเทศไทยฯ ให้กับกลุ่มเป้าหมายที่อยู่ในความดูแลของกระทรวง พม. พร้อมทั้งจัดสิ่งอำนวยความสะดวกให้เหมาะสมสำหรับกลุ่มเป้าหมายทุกช่วงวัย (Universal Design) ที่เข้าร่วมกิจกรรมของสวนสัตว์ที่อยู่ในความรับผิดชอบขององค์การสวนสัตว์แห่งประเทศไทยฯ  นอกจากนี้ ทางสวนสัตว์จะสนับสนุนเรื่องพื้นที่ในการจำหน่ายผลิตภัณฑ์ของกลุ่มเป้าหมายของกระทรวง พม. และส่งเสริมการฝึกอาชีพและการจ้างงาน ในพื้นที่ของสวนสัตว์ที่อยู่ในความรับผิดชอบขององค์การสวนสัตว์แห่งประเทศไทยฯ  เป็นต้น
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สวนสัตว์ #พัฒนาคนทุกช่วงวัย #สวนสัตว์เปิดเขาเขียว

ที่มา : https://www.thaigov.go.th/news/contents/details/90153