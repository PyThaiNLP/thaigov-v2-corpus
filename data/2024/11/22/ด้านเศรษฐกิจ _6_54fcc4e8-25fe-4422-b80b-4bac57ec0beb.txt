รัฐบาลไทย-ข่าวทำเนียบรัฐบาล-รองปลัดฯ ศุภกิจ เปิดหลักสูตรการประเมินความเสี่ยงการทุจริต สู่การเพิ่มประสิทธิภาพ ป้องกัน สกัดกั้น ลด และปิดโอกาสการทุจริตของหน่วยงาน


วันศุกร์ที่ 22 พฤศจิกายน 2567
22/11/2567
พิมพ์
รองปลัดฯ ศุภกิจ เปิดหลักสูตรการประเมินความเสี่ยงการทุจริต สู่การเพิ่มประสิทธิภาพ ป้องกัน สกัดกั้น ลด และปิดโอกาสการทุจริตของหน่วยงาน
รองปลัดฯ ศุภกิจ เปิดหลักสูตรการประเมินความเสี่ยงการทุจริต สู่การเพิ่มประสิทธิภาพ ป้องกัน สกัดกั้น ลด และปิดโอกาสการทุจริตของหน่วยงาน
21 พฤศจิกายน 2567 นายศุภกิจ บุญศิริ รองปลัดกระทรวงอุตสาหกรรม เปิดหลักสูตรการประเมินความเสี่ยงของการเกิดทุจริตและแนวทางในการบริหารจัดการทุจริตของหน่วยงานรัฐ โดยมี นางสาวสุนีย์ โสภณ ผู้อำนวยการกองบริหารทรัพยากรบุคคล นางสาวกองประภา นครังสุ ผู้ตรวจสอบภายในกระทรวง สำนักงานปลัดกระทรวงอุตสาหกรรม ผู้แทนของแต่ละกรม และเจ้าหน้าที่สำนักงานอุตสาหกรรมจังหวัด จำนวน 76 จังหวัด เข้าร่วมสัมมนา โดยมีนางสาวเพ็ญพักตร์ ศิลปสุวรรณ วิทยากรจากกรมบัญชีกลางให้เกียรติเป็นวิทยากรถ่ายทอดความรู้ ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม และผ่านสื่ออิเล็กทรอนิกส์ (Zoom Meeting)
รองปลัดกระทรวงอุตสาหกรรม  กล่าวว่า การประเมินความเสี่ยงด้านการทุจริต เป็นเครื่องมือสำคัญเพื่อให้หน่วยงานของภาครัฐได้มีมาตรการ ระบบ หรือแนวทางในการบริหารจัดการความเสี่ยงของการดำเนินงานที่อาจก่อให้เกิดการทุจริต รวมทั้งเป็นการป้องกัน สกัดกั้น ลด และปิดโอกาสการทุจริตในหน่วยงาน ส่งผลให้ปัญหาการทุจริตในหน่วยงานภาครัฐลดลง พร้อมสร้างความเชื่อมั่นให้กับองค์กรว่าจะไม่มีโอกาสเกิดการทุจริต หรือหากมีโอกาสที่จะเกิดการทุจริตองค์กรก็จะสามารถบริหารจัดการ ยับยั้งความเสียหายที่จะเกิดขึ้นได้อย่างรวดเร็ว เพราะมีมาตรการควบคุมความเสี่ยงการทุจริตที่เหมาะสม หรือหากเกิดความเสียหายก็จะเป็นความเสียหายที่น้อยกว่าองค์กรที่ไม่มีแผนบริหารจัดการความเสี่ยงการทุจริต
การจัดสัมมนาครั้งนี้ เพื่ออบรมผู้ตรวจสอบภายในสังกัดกระทรวงอุตสาหกรรม และหัวหน้ากลุ่มนโยบายและแผนงาน สำนักงานอุตสาหกรรมจังหวัดทั่วประเทศ ให้มีความรู้ความเข้าใจเกี่ยวกับการประเมินความเสี่ยงของการเกิดทุจริตและแนวทางในการบริหารจัดการทุจริตของหน่วยงานรัฐ เพิ่มประสิทธิภาพการทำงานในการป้องกัน สกัดกั้น ลด และปิดโอกาสการทุจริต รวมถึง เกิดการแลกเปลี่ยนเรียนรู้และเสริมสร้างเครือข่ายการทำงานร่วมกันระหว่างหน่วยงานตรวจสอบภายในสังกัดกระทรวงอุตสาหกรรม และเจ้าหน้าที่สำนักงานอุตสาหกรรมจังหวัดทั่วประเทศ

ที่มา : https://www.thaigov.go.th/news/contents/details/90498