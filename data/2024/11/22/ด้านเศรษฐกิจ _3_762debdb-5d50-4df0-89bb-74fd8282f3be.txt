รัฐบาลไทย-ข่าวทำเนียบรัฐบาล-​“อธิบดีดีพร้อม” รับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมร่วมประชุมวิชาการระดับนานาชาติด้านสิ่งแวดล้อม ประจำปี 2567 


วันพฤหัสบดีที่ 21 พฤศจิกายน 2567
21/11/2567
พิมพ์
​“อธิบดีดีพร้อม” รับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมร่วมประชุมวิชาการระดับนานาชาติด้านสิ่งแวดล้อม ประจำปี 2567
​“อธิบดีดีพร้อม” รับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมร่วมประชุมวิชาการระดับนานาชาติด้านสิ่งแวดล้อม ประจำปี 2567 ชู DIPROM BCG นโยบายสร้างอุตสาหกรรมเศรษฐกิจใหม่ที่้ป็นมิตรกับสิ่งแวดล้อม ของ "รมต.เอกนัฏ"
กรุงเทพฯ 19 พฤศจิกายน 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม พร้อมด้วย นายเอกภัทร วังสุวรรณ รองปลัดกระทรวงอุตสาหกรรม ร่วมรับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และเข้าร่วมการประชุมวิชาการระดับนานาชาติด้านสิ่งแวดล้อม The 4th International Conference on Environment, Livelihood, and Servicing ประจำปี 2567 พร้อมด้วย คณะผู้บริหาร เจ้าหน้าที่ดีพร้อม (DIPROM) ผู้แทนจากหน่วยงานที่เกี่ยวข้อง และสื่อมวลชน เข้าร่วม ณ ศูนย์การประชุมแห่งชาติสิริกิติ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินเป็นการส่วนพระองค์ทรงเปิดการประชุมวิชาการระดับนานาชาติด้านสิ่งแวดล้อม พร้อมทรงปาฐกถาพิเศษ เรื่อง “Sustainable Development through the Initiatives of the Chaipattana Foundation : Safeguarding Against Global Changes” ดังนั้น กระทรวงอุตสาหกรรม นำโดย นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม จึงได้ขับเคลื่อนนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” โดยมอบหมายให้ กรมส่งเสริมอุตสาหกรรม หรือ ดีพร้อม ดำเนินการสร้างอุตสาหกรรมเศรษฐกิจใหม่ที่เป็นมิตรกับสิ่งแวดล้อม ชู DIPROM BCG เพื่อรองรับการปรับโครงสร้างเศรษฐกิจใหม่
การประชุมวิชาการระดับนานาชาติด้านสิ่งแวดล้อม The 4th International Conference on Environment, Livelihood, and Servicing ประจำปี 2567 จัดขึ้นระหว่างวันที่ 19 – 21 พฤศจิกายน 2567 ณ ศูนย์การประชุมแห่งชาติสิริกิติ์ โดยมีวัตถุประสงค์เพื่อเผยแพร่องค์ความรู้การจัดการน้ำเสียด้วยวิธีทางธรรมชาติตามแนวพระราชดำริ การรองรับการเปลี่ยนแปลงของโลก และการจัดการสิ่งแวดล้อมเพื่อความยั่งยืน ซึ่งเปิดโอกาสให้แก่นักวิจัยและนักศึกษาได้แสดงผลงานวิจัย สร้างเครือข่ายด้านสิ่งแวดล้อม โดยในการประชุมครั้งนี้ จะมีหัวข้อการประชุมใน 4 หัวข้อหลัก ได้แก่ การเปลี่ยนแปลงสภาพอากาศและการปรับตัวของทรัพยากรธรรมชาติ การเตรียมพร้อมเพื่อรับมือกับภัยพิบัติและมลพิษทางธรรมชาติ มาตรการลดการปลดปล่อยคาร์บอนเป็นศูนย์และการปรับตัวตามสิ่งแวดล้อม การพัฒนาสังคมอย่างยั่งยืน โดยมีวิทยากรผู้เชี่ยวชาญในสาขาที่เกี่ยวข้องจากนานาประเทศ อาทิ จีน มาเลเซีย สิงคโปร์ ไต้หวัน อเมริกา ออสเตรีย เครือรัฐออสเตรเลีย แคนนาดา อังกฤษ และฝรั่งเศส เข้าร่วมในกิจกรรมดังกล่าว

ที่มา : https://www.thaigov.go.th/news/contents/details/90486