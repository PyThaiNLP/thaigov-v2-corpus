รัฐบาลไทย-ข่าวทำเนียบรัฐบาล-“อนุกูล”แจ้งข่าวดีปปง.เปิดให้ผู้เสียหายรายคดีบริษัท ดิไอคอนกรุ๊ป จำกัด กับพวกยื่นคำร้องขอรับคืนหรือชดใช้คืนซึ่งทรัพย์สินให้แก่ผู้เสียหายตั้งแต่วันนี้-17กุมภาพันธ์ 2568 ผ่าน3ช่องทาง


วันศุกร์ที่ 22 พฤศจิกายน 2567
22/11/2567
พิมพ์
“อนุกูล”แจ้งข่าวดีปปง.เปิดให้ผู้เสียหายรายคดีบริษัท ดิไอคอนกรุ๊ป จำกัด กับพวกยื่นคำร้องขอรับคืนหรือชดใช้คืนซึ่งทรัพย์สินให้แก่ผู้เสียหายตั้งแต่วันนี้-17กุมภาพันธ์ 2568 ผ่าน3ช่องทาง
“อนุกูล” แจ้งข่าวดี ปปง.เปิดให้ผู้เสียหายรายคดี บริษัท ดิไอคอนกรุ๊ป จำกัด กับพวก ยื่นคำร้องขอรับคืนหรือชดใช้คืนซึ่งทรัพย์สิน ให้แก่ผู้เสียหาย ตั้งแต่วันนี้ - 17 กุมภาพันธ์ 2568 ผ่าน 3 ช่องทาง
วันนี้ (22 พ.ย. 2567) นายอนุกูล พฤกษานุศักดิ์ รองโฆษกประจำสำนักนายกรัฐมนตรี แจ้งข่าวดี สำนักงานป้องกันและปราบปรามการฟอกเงิน (ปปง.) เปิดให้ผู้เสียหายรายคดี บริษัท ดิไอคอนกรุ๊ป จำกัด กับพวก ยื่นคำร้องเพื่อขอรับคืนหรือชดใช้คืนซึ่งทรัพย์สินที่เกี่ยวกับการกระทำความผิดหรือชดใช้ค่าเสียหายให้แก่ผู้เสียหายในความผิดมูลฐาน ตั้งแต่วันนี้จนถึงวันที่ 17 กุมภาพันธ์ 2568 โดยมีขั้นตอนและวิธีการยื่นคำร้องฯ ดังนี้
1. ผู้มีสิทธิยื่นคำร้องฯ ต้องเป็น “ผู้เสียหาย” จากการกระทำความผิดมูลฐาน โดยมีเอกสารประกอบดังนี้
(1) สำเนาบัตรประชาชนของผู้เสียหาย
(2) หนังสือมอบอำนาจพร้อมติดอากรแสตมป์ 30 บาท(กรณียื่นแทนผู้อื่น) หมายเหตุ : 1 ฉบับ ต่อผู้เสียหาย 1 ราย
(3) สำเนาใบแจ้งความ (รายงานประจำวันเกี่ยวกับคดี) หรือหลักฐานการร้องทุกข์กล่าวโทษต่อพนักงานสอบสวน
(4) สำเนาหลักฐานหรือข้อมูลการเป็นสมาชิกในเครือข่ายสมาชิกบริษัท ดิไอคอนกรุ๊ป จำกัด
(5) สำเนาหลักฐานการสั่งซื้อสินค้าและ/หรือหลักฐานการขายสินค้า พร้อมหลักฐานสินค้าคงเหลือ หรือหลักฐานการชำระเงินเข้าร่วมกิจกรรมหรือการชำระเงินค่าโฆษณาสินค้าผ่านช่องออนไลน์ (ยิง Ad) (ถ้ามี)
(6) สำเนารายการเดินบัญชีเงินฝากธนาคารที่เกี่ยวข้อง พร้อมสลิปการโอนเงินและ/หรือรับโอนเงิน ที่แสดงถึงมูลค่าความเสียหาย และการได้รับชดใช้คืน (พร้อมระบุรายการโอนหรือรับโอนเงินที่เกี่ยวกับคดีบริษัท ดิไอคอนกรุ๊ป จำกัด)
(7) สำเนาคำให้การที่ให้ถ้อยคำต่อหน่วยงานที่มีอำนาจสอบสวน (ถ้ามี)
(8) สำเนาคำฟ้องต่อศาลทั้งในคดีแพ่งหรือคดีอาญา หรือสำเนาคำสั่งหรือคำพิพากษาของศาล (ถ้ามี) หรือสำเนาหลักฐานการเรียกร้องค่าเสียหายหรือเยียวยาความเสียหายตามกฎหมายอื่น
(9) สำเนาหรือเอกสารอื่น ๆ ที่เกี่ยวข้องกับการยื่นคำร้อง (ถ้ามี) เช่น หลักฐานการพูดคุยชักชวนผ่านเว็บไซต์หรือแอปพลิเคชันไลน์ ฯลฯ เป็นต้น
2.วิธีการยื่นคำร้องฯ
(1) ยื่นผ่านระบบคุ้มครองสิทธิผู้เสียหาย (ระบบอิเล็กทรอนิกส์) คดีรายบริษัท ดิไอคอนกรุ๊ป จำกัด กับพวก ซึ่งปรากฏบนหน้าเว็บไซต์สำนักงาน ปปง. www.amlo.go.th
(2) ยื่นด้วยตนเอง ที่สำนักงาน ปปง. หรือสถานที่อื่นที่พนักงานเจ้าหน้าที่กำหนด
(3) ยื่นทางไปรษณีย์ลงทะเบียน (จ่าหน้าซองมาที่ สำนักงาน ปปง. เลขที่ 422 ถนนพญาไท แขวงวังใหม่ เขตปทุมวัน กรุงเทพฯ 10330) โดยวงเล็บมุมซองว่า (“ส่งแบบคำร้องขอคุ้มครองสิทธิผู้เสียหายคดีรายบริษัท ดิไอคอน กรุ๊ป จำกัด กับพวก”)
3. ระยะเวลาการยื่นแบบคำร้องฯ ตั้งแต่วันที่ 20 พฤศจิกายน 2567 ถึงวันที่ 17 กุมภาพันธ์ 2568 ทั้งนี้ เฉพาะการยื่นด้วยตนเอง ตั้งแต่เวลา 08.30 – 16.30 น. (ยกเว้นวันหยุดราชการและวันหยุดนักขัตฤกษ์) ในกรณีที่ปรากฏในภายหลังพบว่า เอกสารหลักฐานไม่ครบถ้วน และพนักงานเจ้าหน้าที่แจ้งให้ส่งเอกสารหลักฐานเพิ่มเติมแล้ว ผู้เสียหายจะต้องดำเนินการนำส่งเอกสารหลักฐานเพิ่มเติม ภายในระยะเวลาและช่องทางที่กำหนด
“ขอย้ำเตือนผู้เสียหายโปรดระวังมิจฉาชีพปลอมเป็นเจ้าหน้าที่สำนักงาน ปปง. อ้างว่าจะช่วยเหลือผู้เสียหายในการขอรับเงินคืนหรือหลอกให้กดลิงก์ลงทะเบียนทางช่องทางสื่อสังคมออนไลน์ สำนักงาน ปปง. ไม่มีระบบการรับลงทะเบียน/รับคำร้อง เพื่อช่วยเหลือผู้เสียหายทางสื่อสังคมออนไลน์ทุกประเภท รวมทั้งไม่มีการเก็บค่าธรรมเนียมใด ๆ ในการยื่นคำร้อง โดยสอบถามข้อมูลเพิ่มเติมได้ที่สายด่วน ปปง. 1710 (ในวันและเวลาราชการ)” นายอนุกูล ย้ำ

ที่มา : https://www.thaigov.go.th/news/contents/details/90488