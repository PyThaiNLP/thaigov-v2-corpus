รัฐบาลไทย-ข่าวทำเนียบรัฐบาล-​รัฐบาลเตรียมพร้อมรองรับการเดินทางช่วงปีใหม่ 2568 ร่วมมือภาคเอกชนแก้ไขปัญหาตั๋วเครื่องบินราคาแพง เพิ่มเที่ยวบิน 247 เที่ยวบินเพิ่มที่นั่ง 73,388 ที่นั่งแก้ไขปัญหาราคาตั๋วเครื่องบิน


วันศุกร์ที่ 22 พฤศจิกายน 2567
22/11/2567
พิมพ์
​รัฐบาลเตรียมพร้อมรองรับการเดินทางช่วงปีใหม่ 2568 ร่วมมือภาคเอกชนแก้ไขปัญหาตั๋วเครื่องบินราคาแพง เพิ่มเที่ยวบิน 247 เที่ยวบินเพิ่มที่นั่ง 73,388 ที่นั่งแก้ไขปัญหาราคาตั๋วเครื่องบิน
​รัฐบาลเตรียมพร้อมรองรับการเดินทางช่วงปีใหม่ 2568 ร่วมมือภาคเอกชนแก้ไขปัญหาตั๋วเครื่องบินราคาแพง เพิ่มเที่ยวบิน 247 เที่ยวบิน เพิ่มที่นั่ง 73,388 ที่นั่ง แก้ไขปัญหาราคาตั๋วเครื่องบินแพงช่วงหยุดยาว
วันนี้ (22 พฤศจิกายน 2567) เวลา 09.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เผยว่า รัฐบาลมอบหมายให้สำนักงานการบินพลเรือนแห่งประเทศไทย (กพท.) หรือ CAAT ติดตามสถานการณ์ค่าโดยสารอย่างใกล้ชิด โดยเฉพาะช่วงปลายปีและเทศกาลปีใหม่ 2568 ที่จะถึงนี้ พร้อมทั้งให้หารือร่วมกับสายการบินและหน่วยงานเกี่ยวข้อง เพื่อเพิ่มเที่ยวบินให้เพียงพอกับปริมาณความต้องการในการเดินทาง และแก้ปัญหาราคาตั๋วแพงในช่วงวันหยุดยาว กำชับให้ทุกฝ่ายเตรียมการเพื่อรองรับและอำนวยความสะดวกประชาชนที่จะเดินทางในช่วงเทศกาลปีใหม่นี้
“จากการติดตามสถานการณ์ตั๋วเครื่องบินพบว่า ราคาตั๋วเครื่องบินอาจจะมีราคาสูงในช่วงระหว่างวันที่ 27 - 28 ธันวาคม 2567 และวันที่ 1 - 2 ธันวาคม 2568 เนื่องด้วยมีการเดินทางด้วยเครื่องบินโดยสารเพิ่มมากขึ้น ประกอบกับเครื่องบินที่สายการบินทุกสายมีอยู่ยังมีจำนวนน้อยกว่าช่วงก่อนการระบาดของโรค COVID-19 อยู่ที่ 76 ลำ หรือคิดเป็น 25% ซึ่งจะส่งผลกระทบต่อประชาชนผู้ใช้บริการเครื่องบินโดยสารโดยตรง” นางสาวศศิกานต์ ระบุ
นางสาวศศิกานต์ กล่าวว่า สมาคมสายการบินประเทศไทยจะมีจำนวนเที่ยวบินเพิ่มมากขึ้น 247 เที่ยวบิน และมีจำนวนที่นั่งเพิ่มถึง 48,244 ที่นั่ง ซึ่งจำนวนที่นั่งที่เพิ่มขึ้นนี้จะมีตั๋วราคาไม่สูงรวมอยู่ด้วย และจะเดินทางได้ตั้งแต่วันที่ 26 ธันวาคม 2567 - 5 มกราคม 2568 โดยตั๋วเที่ยวบินพิเศษที่เพิ่มมานี้จะเข้าสู่ระบบการขายตั้งแต่วันที่18 พฤศจิกายน 2567 เป็นต้นไป ขณะที่ บริษัท การบินไทย จำกัด (มหาชน) จะปรับชนิดเครื่องบินในเส้นทางภูเก็ต กระบี่ เชียงใหม่ และเชียงราย ให้มีจำนวนที่นั่งมากขึ้นในบางวัน ตั้งแต่ต้นเดือนธันวาคม 2567 ถึงต้นเดือนมกราคม 2568 ซึ่งทำให้มีจำนวนที่นั่งเพิ่มขึ้นในช่วงเวลาดังกล่าวถึง 25,144 ที่นั่ง ส่งผลให้มีที่นั่งเพิ่มขึ้นทั้งหมด 73,388 ที่นั่ง
“ขอให้พี่น้องประชาชนวางแผนการเดินทางในช่วงเทศกาล เนื่องจากจะมีความต้องการในการเดินทางสูงกว่าช่วงเวลาปกติ จึงทำให้ตั๋วโดยสารมีราคาสูงขึ้นตามความต้องการ รวมทั้งขอให้ตรวจสอบราคาค่าโดยสารผ่านช่องทางต่างๆ ก่อนทำการซื้อ โดยเฉพาะการซื้อผ่านตัวแทนออนไลน์ หรือ OTA ในเวลากระชั้นชิด ราคาตั๋วสูงกว่าปกติ แนะนำให้ซื้อตั๋วโดยสารตรงกับเว็บไซต์ของสายการบิน” นางสาวศศิกานต์ ย้ำ

ที่มา : https://www.thaigov.go.th/news/contents/details/90492