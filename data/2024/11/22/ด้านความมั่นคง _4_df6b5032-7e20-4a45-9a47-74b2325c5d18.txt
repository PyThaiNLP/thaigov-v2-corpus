รัฐบาลไทย-ข่าวทำเนียบรัฐบาล-“พิพัฒน์” ตรวจเข้ม แรงงานข้ามชาติย่านสำโรง หลังพบ การชุมนุม ส่งกรมการจัดหางาน ป้องปรามชี้แนะ  ย้ำต้องปฏิบัติตามกฎหมาย


วันศุกร์ที่ 22 พฤศจิกายน 2567
22/11/2567
พิมพ์
“พิพัฒน์” ตรวจเข้ม แรงงานข้ามชาติย่านสำโรง หลังพบ การชุมนุม ส่งกรมการจัดหางาน ป้องปรามชี้แนะ  ย้ำต้องปฏิบัติตามกฎหมาย
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า จากกรณีที่มีหลายฝ่ายกังวล  ถึงการรวมกลุ่มกันของแรงงานข้ามชาติ บริเวณห้างสรรพสินค้าดัง ย่านสำโรง จังหวัดสมุทรปราการ ซึ่งส่งผลกระทบต่อประชาชนในพื้นที่ นั้น
เกี่ยวกับเรื่องนี้ ผมไม่ได้นิ่งนอนใจ พร้อมสั่งการให้ กรมการจัดหางาน เข้าตรวจสอบข้อมูลทันที เพื่อมิให้กระทบต่อประชาชนในพื้นที่ รวมถึงกระทบต่อการทำงานของคนไทย  และเน้นย้ำ ถึงข้อปฏิบัติในการทำงานในประเทศไทย โดยต้องมีเอกสารประจำตัวบุคคลและใบอนุญาตทำงานถูกต้อง รวมทั้งต้องทำงานตามสิทธิ ที่ระบุไว้ในประกาศกระทรวงแรงงาน
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ผมได้มอบหมายให้เจ้าหน้าที่กองทะเบียนจัดหางานกลางและคุ้มครองคนหางาน ร่วมกับสำนักงานจัดหางานจังหวัดสมุทรปราการ และกองอำนวยการรักษาความมั่นคงภายในราชอาณาจักร จังหวัดสมุทรปราการ ลงพื้นที่ตรวจสอบข้อเท็จจริงดังกล่าวแล้ว จากการตรวจสอบร่วมกับหน่วยงานความมั่นคงในพื้นที่ พบว่า แรงงานต่างชาติที่รวมกลุ่มเป็นชาวเมียนมา ส่วนใหญ่ทำงานในพื้นที่จังหวัดสมุทรปราการ สมุทรสาคร และกรุงเทพมหานคร โดยส่วนใหญ่จะรวมกลุ่มกันในวันอาทิตย์ ซึ่งเป็นวันหยุดทำงาน อย่างไรก็ดี ไม่พบการรวมกลุ่มของแรงงานต่างชาติที่ส่งผลเชื่อมโยงต่อชีวิตและทรัพย์สินของคนในพื้นที่แต่อย่างใด
“ผมขอเน้นย้ำให้แรงงานต่างชาติปฏิบัติตามกฎหมายอย่างเคร่งครัดโดยหลังจากนี้กรมการจัดหางานจะร่วมมือกับหน่วยงานความมั่นคงลงพื้นที่ติดตามความเคลื่อนไหวของกลุ่มแรงงานต่างชาติดังกล่าว หากพบการกระทำความผิดจะได้ดำเนินการเพิกถอนใบอนุญาตทำงานของแรงงานกลุ่มดังกล่าวต่อไป อย่างไรก็ดีจากการตรวจสอบไม่พบการกระทำผิดตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม
ทั้งนี้ ได้ประชาสัมพันธ์สร้างการรับรู้ให้นายจ้างสถานประกอบการ และแรงงานต่างชาติที่เข้ามาทำงานในประเทศไทยปฏิบัติตามกฎหมายอย่างถูกต้อง” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/90507