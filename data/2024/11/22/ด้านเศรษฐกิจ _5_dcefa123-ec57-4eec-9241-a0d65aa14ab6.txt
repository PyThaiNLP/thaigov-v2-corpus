รัฐบาลไทย-ข่าวทำเนียบรัฐบาล-“รมว.นฤมล” ร่วมประชุมรัฐมนตรีเกษตรของอนุภูมิภาคลุ่มน้ำโขง ประกาศ ไทยพร้อมร่วมมือพัฒนาระบบเกษตรและอาหาร


วันศุกร์ที่ 22 พฤศจิกายน 2567
“รมว.นฤมล” ร่วมประชุมรัฐมนตรีเกษตรของอนุภูมิภาคลุ่มน้ำโขง ประกาศ ไทยพร้อมร่วมมือพัฒนาระบบเกษตรและอาหาร
“รมว.นฤมล” ร่วมประชุมรัฐมนตรีเกษตรของอนุภูมิภาคลุ่มน้ำโขง ประกาศ ไทยพร้อมร่วมมือพัฒนาระบบเกษตรและอาหาร ตั้งเป้าสร้างความเท่าเทียมให้เกษตรกรรายย่อย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยถึงการเข้าร่วมประชุมรัฐมนตรีเกษตรของอนุภูมิภาคลุ่มน้ำโขง (GMS) ครั้งที่ 3 โดยมี นายถาวร ทันใจ รองปลัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ว่า ปัจจุบันทั่วโลกกำลังเผชิญกับความท้าทาย ของผลกระทบจากการเปลี่ยนแปลงสภาพภูมิอากาศ และความเสื่อมโทรมของสิ่งแวดล้อม ซึ่งระบบอาหารที่ยั่งยืนจำเป็นต้องมีองค์ประกอบสำคัญเพื่อบรรลุเป้าหมายในการพัฒนาอย่างยั่งยืนของสหประชาชาติ (SDGs) โดยมีการบูรณาการร่วมกันในระดับท้องถิ่น ระดับชาติ ระดับภูมิภาค และระดับโลก สู่การเปลี่ยนแปลงระบบอาหารโลกอย่างยั่งยืน
“ประเทศไทยมีนโยบายสำคัญในการขับเคลื่อน “ตลาดนำ นวัตกรรมเสริม เพิ่มรายได้” โดยใช้โมเดลเศรษฐกิจ BCG (Bio-Circular-Green)ควบคู่ไปกับการใช้ทรัพยากรที่ดินและน้ำ เพื่อให้สอดคล้องกับเป้าหมายการพัฒนาอย่างยั่งยืนของสหประชาชาติในการเปลี่ยนแปลงระบบเกษตรและอาหาร และเพื่อให้กลุ่มเกษตรกรรายย่อยสามารถเข้าถึงได้อย่างเท่าเทียม ทั้งนี้ ฝ่ายไทยยินดีให้การสนับสนุนและให้ความร่วมมือกับประเทศสมาชิกในอนุภูมิภาคลุ่มน้ำโขง เพื่อขับเคลื่อนการพัฒนาที่ยั่งยืนของอนุภูมิภาคในอนาคต”ศ.ดร.นฤมล กล่าว
นอกจากนี้ ฝ่ายไทยได้สนับสนุนกรอบยุทธศาสตร์คุนหมิง สำหรับการเปลี่ยนแปลงระบบเกษตรอาหาร ภายใต้ GMS 2030 ซึ่งเป็นกรอบการดำเนินงานสำหรับประเทศสมาชิกของอนุภูมิภาคลุ่มน้ำโขง อีกทั้งเป็นก้าวสำคัญของ GMS ที่ประเทศสมาชิกของอนุภูมิภาคลุ่มแม่น้ำโขงที่ได้ร่วมกันรับรองกรอบยุทธศาสตร์คุนหมิง เพื่อแสดงความมุ่งมั่นในการเสริมสร้างความแข็งแกร่ง และความยั่งยืนให้กับภาคการเกษตรและอาหารในอนุภูมิภาคอีกด้วย

ที่มา : https://www.thaigov.go.th/news/contents/details/90496