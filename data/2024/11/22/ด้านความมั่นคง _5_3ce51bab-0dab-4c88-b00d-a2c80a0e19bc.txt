รัฐบาลไทย-ข่าวทำเนียบรัฐบาล-มท.3 "ซาบีดา" ต้อนรับ ออท.สิงคโปร์ประจำประเทศไทย เข้าหารือแลกเปลี่ยนบทบาทภารกิจของกระทรวงมหาดไทย พร้อมสานต่อความสัมพันธ์ระหว่างไทย – สิงคโปร์ มุ่งส่งเสริมพัฒนาโครงสร้างพื้นฐาน 


วันศุกร์ที่ 22 พฤศจิกายน 2567
22/11/2567
พิมพ์
มท.3 "ซาบีดา" ต้อนรับ ออท.สิงคโปร์ประจำประเทศไทย เข้าหารือแลกเปลี่ยนบทบาทภารกิจของกระทรวงมหาดไทย พร้อมสานต่อความสัมพันธ์ระหว่างไทย – สิงคโปร์ มุ่งส่งเสริมพัฒนาโครงสร้างพื้นฐาน
มท.3 "ซาบีดา" ต้อนรับ ออท.สิงคโปร์ประจำประเทศไทย เข้าหารือแลกเปลี่ยนบทบาทภารกิจของกระทรวงมหาดไทย พร้อมสานต่อความสัมพันธ์ระหว่างไทย – สิงคโปร์ มุ่งส่งเสริมพัฒนาโครงสร้างพื้นฐาน เทคโนโลยีเมืองอัจฉริยะ และสาธารณูปโภคขั้นพื้นฐาน
วันนี้ (22 พ.ย. 67) น.ส.ซาบีดา ไทยเศรษฐ์ รมช.มหาดไทย ให้การต้อนรับ น.ส.หว่อง เสี่ยว ผิง แคเทอรีน (Ms. Wong Siew Ping Catherine) เอกอัครราชทูตสาธารณรัฐสิงคโปร์ประจำประเทศไทย พร้อมด้วย น.ส.อแมนดา พูน (Ms. Amanda Poon) เลขานุการเอก (ฝ่ายการเมือง) เข้าเยี่ยมคารวะและหารือเกี่ยวกับภารกิจสำคัญในการขับเคลื่อนงานของรัฐมนตรีว่าการกระทรวงมหาดไทย ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
น.ส.ซาบีดา กล่าวว่า ตนรู้สึกเป็นเกียรติอย่างยิ่งที่ได้มีโอกาสต้อนรับ และขอขอบคุณในการขับเคลื่อนความร่วมมือระหว่างสิงคโปร์กับประเทศไทย รวมถึงการสนับสนุนงานของกระทรวงมหาดไทยในการขับเคลื่อนโครงการต่าง ๆ ด้วยดีเสมอมา ซึ่งกระทรวงมหาดไทยมีภารกิจในการ “บำบัดทุกข์ บำรุงสุข” ให้กับพี่น้องประชาชนคนไทย ตามนโยบายของนายอนุทิน ชาญวีรกูล รองนายกรัฐมนตรีและ รมว.มหาดไทย ในการทำให้ประชาชนมีคุณภาพชีวิตความเป็นอยู่ที่ดีขึ้น ทั้งด้านความมั่นคง ด้านเศรษฐกิจ และด้านความสะดวกสบาย โดยเฉพาะในการพัฒนาระบบสาธารณูปโภคขั้นพื้นฐานให้มีมาตรฐาน มีน้ำดื่มสะอาดบริการประชาชน เพื่อลดภาระค่าใช้จ่ายของประชาชน ตลอดจนการพัฒนาเมืองอัจฉริยะ “Smart City” เพื่อส่งเสริมการลงทุนและยกระดับเศรษฐกิจของประเทศไทย
"ตนได้รับมอบหมายให้กำกับดูแล 1 กรม และ 2 รัฐวิสาหกิจ ประกอบด้วย กรมโยธาธิการและผังเมือง (ยผ.) การประปานครหลวง (กปน.) และการประปาส่วนภูมิภาค (กปภ.) โดยในส่วนของ กปน. นั้น ที่ผ่านมาได้มีความร่วมมือกับหน่วยงานการสาธารณูปโภครวมของประเทศสิงคโปร์ (Public Utilities Board: PUB) และมีกิจกรรมเชื่อมสัมพันธ์ผ่านกิจกรรมต่าง ๆ ระหว่างกัน ผ่านการประชุมทางวิชาการ (Singapore International Water Week) การเยี่ยมชมศึกษาดูงาน (site visit) กีฬาระหว่างหน่วยงาน โดย คณะกรรมการ กปน. มีกำหนดเดินทางเยี่ยมเยือนหน่วยงานการสาธารณูปโภครวมของประเทศสิงคโปร์ (PUB) ในเดือนธ.ค. 2567" น.ส.ซาบีดา กล่าว
น.ส.ซาบีดา กล่าวเพิ่มเติมว่า ในวันนี้ถือเป็นจุดเริ่มต้นที่ดีในการเสริมสร้างความร่วมมือระหว่างไทยและสิงคโปร์ เพราะทั้งสองประเทศมีความสัมพันธ์ที่ดีและมีโอกาสร่วมมือในหลาย ๆ ด้าน ซึ่งกระทรวงมหาดไทยมีความยินดีเป็นอย่างยิ่งที่จะร่วมมือในการขับเคลื่อนงานต่าง ๆ เพื่อเสริมสร้างความสัมพันธ์ ของทั้งสองประเทศให้แน่นแฟ้นยิ่งขึ้นต่อไป และได้เน้นย้ำถึงความร่วมมือระหว่างสิงคโปร์กับไทยในการขับเคลื่อน "การพัฒนาเมืองอย่างยั่งยืน (Sustainable Urban Development)"
"ตนมีความสนใจที่จะเรียนรู้ Best practice ของสิงคโปร์ โดยเฉพาะเรื่องการบริหารจัดการน้ำ การใช้เทคโนโลยีและนวัตกรรมสมัยใหม่ในการพัฒนาเมืองอัจฉริยะ (City of the Smartness) การพัฒนาเมืองสีเขียวที่เชื่อมโยงกับธรรมชาติ (The Garden City) มาเป็นตัวอย่างในการพัฒนาเมืองของประเทศไทยให้สามารถบรรลุเป้าหมายการพัฒนาที่ยั่งยืนได้อย่างมีประสิทธิภาพต่อไป"
ด้าน น.ส.หว่อง เสี่ยว ผิง แคเทอรีน ได้กล่าวถึง ความร่วมมือระหว่างประเทศด้านต่าง ๆ พร้อมให้ข้อมูลว่า ประเทศไทยถือเป็นหนึ่งในจุดหมายปลายทางการท่องเที่ยว (Tourism Destination) ของชาวสิงคโปร์ ซึ่งในปีที่ผ่านมา (พ.ศ. 2566) ประเทศไทยเป็นประเทศอันดับ 3 ที่นักท่องเที่ยวสิงคโปร์นิยมเดินทางมาท่องเที่ยวสูงที่สุด จำนวนกว่า 1.1 ล้านคน จากประชากรทั้งประเทศ 6 ล้านคน สามารถสร้างมูลค่าการท่องเที่ยวในประเทศไทยกว่า 48,000 ล้านบาท นอกจากนี้สิงคโปร์กับไทยมุ่งเน้นความเชื่อมโยงระหว่างประชาชน (People-to-people Connectivity) ไม่เพียงแค่ด้านการท่องเที่ยว แต่ยังมุ่งเน้นความร่วมมือเชื่อมโยงกันด้านการศึกษาและวัฒนธรรม เพื่อเสริมสร้างการพัฒนาทรัพยากรบุคคลอย่างมีประสิทธิภาพต่อไป
"ประเทศไทยเป็นมิตรสำคัญที่มีความสัมพันธ์อันดีกับประเทศสิงคโปร์มาอย่างยาวนาน ตั้งแต่ ปี พ.ศ. 2508 ซึ่งในปีหน้าจะมีการจัดกิจกรรมการเฉลิมฉลองครบรอบ 60 ปี ของการสถาปนาความสัมพันธ์ ทวิภาคีระหว่างไทยและสาธารณรัฐสิงคโปร์ (วันที่ 20 กันยายน 2568) โดยทางสถานเอกอัครราชทูตสาธารณรัฐสิงคโปร์ประจำประเทศไทยขอเรียนเชิญทางผู้บริหารของกระทรวงมหาดไทยร่วมในงานที่จะมีขึ้นด้วย"
การหารือในครั้งนี้ น.ส.อรอุมา วรแสน รก.ผอ.กองการต่างประเทศ สนง.ปลัดกระทรวงมหาดไทย น.ส.จริยาพร จิตต์ใจมั่น ผอ.สำนักผังประเทศและผังภาค กรมโยธาธิการและผังเมือง นายธัชษิต สกุลพอง ผอ.กองความร่วมมือระหว่างประเทศ การประปานครหลวง นายณฐนน มีสุวรรณ ผอ.ฝ่ายวิศวกรรม การประปาส่วนภูมิภาค และเจ้าหน้าที่ที่เกี่ยวข้อง ร่วมให้การต้อนรับ

ที่มา : https://www.thaigov.go.th/news/contents/details/90517