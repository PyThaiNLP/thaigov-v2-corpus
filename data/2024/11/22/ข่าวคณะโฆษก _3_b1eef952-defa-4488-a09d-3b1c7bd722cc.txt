รัฐบาลไทย-ข่าวทำเนียบรัฐบาล-​ศปช. เตือนประชาชนภาคใต้ 14 จังหวัด เฝ้าระวังสถานการณ์น้ำท่วมฉับพลัน น้ำป่าไหลหลาก ช่วงวันที่ 22 – 23


วันศุกร์ที่ 22 พฤศจิกายน 2567
22/11/2567
พิมพ์
​ศปช. เตือนประชาชนภาคใต้ 14 จังหวัด เฝ้าระวังสถานการณ์น้ำท่วมฉับพลัน น้ำป่าไหลหลาก ช่วงวันที่ 22 – 23
​ศปช. เตือนประชาชนภาคใต้ 14 จังหวัด เฝ้าระวังสถานการณ์น้ำท่วมฉับพลัน น้ำป่าไหลหลาก ช่วงวันที่ 22 – 23
วันนี้ (22 พ.ย. 67) เวลา 11.00 น.  นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า เตือนประชาชนบริเวณพื้นที่ภาคใต้ เฝ้าระวังสถานการณ์น้ำท่วมฉับพลันน้ำป่าไหลหลาก ช่วงวันที่  22 – 23 เนื่องด้วยลมมรสุมตะวันออกเฉียงเหนือที่พัดปกคลุมอ่าวไทย ภาคใต้ และทะเลอันดามันมีกำลังแรงขึ้นทำให้เกิดฝนตกเพิ่มขึ้นส่งผลให้บริเวณพื้นที่ภาคใต้มีฝนตกหนักถึงหนักมากในบางแห่ง
“ขอให้ประชาชนในพื้นที่ จังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ประจวบคีรีขันธ์ ระนอง พังงา กระบี่ ตรัง และสตูล เฝ้าระวังอันตรายจากฝนตกหนักและฝนที่ตกสะสมอาจทำให้เกิดน้ำท่วมฉับพลันและน้ำป่าไหลหลาก ในบริเวณใกล้ทางน้ำไหลผ่านและพื้นที่ลุ่ม ประกอบกับมีฝนตกหนักติดต่อกันหลายวัน ขอให้เฝ้าระวังอันตรายโดยเฉพาะพื้นที่บริเวณลาดเชิงเขาที่อุ้มน้ำไว้มากอาจส่งผลให้เกิดแผ่นดินถล่ม”
นายจิรายุ ห่วงทรัพย์ กล่าวต่อไปว่า ทางด้านกรมป้องกันและบรรเทาสาธารณภัย ได้รายงานต่อที่ประชุม ศปช. จากสถานการณ์ฝนตกหนักในพื้นที่ภาคใต้ เมื่อวันที่ 21 พ.ย ได้เกิดสถานการณ์วาตภัยในพื้นที่จังหวัด นครศรีธรรมราช อำเภอปากพนัง และ จังหวัดสงขลา อำเภอสิงหนคร โดยสถานการณ์ ดังกล่าวไม่มีผู้ได้รับบาดเจ็บและเสียชีวิต โดยกรมป้องกันและบรรเทาสาธารณภัยและองค์กรปกครองส่วนท้องถิ่น ได้ลงพื้นที่สำรวจความเสียหายและสนับสนุนให้การช่วยเหลือประชาชนในพื้นที่ดังกล่าวแล้ว
ทั้งนี้ จากสถานการณ์น้ำป่าไหลหลากและน้ำท่วมฉับพลัน ในพื้นที่จังหวัดพัทลุง อำเภอเมือง และอำเภอศรีนครินทร์ กรมป้องกันและบรรเทาสาธารณภัยได้ลงพื้นที่สำรวจความเสียหาย ดำเนินการสนับสนุนให้การช่วยเหลือติดตั้งเครื่องสูบน้ำเร่งผลักดันน้ำออก พร้อมทั้งได้แจกกระสอบทรายเพื่อป้องกันน้ำที่เพิ่มระดับไหลเข้าสู่บ้านเรือนประชาชน โดยสถานการณ์ตอนนี้ได้คลี่คลายแล้ว

ที่มา : https://www.thaigov.go.th/news/contents/details/90497