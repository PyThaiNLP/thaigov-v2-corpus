รัฐบาลไทย-ข่าวทำเนียบรัฐบาล-พระเจ้าวรวงศ์เธอ พระองค์เจ้าสิริภาจุฑาภรณ์ ทรงเปิดงาน “วันถ่ายทอดเทคโนโลยีหลังการเก็บเกี่ยวฯ และสืบสานศิลปะ วัฒนธรรมประเพณีข้าว” ณ ศูนย์ข้าวชุมชนโนนกอก จ.อุดรธานี


วันศุกร์ที่ 22 พฤศจิกายน 2567
พระเจ้าวรวงศ์เธอ พระองค์เจ้าสิริภาจุฑาภรณ์ ทรงเปิดงาน “วันถ่ายทอดเทคโนโลยีหลังการเก็บเกี่ยวฯ และสืบสานศิลปะ วัฒนธรรมประเพณีข้าว” ณ ศูนย์ข้าวชุมชนโนนกอก จ.อุดรธานี
พระเจ้าวรวงศ์เธอ พระองค์เจ้าสิริภาจุฑาภรณ์ ทรงเปิดงาน “วันถ่ายทอดเทคโนโลยีหลังการเก็บเกี่ยวฯ และสืบสานศิลปะ วัฒนธรรมประเพณีข้าว” ณ ศูนย์ข้าวชุมชนโนนกอก จ.อุดรธานี
เมื่อวันพฤหัสบดีที่ 21 พฤศจิกายน พ.ศ. 2567 พระเจ้าวรวงศ์เธอ พระองค์เจ้าสิริภาจุฑาภรณ์ เสด็จเป็นองค์ประธานเปิดงาน “วันถ่ายทอดเทคโนโลยี หลังการเก็บเกี่ยวสำหรับการผลิตเมล็ดพันธุ์ข้าวคุณภาพ และการสืบสานศิลปะ วัฒนธรรม ประเพณีข้าวของศูนย์ข้าวชุมชน ปี 2567” และเสด็จทรงเกี่ยวข้าวในแปลงนาศิลปะเฉลิมพระเกียรติพระบาทสมเด็จพระเจ้าอยู่หัว ในโอกาสมหามงคลเฉลิมพระชนมพรรษา ครบ 6 รอบ 72 พรรษา 28 กรกฎาคม 2567 ณ ศูนย์ข้าวชุมชนโนนกอก (กลุ่มทอผ้าโบราณบ้านโนนกอก) ตำบลหนองนาคำ อำเภอเมือง จังหวัดอุดรธานี ในการนี้ นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายณฐพล วิถี รองผู้ว่าราชการจังหวัดอุดรธานี นายณัฏฐกิตติ์ ของทิพย์ อธิบดีกรมการข้าว พร้อมผู้บริหารระดับสูงกระทรวงเกษตรและสหกรณ์และส่วนราชการจังหวัดอุดรธานี ร่วมเฝ้าฯ รับเสด็จ
รัฐมนตรีช่วยว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ โดย กรมการข้าวได้จัดทำแปลงนาศิลปะเฉลิมพระเกียรติ 72 พรรษา เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยจัดกิจกรรมแปลงนาศิลปะเฉลิมพระเกียรติ 72 พรรษา ทั่วทุกภูมิภาคของประเทศไทย เพื่อน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว และเพื่อเป็นการเผยแพร่พระเกียรติคุณและให้พสกนิกรชาวไทยได้ร่วมกันแสดงออกซึ่งความจงรักภักดี โดยแปลงนาศิลปะภายในงานจัดทำขึ้นโดยศูนย์เมล็ดพันธุ์ข้าวอุดรธานี โดยนำพันธุ์ข้าว พันธุ์สกลนคร 72 และสายพันธุ์ NRM19009-14-1-1-1 (ข้าวเหนียวดำ) มาปลูกภายในแปลง
อธิบดีกรมการข้าว กล่าวเพิ่มเติมว่า นอกจากนี้ภายในงานยังมีการจัดแสดงนิทรรศการถ่ายทอดองค์ความรู้ด้านข้าว อาทิ นิทรรศการเฉลิมพระเกียรติ เฉลิมชนม์ 72 พรรษา สู่ผืนนาพิศาลศิลป์ การจัดแสดงพันธุ์ข้าวใหม่ที่ได้รับการรับรองจากกรมการข้าวจำนวน 10 พันธุ์, กระบวนการผลิตเมล็ดพันธุ์ดี การจัดแสดงผลิตภัณฑ์แปรรูปจากข้าวเพื่อเพิ่มมูลค่าข้าว, นิทรรศการการจัดการน้ำแบบเปียกสลับแห้ง เป็นต้น ตลอดจนกิจกรรมต่างๆ มากมาย อาทิ การเสวนาในหัวข้อเรื่อง “ศิลปะ วัฒนธรรม ประเพณีข้าวกับสังคมคนรุ่นใหม่” และการเสวนาใน หัวข้อเรื่อง “การใช้เทคโนโลยีสมัยใหม่กับการผลิตเมล็ดพันธุ์ข้าวคุณภาพ” อีกทั้งยังจัดให้มีกิจกรรมประกวดสุนทรพจน์ ในระดับชั้นประถมศึกษาและมัธยมศึกษาตอนต้น ตลอดจนการแสดงศิลปะ วัฒนธรรม ประเพณีข้าว อีกด้วย จึงขอเชิญชวนพี่น้องประชาชนที่สนใจ เข้าร่วมงานดังกล่าวได้ตั้งแต่วันที่ 22 - 23 พฤศจิกายน 2567 ณ ศูนย์ข้าวชุมชนโนนกอก (กลุ่มทอผ้าโบราณ บ้านโนนกอก) ตำบลหนองนาคำ อำเภอเมือง จังหวัดอุดรธานี

ที่มา : https://www.thaigov.go.th/news/contents/details/90513