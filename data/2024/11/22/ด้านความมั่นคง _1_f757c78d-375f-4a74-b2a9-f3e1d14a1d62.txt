รัฐบาลไทย-ข่าวทำเนียบรัฐบาล-ทบ. เปิดสมัครนักเรียนนายสิบทหารบก และนายทหารประทวน กว่า 2,326 อัตรา ผ่านระบบ One Stop Service 2568 ตั้งแต่วันนี้ - 4 ม.ค.68


วันศุกร์ที่ 22 พฤศจิกายน 2567
ทบ. เปิดสมัครนักเรียนนายสิบทหารบก และนายทหารประทวน กว่า 2,326 อัตรา ผ่านระบบ One Stop Service 2568 ตั้งแต่วันนี้ - 4 ม.ค.68
กองทัพบกขอเชิญชวนผู้ที่มีความสนใจและมีใจรักในอาชีพทหาร สมัครเข้าเป็นกำลังพลประเภทนายทหารประทวนสังกัดกองทัพบก ประจำปี 2568
ซึ่งปัจจุบันได้เปิดรับสมัครรวม 2,326 อัตรา ประกอบด้วย นักเรียนนายสิบทหารบก 2,200 อัตรา และนายทหารประทวน 126 อัตรา โดยได้เปิดรับสมัครบุคคลจากหลายประเภท ทั้งบุคคลพลเรือนทั่วไป, ผู้ที่ได้รับการฝึกวิชาทหาร และผู้ที่ปฏิบัติงานภายในเหล่าทัพหรือกองทัพบก ให้ได้เข้ามาร่วมสมัครสอบคัดเลือก ซึ่งผู้ที่สนใจและมีคุณสมบัติครบถ้วน สามารถศึกษารายละเอียดและทำการสมัครผ่านทางระบบอินเทอร์เน็ต ผ่านโครงการ “รับสมัครและสอบคัดเลือกบุคคลเข้าปฏิบัติงานในกองทัพบก One Stop Service ประจำปี 2568” ได้ที่เว็บไซต์ http://atc.rta.mi.th (กรมยุทธศึกษาทหารบก) และ http://radd-atc.rta.mi.th (กองคัดสรรและพัฒนาบุคลากร) ได้ตลอด 24 ชม. ไม่เว้นวันหยุดราชการ ตั้งแต่วันนี้ (21 พ.ย.2567) ถึงวันที่ 4 ม.ค.2568
• สำหรับการรับสมัครนักเรียนนายสิบทหารบก 2,200 อัตรานั้น กองทัพบกได้เปิดรับสมัครชายไทยที่สำเร็จวุฒิการศึกษาในระดับมัธยมศึกษาปีที่ 6 หรือเทียบเท่า ซึ่งแบ่งเป็น
- รับจากบุคคลพลเรือน จำนวน 440 อัตรา (คิดเป็นร้อยละ 20) ที่มีอายุ 18  - 22 ปีบริบูรณ์ (เกิดระหว่าง พ.ศ.2546 - 2550) โดยไม่เป็นผู้ที่จะเข้ารับการตรวจเลือกทหารในปี 2568 และมีใบรับรองผลการตรวจเลือกฯ (แบบ สด.43) ประกอบด้วย บุคคลทั่วไป 350 อัตรา และ บุคคลโควตาพิเศษ ที่กองทัพบกได้เปิดโอกาสให้กับกลุ่มนักเรียนที่ด้อยโอกาสและอาศัยในพื้นที่ห่างไกล (รายละเอียดตามประกาศในเว็บไซต์) รวม 90 อัตรา
- พร้อมกันนี้ตามนโยบายของกองทัพบกที่ให้ความสำคัญในเรื่องการเพิ่มโอกาสต่อยอดในเส้นทางอาชีพของทหารกองประจำการ จึงได้เปิดที่นั่งนักเรียนนายสิบทหารบกให้กับทหารกองประจำการ รวม 1,760 อัตรา (ร้อยละ 80) โดยต้องเป็นผู้ที่มีอายุ 18 - 24 ปีบริบูรณ์ (เกิดระหว่าง พ.ศ.2544 - 2550) ครอบคลุมทั้งผู้ที่เป็นทหารกองประจำการจากทุกเหล่าทัพ, พลอาสาสมัคร (ประจำการ) สังกัดกองทัพบก, อาสาสมัครทหารพรานชายสังกัดกองทัพบก, ทหารกองหนุนประเภทที่ 1 ที่ปลดจากทหารกองประจำการ และทหารอาสาอัตรานายทหารประทวน
• ในส่วนของการรับสมัครนายทหารประทวน รวม 126 อัตรา กองทัพบกได้เปิดรับผู้ที่มีอายุ 18 – 30 ปีบริบูรณ์ (เกิดระหว่าง พ.ศ.2538 - 2550) ทั้งเพศชายและหญิง ที่สำเร็จวุฒิการศึกษาในระดับมัธยมศึกษาปีที่ 6 หรือเทียบเท่า เพื่อเข้ามาสอบคัดเลือก โดยรับสมัครจากกลุ่มบุคคล ประกอบด้วย
- การรับสมัครจากกำลังพลภายในกองทัพบก รวม 60 อัตรา ได้แก่
- ทหารกองประจำการที่เลื่อนกำหนดเวลาปลดจากกองประจำการ ตั้งแต่ 1 ครั้งขึ้นไป
- พนักงานราชการ/ลูกจ้างชั่วคราว
- อาสาสมัครทหารพรานประจำการชาย ที่มีระยะเวลาปฏิบัติงานไม่น้อยกว่า 1 ปี
- การรับจากทหารอาสาอัตรานายทหารประทวน ที่ได้รับการบรรจุ (จ้าง) ในปี 2564 จำนวน 36 อัตรา
- การเปิดรับจากนักศึกษาวิชาทหารหญิงที่สำเร็จการศึกษาวิชาทหารชั้นปีที่ 3 ขึ้นไป หรืออาสาสมัครทหารพรานประจำการหญิง ที่มีระยะเวลาปฏิบัติงานไม่น้อยกว่า 1 ปี จำนวน 30 อัตรา
ทั้งนี้ การรับสมัครกำลังพลเข้าปฏิบัติงานภายในกองทัพบก ตามโครงการ “One Stop Service” เป็นส่วนหนึ่งในระบบการคัดสรรกำลังพล ที่กองทัพบกได้พัฒนารูปแบบขึ้นด้วยการนำเทคโนโลยีในปัจจุบันเข้ามาประยุกต์ใช้ในการดำเนินการ เพื่อจัดทำเป็นเว็บไซต์ส่วนกลางที่รวบรวมข้อมูลการรับสมัครและสอบคัดเลือกบุคคลเพื่อปฏิบัติงานในประเภทต่างๆ ของกองทัพบกอย่างเป็นระบบ ซึ่งผู้ที่สนใจสามารถเข้าไปศึกษารายละเอียด ตรวจสอบคุณสมบัติ กรอกใบสมัคร พิมพ์บัตรประจำตัว รวมถึงติดตามประกาศต่างๆ ได้อย่างครบถ้วนภายในเว็บไซต์เดียว ซึ่งไม่เพียงแค่การสอบใน 2 ประเภทข้างต้นเท่านั้น แต่ภายในปีงบประมาณ 2568 นี้ กองทัพบกมีแผนการรับสมัครและสอบคัดเลือกบุคคลเข้าปฏิบัติงานในประเภทนายทหารสัญญาบัตรด้วยเช่นเดียวกัน ซึ่งขณะนี้อยู่ระหว่างการพิจารณาหลักเกณฑ์และคุณสมบัติต่างๆ เพื่อให้ครอบคลุมและเหมาะสม โดยผู้สนใจสามารถติดตามรายละเอียดทุกการสมัครของกองทัพบก ผ่านทางเว็บไซต์ในโครงการ One Stop Service หรือติดต่อสอบถามได้ที่กองคัดสรรและพัฒนาบุคลากร กรมยุทธศึกษาทหารบก กรุงเทพมหานคร โทรศัพท์. 02-241-4037, 02-241-4629 และ 02-241-4068-9 ต่อ 89100, 89108, 89109 และ 89300 ในวันและเวลาทำการ ซึ่งกองทัพบกขอเป็นกำลังใจให้ทุกท่านในการเตรียมความพร้อมเข้าสู่สนามการสอบคัดเลือก เพื่อเข้ามาเป็นครอบครัวกองทัพบก ร่วมปฏิบัติภารกิจด้านความมั่นคงเพื่อประเทศชาติและประชาชนต่อไป
............................................
ศูนย์ประชาสัมพันธ์กองทัพบก โดยทีมโฆษกกองทัพบก, 21 พฤศจิกายน 2567

ที่มา : https://www.thaigov.go.th/news/contents/details/90491