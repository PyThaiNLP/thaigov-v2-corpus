รัฐบาลไทย-ข่าวทำเนียบรัฐบาล-คณะทำงานฯ ตรวจสอบที่ดินสวนท่องเที่ยวรุกที่ ส.ป.ก. 150 ไร่ ด้านผู้ดูแลยืนยัน มี ส.ค.1 รอออกโฉนด


วันศุกร์ที่ 22 พฤศจิกายน 2567
คณะทำงานฯ ตรวจสอบที่ดินสวนท่องเที่ยวรุกที่ ส.ป.ก. 150 ไร่ ด้านผู้ดูแลยืนยัน มี ส.ค.1 รอออกโฉนด
คณะทำงานฯ ตรวจสอบที่ดินสวนท่องเที่ยวรุกที่ ส.ป.ก. 150 ไร่ ด้านผู้ดูแลยืนยัน มี ส.ค.1 รอออกโฉนด
นายธนดล สุวัณณะฤทธิ์ ประธานคณะทำงานขับเคลื่อนการตรวจสอบและพิจารณาความผิดเกี่ยวกับผู้ได้รับการจัดที่ดิน และผู้ถือครองที่ดินโดยมิชอบในเขตปฏิรูปที่ดิน พร้อมคณะทำงาน ประกอบด้วย กองบังคับการป้องกันปราบปรามการทุจริตและประพฤติมิชอบ (บก.ปปป.) กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) สำนักงานป้องกันและปราบปรามการฟอกเงิน (ปปง.) และ กรมสอบสวนคดีพิเศษ ร่วมลงพื้นที่ตรวจสอบสวนท่องเที่ยวแห่งหนึ่ง ซึ่งตั้งอยู่ใน ตำบลห้วยใหญ่ อำเภอบางละมุง จังหวัดชลบุรี หลังได้รับข้อมูลและการร้องเรียนว่าพื้นที่ดังกล่าวอาจเข้าข่ายรุกที่ ส.ป.ก.
จากการตรวจสอบพบว่าสถานที่ดังกล่าวเปิดให้บริการเป็นสถานที่ท่องเที่ยวเชิงเกษตรวัฒนธรรม มีสิ่งปลูกสร้างถาวร โดยภายในมีสระน้ำขนาดใหญ่สองบ่อ รวมถึงมีกิจกรรมให้นักท่องเที่ยว เช่น ให้อาหารและเลี้ยงช้าง มีเนื้อที่ประมาณ 150 ไร่ นักท่องเที่ยวส่วนใหญ่เป็นชาวจีน มีการเก็บค่าเข้าชม ซึ่งทันทีที่คณะทำงานฯ มาถึง ผู้ดูแลสถานที่ซึ่งเป็นหุ้นส่วนเจ้าของพื้นที่ ได้เข้ามาต้อนรับคณะทำงานพร้อมนำชี้จุดและชี้แจงข้อมูลการได้มาซึ่งการครอบครองของที่ดิน โดยคณะทำงานตรวจสอบ ชี้แจงว่า เหตุผลที่เดินทางมาตรวจสอบสถานที่ดังกล่าวเนื่องจาก พบข้อมูลว่าอาจเข้าข่ายใช้ประโยชน์จากที่ดินผิดวัตถุประสงค์
นายธนดล เปิดเผยว่า จากการตรวจสอบ พบว่าที่ดินจำนวน 150 ไร่ เคยออกเอกสารสิทธิ์การครอบครองที่ดินแบบ ส.ป.ก. ก่อนจะสละสิทธิ์ไป 80 ไร่ เพื่อขอใช้ที่ดินแบบสนับสนุนกิจการเกี่ยวเนื่อง บริเวณอาคารที่ใช้เป็นสถานที่ท่องเที่ยวและเลี้ยงช้าง ทำให้พื้นที่ดังกล่าวยังไม่มีการจัดสรรที่ดินจาก ส.ป.ก. ซึ่งทำให้ไม่มีสิทธิ์นำไปใช้ทำประโยชน์ใด ๆ ได้ แต่ทางเจ้าของพื้นที่อ้างว่า ตัวเองอาศัยสิทธิ์การทำประโยชน์ในที่ดิน ตามเอกสารสิทธิ์ครอบครอง แบบ ส.ค.1 (ใบแจ้งการครอบครองที่ดินเป็นหลักฐานว่าผู้ครอบครองเป็นผู้แจ้งว่า ตนครอบครองที่ดินแปลงใดอยู่) อย่างไรก็ตาม คณะทำงานฯ ได้มอบหมายให้สำนักงานการปฏิรูปที่ดินจังหวัดชลบุรีทำหนังสือไปยังเจ้าของสวนท่องเที่ยวดังกล่าว เพื่อให้เข้ามาชี้แจงรายละเอียดการครอบครองที่ดินภายใน 30 วัน หากพบการกระทำความผิด ทางคณะทำงานฯ จะดำเนินการตามกฎหมายต่อไป

ที่มา : https://www.thaigov.go.th/news/contents/details/90514