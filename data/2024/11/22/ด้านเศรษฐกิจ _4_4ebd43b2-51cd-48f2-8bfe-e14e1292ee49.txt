รัฐบาลไทย-ข่าวทำเนียบรัฐบาล-​"ดีพร้อม" เผยกลไกการขับเคลื่อนอุตสาหกรรมตามเทรนด์ และทิศทางของโลกผ่านการส่งเสริม พัฒนา และเชื่อมโยงด้วยกิจกรรมดีพร้อม เร่งประเมินผลงานและเร่งเครื่องโครงการปฏิรูปอุตสาหกรรม


วันพฤหัสบดีที่ 21 พฤศจิกายน 2567
21/11/2567
พิมพ์
​"ดีพร้อม" เผยกลไกการขับเคลื่อนอุตสาหกรรมตามเทรนด์ และทิศทางของโลกผ่านการส่งเสริม พัฒนา และเชื่อมโยงด้วยกิจกรรมดีพร้อม เร่งประเมินผลงานและเร่งเครื่องโครงการปฏิรูปอุตสาหกรรม
​"ดีพร้อม" เผยกลไกการขับเคลื่อนอุตสาหกรรมตามเทรนด์ และทิศทางของโลกผ่านการส่งเสริม พัฒนา และเชื่อมโยงด้วยกิจกรรมดีพร้อม เร่งประเมินผลงานและเร่งเครื่องโครงการปฏิรูปอุตสาหกรรม ตามนโยบาย "รมต.เอกนัฏ"
กรุงเทพฯ 18 พฤศจิกายน 2567 – นางสาวณัฏฐิญา เนตยสุภา รองปลัดกระทรวงอุตสาหกรรม รักษาราชการแทน อธิบดีกรมส่งเสริมอุตสาหกรรม ให้เกียรติเป็นประธานในการประชุมวิพากษ์รายงานผลการติดตามและประเมินผลการดำเนินโครงการของ กสอ. ประจำปีงบประมาณ พ.ศ. 2567 ร่วมด้วย นายสุรพล ปลื้มใจ รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ดีพร้อม (DIPROM ณ ห้องประชุม 1 ชั้น 6 อาคารกรมส่งเสริมอุตสาหกรรม และระบบออนไลน์ Zoom Meeting
การประชุมดังกล่าว เป็นการรายงานผลการติดตามและประเมินผลการดำเนินโครงการต่อคณะผู้บริหารและเจ้าหน้าที่ดีพร้อม โดย ทีมงานบริษัท ทริส คอร์ปอเรชั่น จำกัด เพื่อให้รับทราบรายงานและนำไปปรับปรุง พัฒนางานให้มีประสิทธิภาพและประสิทธิผลมากขึ้น อีกทั้งยังเป็นแนวทางเตรียมพร้อมในการปฏิบัติงานในอนาคตต่อไป ซึ่งในที่ประชุมได้มีการรายงานผลการดำเนินงานของดีพร้อมตามแนวนโยบายปี 2567 ประกอบด้วย 1) ด้านยกระดับศักยภาพภาคอุตสาหกรรม เช่น การประยุกต์ใช้เทคโนโลยีหุ่นยนต์ การสร้างมูลค่าเพิ่มผลิตภัณฑ์เกษตรแปรรูป 2) ด้านการส่งเสริมมูลค่าเพิ่มและโอกาสด้านการตลาด ด้วยการใช้เทคโนโลยีดิจิทัลบริหารจัดการธุรกิจ การนำ BCG Model มาประยุกต์ใช้ในอุตสาหกรรมสาขาต่าง ๆ และ 3) ด้านการพัฒนาระบบนิเวศ (Ecosystem)
ทั้งนี้ ดีพร้อมมีแนวทางการดำเนินงานตามนโยบาย "ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส" ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรมในด้านต่าง ๆ อาทิ 1) Digital Transformation ในการใช้เทคโนโลยีเป็นหลัก เช่น การนำ AI หรือ IoT เข้ามาช่วยปรับกระบวนการทำงาน เพื่อสร้างความยืดหยุ่นในการดำเนินธุรกิจให้กับเอสเอ็มอี 2) BCG Model ด้วยส่งเสริมการใช้นวัตกรรมในการเพิ่มประสิทธิภาพการผลิตและลดการปล่อยก๊าซคาร์บอนไดออกไซด์ (CO2) การพัฒนาผลิตภัณฑ์มูลค่าสูงจากความหลากหลายทางชีวภาพ และเพิ่มศักยภาพด้านการบริหารจัดการการใช้ทรัพยากรและการหมุนเวียนนำวัสดุกลับมาใช้ใหม่หรือการใช้ประโยชน์จากของเสียด้วยการพัฒนาผลิตภัณฑ์อัพไซเคิล พร้อมทั้งสนับสนุนผู้ประกอบการให้สามารถสร้างโอกาสในการจำหน่ายสินค้ารักษ์โลกในงานต่าง ๆ 3) Aging society ด้วยการเชื่อมโยงกับโครงการต่าง ๆ เช่น การส่งเสริมการรับรองมาตรฐานฮาลาล การยกระดับสินค้าเกษตรสู่เกษตรอุตสาหกรรม และการพัฒนาอุตสาหกรรมบริการทางการแพทย์  4) Soft power เป็นกลไกการขับเคลื่อนอุตสาหกรรมสร้างสรรค์ในด้านอาหารและแฟชั่น ตามเทรนด์ และทิศทางของโลกผ่านการส่งเสริม พัฒนา และเชื่อมโยงด้วยโครงการ/กิจกรรมต่าง ๆ ของดีพร้อม 5) Defence Industry มีการกำหนดผลิตภัณฑ์เป้าหมายที่มีศักยภาพเบื้องต้นนำร่อง 4 กลุ่มอุตสาหกรรม ได้แก่ ยานพาหนะรบ การต่อเรือ อากาศยานไร้คนขับ อาวุธและปืนสำหรับป้องกันประเทศ รวมถึงอุปกรณ์กีฬา 6) Economic Corridor เพื่อเป็นการกระจายความเจริญสู่ภูมิภาค สร้างงานยกระดับคุณภาพชีวิต และส่งเสริมการพัฒนาอย่างยั่งยืน 7) การส่งเสริมศักยภาพชุมชน โดยการบูรณาการทำงานร่วมกันกับภาคเอกชนด้าน S-Curve เพื่อผลักดันให้ธุรกิจและชุมชนเติบโตไปด้วยกัน 8) การเข้าถึงแหล่งทุนด้วยการขยายความร่วมมือกับหน่วยงานทั้งในและต่างประเทศ เพื่อสนับสนุนให้เอสเอ็มอีเข้าถึงแหล่งเงินทุน รวมถึงส่งเสริมผลักดันให้เอสเอ็มอีทำธุรกรรมการเงินทางอิเล็กทรอนิกส์เพื่อเป็นการสร้างข้อมูลดิจิทัล
นอกจากนี้ ได้มีการเสนอข้อคิดเห็นต่อแนวทางการดำเนินงาน อาทิ การคัดกรองและคัดเลือกกลุ่มผู้ประกอบการเป้าหมายเพื่อเข้าร่วมโครงการ ให้เกิดการพัฒนาและต่อยอดได้ตรงตามความต้องการของผู้ประกอบการ และป้องกันไม่ให้เกิดการพัฒนาทับซ้อน  การนำอุตสาหกรรมเป้าหมายเข้ามาเป็นส่วนหนึ่งของแผนงานในโครงการ เช่น เกษตรอุตสาหกรรม เศรษฐกิจสูงวัย BCG Model การปรับตัวชี้วัดหลักให้สอดคล้องกับยุทธศาสตร์ของกระทรวงอุตสาหกรรม การสนับสนุนการให้ผู้ประกอบการทำแผนธุรกิจ โดยการเชื่อมโยงกับหน่วยงานต่าง ๆ เพื่อให้เกิดบูรณาการข้อมูล รายละเอียดโครงการ/กิจกรรม และกระบวนการทำงานร่วมกัน อีกทั้ง ยังได้จัดทำคู่มือแนวทางการกำหนดตัวชี้วัดและเป้าหมายการดำเนินงานกิจกรรม/โครงการของหน่วยงานสำหรับบุคลากรของดีพร้อมด้วย

ที่มา : https://www.thaigov.go.th/news/contents/details/90487