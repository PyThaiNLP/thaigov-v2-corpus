รัฐบาลไทย-ข่าวทำเนียบรัฐบาล-บิ๊กอ้วน..ผอ.ศปช. สั่งเกาะติดฝนใต้ยังหนักสัปดาห์นี้   เสี่ยงวาตภัยน้ำท่วมฉับพลันใน 10 จ. จับตา อ.ร่อนพิบูลย์ คาดฝนสะสม 48 ชม. สูงเกือบแตะ 300 มิลลิเมตร  


วันศุกร์ที่ 22 พฤศจิกายน 2567
22/11/2567
พิมพ์
บิ๊กอ้วน..ผอ.ศปช. สั่งเกาะติดฝนใต้ยังหนักสัปดาห์นี้   เสี่ยงวาตภัยน้ำท่วมฉับพลันใน 10 จ. จับตา อ.ร่อนพิบูลย์ คาดฝนสะสม 48 ชม. สูงเกือบแตะ 300 มิลลิเมตร
บิ๊กอ้วน..ผอ.ศปช. สั่งเกาะติดฝนใต้ยังหนักสัปดาห์นี้   เสี่ยงวาตภัยน้ำท่วมฉับพลันใน 10 จ. จับตา อ.ร่อนพิบูลย์ คาดฝนสะสม 48 ชม. สูงเกือบแตะ 300 มิลลิเมตร  ส่วนตอนบนของประเทศ 27 พ.ย.นี้ เตรียมรับลมหนาวระลอกใหม่
วันนี้ (22 พฤศจิกายน 2567) เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) เปิดเผยว่า หลังวานนี้เกิดน้ำท่วมในพื้นที่ 2 อำเภอ คือ อ.เมือง และ ศรีนครินทร์ จังหวัดพัทลุง  ซึ่ง ศปช.ในพื้นที่จังหวัดพัทลุงได้รายงานเมื่อช่วงเช้าที่ผ่านมาว่า สถานการณ์กลับสู่ภาวะปกติแล้ว  ส่วนวาตภัยในพื้นที่ อ.ปากพนัง จังหวัดนครศรีธรรมราช รายงานว่า มีบ้านเรือนเสียหาย 17 หลัง และในพื้นที่ อ.สิงหนคร จ.สงขลา บ้านเรือนเสียหาย 8 หลัง ไม่มีผู้ได้รับบาดเจ็บและเสียชีวิต
ขณะที่นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการ ศปช. ได้สั่งการให้หน่วยงานที่เกี่ยวข้องเร่งสำรวจความเสียหายเพื่อช่วยเหลือประชาชนอย่างรวดเร็ว พร้อมแจ้งเตือนพื้นที่ภาคใต้เฝ้าระวังผลกระทบจากปริมาณฝนตกหนักและตกต่อเนื่องสะสมเนื่องจากมีความเสี่ยงทำให้เกิดน้ำท่วมฉับพลัน น้ำป่าไหลหลาก ดินถล่มได้หลายพื้นที่ ขณะที่กรมอุตุนิยมวิทยารายงานว่า  ความกดอากาศสูงหรือมวลอากาศเย็นยังคงปกคลุมบริเวณประเทศไทยตอนบน  ส่วนภาคใต้มรสุมตะวันออกเฉียงเหนือและลมตะวันออกพัดปกคลุม  ทำให้ภาคใต้มีฝนตกต่อเนื่อง  นอกจากนี้ในวันที่ 27 พฤศจิกายน  มวลอากาศเย็นกำลังแรงกว่าระลอกแรกจะพัดลงมาปกคลุมประเทศไทยตอนบน ซึ่งจะส่งผลให้ภาคใต้มีฝนตกหนักเพิ่มขึ้น  ทั้งนี้หน่วยงานที่เกี่ยวข้อง  อาทิ สำนักงานทรัพยากรน้ำแห่งชาติ  กรมชลประทาน กรมป้องกันและบรรเทาสาธารณภัย กรมทรัพยากรธรณี  ฯลฯ  ได้ร่วมกันประเมินสถานการณ์น้ำเพื่อวางแผนป้องกัน บรรเทาผลกระทบ และเตรียมเครื่องมือ เครื่องจักร เจ้าหน้าที่  ไว้พร้อมช่วยเหลือประชาชนในพื้นที่เสี่ยงอย่างรวดเร็วหากเกิดสถานการณ์แล้ว
“วันนี้ต่อเนื่องถึงวันอาทิตย์ที่ 24 พฤศจิกายนนี้  ศปช.ได้ติดตามร่องมรสุมและฝนตกต่อเนื่องบริเวณภาคใต้ ก่อนฝนจะเบาบางลงในวันจันทร์ที่ 25-26 พฤศจิกายน  จากนั้นวันพุธที่ 27 พฤศจิกายน มวลอากาศเย็นกำลังแรงกว่าระลอกแรกจะพัดลงมาอีกครั้ง  ซึ่งจะส่งผลให้มีฝนตกหนักทางภาคใต้  กรมทรัพยากรธรณีได้ประสานเครือข่ายในพื้นที่เกาะติดปริมาณฝนที่ตก และแจ้งเตือนประชาชนอย่างต่อเนื่อง”
นายจิรายุ กล่าวด้วยว่า ศปช.  ได้แจ้งพื้นที่เสี่ยงเฝ้าระวังเกิดเหตุน้ำป่าไหลหลาก แผ่นดินถล่ม ช่วงวันที่ 22-24 พฤศจิกายนนี้  ที่จังหวัดประจวบคีรีขันธ์ ชุมพร สุราษฎร์ธานี นครศรีธรรมราช ตรัง พัทลุง สงขลา ยะลา ปัตตานี นราธิวาส  โดยเฉพาะวันนี้ที่จังหวัดพัทลุง ต้องเฝ้าระวังมากถึง 14 หมู่บ้าน  หลังฝนตกหนักต่อเนื่อง  ส่วนที่ อ.ร่อนพิบูลย์ จังหวัดนครศรีธรรมราช ผู้อำนวยการ ศปช. สั่งเฝ้าให้ระวังเป็นพิเศษ  เนื่องจากมีฝนตกสะสม 24 ชม. สูงถึง 174 มิลลิเมตร และฝนคาดการณ์ในวันนี้อีก 123 มิลลิเมตร ใกล้แตะ 300 มิลลิเมตร  เสี่ยงเกิดภัยพิบัติแผ่นดินถล่มและน้ำป่าไหลหลากได้ อย่างไรก็ตามจากการตรวจสอบปริมาณน้ำในลุ่มน้ำภาคใต้ทั้งหมด ทั้งลุ่มน้ำเพชรบุรี-ประจวบคีรีขันธ์  ลุ่มน้ำภาคใต้ฝั่งตะวันออกตอนบน  ลุ่มน้ำทะเลสาบสงขลา   ลุ่มน้ำภาคใต้ฝั่งตะวันตก ลุ่มน้ำภาคใต้ฝั่งตะวันออกตอนล่าง ระดับน้ำยังคงอยู่ในตลิ่งทั้งหมด ไม่มีน้ำล้นตลิ่ง    ////

ที่มา : https://www.thaigov.go.th/news/contents/details/90508