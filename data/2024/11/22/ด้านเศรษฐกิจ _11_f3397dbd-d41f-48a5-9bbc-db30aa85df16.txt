รัฐบาลไทย-ข่าวทำเนียบรัฐบาล-รองปลัดฯ ถาวร เยี่ยมชมบริษัทศูนย์กลางการค้าและการประมูลดอกไม้นานาชาติ พร้อมผลักดันกล้วยไม้ไทยสู่ตลาดนอก


วันศุกร์ที่ 22 พฤศจิกายน 2567
รองปลัดฯ ถาวร เยี่ยมชมบริษัทศูนย์กลางการค้าและการประมูลดอกไม้นานาชาติ พร้อมผลักดันกล้วยไม้ไทยสู่ตลาดนอก
รองปลัดฯ ถาวร เยี่ยมชมบริษัทศูนย์กลางการค้าและการประมูลดอกไม้นานาชาติ พร้อมผลักดันกล้วยไม้ไทยสู่ตลาดนอก
นายถาวร ทันใจ รองปลัดกระทรวงเกษตรและสหกรณ์ เปิดเผยภายหลังเยี่ยมชมบริษัทศูนย์กลางการค้าและการประมูลดอกไม้นานาชาตินครคุนหมิง (Kunming International Flora Auction Trading Center Co., Ltd. หรือ KIFA) ในห้วงการประชุมระดับรัฐมนตรีเกษตรของอนุภูมิภาคลุ่มแม่น้ำโขง ครั้งที่ 3 พร้อมด้วยเจ้าหน้าที่ที่เกี่ยวข้องเข้าร่วม ว่า สมาคมผู้ส่งออกดอกกล้วยไม้ไทย (Thai Orchid Exporters Association: TOEA) ได้มีการลงนามบันทึกความร่วมมือกับบริษัทศูนย์กลางการค้าและการประมูลดอกไม้นานาชาตินครคุนหมิง (KIFA) เมื่อเดือนพฤษภาคม 2557 ในการส่งเสริมให้กล้วยไม้จากไทยเข้ามาประมูลในตลาด KIFA เพื่อเข้ามาจำหน่ายในตลาดจีน โดยรวบรวมผลผลิตกล้วยไม้จากสวนต่าง ๆ นำพันธุ์และผลผลิตคุณภาพดี มาแนะนำและประมูลในตลาด
ทั้งนี้ KIFA เป็นตลาดประมูลดอกไม้ที่ใหญ่เป็นอันดับ 1 ของเอเชีย และอันดับ 2 ของโลก ก่อตั้งเมื่อปี 2544 เป็นกิจการรัฐวิสาหกิจของรัฐบาลนครคุนหมิงและมณฑลยูนนาน พร้อมทั้งมีแพลตฟอร์มให้บริการอุตสาหกรรมไม้ดอกครบวงจร โดยใช้เทคโนโลยีการจัดการระบบการประมูลจากประเทศเนเธอแลนด์ มีพื้นที่ 160,000 ตร.ม. มีห้องประมูลดอกไม้ 2 ห้อง ปัจจุบันมีเกษตรกรที่ลงทะเบียนเป็นผู้นำดอกไม้เข้ามาประมูลจำนวน 33,000 ราย และมีผู้ลงทะเบียนสมาชิกเพื่อเป็นผู้ประมูลดอกไม้มากกว่า 3,100 ราย จุดเด่นของ KIFA คือ บริษัทจำหน่ายดอกไม้และผู้เข้าประมูลที่เป็นรายเล็กรายย่อยก็สามารถเข้าร่วมการประมูลได้ โดยดอกไม้ที่นำเข้าไปประมูลกับ KIFA ร้อยละ 90 เป็นดอกไม้ภายในประเทศ ในจำนวนนี้เป็นดอกไม้จากยูนนานถึงร้อยละ 80 อีกด้วย

ที่มา : https://www.thaigov.go.th/news/contents/details/90512