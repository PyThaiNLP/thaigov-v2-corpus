รัฐบาลไทย-ข่าวทำเนียบรัฐบาล-นายกฯ เปิดทำเนียบต้อนรับ “โอปอล สุชาตา” รองอันดับ 3 มิสยูนิเวิร์ส 2024  ยินดีต่อความสำเร็จ ขอให้เป็นแรงบันดาลใจให้คนรุ่นใหม่ 


วันศุกร์ที่ 22 พฤศจิกายน 2567
22/11/2567
พิมพ์
นายกฯ เปิดทำเนียบต้อนรับ “โอปอล สุชาตา” รองอันดับ 3 มิสยูนิเวิร์ส 2024  ยินดีต่อความสำเร็จ ขอให้เป็นแรงบันดาลใจให้คนรุ่นใหม่
นายกฯ เปิดทำเนียบต้อนรับ “โอปอล สุชาตา” รองอันดับ 3 มิสยูนิเวิร์ส 2024  ยินดีต่อความสำเร็จ ขอให้เป็นแรงบันดาลใจให้คนรุ่นใหม่
วันนี้ (22 พฤศจิกายน 2567) เวลา 11.45 น. ณ ห้องสีม่วง ตึกไทยคู่ฟ้า ทำเนียบรัฐบาล  นางปิยาภรณ์ แสนโกศิก กรรมการผู้จัดการบริษัท ทีพีเอ็น โกลบอล จำกัด นำนางสาวสุชาตา ช่วงศรี  Miss Universe Thailand ที่ได้รับรางวัลรองอันดับ 3 ในการประกวด Miss Universe 2024 ครั้งที่ 73  ที่ประเทศเม็กซิโก เข้าเยี่ยมคารวะ นางสาวแพทองธาร ชินวัตร นายกรัฐมนตรี
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวแสดงความยินดี และชื่นชมความสำเร็จของ “น้องโอปอล” นางสาว สุชาตา ช่วงศรี รองอันดับ 3 Miss Universe 2024 ซึ่งทำหน้าที่อย่างเต็มที่ ในการนำเสนอผ้าไทยให้คนทั่วโลกได้รับรู้ว่าประเทศไทยมีหัตถกรรมผ้าไทย และวัฒนธรรมไทยที่สวยงาม โดยเป็นการประยุกต์วิธีนำเสนอให้มีความหลากหลายครอบคลุมทุกกลุ่ม ถือเป็นความภาคภูมิใจของคนไทยทั้งประเทศ
นายกรัฐมนตรี กล่าวต่อว่า หากมีเวลาหลังเสร็จสิ้นภารกิจ อยากให้น้องโอปอลมาร่วมกันทำงานกับรัฐบาล สร้างแรงบันดาลใจให้กับคนรุ่นใหม่ เป็นแบบอย่างที่ดีทำเพื่อสังคม  และชื่นชมการทำงานด้วยใจที่มี Passion  ขอให้รักษาสุขภาพ เพราะหลังจากนี้ต้องทำหน้าที่อย่างเต็มที่ ขอให้ช่วยเผยแพร่วัฒนธรรมไทย และศิลปหัตถกรรมผ้าไทยที่แสดงเรื่องราวประวัติศาสตร์และวัฒนธรรมของไทย สอดคล้องกับนโยบายของรัฐบาลที่ส่งเสริมและขับเคลื่อน Soft power ของไทยที่มีศักยภาพไปสู่สายตานานาชาติ
กรรมการผู้จัดการบริษัท ทีพีเอ็น โกลบอล จำกัด กล่าวขอบคุณนายกรัฐมนตรี ที่ให้เข้าเยี่ยมคารวะ ถือเป็นโอกาสที่จะพูดคุยหารือกับรัฐบาล ยินดีที่เวที Miss Universe 2024  มีส่วนร่วมในการขับเคลื่อน Soft power ของไทย ตามที่นายกรัฐมนตรีให้นโยบายการผลักดันเศรษฐกิจชุมชนให้เกิดความยั่งยืน  โดยการนำผ้าไทยของไทยออกสู่สายตาชาวต่างชาติ   พร้อมทั้ง ยังได้รับชุดผ้าไหมไทยสีน้ำตาลจากแบรนด์ “SIRIVANNAVARI" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งได้รับความสนใจจากชาวต่างชาติอย่างมาก  ทั้งนี้  กองประกวดมิสยูนิเวิร์สไทยแลนด์  ยินดีทำงานร่วมกับรัฐบาลตามแนวนโยบายของรัฐ เพื่อขับเคลื่อนประเทศไทยไปด้วยกัน
นางสาวสุชาตา กล่าวประทับใจที่ได้เข้าพบกับนายกรัฐมนตรีในวันนี้ พร้อมกล่าวว่า ตนเองชอบใส่ผ้าไทยอยู่แล้ว เวลาออกงานที่ประเทศไทยก่อนจะเดินทางไปประกวด ก็สวมใส่ผ้าไทย ด้วยความที่ผ้าไทยเมื่อไปปรากฏต่างประเทศแล้ว มีความ Stand out มากกว่าเนื้อผ้าธรรมดา และอยากส่งเสริมวัฒนธรรมไทย เพื่อน ๆ นางงามในกองประกวดที่เป็นชาวต่างชาติและทีมงาน รู้สึกชื่นชมกับผ้าไทยทุกชุดที่ตนได้ใส่ และกระเป๋าสานกระจูด ได้สอบถามตนเองทุกวันว่ากระเป๋าสานกระจูดมาจากที่ไหน ตนเองได้นำเสนอว่ามาจากฝีมือท้องถิ่นของไทย และในการประกวดที่ประเทศเม็กซิโก ซึ่งมีประธานาธิบดีเป็นผู้หญิง รวมถึงนางงามในประเทศของเขา เป็นสิ่งที่มีความเชื่อมโยงและคล้ายกับวัฒนธรรมไทย กิจกรรมในกองประกวดเป็นเนื้อหาที่เกี่ยวกับผู้หญิงเป็นผู้นำ (Empowering woman) ทำให้รู้สึกเหมือนอยู่บ้าน เพราะประเทศไทยก็มีนายกรัฐมนตรีเป็นผู้หญิง  และการปรากฏตัวใน “ชุดไทยสิริพัสตรา ศิวาลัย” ที่มีความโดดเด่นและสร้างความประทับใจอย่างมากในสายตาต่างชาติ เป็นชุดที่ตั้งใจนำเสนอตามที่นายกรัฐมนตรีบอก เป็นการประยุกต์ชุดไทยที่ทำให้คนรุ่นใหม่เห็นว่าสามารถประยุกต์ ใส่ได้ ในชีวิตประจำวัน รวมถึงการคงความเป็นไทยที่มีความคลาสสิก และชาวต่างชาติ ได้กล่าวชื่นชมว่า ผู้หญิงไทยข้างนอกดูอ่อนหวาน แต่ภายในแข็งแกร่งมาก เป็นอีกหนึ่งเอกลักษณ์ที่ผู้หญิงไทยมี ดีใจที่เราไปอยู่ตรงนั้น และแสดงให้เห็นถึงความเป็นผู้หญิงไทย
นายกรัฐมนตรี กล่าวตอนท้ายว่า การประกวดเวทีระดับโลก ทำให้เด็ก ๆ ที่ดูอยู่เกิดแรงบันดาลใจ ทำให้ตั้งใจเรียนมากขึ้น เพราะต้องการจะเป็นแบบพี่โอปอล ถือเป็นสิ่งที่ดีที่น่าสนับสนุนต่อไป  ทั้งนี้ ยังชื่นชมน้องโอปอลว่าเป็นหน้าเป็นตาให้กับประเทศ จากการได้พูดคุย เป็นคนที่มีความคิดและพลังบวก โดยนายกรัฐมนตรี ได้แนะนำหนังสือ STRENGTHS FINDER  ซึ่งมีเนื้อหาให้สำรวจตัวเอง ลองดูว่ามีจุดแข็งอะไร แทนที่จะพัฒนาจุดอ่อน แต่ควรดูแลพัฒนาจุดแข็งให้ดียิ่งขึ้น  ทำโจทย์ว่า Top 5  Top 10 ของเราคืออะไร จะได้รู้ว่าเราว่าเก่งตรงไหน ต้อง เสริมตรงไหน และรู้จุดอ่อนว่ามีตรงไหนด้วย
/////

ที่มา : https://www.thaigov.go.th/news/contents/details/90509