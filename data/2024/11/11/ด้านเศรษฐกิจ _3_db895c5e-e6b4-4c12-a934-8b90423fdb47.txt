รัฐบาลไทย-ข่าวทำเนียบรัฐบาล-“รมว.นฤมล”เชิญ คนไทยร่วมงาน”วันพระบิดาฝนหลวง“เฉลิมพระเกียรติ 72 พรรษา องค์ราชา สืบสาน รักษา ต่อยอด พระบิดาแห่งฝนหลวง” 


วันจันทร์ที่ 11 พฤศจิกายน 2567
“รมว.นฤมล”เชิญ คนไทยร่วมงาน”วันพระบิดาฝนหลวง“เฉลิมพระเกียรติ 72 พรรษา องค์ราชา สืบสาน รักษา ต่อยอด พระบิดาแห่งฝนหลวง”
“รมว.นฤมล”เชิญ คนไทยร่วมงาน”วันพระบิดาฝนหลวง“เฉลิมพระเกียรติ 72 พรรษา องค์ราชา สืบสาน รักษา ต่อยอด พระบิดาแห่งฝนหลวง” 13-15 พ.ย.นี้ ณ ศูนย์ราชการเฉลิมพระเกียรติฯ
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานแถลงข่าวการจัดงานวันพระบิดาฝนหลวงประจำปี 2567 ภายใต้แนวคิด “เฉลิมพระเกียรติ 72 พรรษา องค์ราชา สืบสาน รักษา ต่อยอด พระบิดาแห่งฝนหลวง”โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ นายราเชน ศิลปะรายะ รองอธิบดีกรมฝนหลวงและการบินเกษตร และผู้บริหารหน่วยงานในสังกัดกระทรวงเกษตรและสหกรณ์ ว่า กระทรวงเกษตรและสหกรณ์ โดยกรมฝนหลวงและการบินเกษตร ได้เตรียมการจัดงาน “วันพระบิดาแห่งฝนหลวง”ประจำปี 2567 ระหว่างวันที่ 13-15 พฤศจิกายน 2567 ณ ลานอเนกประสงค์ อาคารรัฐประศาสนภักดี (อาคาร B) ศูนย์ราชการเฉลิมพระเกียรติฯ ถนนแจ้งวัฒนะ เขตหลักสี่ กรุงเทพมหานคร
“กระทรวงเกษตรและสหกรณ์ ได้จัดงานวันพระบิดาแห่งฝนหลวงมาอย่างต่อเนื่องเป็นปีที่ 69 โดยมีวัตถุประสงค์เพื่อน้อมรำลึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในหลวงรัชกาลที่ 9 ที่ทรงก่อเกิดโครงการพระราชดำริฝนหลวง ตั้งแต่เมื่อวันที่ 14 พฤศจิกายน 2498 เพื่อแก้ไขปัญหาภัยแล้งของเกษตรกรและประชาชนทั่วไป และด้วยสำนึกในพระมหากรุณาธิคุณ คณะรัฐมนตรีจึงได้มีมติเมื่อวันที่ 20สิงหาคม 2545 กำหนดให้วันที่ 14 พฤศจิกายน ของทุกปีเป็นวันพระบิดาแห่งฝนหลวง” ศ.ดร.นฤมล กล่าว
ด้าน นายราเชน ศิลปะรายะ รองอธิบดีกรมฝนหลวงและการบินเกษตร ด้านปฏิบัติการ รักษาราชการแทนอธิบดีกรมฝนหลวงและการบินเกษตร กล่าวเพิ่มเติมว่า ภายในงานวันพระบิดาแห่งฝนหลวงในปีนี้ จะมีการจัดนิทรรศการเฉลิมพระเกียรติในหลวงรัชกาลที่ 9 แบ่งเป็น 3 ส่วน ประกอบด้วย 1.นิทรรศการเฉลิมพระเกียรติในหลวงรัชกาลที่ 9 ที่มีเนื้อหาเกี่ยวกับความเป็นมาของโครงการพระราชดำริฝนหลวง 2.นิทรรศการเฉลิมพระเกียรติในหลวงรัชกาลที่ 10 ที่แสดงออกถึงพระราชกรณียกิจต่าง ๆ ของพระองค์ที่เกี่ยวข้องกับโครงการพระราชดำริฝนหลวง ในการรักษา สืบสาน และต่อยอด และ 3.นิทรรศการเกี่ยวกับภารกิจในด้านต่าง ๆ ของกรมฝนหลวงและการบินเกษตร รวมถึงนิทรรศการเกี่ยวกับภารกิจหลักของหน่วยงาน อาทิ ภารกิจบรรเทาปัญหาภัยแล้ง การเติมน้ำต้นทุนในพื้นที่ลุ่มรับน้ำ การบรรเทาปัญหาหมอกควันไฟป่า ฝุ่นละอองขนาดเล็ก การบรรเทาและยับยั้งความรุนแรงของพายุลูกเห็บ
นอกจากนี้ยังมีภารกิจในการพัฒนาต่อยอดเทคโนโลยีฝนหลวง เพื่อเพิ่มประสิทธิภาพในการปฏิบัติการฝนหลวง ภารกิจการติดตามและตรวจสภาพอากาศ ภารกิจด้านอากาศยานที่กรมฝนหลวงและการบินเกษตร ได้นำเทคโนโลยีที่มีความเจริญก้าวหน้ามาใช้ที่มีส่วนช่วยให้การทำฝนมีความแม่นยำตรงต่อความต้องการของประชาชนมากยิ่งขึ้น และที่พลาดไม่ได้สำหรับนักเรียน นักศึกษา และบุคคลทั่วไป ภายในงานจะมีการจัดลานกิจกรรมให้ความรู้ (Play & Learn) สำหรับการฟังบรรยายให้ความรู้ถึงการปฏิบัติการฝนหลวง พร้อมทั้งตอบคำถามสำหรับการรับของที่ระลึก
ทั้งนี้ จะมีการจำหน่ายสินค้าและผลิตภัณฑ์ทางการเกษตรอีกมากกว่า 70 ร้านค้า เป็นผลิตภัณฑ์สินค้า OTOP ซึ่งมีทั้งผัก ผลไม้ อาหารสด และอาหารแปรรูปทางการเกษตร มาจำหน่ายให้ประชาชนในราคาประหยัด รวมทั้งยังมีกิจกรรมการสาธิตเสริมสร้างอาชีพจากหน่วยงานในสังกัดกระทรวงเกษตรและสหกรณ์ อาทิสาธิตการแปรรูปผลิตภัณฑ์ปศุสัตว์ การทำพวงกุญแจ การทำซูชิข้าวก่ำล้านนา การทำน้ำหมักจุลินทรีย์ (พด.6) สารเร่งซุปเปอร์ (พด.2) และการทำแบคทีเรียสังเคราะห์แสง (พด.15)
”กระทรวงเกษตรฯขอเชิญชวนนักเรียน นักศึกษา และประชาชนทุกท่านมาร่วมงาน วันพระบิดาแห่งฝนหลวง ประจำปี 2567 เพื่อแสดงออกถึงความจงรักภักดี และร่วมกันประกาศก้องถึงพระเกียรติคุณแห่งองค์พระบิดาแห่งฝนหลวง ในการน้อมรำลึกถึงพระมหากรุณาธิคุณอันล้นพ้นหาที่สุดมิได้ของพระองค์ท่านร่วมกัน“รองอธิบดีกรมฝนหลวงฯ กล่าวทิ้งท้าย

ที่มา : https://www.thaigov.go.th/news/contents/details/90101