รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แสดงความเสียใจกรณีผู้ต้องขังเรือนจำพิเศษมีนบุรี ถูกแทงเสียชีวิต มอบกรมคุ้มครองสิทธิฯ พิจารณารับคำขอค่าตอบแทนผู้เสียหายฯ พิจารณาเยียวยาตามหลักเกณฑ์


วันจันทร์ที่ 11 พฤศจิกายน 2567
11/11/2567
พิมพ์
รัฐมนตรีว่าการกระทรวงยุติธรรม แสดงความเสียใจกรณีผู้ต้องขังเรือนจำพิเศษมีนบุรี ถูกแทงเสียชีวิต มอบกรมคุ้มครองสิทธิฯ พิจารณารับคำขอค่าตอบแทนผู้เสียหายฯ พิจารณาเยียวยาตามหลักเกณฑ์
รัฐมนตรีว่าการกระทรวงยุติธรรม แสดงความเสียใจกรณีผู้ต้องขังเรือนจำพิเศษมีนบุรี ถูกแทงเสียชีวิต มอบกรมคุ้มครองสิทธิฯ พิจารณารับคำขอค่าตอบแทนผู้เสียหายฯ เพื่อพิจารณาเยียวยาตามหลักเกณฑ์
ในวันจันทร์ที่ ๑๑ พฤศจิกายน ๒๕๖๗ เวลา ๑๕.๓๐ น. มารดาและครอบครัวของผู้ต้องขังเรือนจำพิเศษมีนบุรี ที่ถูกแทงเสียชีวิต เข้าพบ พันตำรวจเอก ทวี สอดส่อง รัฐมนตรีว่าการกระทรวงยุติธรรม เพื่อติดตามการตรวจสอบข้อเท็จจริงกรณีดังกล่าว ณ อาคารกระทรวงยุติธรรม
โดยกรณีดังกล่าว กรมราชทัณฑ์ ได้รับรายงานจากเรือนจำพิเศษมีนบุรีว่า เมื่อวันที่ ๙ พฤศจิกายน ๒๕๖๗ เวลาประมาณ ๐๘.๑๕ นาฬิกา เกิดเหตุผู้ต้องขังทะเลาะวิวาททำร้ายร่างกายกัน บริเวณใต้โดมร้านสงเคราะห์ผู้ต้องขังแดน ๕ และเจ้าหน้าที่ได้เข้าระงับเหตุโดยเร็ว จากนั้นพบผู้ต้องขังรายหนึ่งถูกของมีคมแทงอาการสาหัส จึงได้รีบนำตัวส่งสถานพยาบาลของเรือนจำฯ และได้ประสานรถฉุกเฉิน ๑๖๖๙ เพื่อร่วมช่วยฟื้นคืนชีพ แต่ผู้ต้องขังเสียชีวิตในเวลาต่อมา
ในการนี้ เรือนจำพิเศษมีนบุรี ได้ดำเนินการทางวินัยกับผู้ต้องขังที่กระทำความผิดและแจ้งพนักงานสอบสวนเพื่อดำเนินคดี พร้อมทั้งประสานกองทัณฑวิทยานำชุดปฏิบัติการพิเศษเข้าจู่โจมตรวจค้นภายในเรือนจำฯ และได้ดำเนินการย้ายผู้ก่อเหตุไปเรือนจำอื่น เพื่อควบคุมและดำเนินการตามชั้นตอนตามมาตรฐานการปฏิบัติงานควบคุมผู้ต้องขังต่อไป (SOPs)
โดยพันตำรวจเอกทวี สอดส่อง รัฐมนตรีว่าการกระทรวงยุติธรรม ได้กล่าวแสดงความเสียใจต่อมารดาและครอบครัวผู้เสียชีวิต พร้อมทั้งมอบหมายให้กรมคุ้มครองสิทธิและเสรีภาพ รับคำขอค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญาฯ เพื่อนำเข้าสู่การพิจารณาของคณะอนุกรรมการกรุงเทพมหานครโดยเร็ว โดยตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม หากประชาชนที่ตกเป็นเหยื่อหรือผู้เสียหายในคดีอาญา จะต้องเป็นบุคคลที่ได้รับความเสียหาย ถึงแก่ชีวิต ร่างกายจากการกระทำความผิดอาญาของผู้อื่น โดยตนไม่มีส่วนเกี่ยวข้อง มีสิทธิได้รับการเยียวยา ทั้งนี้ ในการพิจารณาจ่ายค่าตอบแทนฯ ขึ้นอยู่กับดุลพินิจในการพิจารณาของคณะอนุกรรมการกรุงเทพมหานครเป็นสำคัญ

ที่มา : https://www.thaigov.go.th/news/contents/details/90120