รัฐบาลไทย-ข่าวทำเนียบรัฐบาล-เขื่อนเจ้าพระยาเตรียมลดระบายน้ำเหลือ 700 ลบ.ม./วินาที พื้นที่น้ำท่วมจะกลับสู่ภาวะปกติทั้งหมด  ขณะที่ภาคใต้ต้องระวังฝนตกหนักช่วง 3 วันนี้  


วันจันทร์ที่ 11 พฤศจิกายน 2567
11/11/2567
พิมพ์
เขื่อนเจ้าพระยาเตรียมลดระบายน้ำเหลือ 700 ลบ.ม./วินาที พื้นที่น้ำท่วมจะกลับสู่ภาวะปกติทั้งหมด  ขณะที่ภาคใต้ต้องระวังฝนตกหนักช่วง 3 วันนี้
เขื่อนเจ้าพระยาเตรียมลดระบายน้ำเหลือ 700 ลบ.ม./วินาที พื้นที่น้ำท่วมจะกลับสู่ภาวะปกติทั้งหมด  ขณะที่ภาคใต้ต้องระวังฝนตกหนักช่วง 3 วันนี้  ส่วนเทศกาล “ลอยกระทง” คาดมีฝนเล็กน้อยทั้งทางอีสาน ตะวันออก และภาคกลาง  แต่ไม่กระทบบรรยากาศเดินทางท่องเที่ยว
วันนี้ (11 พฤศจิกายน 2567) นางสาวศศิกานต์ วัฒนะจันทร์  รองโฆษกประจำสำนักนายกรัฐมนตรี  เปิดเผยว่า ที่ประชุมศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. รับทราบจากกรมอุตุนิยมวิทยา รายงานสถานการณ์พายุไต้ฝุ่น “หยินซิ่ง” คาดว่าจะเคลื่อนเข้าใกล้ตอนใต้ของเกาะไหหลำ ประเทศจีนและชายฝั่งประเทศเวียดนามวันนี้และวันพรุ่งนี้ (12 พ.ย.67) และจะอ่อนกำลังลงเป็นหย่อมความกดอากาศต่ำกำลังแรง ซึ่งพายุนี้ไม่เคลื่อนเข้าประเทศไทย
ขณะที่ร่องมรสุมพาดผ่านภาคใต้ตอนล่างและประเทศมาเลเซีย ประกอบกับมรสุมตะวันออกเฉียงเหนือพัดปกคลุมอ่าวไทยและภาคใต้ตอนบน ทำให้ภาคใต้มีฝนตกหนักถึงหนักมากบางแห่ง ขอให้ประชาชนในพื้นที่เสี่ยงเฝ้าระวังฝนที่ตกสะสม อาจทำให้เกิดดินถล่ม น้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม  ในจังหวัดชุมพร สุราษฎร์ธานี นครศรีธรรมราช พัทลุง สงขลา ยะลา นราธิวาสและปัตตานี ตั้งแต่วันนี้ (11 พ.ย.) ถึง 13 พฤศจิกายนนี้  ส่วนวันที่ 14 - 15 พฤศจิกายน ช่วงวันลอยกระทง  อาจมีฝนบ้างเล็กน้อยทางภาคตะวันออกเฉียงเหนือ ภาคตะวันออก ภาคกลาง กรุงเทพมหานครและปริมณฑล  แต่ไม่มีผลกระทบ ประชาชนสามารถเดินทางท่องเที่ยวเทศกาลลอยกระทงได้ตามปกติ
“วันนี้มวลอากาศเย็นเริ่มลดลงแล้ว หลังจากนี้อากาศจะอุ่นขึ้น อุณหภูมิเริ่มสูงขึ้น  ส่วนร่องมรสุมยังคงพัดผ่านบริเวณภาคใต้ตอนล่าง ทำให้ช่วงวันที่ 11-13 พฤศจิกายนนี้จะมีฝนตก โดยเฉพาะตั้งแต่จังหวัดสุราษฎร์ธานีลงไป  ขณะเดียวกันกรมอุตุนิยมวิทยายังคงติดตามสถานการณ์พายุอย่างต่อเนื่อง แต่ยืนยันไม่เคลื่อนเข้าสู่ประเทศไทย หรือส่งผลกระทบต่อสภาพอากาศในระยะนี้”
สำหรับสถานการณ์น้ำในลุ่มน้ำเจ้าพระยา  ล่าสุดวันนี้ (11 พ.ย.) เขื่อนเจ้าพระยาปรับลดการระบายน้ำมาอยู่ที่ 751 ลูกบาศก์เมตรต่อวินาที (ลบ.ม./ว.) และมีแนวโน้มลดการระบายน้ำเหลือ 700 ลบ.ม./ว. คืนนี้หรือเช้าวันพรุ่งนี้  ซึ่งจะทำให้พื้นที่ลุ่มต่ำนอกแนวคันกั้นน้ำ ในจังหวัดพระนครศรีอยุธยา กลับสู่ภาวะปกติทั้งหมด  อย่างไรก็ตาม กรมป้องกันและบรรเทาสาธารณภัย (ปภ.) รายงานว่า   ปัจจุบันยังมีพื้นที่น้ำท่วมใน 2 จังหวัด  คือ สุพรรณบุรี 4 อำเภอ และพระนครศรีอยุธยา 8 อำเภอ  หน่วยงานในพื้นที่ร่วมกับมูลนิธิต่างๆ  มอบถุงยังชีพช่วยเหลือผู้ประสบภัยและจัดตั้งโรงทาน บรรเทาความเดือดร้อนแก่ประชาชนเบื้องต้นแล้ว
ส่วนความคืบหน้าการจ่ายเงินเยียวยาผู้ประสบอุทกภัย ตามมติ ครม. วันที่ 17 กันยายน 2567 และ 8 ตุลาคม 2567 ยังดำเนินการต่อเนื่อง  เพื่อให้ผู้ประสบภัยได้รับเงินเยียวยาเร็วที่สุด ล่าสุด ปภ.ได้ส่งข้อมูลให้ธนาคารออมสินโอนเงินผ่าน PromptPay ให้ผู้ประสบอุทกภัยครัวเรือนละ 9,000 บาท แล้ว 21 ครั้ง 223,477 ครัวเรือน เป็นเงินรวม 2,011,241,000 บาท

ที่มา : https://www.thaigov.go.th/news/contents/details/90108