รัฐบาลไทย-ข่าวทำเนียบรัฐบาล-บขส. จัดกิจกรรม “Happy CG & Happy CSR x Safety Day” ปลูกฝังคุณธรรม มุ่งมั่นความปลอดภัย ใส่ใจสิ่งแวดล้อม


วันจันทร์ที่ 11 พฤศจิกายน 2567
บขส. จัดกิจกรรม “Happy CG & Happy CSR x Safety Day” ปลูกฝังคุณธรรม มุ่งมั่นความปลอดภัย ใส่ใจสิ่งแวดล้อม
....
วันนี้ (11 พฤศจิกายน 2567) นายสรพงศ์ ไพฑูรย์พงษ์ รองปลัดกระทรวงคมนาคม ในฐานะประธานกรรมการ บริษัท ขนส่ง จำกัด (บขส.) เป็นประธานในพิธีเปิดกิจกรรม “Happy CG & Happy CSR x Safety Day” ปลูกฝังคุณธรรม มุ่งมั่นความปลอดภัย ใส่ใจสิ่งแวดล้อม และแสดงสัญลักษณ์การต่อต้านการทุจริต (CG) โดยมีนางจันทิรา บุรุษพัฒน์ กรรมการ บขส. ในฐานะประธานอนุกรรมการกำกับดูแลกิจการที่ดีและความรับผิดชอบต่อสังคม (CG & CSR) พร้อมด้วย นายอรรถวิท รักจำรูญ กรรมการฯ รักษาการแทน กรรมการผู้จัดการใหญ่ บขส. คณะกรรมการ ผู้บริหาร และพนักงาน บขส. เข้าร่วม ณ บริเวณชั้น 1 อาคารสถานีขนส่งผู้โดยสารกรุงเทพ (จตุจักร) หรือหมอชิต 2
กิจกรรมดังกล่าวจัดขึ้นมาต่อเนื่องเป็นปีที่ 9 เพื่อส่งเสริมความรู้ด้านหลักธรรมาภิบาลในการปฏิบัติงานและด้านความรับผิดชอบต่อสังคมและสิ่งแวดล้อม ให้กับพนักงาน บขส. ทั้งในส่วนกลางและส่วนภูมิภาค เพื่อเป็นแนวทางในการปฏิบัติหน้าที่ตามหลักธรรมาภิบาล ด้วยความซื่อสัตย์สุจริต ซึ่งจากความร่วมมือร่วมใจของพนักงานทุกระดับ ส่งผลให้ในปี 2567 บขส. ได้รับการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) จากสำนักงาน ป.ป.ช. โดย บขส. ได้ 93.87 คะแนน ซึ่งคะแนนเป็นอันดับ 1 ของหน่วยงานรัฐวิสาหกิจในสังกัดกระทรวงคมนาคม อย่างไรก็ตาม บขส. จะมุ่งพัฒนามาตรฐานการบริหารจัดการองค์กรที่ดี มีคุณธรรม และความโปร่งใสให้ดียิ่งขึ้น เพื่อสร้างความเชื่อมั่นให้กับประชาชนและผู้มีส่วนได้ส่วนเสียต่อไป
ทั้งนี้ ภายในงานฯ มีกิจกรรมประกวดละครสั้นคุณธรรม...คุณทำได้ ปีที่ 2 การประกวดประดิษฐ์ถังขยะจากวัสดุรีไซเคิล การมอบรางวัล “เรื่องดีดี.....มีต้องแชร์” การมอบรางวัล Risk Awards รวมทั้งการจัดบูทกิจกรรม CG & CSR ตลาดนัดการกุศล จากร้านค้าพันธมิตรมากมาย และบูทกิจกรรมส่งเสริมด้านความปลอดภัย อาชีวอนามัยในการทำงาน

ที่มา : https://www.thaigov.go.th/news/contents/details/90097