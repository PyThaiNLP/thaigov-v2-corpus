รัฐบาลไทย-ข่าวทำเนียบรัฐบาล-มท.1 เยี่ยมเยียนน้อง ๆ โรงเรียนอนุบาลเกาะกูด ชมการเรียนการสอน ร่วมกิจกรรมสันทนาการเป็นกำลังใจแก่ครูและนักเรียน


วันจันทร์ที่ 11 พฤศจิกายน 2567
11/11/2567
พิมพ์
มท.1 เยี่ยมเยียนน้อง ๆ โรงเรียนอนุบาลเกาะกูด ชมการเรียนการสอน ร่วมกิจกรรมสันทนาการเป็นกำลังใจแก่ครูและนักเรียน
มท.1 เยี่ยมเยียนน้อง ๆ โรงเรียนอนุบาลเกาะกูด ชมการเรียนการสอน ร่วมกิจกรรมสันทนาการเป็นกำลังใจแก่ครูและนักเรียน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้(11 ต.ค. 67) ภายหลังนายอนุทิน ชาญวีรกูล รองนายกรัฐมนตรี และ รมว.มหาดไทย พร้อม น.ส.ซาบีดา ไทยเศรษฐ์ รมช.มหาดไทย และผู้บริหารกระทรวงมหาดไทย เสร็จสิ้นภารกิจการลงพื้นที่ให้กำลังใจ สร้างความเชื่อมั่นกับประชาชน ผู้ประกอบการและนักท่องเที่ยวและมอบนโยบายกับส่วนราชการในพื้นที่เกาะกูด จ.ตราด นายอนุทินและคณะ ได้เข้าเยี่ยมเยียน ครูและนักเรียนโรงเรียนอนุบาลเกาะกูดก่อนเดินทางกลับกรุงเทพฯ
"ท่าน มท.1 ได้แวะไปเยี่ยมทักทายน้อง ๆ นักเรียนชั้นประถมฯ โรงเรียนอนุบาลเกาะกูด แบบไม่ได้นัดหมาย ไม่ได้อยู่ในกำหนดการลงพื้นที่ครั้งนี้ จึงทำให้น้อง ๆ ตื่นเต้นอย่างมากที่ได้พบกับท่านรัฐมนตรี และผู้บริหารกระทรวงมหาดไทย ซึ่งในการเยี่ยมท่านอนุทิน และท่านซาบีดา ได้ชมการเรียนการสอน มีกิจกรรมสันทนาการที่สนุกสนานกับน้อง ๆ เล็กน้อย พร้อมกับมอบขนมและนมเพื่อเป็นกำลังใจให้เด็ก ๆ ด้วย" น.ส.ไตรศุลี กล่าว
โฆษกกระทรวงมหาดไทย กล่าวว่า เนื่องจากนายอนุทิน เป็นรองนายกรัฐมนตรีที่กำกับกระทรวงศึกษาธิการด้วย ทำให้ในการลงพื้นที่หลายครั้งจะหาโอกาสในการไปเยี่ยมเยียนนักเรียน โดยเฉพาะในโรงเรียนที่อยู่พื้นที่ห่างไกล เพราะนอกจากจะเป็นการสร้างขวัญ กำลังใจให้ครูและนักเรียนแล้ว ยังเป็นโอกาสที่ได้พบกับบุคลากรในพื้นที่ ที่อาจสะท้อนประเด็นปัญหาต่าง ๆ ที่ระดับผู้ดูแลนโยบายนำไปสู่การผลักดันแก้ไขได้

ที่มา : https://www.thaigov.go.th/news/contents/details/90115