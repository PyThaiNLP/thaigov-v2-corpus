รัฐบาลไทย-ข่าวทำเนียบรัฐบาล-ปลัดดีอี ให้การต้อนรับ เอกอัครราชทูตสวีเดน หารือด้านการลงทุน Start-ups


วันจันทร์ที่ 11 พฤศจิกายน 2567
ปลัดดีอี ให้การต้อนรับ เอกอัครราชทูตสวีเดน หารือด้านการลงทุน Start-ups
ปลัดดีอี ให้การต้อนรับ เอกอัครราชทูตสวีเดน หารือด้านการลงทุน Start-ups
วันที่ 11 พฤศจิกายน 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) พร้อมด้วยผู้แทนสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) และสำนักงานส่งเสริมเศรษฐกิจดิจิทัล (ดีป้า) ให้การต้อนรับ Her Excellency Mrs. Anna Hammargren เอกอัครราชทูตสวีเดนประจำประเทศไทย และ Mr. Per Linnér รองหัวหน้าคณะผู้แทนทางการทูตของสวีเดน พร้อมคณะผู้แทนจากสถานเอกอัครราชทูตสวีเดนประจำประเทศไทย ณ ห้องรับรอง 701 กระทรวงดิจิทัลเพื่อเศรษฐกิจและสังคม
สำหรับการร่วมหารือระหว่างกระทรวงดีอี และเอกอัครราชทูตสวีเดนประจำประเทศไทย ถือเป็นครั้งแรกที่เกิดขึ้น โดยทั้งสองฝ่ายได้หารือและแลกเปลี่ยนข้อคิดเห็นในประเด็นด้านการส่งเสริมการค้าและการลงทุนของธุรกิจ Start-ups เนื่องจากขณะนี้ประเทศสวีเดน มี Unicorns หรือธุรกิจ Startup ที่มีมูลค่าบริษัทมากกว่า 1 พันล้านเหรียญดอลลาร์สหรัฐ อยู่เป็นจำนวนมาก โดยเฉพาะบริษัทด้านเกมส์ (Gaming companies)
นอกจากนี้ ปลัดกระทรวงดีอี และเอกอัครราชทูตสวีเดนประจำประเทศไทย ยังได้หารือแลกเปลี่ยนความเห็นเพิ่มเติมเกี่ยวกับประเด็นด้านนโยบายความมั่นคงและความปลอดภัยทางดิจิทัล (Digital Safety and Security) การส่งเสริมโครงสร้างพื้นฐานและการพัฒนาเครือข่าย 5G (5G Infrastructure and 5G Coverage) สำหรับภาครัฐ เอกชนและประชาชน ตลอดจนการส่งเสริมโอกาสความร่วมมือด้านดิจิทัลระหว่างไทยและสวีเดนในอนาคตต่อไป

ที่มา : https://www.thaigov.go.th/news/contents/details/90112