รัฐบาลไทย-ข่าวทำเนียบรัฐบาล-มท.2 คิ๊กออฟปล่อยคาราวานโครงการเดินสำรวจออกโฉนดที่ดินในพื้นที่ 69 จังหวัด พร้อมมอบนโยบายแก่เจ้าหน้าที่ผู้ปฏิบัติงานให้ปฏิบัติหน้าที่ด้วยความซื่อสัตย์สุจริตรอบคอบ ถือปฏิบัติตาม กม.


วันจันทร์ที่ 11 พฤศจิกายน 2567
11/11/2567
พิมพ์
มท.2 คิ๊กออฟปล่อยคาราวานโครงการเดินสำรวจออกโฉนดที่ดินในพื้นที่ 69 จังหวัด พร้อมมอบนโยบายแก่เจ้าหน้าที่ผู้ปฏิบัติงานให้ปฏิบัติหน้าที่ด้วยความซื่อสัตย์สุจริตรอบคอบ ถือปฏิบัติตาม กม.
มท.2 คิ๊กออฟปล่อยคาราวานโครงการเดินสำรวจออกโฉนดที่ดินในพื้นที่ 69 จังหวัด พร้อมมอบนโยบายแก่เจ้าหน้าที่ผู้ปฏิบัติงานให้ปฏิบัติหน้าที่ด้วยความซื่อสัตย์สุจริตรอบคอบ ถือปฏิบัติตามกฎหมาย และระเบียบอย่างเคร่งครัด
วันนี้ (11 พฤศจิกายน 2567) เวลา 09.00 น. ณ บริเวณอาคารรังวัดและทำแผนที่ กรมที่ดิน อำเภอปากเกร็ด จังหวัดนนทบุรี นายทรงศักดิ์ ทองศรี รัฐมนตรีช่วยว่าการกระทรวงมหาดไทย (มท.2) พร้อมด้วย นายสมเกียรติ กิจเจริญ คณะทำงานฯ เป็นประธานในพิธีมอบนโยบายแก่เจ้าหน้าที่ผู้ปฏิบัติงานโครงการเดินสำรวจออกโฉนตที่ดินประจำปีงบประมาณ พ.ศ. 2568 โดยมี นางระวีพรรณ แก้วเพียงเพ็ญ รองผู้ว่าราชการจังหวัดนนทบุรี นางพนิตาวดี ปราชญ์นคร รองอธิบดีกรมที่ดิน นายทศพร มิตรนิโยดม เจ้าพนักงานที่ดินกรุงเทพมหานคร รักษาราชการแทนรองอธิบดีกรมที่ดิน นายภิรมย์ ชุมนุม นายอำเภอปากเกร็ด ผู้อำนวยการสำนักฯ เจ้าพนักงานที่ดินจังหวัด และเจ้าหน้าที่กรมที่ดิน ร่วมให้การต้อนรับ
รมช.มท. กล่าวว่าโครงการเดินสำรวจออกโฉนดที่ดินเป็นนโยบายสำคัญของรัฐบาลที่ตอบสนองยุทธศาสตร์ชาติ ด้านความมั่นคงและด้านการสร้างโอกาสและความเสมอภาคทางสังคม เพื่อลดความเหลื่อมล้ำของสังคม และการเข้าถึงบริการของรัฐ รวมทั้งแก้ไขปัญหาที่ดินทำกินของประชาชน ที่จะทำให้ประชาชนมีหลักประกันความมั่นคงในกรรมสิทธิ์และการถือครองที่ดิน รวมทั้ง ได้รับบริการจากรัฐได้อย่างรวดเร็ว
"ปัจจุบันกรมที่ดินได้มีการรังวัดที่ดินโดยใช้ระบบโครงข่ายดาวเทียม RTK GNSS Network และโครงการ “บอกดิน” เพื่อให้ประชาชนแจ้งตำแหน่งที่ดินผ่านทาง Smartphone Application SmartLands และเป็นที่น่ายินดีอย่างยิ่งที่ในปีงบประมาณ พ.ศ. 2568 กรมที่ดินนำข้อมูลที่ประชาชนแจ้งตำแหน่ง โครงการ “บอกดิน” ไปจัดทำโครงการเดินสำรวจออกโฉนดที่ดินในพื้นที่ 69 จังหวัด มีเป้าหมายดำเนินการออกโฉนดที่ดินให้กับประชาชน รวมจำนวนทั้งสิ้น 86,000 แปลง ในการเดินสำรวจออกโฉนดที่ดินขอให้เจ้าหน้าที่ศูนย์อำนวยการเดินสำรวจฯ ซึ่งเป็นตัวแทนของกรมที่ดินปฏิบัติหน้าที่ ด้วยความซื่อสัตย์สุจริตรอบคอบ และระมัดระวังพื้นที่ป่าไม้ ที่สาธารณประโยชน์ หรือที่ดินของรัฐประเภทอื่น ๆ ซึ่งเป็นพื้นที่ต้องห้าม จะต้องตรวจสอบให้ดี อย่าให้มีการออกโฉนดที่ดินในพื้นที่ดังกล่าวเป็นอันขาด เพราะจะก่อให้เกิดปัญหาไม่สิ้นสุด
ในการปฏิบัติงานขอให้ถือปฏิบัติตามกฎหมาย และระเบียบอย่างเคร่งครัด ทำงานด้วยความโปร่งใส อย่าให้มีการเรียกรับผลประโยชน์จากประชาชน เพราะจะทำให้ภาพลักษณ์ของกรมที่ดินเสียหาย ต้องช่วยกันทำให้กรมที่ดินไปสู่บริการที่ดี ไม่มีทุจริต ตามภารกิจหลักของกระทรวงมหาดไทยในการ “บำบัดทุกข์ บำรุงสุข” "รมช.มท. กล่าวทิ้งท้าย
จากนั้น รมช.มท. ได้เดินทางไปเยี่ยมชมศูนย์การเรียนรู้การรังวัดและทำแผมที่ (Survey and Mapping Learning Center) บริเวณอาคารรังวัดและทำแผนที่ ชั้น 1

ที่มา : https://www.thaigov.go.th/news/contents/details/90114