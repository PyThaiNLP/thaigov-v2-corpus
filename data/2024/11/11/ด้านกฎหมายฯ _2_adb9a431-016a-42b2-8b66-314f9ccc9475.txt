รัฐบาลไทย-ข่าวทำเนียบรัฐบาล-รมว.ยุติธรรม เปิดการประชุมระดับภูมิภาค เรื่อง “การสร้างสังคมที่ยุติธรรม : เส้นทางแห่งความยุติธรรมที่ครอบคลุมสำหรับผู้คนและสิ่งแวดล้อมในเอเชียและแปซิฟิก“ 


วันจันทร์ที่ 11 พฤศจิกายน 2567
11/11/2567
พิมพ์
รมว.ยุติธรรม เปิดการประชุมระดับภูมิภาค เรื่อง “การสร้างสังคมที่ยุติธรรม : เส้นทางแห่งความยุติธรรมที่ครอบคลุมสำหรับผู้คนและสิ่งแวดล้อมในเอเชียและแปซิฟิก“
รมว.ยุติธรรม เปิดการประชุมระดับภูมิภาค เรื่อง “การสร้างสังคมที่ยุติธรรม : เส้นทางแห่งความยุติธรรมที่ครอบคลุมสำหรับผู้คนและสิ่งแวดล้อมในเอเชียและแปซิฟิก“ มุ่งยกระดับหลักนิติธรรม โดยยึดประชาชนเป็นศูนย์กลาง
ในวันจันทร์ที่ ๑๑ พฤศจิกายน ๒๕๖๗ ระหว่างเวลา ๐๘.๓๐-๑๐.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานกล่าวเปิดและต้อนรับผู้เข้าร่วมการประชุมระดับภูมิภาค เรื่อง “การสร้างสังคมที่ยุติธรรม : เส้นทางแห่งความยุติธรรมที่ครอบคลุมสำหรับผู้คนและสิ่งแวดล้อมในเอเชียและแปซิฟิก“ (Regional Conference on Achieving Just Societies : Inclusive Justice Pathways for People and Planet in Asia and the Pacific) ซึ่งจัดขึ้นโดยความร่วมมือระหว่างสถาบันเพื่อการยุติธรรมแห่งประเทศไทย (Thailand Institute of Justice : TIJ) โครงการพัฒนาแห่งสหประชาชาติ (United Nations Development Programme : UNDP) องค์การเพื่อสตรีแห่งสหประชาชาติ (UN Women) โครงการสิ่งแวดล้อมแห่งสหประชาชาติ (UN Environment Programme : UNEP) และเครือข่ายพันธมิตร โดยมีวัตถุประสงค์เพื่อแลกเปลี่ยนเรียนรู้ประสบการณ์ และต้นแบบที่ดีในการยกระดับการเข้าถึงกระบวนการยุติธรรมของภูมิภาคเอเชียและแปซิฟิก โดยยึดประชาชนเป็นศูนย์กลาง รวมถึงการเข้าถึงความยุติธรรมที่คำนึงถึงกลุ่มเปราะบาง การสนับสนุนทรัพยากร และการแก้ปัญหาสิ่งแวดล้อมอย่างมีประสิทธิภาพ ทั้งนี้ ผู้เข้าร่วมการประชุมฯ ประกอบด้วย ผู้แทนจากภาครัฐ ภาคเอกชน และภาคประชาสังคมจากประเทศในภูมิภาคเอเชียและแปซิฟิก
ในการกล่าวเปิดประชุมฯ ดังกล่าว รัฐมนตรีว่าการกระทรวงยุติธรรม ได้เน้นย้ำความสำคัญของแนวคิด “ความยุติธรรมที่มีประชาชนเป็นศูนย์กลาง” ซึ่งถือเป็นหลักการพื้นฐานที่สำคัญของการอยู่ร่วมกันในสังคมภายใต้ หลักประชาธิปไตย หลักสิทธิมนุษยชน และหลักนิติธรรม รวมถึงได้ยืนยันนโยบายรัฐบาลที่จะยึดมั่นในหลักนิติธรรม (Rule of Law) และความโปร่งใส(Transparency) ในการบริหารราชการแผ่นดิน สร้างความเชื่อมั่นให้กับประชาชน ตลอดจนสร้างการยอมรับจากนานาประเทศ
สำหรับการบังคับใช้กฎหมายนั้น ต้องคำนึงถึงศักดิ์ศรีความเป็นมนุษย์ และสิทธิมนุษยชน เป็นสำคัญ รวมถึงต้องไม่จำกัดสิทธิเสรีภาพของประชาชนหรือสร้างภาระให้กับประชาชนมากจนเกินสมควรแก่เหตุ ซึ่งการดำเนินการดังกล่าวให้สำเร็จต้องอาศัยความร่วมมือและการทำงานแบบบูรณาการจากทุกฝ่าย ไม่เพียงแต่ภาครัฐ แต่รวมถึงภาคเอกชน ภาคประชาสังคม และประชาชนเพื่อสร้างความยุติธรรมที่ยึดหลักการมีประชาชนเป็นศูนย์กลางอย่างยั่งยืน
นอกจากนั้น รัฐมนตรีว่าการกระทรวงยุติธรรมได้เสนอประเด็นที่ต้องการผลักดันให้สำเร็จ ได้แก่ (๑) การผลักดันและยกระดับกระบวนการยุติธรรมทางเลือก (Alternative Justice) และกระบวนการยุติธรรมเชิงสมานฉันท์ (Restorative Justice) ให้เป็นที่ยอมรับ (๒) การเสนอกฏหมายป้องกันการฟ้องคดีปิดปาก (Anti-SLAPP Law) เพื่อเพิ่มพื้นที่ให้ประชาชนมีส่วนร่วมอย่างเข้มแข็ง และป้องกันการใช้กระบวนการยุติธรรมเป็นเครื่องมือคุกคามประชาชน (๓) การพัฒนามาตรการต่อต้านสินบนระหว่างประเทศ รวมถึงการบังคับใช้มาตรการป้องกันการฟอกเงินและมาตรการเชิงภาษีอย่างมีประสิทธิภาพ (๔) การกำหนดให้มีมาตรการตรวจสอบสิทธิมนุษยชนอย่างรอบด้าน (Human Rights Due Diligence : HRDD) เพื่อกำกับดูแลการประกอบธุรกิจ ตลอดจนป้องกันและเยียวยาผู้ที่ได้รับผลกระทบ (๕) การปฏิรูปกระบวนการยุติธรรมทางอาญาและการใช้โทษอาญา โดยให้ความสำคัญกับการบำบัด ฟื้นฟู และพัฒนาคน โดยเฉพาะผู้เกี่ยวข้องกับคดียาเสพติด ให้ได้รับการฟื้นฟูและพัฒนาชีวิตอย่างยั่งยืน (๖) การผลักดันให้การละเมิดสิทธิมนุษยชนเป็นฐานความผิดและมีโทษทางอาญาในตัวเอง และสนับสนุนให้มีการจัดตั้งศาลแผนกสิทธิมนุษยชนในศาลยุติธรรม เพื่อรับรองว่าสิทธิขั้นพื้นฐานของประชาชนจะได้รับการคุ้มครอง และกระบวนการยุติธรรมจะเป็นที่พึ่งของประชาชนได้อย่างแท้จริง
ทั้งนี้ การประชุมฯ ดังกล่าว กำหนดจัดขึ้นระหว่างวันที่ ๑๑-๑๓ พฤศจิกายน ๒๕๖๗ โดยการที่ประเทศไทยได้รับโอกาสเป็นเจ้าภาพร่วมในการจัดการประชุมฯ ครั้งนี้ ถือเป็นโอกาสอันดีที่จะได้ยืนยันถึงความมุ่งมั่นในการพัฒนากระบวนการยุติธรรมตามครรลองของหลักนิติธรรมและนำความต้องการของประชาชนมาเป็นหัวใจสำคัญในทำงานภายใต้กระบวนการยุติธรรมอย่างแท้จริง

ที่มา : https://www.thaigov.go.th/news/contents/details/90106