รัฐบาลไทย-ข่าวทำเนียบรัฐบาล-“อนุทิน” นำคณะผู้บริหารมหาดไทยลุยเกาะกูด จ.ตราด ให้กำลังใจประชาชน ผู้ประกอบการ ย้ำเกาะกูดเป็นดินแดนของไทยทุกตารางนิ้ว ภาครัฐพร้อมหนุนท่องเที่ยวเสริมแกร่งเศรษฐกิจพื้นที่ 


วันจันทร์ที่ 11 พฤศจิกายน 2567
11/11/2567
พิมพ์
“อนุทิน” นำคณะผู้บริหารมหาดไทยลุยเกาะกูด จ.ตราด ให้กำลังใจประชาชน ผู้ประกอบการ ย้ำเกาะกูดเป็นดินแดนของไทยทุกตารางนิ้ว ภาครัฐพร้อมหนุนท่องเที่ยวเสริมแกร่งเศรษฐกิจพื้นที่
“อนุทิน” นำคณะผู้บริหารมหาดไทยลุยเกาะกูด จ.ตราด ให้กำลังใจประชาชน ผู้ประกอบการ ย้ำเกาะกูดเป็นดินแดนของไทยทุกตารางนิ้ว ภาครัฐพร้อมหนุนท่องเที่ยวเสริมแกร่งเศรษฐกิจพื้นที่ เร่งแก้ไขสาธารณูปโภคน้ำ ไฟฟ้า การพิสูจน์สิทธิ์ที่ดินอยู่อาศัย ทำกิน
น.ส.ไตรศุลี ไตรสรณกุล เลขานุการรมว.มหาดไทย และโฆษกกระทรวงมหาดไทย เปิดเผยว่า วันนี้ (11 พ.ย. 67) นายอนุทิน ชาญวีรกูล รองนายกรัฐมนตรี และรมว.มหาดไทย พร้อม น.ส.ซาบีดา ไทยเศรษฐ์ รมช.มหาดไทย นำผู้บริหารกระทรวงมหาดไทย เดินทางลงพื้นที่เกาะกูด จ.ตราด เพื่อให้กำลังใจ สร้างความมั่นใจให้กับพี่น้องคนไทย และนักท่องเที่ยว ภายหลังจากการเผยแพร่ข่าวจนก่อให้เกิดความเข้าใจที่คลาดเคลื่อนเกี่ยวดินแดนบริเวณเกาะกูด จนอาจกระทบต่อความรู้สึกของพี่น้องประชาชนในพื้นที่ ความเชื่อมั่นต่อผู้ประกอบการและภาคการท่องเที่ยว ซึ่งการลงพื้นที่ของนายอนุทินและคณะครั้งนี้ ได้มอบนโยบายให้กับเจ้าหน้าที่ในพื้นที่ พร้อมกับรับฟังปัญหาประชาชนในมิติต่าง ๆ เพื่อนำไปสู่การแก้ไข
นายอนุทิน กล่าวว่า กรณีที่พี่น้องประชาชนได้มีความกังวลใจในว่าจะมีข้อพิพาทเกี่ยวกับเกาะกูดนั้น ขอยืนยันว่าเกาะกูดเป็นส่วนหนึ่งของประเทศไทยมานานนับร้อยปีแล้ว มีสถานะเป็นอำเภอ และเป็นอำเภอที่มีความสวยงามมากที่สุดแห่งหนึ่งของประเทศ ตนจึงขอทำความเข้าใจให้ทุกท่านได้รับทราบว่าจะไม่มีใครเอาเกาะกูดไปเป็นของประเทศอื่นแม้แต่ตารางนิ้วเดียว และเกาะกูดนั้นสามารถเดินทางมาท่องเที่ยวได้อย่างเต็มที่ โดยไม่ต้องแลก Passport หรือขอหนังสือเดินทางใด ๆ เพราะเป็นแผ่นดินไทย
"ในเรื่อง MOU ข้อตกลงที่จัดทำขึ้นเมื่อปี พ.ศ.2544 ก็ขอทำความเข้าใจว่า MOU นี้มีเป้าหมายเพื่อให้เกิดการหารือร่วมกันระหว่างคณะกรรมการร่วมด้านเทคนิค ของทั้งสองประเทศ ว่าจะมีแนวทางในการร่วมกันพัฒนาทรัพยากรปิโตรเลียมใต้ทะเลอย่างไร และจะแบ่งเขตทะเล เขตเศรษฐกิจจำเพาะอย่างไรให้เป็นไปตามหลักกฎหมายระหว่างประเทศ ซึ่งในเนื้อหานี้ไม่ได้มีการพูดถึงการแบ่งเขตผืนแผ่นดินไย และรวมไปถึงเกาะกูดแต่อย่างใด" ดังนั้นข่าวลือที่กำลังมีประเด็นข้อพิพาทเกาะกูด ตนขอยืนยันอีกครั้งว่า เกาะกูดยังเที่ยวได้ตามปกติ และมีความสวยงามน่าอยู่เช่นเดิม และตนพร้อมสนับสนุนจังหวัด และองค์กรปกครองส่วนท้องถิ่น ได้ดำเนินการตามธรรมนูญของเกาะกูดในการดูแลความอุดมสมบูรณ์ของทรัพยากรธรรมชาติ น้ำทะเลที่ใส ดูแลความสะอาดของพื้นที่แห่งนี้ให้ดีที่สุด โดยไม่ให้มีขยะแม้แต่ชิ้นเดียว เพื่อให้เป็นดินแดนสวรรค์ของนักท่องเที่ยว" นายอนุทิน กล่าว
นายอนุทิน กล่าวว่า จากการลงพื้นที่วันนี้ ยังได้ทราบในเรื่องปัญหาน้ำอุปโภคบริโภคที่ไม่เพียงพอของคนในพื้นที่ และปัญหาความไม่ชัดเจนการพิสูจน์สิทธิ์ที่ดินทำกินบนเกาะกูด กระทรวงมหาดไทยและหน่วยงานที่รับผิดชอบจะได้รับประเด็นปัญหาไปดำเนินการ พัฒนาพื้นที่ให้ทุกคนได้มีน้ำสะอาดใช้ครบทุกครัวเรือน มีน้ำไหล ไฟสว่าง ทางสะดวก และมีที่ดินทำกินอย่างถูกต้องตามกฎหมายให้เร็วที่สุดด้วย
ด้าน นายณัฐพงษ์ สงวนจิตร ผู้ว่าราชการจังหวัดตราด กล่าวว่า จังหวัดตราด เป็นหนึ่งในจังหวัดท่องเที่ยวสำคัญของประเทศไทย ซึ่งมีทรัพยากรทางธรรมชาติ เช่น เกาะกูดที่งดงามและดึงดูดนักท่องเที่ยวเข้าเยี่ยมชมตลอดทั้งปี ซึ่งทางจังหวัดตราดก็ได้ติดตามผลกระทบที่เกิดจากกระแสข่าวในช่วงที่ผ่านมาอย่างใกล้ชิด และยังคงขับเคลื่อนการส่งเสริมการท่องเที่ยวชุมชน เสริมสร้างความปลอดภัยในชีวิตและทรัพย์สินของนักท่องเที่ยว ตลอดจนจัดงานกิจกรรมเพื่อกระตุ้นการท่องเที่ยวมาอย่างต่อเนื่อง
นายไพรัช สร้อยแสง นายอำเภอเกาะกูด กล่าวว่า อำเภอเกาะกูด ได้มีการนำนโยบายของรัฐมนตรีว่าการกระทรวงมหาดไทยทั้ง 5 ข้อ มาบูรณาการกับส่วนราชการต่าง ๆ ถือปฏิบัติอย่างเต็มความสามารถส่งผลให้อำเภอเกาะกูดมีความปลอดภัยในระดับสูง โดยหลังจากนี้จะได้นำข้อสั่งการของ รมว.มท. ไปปฏิบัติเพื่อดูแลเกาะกูดให้น่าอยู่ และดูแลความปลอดภัยให้แก่นักท่องเที่ยวอย่างเข้มข้น
น.ส.ไตรศุลี กล่าวว่า การลงพื้นครั้งนี้ ได้มีผู้บริหารกระทรวงมหาดไทยและส่วนราชการที่เกี่ยวข้องร่วมในคณะ อาทิ นายอรรษิษฐ์ สัมพันธรัตน์ ปลัดกระทรวงมหาดไทย นายชำนาญวิทย์ เตรัตน์ รองปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย โดยมีนายณัฐพงษ์ สงวนจิตร ผู้ว่าราชการจังหวัดตราด นายไพรัช สร้อยแสง นายอำเภอเกาะกูด หัวหน้าส่วนราชการในพื้นที่จังหวัดตราด ผู้บริหารองค์กรปกครองส่วนท้องถิ่น ให้ข้อมูลในพื้นที่

ที่มา : https://www.thaigov.go.th/news/contents/details/90100