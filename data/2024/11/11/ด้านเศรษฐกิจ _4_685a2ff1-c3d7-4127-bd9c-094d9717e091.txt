รัฐบาลไทย-ข่าวทำเนียบรัฐบาล-เลขาฯ ลอรี่ “พงศ์พล” ลุย!! พบ SME น่าน-แพร่ ”กาแฟ-สุรา-ผ้ามัดย้อม“ ชูอัตลักษณ์ เซฟ SME ไทย หลังน้ำท่วม พัฒนาต่อยอดสู่การเป็น Soft Power ของไทย


วันจันทร์ที่ 11 พฤศจิกายน 2567
11/11/2567
พิมพ์
เลขาฯ ลอรี่ “พงศ์พล” ลุย!! พบ SME น่าน-แพร่ ”กาแฟ-สุรา-ผ้ามัดย้อม“ ชูอัตลักษณ์ เซฟ SME ไทย หลังน้ำท่วม พัฒนาต่อยอดสู่การเป็น Soft Power ของไทย
เลขาฯ ลอรี่ “พงศ์พล” ลุย!! พบ SME น่าน-แพร่ ”กาแฟ-สุรา-ผ้ามัดย้อม“ ชูอัตลักษณ์ เซฟ SME ไทย หลังน้ำท่วม พัฒนาต่อยอดสู่การเป็น Soft Power ของไทย
8-9 พฤศจิกายน 2567 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม กล่าวว่า รัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ได้สั่งการให้ตนลงพื้นที่พบปะผู้ประกอบการในพื้นที่จังหวัดน่านและจังหวัดแพร่หลังน้ำท่วม เดินหน้าช่วยเหลือผู้ประกอบการในพื้นที่ที่ได้รับผลกระทบจากสถานการณ์อุทกภัย ผ่านมาตรการฟื้นฟูหลังน้ำลด การให้คำปรึกษาปัญหาธุรกิจอุตสาหกรรม จัดทีมผู้เชี่ยวชาญ และที่ปรึกษา เข้าประเมินสภาพปัญหาและวางแผน การฟื้นฟูสถานประกอบการ ผ่านการบูรณาการความร่วมมือกับหน่วยงานเครือข่ายในพื้นที่ โดยจุดแรกได้ลงตรวจเยี่ยมห้างหุ้นส่วนจำกัด น่านดูโอ คอฟฟี่ บ้านห้วยแก้ว ตำบลน้ำปัว อำเภอเวียงสา จังหวัดน่าน โดยมีนางวัชรี พรมทอง กรรมการผู้จัดการ ให้การต้อนรับ เป็นผู้ผลิตและจำหน่ายกาแฟครบวงจร โดยได้นำสายพันธุ์กาแฟอาราบิก้าและโรบัสต้ามาจากจังหวัดชุมพรมาปลูกในจังหวัดน่าน ทำให้กาแฟมีรสชาติที่มีเอกลักษณ์  ซึ่งเป็นผู้ประกอบการกองทุนพัฒนาเอสเอ็มอีตามแนวประชารัฐประจำจังหวัดน่าน ดำเนินการผ่านธนาคารพัฒนาวิสาหกิจชนาดกลางและขนาดย่อมแห่งประเทศไทย หรือ SME D Bank ช่วยให้เข้าถึงแหล่งเงินทุน คิดอัตราดอกเบี้ย 1% ต่อปี นำลงทุนซื้อเครื่องจักร ขยายโรงคั่วกาแฟ และพัฒนาระบบต่างๆ ให้ได้มาตรฐาน อย. GMP HACCP และ HALAL และทางสำนักงานอุตสาหกรรมจังหวัดน่าน และศูนย์ส่งเสริมอุตสาหกรรมภาคที่ 1 จังหวัดเชียงใหม่ ได้เข้าไปส่งเสริมและพัฒนาผลิตภัณฑ์ รวมถึงให้โรงงานเป็นแหล่งเรียนรู้เพิ่มเติมอีกด้วย ทำให้มีการสร้างรายได้ สร้างอาชีพ ปัจจุบันมีลูกไร่มากกว่า 1,800 ครัวเรือน
และในช่วงบ่ายได้เดินทางไปยังวิสาหกิจชุมชนสุราสักทองแพร่ ตำบลสะเอียบ อำเภอสอง จังหวัดแพร่ โดยมีนางกัญญาภัค  ออมแก้ว ประธานกลุ่มวิสาหกิจชุมชนสุรากลั่นพื้นบ้าน ให้การต้อนรับ วิสาหกิจชุมชนสักทองแพร่ ได้ทำสุรากลั่นพื้นบ้านที่ตกทอดจากบรรพบุรุษมาหลายชั่วอายุคน ระยะเวลานานกว่า 200 ปี ปัจจุบันได้รับอนุญาตให้สามารถทำสุรากลั่นพื้นบ้านอย่างถูกต้องตามประกาศและระเบียบที่ใช้บังคับ จำแนกชนิดของสุรา ภายใต้แบรนด์แตกต่างกัน อาทิ สักทองแพร่ ล.ลิงร่าเริง รวมถึงผลิตภัณฑ์สาโท และไวน์ โดยนำพืชผัก ผลไม้ในพื้นที่ผ่านสมาชิกในกลุ่มวิสาหกิจชุมชนฯ สู่การต่อยอดการทำเกษตรของคนในชุมชน ทำให้สามารถขายผลผลิตและเพิ่มมูลค่าได้ ทางวิสาหกิจชุมชนฯ ได้รับการรับรองมาตรฐานผลิตภัณฑ์ชุมชน (มผช.32/2546) ปัจจุบันมาตรฐานมีการแก้ไขปรับปรุงใหม่ อยู่ระหว่างการเตรียมความพร้อมในการยื่นขอใหม่ และกำลังอยู่ระหว่างดำเนินการยื่นคำขอขึ้นทะเบียนผลิตภัณฑ์ที่ได้รับมาตรฐานสิ่งบ่งชี้ทางภูมิศาสตร์ GI (Geographical Indication) ในปี 2567 นอกจากนี้ ทางสำนักงานอุตสาหกรรมจังหวัดแพร่ ได้มีการยกระดับมาตรฐานผลิตภัณฑ์ให้กับผู้ผลิตสุราพื้นบ้านให้ได้มาตรฐานมากยิ่งขึ้น อีกทั้งปัจจุบันมีการแก้ไข “กฎกระทรวงการคลัง มาตรา 153 เพื่อปลดล็อกการผลิตสุรา” ซึ่งถูกประกาศเมื่อ 1 พฤศจิกายน 2565 และมีผลบังคับใช้ตั้งแต่วันที่ 2 พฤศจิกายน 2565 เป็นต้นไป เปิดโอกาสให้สุราชุมชนขนาดเล็กเป็นระดับกลางได้
คณะฯ ยังได้เดินทางไปยังศูนย์เรียนรู้หม้อห้อมป้าเหงี่ยม ตั้งอยู่ที่บ้านทุ่งโฮ้ง ตำบลทุ่งโฮ้ง อำเภอเมือง จังหวัดแพร่ โดยมีนางประภาพรรณ  ศรีตรัย ประธานกลุ่มวิสาหกิจชุมชนหม้อห้อมทุ่งเจริญ ให้การต้อนรับ ซึ่งเป็นแหล่งเรียนรู้ผ้าหม้อห้อม 100 ปีของจังหวัดแพร่ การทำผ้าหม้อห้อมเป็นการย้อมสีจากธรรมชาติ เป็นศูนย์เรียนรู้ จุดซื้อขาย และศูนย์สาธิตวิธีการทำผ้าหม้อห้อม เป็นการทำผ้ามัดย้อมด้วยกรรมวิธีย้อมเย็ม ไร้สารเคมี โดยสีที่ใช้ทำมาจากต้นห้อมและต้นคราม มีการแนะนำวิธีการปลูกต้นห้อมและต้นคราม วิธีการเตรียมน้ำหม้อห้อม ไปจนถึงขั้นตอนการย้อมผ้าให้เป็นลวดลายสวยงาม โดยสำนักงานอุตสาหกรรมจังหวัดแพร่ ได้มีการส่งเสริมพัฒนาผลิตภัณฑ์ในการออกแบบและพัฒนาให้มีความทันสมัย อาทิ เสื้อ กางเกง หมวก กระเป๋า พวงกุญแจ ผ้าพันคอ และผ้าคาดผม และได้รับการรับรองมาตรฐานผลิตภัณฑ์ชุมชน (มผช.196/2553, มผช.412/2558, มผช.836/2564, มผช.52/2557) และขอเชิญชวนนักท่องเที่ยวที่สนใจไปศึกษาดูงานที่ศูนย์เรียนรู้หม้อห้อมป้าเหงี่ยม ณ ขณะนี้ได้เปิดทำการปกติแล้ว
“กระทรวงอุตสาหกรรม ตระหนักถึงความสำคัญของผู้ประกอบการ SME ในฐานะฟันเฟื่องหลักในการขับเคลื่อนภาคอุตสาหกรรมและเศรษฐกิจของประเทศ จึงได้กำหนดนโยบาย "การปฏิรูปอุตสาหกรรม" โดยเฉพาะการส่งเสริมผลิตภัณฑ์ชุมชน การแปรรูปเกษตรให้มีมูลค่าสูง ผ่านการ "เชฟ" SME ไทย ส่งเสริม สร้างความเท่าเทียมในการแข่งขันได้และเติบโตอย่างยั่งยืน ส่งผลต่อการขับเคลื่อนเศรษฐกิจของประเทศ ผ่านการยกระดับคุณภาพมาตรฐานและสร้างมูลค่าเพิ่มให้กับอาหาร แฟชั่น และสินค้าพื้นถิ่น รวมถึงผลิตภัณฑ์ที่เป็นภูมิปัญญาที่สืบทอดกันมา อาทิ ผลิตภัณฑ์จากกาแฟ ผลิตภัณฑ์ผ้าหม้อห้อม สุรากลั่นพื้นบ้านจากพืชผลทางการเกษตร ที่มีการพัฒนาจากรุ่นสู่รุ่น มีอัตลักษณ์ที่โดดเด่น จึงควรเร้งพัฒนา ต่อยอด สืบสานและสร้างสรรค์สู่การผลิตสินค้าและบริการที่มีมูลค่าสูง เพิ่มศักยภาพในการพัฒนาเชิงเทคโนโลยีและนวัตกรรม ผ่านฐานการผลิตหัตถอุตสาหกรรมเชิงสร้างสรรค์โดยใช้ฐานความรู้ เทคโนโลยี ศิลปวัฒนธรรม และการออกแบบร่วมสมัย ตอบสนองต่อกระแสความต้องการของตลาด สามารถต่อยอดสู่การเป็น Soft Power ของประเทศไทยได้ในอนาคต“ เลขานุการฯ พงศ์พล กล่าวทิ้งท้าย

ที่มา : https://www.thaigov.go.th/news/contents/details/90102