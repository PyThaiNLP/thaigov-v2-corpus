รัฐบาลไทย-ข่าวทำเนียบรัฐบาล-คกก. ควบคุมผลิตภัณฑ์ยาสูบฯ ดันนโยบาย 1 จังหวัด  1 โรงพยาบาล เลิกบุหรี่และบุหรี่ไฟฟ้า ตั้งเป้าลดนักสูบทั่วไทย


วันจันทร์ที่ 11 พฤศจิกายน 2567
คกก. ควบคุมผลิตภัณฑ์ยาสูบฯ ดันนโยบาย 1 จังหวัด  1 โรงพยาบาล เลิกบุหรี่และบุหรี่ไฟฟ้า ตั้งเป้าลดนักสูบทั่วไทย
คณะกรรมการควบคุมผลิตภัณฑ์ยาสูบแห่งชาติ มีมติเสนอรัฐบาลผลักดันนโยบาย 1 จังหวัด 1 โรงพยาบาล เลิกบุหรี่และบุหรี่ไฟฟ้า
เพื่อเป็นต้นแบบในการลดจำนวนผู้สูบบุหรี่และบุหรี่ไฟฟ้า พร้อมเห็นชอบให้ขับเคลื่อนโครงการ Gen Z ไม่สูบบุหรี่ บุหรี่ไฟฟ้า ทั่วประเทศ เพื่อสร้างภูมิคุ้มกันให้เด็กไทยไม่สูบบุหรี่
วันนี้ (11 พฤศจิกายน 2567) ที่กรมควบคุมโรค จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานการประชุมคณะกรรมการควบคุมผลิตภัณฑ์ยาสูบแห่งชาติ (คผยช.) ครั้งที่ 3/2567 และให้สัมภาษณ์ว่า ที่ประชุมมีมติเห็นชอบเสนอให้ผลักดันนโยบาย 1 จังหวัด 1 โรงพยาบาลเลิกบุหรี่และบุหรี่ไฟฟ้า เพื่อเป็นต้นแบบในการเป็นจุดจัดการลดจำนวนนักสูบ พร้อมเห็นชอบให้กระทรวงสาธารณสุข ร่วมกับกระทรวงศึกษาธิการ และภาคีเครือข่ายควบคุมยาสูบ จัดโครงการ Gen Z ไม่สูบบุหรี่ บุหรี่ไฟฟ้า ทั่วประเทศเพื่อเป็นการสร้างภูมิคุ้มกันให้เด็กไทยไม่สูบบุหรี่ทุกประเภท
นายสมศักดิ์ กล่าวว่า จากนโยบายของนายกรัฐมนตรี นางสาวแพรทองธาร ชินวัตร เกี่ยวกับการยกระดับระบบสาธารณสุขให้ดียิ่งกว่าเดิม โดยเพิ่มการเข้าถึงการรักษาภายใต้แนวคิด “1 จังหวัด 1 โรงพยาบาล ช่วยคนไทยเลิกบุหรี่/บุหรี่ไฟฟ้าแบบครบวงจร” และการส่งเสริมการเติบโตอย่างมีคุณภาพของเด็กทุกคนอย่างเท่าเทียมด้วยการขับเคลื่อน “การสร้างแกนนำเด็กและเยาวชน Gen Z ไม่สูบบุหรี่ บุหรี่ไฟฟ้า” เพื่อให้การควบคุมการบริโภคยาสูบ ทั้งการป้องกันนักสูบหน้าใหม่ และการช่วยให้นักสูบสามารถเข้าถึงระบบเลิกบุหรี่จนสามารถเลิกได้สำเร็จ ซึ่งที่ประชุมมีมติมอบหมายหน่วยงานที่เกี่ยวข้อง ดังนี้ 1.มอบกระทรวงสาธารณสุขและกระทรวงมหาดไทย ขับเคลื่อนการขยายโอกาสการเพิ่มระบบบริการเลิกบุหรี่ โดยสนับสนุนการใช้ยาเลิกบุหรี่ และให้ อสม. ช่วยชักชวน สร้างกำลังใจ และกำกับติดตามให้นักสูบสามารถเลิกสูบได้สำเร็จ 2.สร้างความร่วมมือระหว่างเครือข่ายแกนนำเด็กและเยาวชน ไม่สูบบุหรี่ บุหรี่ไฟฟ้า ทั้งในสถานศึกษาและผ่านกลไกสมัชชาเด็กและเยาวชนทุกจังหวัด เพื่อให้เยาวชนเข้าถึงองค์ความรู้ สื่อเผยแพร่เกี่ยวกับโทษพิษภัยบุหรี่ และกลยุทธ์ของธุรกิจผลิตภัณฑ์ยาสูบ เกิดการรู้เท่าทัน และไม่หลงเชื่อทดลองใช้ผลิตภัณฑ์ยาสูบทุกรูปแบบ
นายแพทย์ภาณุมาศ ญาณเวทย์สกุล อธิบดีกรมควบคุมโรค กล่าวเสริมว่า กรมควบคุมโรคได้เตรียมความพร้อมทั้งเรื่องการช่วยเลิกบุหรี่ โดยมียาเลิกบุหรี่ Cytisine ซึ่งอยู่ในบัญชียาหลักแห่งชาติ รองรับการเบิกจ่ายในโรงพยาบาลตามสิทธิ์การรักษาทุกประเภท และการป้องกันนักสูบหน้าใหม่ โดยประสานงาน และบูรณาการกับกระทรวงศึกษาธิการ กระทรวงการพัฒนาสังคมและความมั่นคงของมนุษย์ และมูลนิธิรณรงค์เพื่อการไม่สูบบุหรี่ ดำเนินงานให้เด็กและเยาวชนไทยมีความรู้และภูมิคุ้มกันตนเอง พร้อมบอกต่อและชักชวนให้เพื่อนไม่สูบบุหรี่และบุหรี่ไฟฟ้า เพื่อให้เด็กไทยเติบโตอย่างมีคุณภาพและมีสุขภาพที่ดี
ทั้งนี้ ก่อนการประชุมฯ ได้มีการมอบรางวัลอาเซียนปลอดบุหรี่ (ASEAN Smoke-free Award) ให้กับเทศบาลเมืองแสนสุข จังหวัดชลบุรี ในฐานะตัวแทนประเทศไทย ซึ่งเป็นรางวัลเชิดชูองค์กรที่มีผลงานและกลไกการบริหารระดับพื้นที่ที่มีผลงานโดดเด่นด้านการดำเนินงานสถานที่สาธารณะปลอดบุหรี่ จนสามารถเป็นต้นแบบให้กับกลุ่มประเทศในภูมิภาคอาเซียนได้ โดยในปี พ.ศ. 2566 เทศบาลเมืองแสนสุข ได้รับรางวัลอาเซียนปลอดบุหรี่ระดับเหรียญทองแดง จากผลงานเด่นด้านการควบคุมการบริโภคยาสูบที่สำคัญ คือ การขับเคลื่อนให้ชายหาดบางแสนเป็นชายหาดปลอดบุหรี่
********************************************* 11 พฤศจิกายน 2567

ที่มา : https://www.thaigov.go.th/news/contents/details/90113