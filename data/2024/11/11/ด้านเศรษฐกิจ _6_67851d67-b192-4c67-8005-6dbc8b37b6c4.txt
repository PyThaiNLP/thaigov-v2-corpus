รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ เปิดเวทีรับฟังความคิดเห็นการก่อสร้างโครงการศูนย์แสดงพันธุ์สัตว์น้ำพะเยา หวังเป็นแหล่งเรียนรู้ด้านนิเวศวิทยาของสัตว์น้ำ เกิดห่วงโซ่อุปทานธุรกิจการท่องเที่ยว


วันจันทร์ที่ 11 พฤศจิกายน 2567
รัฐมนตรีช่วยเกษตรฯ เปิดเวทีรับฟังความคิดเห็นการก่อสร้างโครงการศูนย์แสดงพันธุ์สัตว์น้ำพะเยา หวังเป็นแหล่งเรียนรู้ด้านนิเวศวิทยาของสัตว์น้ำ เกิดห่วงโซ่อุปทานธุรกิจการท่องเที่ยว
รัฐมนตรีช่วยเกษตรฯ เปิดเวทีรับฟังความคิดเห็นการก่อสร้างโครงการศูนย์แสดงพันธุ์สัตว์น้ำพะเยา หวังเป็นแหล่งเรียนรู้ด้านนิเวศวิทยาของสัตว์น้ำ เกิดห่วงโซ่อุปทานธุรกิจการท่องเที่ยวและธุรกิจต่อเนื่อง สร้างความมั่นคงทางด้านเศรษฐกิจและสังคมของจังหวัดพะเยา
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมรับฟังความคิดเห็น โครงการก่อสร้างศูนย์แสดงพันธุ์สัตว์น้ำพะเยา ณ อาคารสโมสรพนักงาน เทศบาลเมืองพะเยา ต.เวียง อ.เมือง จ.พะเยา โดยโครงการดังกล่าว มีวัตถุประสงค์เพื่อเป็นสถานที่ท่องเที่ยวเชิงอนุรักษ์ที่เป็นภูมิสัญลักษณ์ หรือแลนมาร์ค (LANDMARK) แห่งใหม่ของจังหวัดพะเยาและภูมิภาค อีกทั้งยังเป็นแหล่งเรียนรู้ด้านนิเวศวิทยาของสัตว์น้ำ การอนุรักษ์ทรัพยากรธรรมชาติและความหลากหลายของสัตว์น้ำประจำถิ่นให้แก่เยาวชนและจังหวัดใกล้เคียงในเขตภาคเหนือตอนบน เกิดห่วงโซ่อุปทานธุรกิจการท่องเที่ยวและธุรกิจต่อเนื่อง สร้างรายได้ มูลค่าเพิ่มและผลิตภัณฑ์มวลรวม (GDP) สร้างความมั่นคงทางด้านเศรษฐกิจและสังคมของจังหวัดพะเยา
ทั้งนี้ โครงการก่อสร้างศูนย์แสดงพันธุ์สัตว์น้ำพะเยา เกิดขึ้นจากดำริของร้อยเอก ธรรมนัส พรหมเผ่า เมื่อครั้งดำรงตำแหน่งรัฐมนตรีว่าการกระทรวงเกษตรและสหกรณ์ และผ่านความเห็นชอบของมติคณะกรรมการร่วมภาครัฐและเอกชน เพื่อพัฒนากลุ่มจังหวัดภาคเหนือตอนบน 2 (เชียงราย แพร่ น่าน และพะเยา) ซึ่งได้เสนอประเด็นการพัฒนาจังหวัดต่อคณะรัฐมนตรีในคราวการประชุมคณะรัฐมนตรีนอกสถานที่ เมื่อวันที่ 18 มีนาคม 2567 ที่ผ่านมา เป็นโครงการลำดับที่ 13 ชื่อโครงการสถานแสดงพันธุ์สัตว์น้ำในพื้นที่ชุ่มน้ำกว๊านพะเยา และกรมประมงได้บรรจุในแผนปฏิบัติราชการประจำปี พ.ศ. 2568 – 2570
สำหรับโครงการก่อสร้างดังกล่าว มีแนวทางดำเนินการในส่วนของอาคารศึกษาและจัดแสดงพันธุ์สัตว์น้ำ พื้นที่อนุบาลพันธุ์สัตว์น้ำ พื้นที่สำหรับจัดกิจกรรมกลางแจ้ง/พื้นที่จัดกิจกรรมประชาสัมพันธ์ เช่น การจัดนิทรรศการในส่วนของการอนุรักษ์พันธุ์สัตว์น้ำ และการจัดแสดงเครื่องมือประมง เป็นต้น และพื้นที่สำหรับให้บริการจำหน่ายของที่ระลึก อาหาร เครื่องดื่ม นอกจากนี้ ในส่วนของชนิดปลาที่จะนำมาจัดแสดง ได้แก่ ปลาไทยไซส์ยักษ์ เช่น ปลาบึก ปลาเทพา และปลาเค้าดำ ปลาที่อยู่คู่กับวิถีชีวิตคนไทย เช่น ปลาเสือพ่นน้ำ ปลาแขยง ปลาชะโด และปลาบู่ทราย ปลาหาดูยาว เช่น ปลาค้างคาวติดหิน ปลาผีเสื้อ ปลาหนวดพรามณ์ ปลาช่อนข้าหลวง และปลา Exotic เช่น ปลาไบเคอร์ ปลาการ์ ปลาอะราไพม่า ปลาปอด และปลาปอมปาดัวร์ เป็นต้น
อย่างไรก็ตาม กระทรวงเกษตรและสหกรณ์ โดยกรมประมง พร้อมนำข้อเสนอแนะและความคิดเห็นของพี่น้องประชาชนมาปรับปรุงให้โครงการมีความสมบูรณ์มากยิ่งขึ้น และจะทำงานร่วมกันระหว่างภาครัฐ ทั้งหน่วยงานในสังกัดกระทรวงเกษตรฯ หน่วยงานท้องที่ ท้องถิ่น ภาคเอกชน และประชาชน ต่อไป

ที่มา : https://www.thaigov.go.th/news/contents/details/90105