รัฐบาลไทย-ข่าวทำเนียบรัฐบาล-"รองนายกฯ ภูมิธรรม" นั่งหัวโต๊ะเปิดประชุม คณะกรรมการ ป.ป.ส. ครั้งที่ 3/2567 วางแผนปฏิบัติการกำจัดยาเสพติดตามแนวชายแดน  มุ่งสกัดกั้นพื้นที่เร่งด่วน 5 อำเภอ จ.กาญจนบุรี


วันจันทร์ที่ 11 พฤศจิกายน 2567
11/11/2567
พิมพ์
"รองนายกฯ ภูมิธรรม" นั่งหัวโต๊ะเปิดประชุม คณะกรรมการ ป.ป.ส. ครั้งที่ 3/2567 วางแผนปฏิบัติการกำจัดยาเสพติดตามแนวชายแดน  มุ่งสกัดกั้นพื้นที่เร่งด่วน 5 อำเภอ จ.กาญจนบุรี
"รองนายกฯ ภูมิธรรม" นั่งหัวโต๊ะเปิดประชุม คณะกรรมการ ป.ป.ส. ครั้งที่ 3/2567 วางแผนปฏิบัติการกำจัดยาเสพติดตามแนวชายแดน  มุ่งสกัดกั้นพื้นที่เร่งด่วน 5 อำเภอ จ.กาญจนบุรี
วันนี้ (11 พฤศจิกายน 2567) เวลา 10.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการป้องกันและปราบปรามยาเสพติด ครั้งที่ 3/2567 โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม นายพิพัฒน์ รัชกิจประการ รัฐมนตรีว่าการกระทรวงแรงงาน นายสมศักดิ์ เทพสุทิน รัฐมนตรีว่าการกระทรวงสาธารณสุข นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นายสุเทพ แก่งสันเทียะ ปลัดกระทรวงศึกษาธิการ พลตำรวจโท ภาณุรัตน์ หลักบุญ เลขาธิการ ป.ป.ส. และคณะกรรมการ ป.ป.ส. เข้าร่วมการประชุม
รองนายกรัฐมนตรีกล่าวเปิดการประชุม โดยเน้นย้ำว่า ปัญหายาเสพติด เป็นปัญหาที่ประชาชนทั่วประเทศมีความกังวลต่อการแก้ไขเพื่อให้เกิดผลสำเร็จ และเป็นนโยบายเร่งด่วนของรัฐบาล จากการลงพื้นที่ไปเกือบทุกจังหวัด พบว่าสถานการณ์ยาเสพติดมีความรุนแรง ซึ่งเป็นภารกิจร่วมกันของทั้งส่วนกลาง ส่วนภูมิภาค ส่วนท้องถิ่น ที่ต้องเร่งรัดติดตามการแก้ปัญหา สำหรับการประชุมในวันนี้  เป็นการรับทราบความคืบหน้าการดำเนินการ และต้องมีตัวชี้วัดที่ชัดเจน วางแผนอย่างเป็นรูปธรรมที่จะสามารถสะท้อนถึงเป้าหมายที่จะทำให้เป็นขั้นตอน เพื่อนำไปสู่ความสำเร็จตามกรอบนโยบายที่วางไว้ พร้อมรับฟังข้อเสนอแนะจากทุกฝ่ายไปพิจารณาเพื่อหาข้อสรุป โดยแผนการดำเนินการต่าง ๆ สามารถปรับเปลี่ยนได้ ขณะที่ผู้ค้ายาเสพติดก็มีการเปลี่ยนวิธีการตลอดเวลา การประชุมคณะกรรมการ ป.ป.ส. ใน 1 ปี มีการประชุม 4 ครั้ง ในทุก ๆ ครั้ง  ขอให้ทำงานเต็มที่ เพื่อช่วยกันเร่งรัดการดำเนินงานป้องกัน ปราบปราม และแก้ไขปัญหายาเสพติดให้เกิดผลสำเร็จต่อไป
ทางด้าน พลตำรวจโท ภาณุรัตน์ หลักบุญ เลขาธิการ ป.ป.ส. ได้แจ้งให้ที่ประชุมถึงความคืบหน้า เรื่องการดำเนินงานจัดทำอนุบัญญัติรองรับประมวลกฎหมายยาเสพติด ตามที่ได้มีการประกาศในราชกิจจานุเบกษา ให้ใช้กฎหมายเกี่ยวกับยาเสพติด และคำสั่งสำนักนายกรัฐมนตรี ที่ 352/2567 เรื่องแต่งตั้งคณะกรรมการติดตามเร่งรัดการดำเนินงานป้องกัน ปราบปราม และแก้ไขปัญหายาเสพติด โดยมีรัฐมนตรีว่าการกระทรวงยุติธรรมเป็นประธาน และเลขาธิการนายกรัฐมนตรี กับ เลขาธิการ ป.ป.ส. เป็นรองประธาน
โดยที่ประชุมได้พิจารณาและเห็นชอบในประเด็นสำคัญ เพื่อเดินหน้ายกระดับการปราบปรามยาเสพติดให้เข้มข้นยิ่งขึ้น พร้อมขยายผลการดำเนินงานไปทั่วประเทศ โดยให้ความสำคัญกับการเพิ่มมาตรการควบคุมพื้นที่ชายแดน เพื่อสกัดกั้นการลักลอบนำเข้ายาเสพติด และรับทราบรายงานผลการทำลายยาเสพติดของกลางจากสำนักงาน อย. และสำนักงาน ป.ป.ส. รวม 4 ครั้ง คิดเป็นน้ำหนักรวมประมาณ 87 ตัน นอกจากนี้ ที่ประชุมได้ให้ความเห็นชอบในหลักการ จำนวน 4 เรื่อง เพื่อให้หน่วยงานได้กำหนดทิศทางและนำไปปฏิบัติ ได้แก่
1) (ร่าง) แผนปฏิบัติการป้องกัน ปราบปราม และแก้ไขปัญหายาเสพติด ปีงบประมาณ พ.ศ. 2568
2) (ร่าง) แผนปฏิบัติการโครงการหมู่บ้านกองทุนแม่ของแผ่นดิน ระยะ 3 ปี (พ.ศ. 2568 - 2570)
3) (ร่าง) ประกาศกระทรวงสาธารณสุขว่าด้วยการระบุชื่อยาเสพติดให้โทษตามประมวลกฎหมายยาเสพติด
4) การพิจารณากำหนดพื้นที่ที่มีความจำเป็นเร่งด่วนในการป้องกันและปราบปรามยาเสพติด ตามมาตรา 5 (10) แห่งประมวลกฎหมายยาเสพติดในพื้นที่ชายแดนภาคตะวันตก จังหวัดกาญจนบุรี
ทั้งนี้ ที่ประชุมมีมติเห็นชอบให้กำหนดพื้นที่ 5 อำเภอ ของจังหวัดกาญจนบุรี ได้แก่ อ.สังขละบุรี อ.ทองผาภูมิ อ.เมือง อ.ไทรโยค และ อ.ด่านมะขามเตี้ย เป็นพื้นที่ที่มีความจำเป็นเร่งด่วนในการป้องกันและปราบปรามยาเสพติด โดยให้กองทัพภาคที่ 1 เป็นหน่วยงานหลักรับผิดชอบในพื้นที่ดังกล่าว ภายใต้หน่วยบัญชาการสกัดกั้นและปราบปรามยาเสพติด สารตั้งต้นและเคมีภัณฑ์ ชายแดนภาคตะวันตก (นบ.ยส.17) โดยมีแม่ทัพภาคที่ 1 เป็นผู้บัญชาการ (ผบ.นบ.ยส.17) และ ผอ.ปปส.ภ.7 เป็นฝ่ายเลขานุการ

ที่มา : https://www.thaigov.go.th/news/contents/details/90096