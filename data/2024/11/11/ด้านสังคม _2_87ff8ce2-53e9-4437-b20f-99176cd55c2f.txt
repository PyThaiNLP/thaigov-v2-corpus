รัฐบาลไทย-ข่าวทำเนียบรัฐบาล-วราวุธ ส่ง ศรส. สอบยายขอทาน พบ พูดจา วกวน -ไม่ได้หนีจากสถานสงเคราะห์ตามกล่าวอ้าง


วันจันทร์ที่ 11 พฤศจิกายน 2567
วราวุธ ส่ง ศรส. สอบยายขอทาน พบ พูดจา วกวน -ไม่ได้หนีจากสถานสงเคราะห์ตามกล่าวอ้าง
วราวุธ ส่ง ศรส. สอบยายขอทาน พบ พูดจา วกวน -ไม่ได้หนีจากสถานสงเคราะห์ตามกล่าวอ้าง
วันที่ 9 พ.ย. 67 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีมีพลเมืองดีแจ้งเบาะแสมายังศูนย์เร่งรัดจัดการสวัสดิภาพประชาชน (ศรส.) ระบุพบยายนั่งขอทาน เพื่อหาเงินไปซื้อยารักษาตัวเอง อยู่ริมฟุตบาต บริเวณสถานีรถไฟฟ้าหมอชิต และในคลิปที่ถ่ายไว้ขณะพูดคุยกับยายนั้นบอกว่าตัวเองมาจากบ้านสงเคราะห์ ปทุมธานี และต้องรีบกลับก่อน 15.00 น. เพราะบ้านสงเคราะห์จะปิดประตู ทาง ศรส. โดยเจ้าหน้าที่กรมพัฒนาสังคมและสวัสดิการ (พส.) ได้ลงพื้นที่ตรวจสอบข้อเท็จจริงที่บริเวณสถานีรถไฟฟ้าหมอชิต พบว่า มีหญิงสูงวัยอายุ 62 ปี มานั่งขอทานตามที่ได้รับแจ้ง จึงได้เข้าไปพูดคุย พร้อมชี้แจงให้ทราบว่าได้กระทำผิดตามมาตรา 13 พ.ร.บ.ควบคุมการขอทาน พ.ศ. 2559 จากนั้นได้เชิญตัวไปที่ สน.บางซื่อ พร้อมทำบันทึกจับกุม ทีม ศรส. ได้พูดคุยสอบถามข้อเท็จจริงหญิงสูงวัย พบว่า มีภูมิลำเนาเดิมอยู่ที่ จ.ชัยภูมิ และพูดจาวกวน ไม่ได้เป็นไปตามคลิปที่ได้พูดกับพลเมืองดีว่า ปัจจุบันอยู่บ้านสงเคราะห์ปทุมธานี นั่งรถเมล์ออกมาเพื่อมาหาค่ายาฉีด มีแต่ยาพาราฯ และต้องรีบกลับก่อน 15.00 น. เพราะบ้านสงเคราะห์จะปิดประตู อย่างไรก็ตาม ทีม ศรส. ได้ตรวจสอบไปยังสถานคุ้มครองของกระทรวง พม. ทุกแห่ง แต่ไม่พบข้อมูลตามที่หญิงสูงวัยแจ้งกับพลเมืองดีไว้ ซึ่งหลังจากลงบันทึกจับกุมผู้กระทำผิดตาม พ.ร.บ.ควบคุมการขอทาน พ.ศ. 2559 และสอบข้อเท็จจริงเรียบร้อย ทางทีม ศรส. จึงได้พาหญิงสูงวัยดังกล่าว เข้ารับการคุ้มครองสวัสดิภาพที่สถานคุ้มครองคนไร้ที่พึ่งของหน่วยงานกระทรวง พม. พร้อมวางแผนการช่วยเหลือฟื้นฟู เพื่อพัฒนาคุณภาพชีวิตผู้ทำการขอทาน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ขอทาน

ที่มา : https://www.thaigov.go.th/news/contents/details/90093