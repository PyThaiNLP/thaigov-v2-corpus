รัฐบาลไทย-ข่าวทำเนียบรัฐบาล-'วราวุธ' เผย ปมร้องเรียนมูลนิธิเด็กกำพร้าใน เชียงใหม่ทารุณเด็ก พม. จ่อ ถกคืบคดี-พิจารณาถอนใบอนุญาต


วันจันทร์ที่ 11 พฤศจิกายน 2567
'วราวุธ' เผย ปมร้องเรียนมูลนิธิเด็กกำพร้าใน เชียงใหม่ทารุณเด็ก พม. จ่อ ถกคืบคดี-พิจารณาถอนใบอนุญาต
'วราวุธ' เผย ปมร้องเรียนมูลนิธิเด็กกำพร้าใน เชียงใหม่ทารุณเด็ก พม. จ่อ ถกคืบคดี-พิจารณาถอนใบอนุญาต
วันที่ 10 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีมีการนำเสนอข่าว อดีตพี่เลี้ยงร้องเรียนนักสังคมสงเคราะห์-เจ้าหน้าที่ของมูลนิธิเด็กกำพร้าแห่งหนึ่งในจังหวัดเชียงใหม่ ทารุณกรรมเด็ก นั้น ศูนย์เร่งรัดจัดการสวัสดิภาพประชาชน (ศรส.) จังหวัดเชียงใหม่ รายงานว่า ตั้งแต่วันที่ 1 ต.ค. 67 ทีม ศรส. จ.เชียงใหม่ ได้ลงพื้นที่เพื่อตรวจสอบข้อเท็จจริง และร่วมประชุมกับคณะกรรมการมูลนิธิฯ โดยมีการพูดคุยสร้างความเข้าใจ พร้อมขอดูเอกสารหลักฐานที่เกี่ยวข้องของมูลนิธิฯ ซึ่งเป็นสถานสงเคราะห์เด็กเอกชน เพื่อนำมาตรวจสอบ หลังจากนั้น ทีม ศรส. จ.เชียงใหม่ ได้แยกเด็กทั้ง 17 คน อายุระหว่าง 1 - 2 ปี ออกมาจากมูลนิธิฯ และรับเข้าคุ้มครองสวัสดิภาพชั่วคราวในหน่วยงานในพื้นที่ของกระทรวง พม.  โดยมีโรงพยาบาลส่งเสริมสุขภาพตำบล ให้การตรวจร่างกายกับเด็กทั้งหมด  และต่อมา ผู้แทนคณะกรรมการมูลนิธิฯ ได้ไปที่ สภ.เชียงใหม่ เพื่อดำเนินคดีกับเจ้าหน้าที่ผู้ทำร้ายเด็ก
ต่อมา เมื่อวันที่ 28 ต.ค. 67 ได้มีการประชุมคณะทำงานคุ้มครองเด็กในสถานรองรับเด็กเอกชนของจังหวัดเชียงใหม่ เพื่อวางแผนการช่วยเหลือเด็กทั้ง 17 คน และดำเนินคดีกับผู้กระทำความผิด อีกทั้งประสานกับเจ้าหน้าที่ตำรวจเพื่อสอบปากคำตามประมวลกฎหมายวิธีพิจารณาความอาญา หรือ ป.วิ.อาญาฯ อีกทั้งทีม ศรส. จ.เชียงใหม่ ได้ปรึกษากรมกิจการเด็กและเยาวชน (ดย.) เรื่องการพิจารณาต่ออายุใบอนุญาตในการดำเนินงานดูแลเด็กประเภทสถานสงเคราะห์เด็กเอกชน ตาม พ.ร.บ.คุ้มครองเด็ก พ.ศ. 2546 ของมูลนิธิดังกล่าว ซึ่งอยู่ระหว่างการปรับปรุงและการปฎิบัติตามเงื่อนไขของกฎหมาย ทั้งนี้ สำนักงานพัฒนาสังคมและความมั่นคงของมนุษย์จังหวัดทั่วประเทศ สามารถพิจารณาออกใบอนุญาตจัดตั้งสถานสงเคราะห์เด็กเอกชน รวมทั้งเพิกถอนใบอนุญาต หากสถานสงเคราะห์เอกชนแห่งใดไม่ปฎิบัติตามกฎหมาย
และเมื่อวันที่ 7 พ.ย. 67 ทีม ศรส. จ.เชียงใหม่ ได้ประชุมร่วมกับหน่วยงานที่เกี่ยวข้อง เพื่อติดตามความคืบหน้าและกำหนดมาตราการดำเนินงานคุ้มครองสวัสดิภาพเด็ก อย่างไรก็ตามในวันที่ 21 พ.ย. 67 นี้ มีกำหนดประชุมคณะทำงานคุ้มครองเด็กในสถานรองรับเด็กเอกชนจังหวัดเชียงใหม่อีกครั้ง เพื่อสรุปผลการดำเนินงานและการดำเนินคดีกับผู้กระทำผิด รวมถึงการพิจารณาใบอนุญาตสถานสงเคราะห์เด็กเอกชนต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เชียงใหม่ #สถานสงเคราะห์

ที่มา : https://www.thaigov.go.th/news/contents/details/90098