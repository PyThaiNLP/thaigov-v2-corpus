รัฐบาลไทย-ข่าวทำเนียบรัฐบาล-รัฐมนตรีอิ่ม เปิดการแข่งขันจักรยาน หนูน้อยขาไถ ชิงแชมป์ประเทศไทย สนามที่ 5 (สนามสุดท้าย) ชิงถ้วยพระราชทาน กรมสมเด็จพระเทพรัตนราชสุดา ฯ สยามบรมราชกุมารี 


วันอาทิตย์ที่ 17 พฤศจิกายน 2567
17/11/2567
พิมพ์
รัฐมนตรีอิ่ม เปิดการแข่งขันจักรยาน หนูน้อยขาไถ ชิงแชมป์ประเทศไทย สนามที่ 5 (สนามสุดท้าย) ชิงถ้วยพระราชทาน กรมสมเด็จพระเทพรัตนราชสุดา ฯ สยามบรมราชกุมารี
รัฐมนตรีอิ่ม เปิดการแข่งขันจักรยาน หนูน้อยขาไถ ชิงแชมป์ประเทศไทย สนามที่ 5 (สนามสุดท้าย) ชิงถ้วยพระราชทาน กรมสมเด็จพระเทพรัตนราชสุดา ฯ สยามบรมราชกุมารี ย้ำ "ครอบครัวเป็นส่วนสำคัญของการสนับสนุนให้เกิดความอบอุ่น ความรัก พัฒนาร่างกายจิตใจ และสติปัญญา
วันอาทิตย์ที่ 17 พฤศจิกายน 2567 เวลา 08.30 น. ณ สวนกีฬากมล FBT ถ.สุวินทวงศ์ เขตหนองจอก กรุงเทพฯ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิดการแข่งขันจักรยาน หนูน้อยขาไถ ชิงแชมป์ประเทศไทย (Balance Bike Thailand Championships 2024) ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ประจำปี 2567 สนามที่ 5 (สนามสุดท้าย)
โอกาสนี้ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นำผู้ร่วมงานถวายธูปเทียนแพ ลงนามถวายพระพร และกล่าวถวายพระพรชัยมงคลเบื้องหน้าพระบรมฉายาลักษณ์พระบาทสมเด็จพระเจ้าอยู่หัว แล้วเป็นประธานเปิดการแข่งขัน พร้อมมอบโล่ให้กับผู้สนับสนุนการแข่งขัน และของที่ระลึกให้กับผู้ร่วมงาน
การแข่งขันฯ ในครั้งนี้ มีภาคีสนับสนุนร่วมกิจกรรมจำนวนมาก อาทิ นายกมล โชคไพบูลย์กิจ เจ้าของสวนกีฬากมล และประธานบริษัทในเครือเอฟบีที  พลเอก เดชา เหมกระศรี นายกสมาคมกีฬาจักรยานแห่งประเทศไทย ในพระบรมราชูปถัมภ์ ผู้อำนวยการเขตหนองจอก เขตลาดกระบัง เขตมีนบุรี เขตคันนายาว นายก อบต.คลองนครเนื่องเขต จ.ฉะเชิงเทรา ประธานสภาและสมาชิกกรุงเทพมหานคร ประธานมูลนิธิกู้ภัยร่มไทร รองผู้อำนวยการสำนักระบายน้ำ กรุงเทพมหานคร สมาคมแต้จิ๋วแห่งประเทศไทย สมาคมตระกูลเฮ้งแห่งประเทศไทย สมาคมจีนเตี้ยอันประเทศไทย หัวหน้าส่วนราชการ ผู้ปกครองนักกีฬาที่เข้าร่วมการแข่งขันฯ และสื่อมวลชน
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า กีฬาจักรยานเป็นกีฬาที่ได้รับความสนใจจากทุกเพศกวัยและเป็นกีฬาสากลที่มีในมหกรรมกีฬาสำคัญ ๆ อาทิ เช่น กีฬาโอลิมปิกเกมส์, กีฬาเอเชี่ยนเกมส์ และกีฬาซีเกมส์  ดังนั้น การจัดแข่งขันครั้งนี้เพื่อเป็นการสร้างพื้นฐานของกีฬาจักรยาน ย่อมเป็นสิ่งสำคัญที่จะต่อยอดไปสู่ความเป็นเลิศและในระดับกีฬาอาชีพต่อไป
"การแข่งขันจักรยานหนูน้อยขาไถ ชิงแชมป์ประเทศไทย ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในวันนี้ เป็นจุดเริ่มต้นในการพัฒนากีฬาจักรยานตั้งแต่เยาว์วัย โดยเริ่มตั้งแต่เด็กอายุ 1 ขวบ 8 เดือน ไปจนถึง 10 ขวบ เพื่อเป็นการพัฒนาในระดับขั้นพื้นฐานของกีฬาจักรยาน สำหรับการแข่งขันฯ ผู้ปกครองมีส่วนร่วมกับนักกีฬาในระหว่างแข่งขันทำให้สถาบันครอบครัวเกิดความอบอุ่น สร้างความรัก พัฒนาร่างกายจิตใจ และสติปัญญา ตั้งแต่เยาว์วัยให้เติบโตอย่างมีคุณภาพ และเป็นผู้ใหญ่ที่ดีของสังคมและประเทศชาติในอนาคต" นางสาวธีรรัตน์ กล่าวเพิ่มเติม

ที่มา : https://www.thaigov.go.th/news/contents/details/90313