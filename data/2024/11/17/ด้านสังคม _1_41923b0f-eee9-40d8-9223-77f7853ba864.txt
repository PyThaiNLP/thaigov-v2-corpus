รัฐบาลไทย-ข่าวทำเนียบรัฐบาล-ปลัด สธ.นำทีมไทยประชุมระดับสูงร่วม 65 ประเทศประกาศควบคุม “เชื้อดื้อยา” ทั่วโลก ตั้งเป้าลดตาย 10% ในอีก 6 ปี


วันเสาร์ที่ 16 พฤศจิกายน 2567
ปลัด สธ.นำทีมไทยประชุมระดับสูงร่วม 65 ประเทศประกาศควบคุม “เชื้อดื้อยา” ทั่วโลก ตั้งเป้าลดตาย 10% ในอีก 6 ปี
ฐมนตรีว่าการกระทรวงสาธารณสุขมอบหมาย “ปลัดโอภาส” นำทีมสาธารณสุขไทยประชุมระดับรัฐมนตรี เรื่องจัดการปัญหาเชื้อดื้อยาต้านจุลชีพที่ "ซาอุดีอาระเบีย"
รัฐมนตรีว่าการกระทรวงสาธารณสุขมอบหมาย “ปลัดโอภาส” นำทีมสาธารณสุขไทยประชุมระดับรัฐมนตรี เรื่องจัดการปัญหาเชื้อดื้อยาต้านจุลชีพที่ "ซาอุดีอาระเบีย" ร่วมกับอีก 65 ประเทศทั่วโลกพร้อมแสดงเจตนารมณ์ผ่าน “Jeddah Commitments” เพื่อขับเคลื่อนปฏิญญาสู่การปฏิบัติ ร่วมกันควบคุมการดื้อยาต้านจุลชีพทั่วโลก ตั้งเป้าลดการตายเหลือร้อยละ 10 ในปี 2573
วันนี้ (16 พฤศจิกายน 2567) นายแพทย์โอภาส การย์กวินพงศ์ ปลัดกระทรวงสาธารณสุข กล่าวว่า ได้รับมอบหมายจากนายสมศักดิ์ เทพสุทิน รัฐมนตรีว่าการกระทรวงสาธารณสุข เป็นผู้แทนนำทีมเจ้าหน้าที่กระทรวงสาธารณสุข เข้าร่วมการประชุมระดับรัฐมนตรีเรื่องการจัดการปัญหาการดื้อยาต้านจุลชีพ ครั้งที่ 4 ระหว่างวันที่ 15 - 16 พฤศจิกายน 2567 ณ เมืองเจดดาห์ ราชอาณาจักรซาอุดีอาระเบีย การประชุมนี้จัดขึ้นต่อจากการประชุมระดับสูงเรื่องการดื้อยาต้านจุลชีพ ในห้วงการประชุมสหประชาชาติ สมัยสามัญ ครั้งที่ 79 (United Nations General Assembly:UNGA) เมื่อวันที่ 26 กันยายน 2567 ภายใต้หัวข้อ “จากปฏิญญาสู่การปฏิบัติ” การประชุมนี้เป็นเวทีที่ผู้นำและผู้บริหารระดับสูงจากกว่า 65 ประเทศ รวมทั้งองค์กรระหว่างประเทศ ได้มาแลกเปลี่ยนนโยบาย ความสำเร็จและความท้าทายในการดำเนินงาน และแผนการดำเนินการในอนาคตเพื่อจัดการปัญหาการดื้อยาต้านจุลชีพ (Antimicrobial Resistance - AMR) ที่เป็นภัยคุกคามต่อสุขภาพของผู้คนทั่วโลกและส่งผลกระทบในวงกว้างต่อสุขภาพคน สุขภาพสัตว์ ภาคการเกษตร เศรษฐกิจ และสิ่งแวดล้อม ทั้งในระดับประเทศและระดับโลกที่ต้องการความร่วมมือจัดการอย่างจริงจังและเร่งด่วนภายใต้แนวคิดสุขภาพหนึ่งเดียวหรือ One Health
ระหว่างการประชุม นายแพทย์โอภาสได้กล่าวต่อที่ประชุมว่า ประเทศไทยให้ความสำคัญต่อความมุ่งมั่นทางการเมือง (Political commitment) ในการแก้ปัญหาการดื้อยาต้านจุลชีพ หรือ AMR ที่เกิดขึ้นทั่วโลก รวมทั้งแลกเปลี่ยนประสบการณ์และความสำเร็จของประเทศไทยในการแก้ปัญหา AMR โดยไทยมีแผนปฏิบัติการจัดการการดื้อยาต้านจุลชีพแห่งชาติ สามารถลดการใช้ยาปฏิชีวนะทั้งในคนและสัตว์ได้ถึงร้อยละ 34 และร้อยละ 39 ตามลำดับ และเน้นย้ำความสำคัญของการดำเนินการอย่างต่อเนื่องร่วมกับทุกภาคส่วนและประชาคมโลกเพื่อจัดการปัญหาการดื้อยาต้านจุลชีพอย่างเป็นเอกภาพต่อไป
ในช่วงท้ายของการประชุมระดับสูง ที่ประชุมได้มีการรับรองเอกสารแสดงความมุ่งมั่นเจดดาห์ (Jeddah Commitments) ซึ่งเป็นการแสดงเจตนารมณ์ของประเทศต่าง ๆ และองค์กรที่เกี่ยวข้องในการเร่งรัดการดำเนินงาน ผ่านความร่วมมือกับหลายภาคส่วน เพื่อควบคุมการดื้อยาต้านจุลชีพ โดยให้ความสำคัญกับการเสริมสร้างกลไกธรรมาภิบาลในการบริหารกำกับการดำเนินงานตามแผนจัดการ AMR การกำกับดูแลและการเฝ้าระวังเชื้อดื้อยาและการใช้ยาต้านจุลชีพอย่างเหมาะสม การพัฒนาศักยภาพ และการวิจัยและพัฒนา รวมทั้งการเข้าถึงยาต้านจุลชีพและทางเลือกในการแก้ปัญหา AMR โดยมีเป้าหมายระดับโลก ที่จะลดการตายจากเชื้อดื้อยาต้านจุลชีพ ร้อยละ 10 ภายใน พ.ศ.2573 (จากข้อมูลพื้นฐานปี พ.ศ.2562 ที่มีผู้คนทั่วโลกเสียชีวิตที่เกี่ยวข้องกับเชื้อดื้อยาต้านจุลชีพมากถึง 4.95 ล้านรายต่อปี)
************************************* 16 พฤศจิกายน 2567

ที่มา : https://www.thaigov.go.th/news/contents/details/90297