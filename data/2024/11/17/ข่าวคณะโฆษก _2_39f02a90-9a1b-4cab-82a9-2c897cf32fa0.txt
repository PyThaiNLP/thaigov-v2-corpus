รัฐบาลไทย-ข่าวทำเนียบรัฐบาล-ศปช. เตือนตอนบนอุณหภูมิลดลง พร้อมฝนฟ้าคะนองบางพื้นที่ เฝ้าระวังภาคใต้ฝนตกหนัก - ปริมาณน้ำมากอ่างเก็บน้ำภาคใต้ 7 แห่ง 


วันอาทิตย์ที่ 17 พฤศจิกายน 2567
17/11/2567
พิมพ์
ศปช. เตือนตอนบนอุณหภูมิลดลง พร้อมฝนฟ้าคะนองบางพื้นที่ เฝ้าระวังภาคใต้ฝนตกหนัก - ปริมาณน้ำมากอ่างเก็บน้ำภาคใต้ 7 แห่ง
ศปช. เตือนตอนบนอุณหภูมิลดลง พร้อมฝนฟ้าคะนองบางพื้นที่ เฝ้าระวังภาคใต้ฝนตกหนัก - ปริมาณน้ำมากอ่างเก็บน้ำภาคใต้ 7 แห่ง
วันนี้ (17 พ.ย. 67)  นางสาวศศิกานต์ วัฒนะจันทร์  รองโฆษกประจำสำนักนายกรัฐมนตรี  เปิดเผยว่า ที่ประชุมศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. โดยกรมอุตุนิยมวิทยา  รายงานมวลอากาศเย็นกำลังปานกลางถึงค่อนข้างแรงระลอกใหม่จากประเทศจีน คาดว่าจะแผ่ลงมาปกคลุมภาคตะวันออกเฉียงเหนือของประเทศไทยในวันนี้ ซึ่งจะทำให้บริเวณประเทศไทยตอนบนมีฝนฟ้าคะนองเกิดขึ้นได้บางพื้นที่ระยะแรก หลังจากนั้น อุณหภูมิจะลดลง โดยมีอากาศเย็นกลับมีลมแรง  ซึ่งภาคตะวันออกเฉียงเหนืออุณหภูมิจะลดลง 2 - 4 องศาเซลเซียส ส่วนภาคเหนือ ภาคกลาง รวมทั้งกรุงเทพมหานครและปริมณฑล และภาคตะวันออก อุณหภูมิจะลดลง 1 - 3 องศาเซลเซียส ขณะที่ลมตะวันออกและลมตะวันออกเฉียงใต้ยังคงพัดนำความชื้นจากทะเลจีนใต้และอ่าวไทยเข้ามา ปกคลุมภาคตะวันออกเฉียงเหนือตอนล่าง ภาคตะวันออกและภาคกลาง รวมทั้งกรุงเทพมหานครและปริมณฑล ทำให้บริเวณดังกล่าวมีฝนฟ้าคะนองเกิดขึ้นได้ ส่วนพายุไต้ฝุ่น “MAN-YI” มีแนวโน้มจะเคลื่อนตัวสู่ทะเลจีนใต้ เช้าวันพรุ่งนี้ (18 พ.ย.) และจะอ่อนกำลังลงตามลำดับ ยังไม่มีแนวโน้มเคลื่อนตัวเข้าสู่ประเทศไทย
“ขอให้ประชาชนบริเวณประเทศไทยตอนบนดูแลรักษาสุขภาพเนื่องจากสภาวะอากาศที่เปลี่ยนแปลง รวมทั้งระมัดระวังในการสัญจรผ่านบริเวณที่มีหมอก ส่วนเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตร เนื่องจากฝนที่อาจจะเกิดขึ้นในระยะนี้ไว้ด้วย”
นางสาวศศิกานต์ กล่าวเพิ่มเติมว่า สำนักงานทรัพยากรน้ำแห่งชาติ เฝ้าระวังปริมาณน้ำมาก 80 - 100% อ่างเก็บน้ำภาคใต้ 7 แห่ง อาทิ อ่างเก็บน้ำบางกำปรัด อ่างเก็บน้ำห้วยลึก อ่างเก็บน้ำคลองหยา อ่างเก็บน้ำบางวาด อ่างเก็บน้ำบางเหนียวดำ อ่างเก็บน้ำคลองกะทะ  และอ่างเก็บน้ำคลองสวนหนัง และเฝ้าระวังพื้นที่เสี่ยงฝนตกหนักสะสมช่วงวันที่ 20 - 24 พ.ย. ในจ.ปัตตานี นราธิวาส พัทลุง สงขลา โดย สทนช. เตรียมออกประกาศการเฝ้าระวังให้ประชาชนในพื้นที่ติดตามสถานการณ์อย่างใกล้ชิด
นอกจากนี้ กรมชลประทานได้ดำเนินการช่วยเหลืออย่างต่อเนื่อง อาทิโครงการชลประทานสงขลา สำนักงานชลประทานที่ 16 ติดตั้งเครื่องสูบน้ำเคลื่อนที่ จำนวน 1 เครื่อง บริเวณชุมชนเคหะ 2 น้ำน้อย หมู่ที่ 1 ตำบลท่าข้าม อำเภอหาดใหญ่ จังหวัดสงขลาเพื่อเตรียมพร้อมรับมือเหตุอุทกภัยในพื้นที่ โครงการส่งน้ำและบำรุงรักษาโก-ลก สำนักงานชลประทานที่ 17 ลงพื้นที่ดำเนินการเสริมทำนบดินบนคันคลองมูโนะฝั่งขวา หมู่บ้านปศุสัตว์-เกษตรมูโนะ ตำบลโฆษิต อำเภอตากใบ จังหวัดนราธิวาส เพื่อป้องกันน้ำล้นคันเตรียมพร้อมรับสถานการณ์อุทกภัย

ที่มา : https://www.thaigov.go.th/news/contents/details/90307