รัฐบาลไทย-ข่าวทำเนียบรัฐบาล- มท.2  ตรวจเยี่ยม กปภ. และเปิดจุดบริการน้ำดื่มสะอาด ยกระดับคุณภาพชีวิตชาวบึงกาฬ


วันอาทิตย์ที่ 17 พฤศจิกายน 2567
17/11/2567
พิมพ์
มท.2  ตรวจเยี่ยม กปภ. และเปิดจุดบริการน้ำดื่มสะอาด ยกระดับคุณภาพชีวิตชาวบึงกาฬ
มท.2  ตรวจเยี่ยม กปภ. และเปิดจุดบริการน้ำดื่มสะอาด ยกระดับคุณภาพชีวิตชาวบึงกาฬ
วันนี้ (16 พฤศจิกายน 2567) ณ กปภ.สาขาบึงกาฬ จ.บึงกาฬ นายทรงศักดิ์ ทองศรี รัฐมนตรีช่วยว่าการกระทรวงมหาดไทย (มท.2) พร้อมด้วย นายสมเกียรติ กิจเจริญ คณะทำงานฯ เป็นประธาน พร้อมตรวจเยี่ยมการดำเนินงานของการประปาส่วนภูมิภาค (กปภ.) ขับเคลื่อนภารกิจตอบสนองนโยบายกระทรวงมหาดไทย ล่าสุดเปิดจุดให้บริการ “น้ำดื่มสะอาด Mini Station” ยกระดับคุณภาพชีวิตชาวบึงกาฬให้เข้าถึงน้ำประปาคุณภาพสะอาด ปลอดภัยในราคาประหยัด โดยมี นายจุมพฏ วรรณฉัตรสิริ ผู้ว่าราชการจังหวัดบึงกาฬ และรองผู้ว่าราชการ หัวหน้าส่วนราชการ ผู้ว่าการการประปาส่วนภูมิภาค พร้อมคณะ ให้การต้อนรับ
นายทรงศักดิ์ ทองศรี รัฐมนตรีช่วยว่าการกระทรวงมหาดไทย (มท.2) เปิดเผยว่า ขอแสดงความยินดีกับพี่น้องชาวจังหวัดบึงกาฬที่วันนี้ได้รับการดูแลจากกระทรวงมหาดไทยเป็นอย่างดี จังหวัดบึงกาฬเป็นจังหวัดที่ตั้งขึ้นใหม่ นอกจากโครงสร้างพื้นฐานทั้งหลายแล้ว การให้บริการสาธารณูปโภคด้านน้ำประปายังมีการพัฒนาอย่างต่อเนื่อง ซึ่งสอดคล้องกับนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่ได้เน้นย้ำและให้ความสำคัญกับการ “บำบัดทุกข์ บำรุงสุข” ให้แก่ประชาชน โดยกระทรวงมหาดไทยมุ่งเน้นส่งเสริมให้ประชาชนเข้าถึงน้ำประปาที่สะอาดดื่มได้ ซึ่ง กปภ. เป็นหน่วยงานที่ให้บริการน้ำประปาโดยคำนึงถึงประโยชน์และสุขอนามัยของประชาชนเป็นสำคัญ   โดยมีกระบวนการผลิตน้ำประปาที่มีคุณภาพ ได้มาตรฐานตามองค์การอนามัยโลก (WHO) อีกทั้งยังให้การสนับสนุนหน่วยงานส่วนท้องถิ่นที่ขอรับคำแนะนำด้านคุณภาพของน้ำ เพื่อส่งเสริมให้เกิดการพัฒนาคุณภาพน้ำอันเป็นการยกระดับคุณภาพชีวิตและความเป็นอยู่ของประชาชนให้ดียิ่งขึ้น  สอดคล้องกับเป้าหมายการพัฒนาที่ยั่งยืนขององค์การสหประชาชาติที่กระทรวงมหาดไทยได้กำหนดให้เป็นวาระสำคัญของการพัฒนาคุณภาพชีวิตประชาชนอย่างยั่งยืน และขอให้มั่นใจว่าโครงการน้ำดื่มสะอาด Mini Station ของ กปภ. จะช่วยส่งเสริมและยกระดับคุณภาพชีวิตของประชาชนให้สามารถเข้าถึงน้ำดื่มสะอาดในราคาประหยัดตามเป้าหมายการพัฒนาที่ยั่งยืนโดยแท้จริง
นายจักรพงศ์ คำจันทร์ ผู้ว่าการการประปาส่วนภูมิภาค กล่าวเพิ่มเติมว่า โครงการน้ำดื่มสะอาด Mini Station เป็นการนำความเชี่ยวชาญของ กปภ. มาสร้างประโยชน์ให้กับประชาชนโดยตรง ด้วยการผลิตน้ำดื่มคุณภาพสูงในราคาที่เข้าถึงได้ เพื่อลดความเหลื่อมล้ำในการเข้าถึงน้ำดื่มสะอาดและช่วยบรรเทาภาระค่าครองชีพของประชาชน โดยประชาชนสามารถนำรถบรรทุกน้ำดื่มหรือภาชนะบรรจุน้ำดื่มมารับบริการได้ที่สำนักงาน กปภ.สาขาบึงกาฬ จ.บึงกาฬ นอกจากนี้ กปภ. ได้ตอบสนองนโยบาย “น้ำดื่มสะอาด บริการประชาชน” ของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย โดยดำเนินโครงการน้ำประปาดื่มได้ร่วมกับกรมอนามัย ซึ่งประกาศรับรองพื้นที่น้ำประปาดื่มได้แล้ว 264 แห่ง และโครงการตู้กดน้ำดื่มสะอาดฟรี ซึ่งจะขยายผลให้ครบทั้ง 234 สาขาทั่วประเทศต่อไป
นายจุมพฏ วรรณฉัตรสิริ ผู้ว่าราชการจังหวัดบึงกาฬ กล่าวเพิ่มเติมว่า จังหวัดบึงกาฬรู้สึกเป็นเกียรติและยินดีอย่างยิ่งที่เป็น 1 ใน 10 จังหวัดแรกที่ กปภ.เข้ามาดำเนินโครงการน้ำดื่มสะอาด Mini Station และขอเป็นตัวแทนประชาชนชาวจังหวัดบึงกาฬขอบคุณโครงการดี ๆ ซึ่งเป็นโครงการตามนโยบายของรัฐมนตรีว่าการกระทรวงมหาดไทยเพื่อให้ประชาชนเข้าถึงน้ำประปาสะอาดปลอดภัยและส่งเสริมสุขอนามัยที่ดี
#พูดแล้วทำ #บำบัดทุกข์บำรุงสุข #การประปาส่วนภูมิภาค

ที่มา : https://www.thaigov.go.th/news/contents/details/90309