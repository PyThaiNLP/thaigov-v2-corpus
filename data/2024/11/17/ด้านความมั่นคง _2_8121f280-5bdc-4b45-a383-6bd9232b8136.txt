รัฐบาลไทย-ข่าวทำเนียบรัฐบาล-"อนุทิน" นำผู้บริหาร มท. เปิดมหกรรมกีฬาวัวลานภาคตะวันตก ภูมิใจได้มีส่วนผลักดันแก้ไข กม. ให้กีฬาวัวลานจัดแข่งขันสอดคล้องกับวิถีชีวิตคนภาคตะวันตก ฝากช่วยกันรักษากฎกติกาเพื่อให้คงอยู่


วันอาทิตย์ที่ 17 พฤศจิกายน 2567
17/11/2567
พิมพ์
"อนุทิน" นำผู้บริหาร มท. เปิดมหกรรมกีฬาวัวลานภาคตะวันตก ภูมิใจได้มีส่วนผลักดันแก้ไข กม. ให้กีฬาวัวลานจัดแข่งขันสอดคล้องกับวิถีชีวิตคนภาคตะวันตก ฝากช่วยกันรักษากฎกติกาเพื่อให้คงอยู่
"อนุทิน" นำผู้บริหาร มท. เปิดมหกรรมกีฬาวัวลานภาคตะวันตก ภูมิใจได้มีส่วนผลักดันแก้ไขกฎหมาย ให้กีฬาวัวลานจัดแข่งขันสอดคล้องกับวิถีชีวิตคนภาคตะวันตก ฝากช่วยกันรักษากฎกติกาเพื่อให้คงอยู่ส่งเสริมเศรษฐกิจท่องเที่ยวท้องถิ่น
เมื่อวันที่ (16 พ.ย. 67) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานเปิดมหกรรมกีฬาวัวลาน ณ ตลาดกลางปลาสวยงามและสัตว์เลี้ยง (ฟิชวิลเลจ) อ.บ้านโป่ง จ.ราชบุรี โดยมี น.ส.ธนนนท์ นิรามิษ ภริยารองนายกรัฐมนตรีและ รมว.มหาดไทย และที่ปรึกษาสมาคมแม่บ้านมหาดไทย และนายนภินทร ศรีสรรพางค์ รมช.พาณิชย์ พล.ต.ท.ยุทธนา ไทยภักดี ประธาน กมธ.การบริหารราชการแผ่นดิน วุฒิสภา พร้อมด้วย สมาชิกวุฒิสภา สมาชิกสภาผู้แทนราษฎร ผู้บริหารองค์กรปกครองส่วนท้องถิ่นในพื้นที่ ร่วมในพิธีด้วย
นายอนุทิน กล่าวว่า มหกรรมกีฬาวัวลานภาคตะวันตก ครั้งที่ 1 ในวันนี้ นับเป็นครั้งแรกภายหลังจากที่กฎกระทรวง ฉบับที่ 46 (พ.ศ. 2567) ออกตามความในพระราชบัญญัติการพนัน พ.ศ. 2478 ได้ประกาศใช้ ซึ่งตนมีความภาคภูมิใจอย่างยิ่งที่ได้มีส่วนในการแก้ไขกฎกระทรวงฯ ดังกล่าว และมีผลบังคับใช้ตั้งแต่วันที่ 11 ตุลาคม 2567 ที่ผ่านมา และถือเป็นครั้งแรกในรอบ 32 ปี ที่กลับมาจัดแข่งขันเวลากลางคืนได้
เกี่ยวกับการแก้ไขให้วัวลานละเล่นในเวลากลางคืนนี้ นายนภินทร ศรีสรรพางค์ รมช.พาณิชย์ ซึ่งเป็นคนราชบุรีได้นำเรื่องนี้มาหารือกับตน และมองว่าเป็นเรื่องยาก เพราะต้องแก้ไขกฎเกณฑ์มากมาย ต้องนำเข้าคณะรัฐมนตรี(ครม.) และด้วยความร่วมมือร่วมใจ แรงสนับสนุนของทุกภาคส่วน ทำให้ ครม. ได้เห็นชอบให้มีการแก้ไขกฎหมายในที่สุด
นายอนุทิน กล่าวว่า ลานวัวลานแห่งนี้ จะลานแข่งขันกีฬา เพื่อให้ประชาชน ทั้ง 5 จังหวัดภาคตะวันตกมีความสนุก ความบันเทิง และยังทำให้ผู้คนจากทั่วประเทศมาชม มาเชียร์ มาลุ้น เพื่อให้เกิดความบันเทิง ต้องไม่ใช่บ่อนการพนัน ดังนั้น ขอให้ทุกคนช่วยกันรักษาขนบธรรมเนียมประเพณีนี้ไว้ และพยายามทำให้เป็นกีฬาให้มากที่สุด เดินทางมาห้ามพกอาวุธ หากเกิดเหตุการณ์ร้ายแรง สิ่งที่พยายามมาตลอด 30 กว่าปี จนสามารถจัดแข่งขันกีฬาวัวลานในช่วงกลางคืนได้ ก็จะต้องปิดอีก แล้วจะไม่มีโอกาสได้เปิดอีก
“กีฬาทุกประเภทต้องมีน้ำใจนักกีฬา แพ้ชนะเป็นเรื่องธรรมดา เราต้องรักษาความสวยงามของการแข่งขันกีฬาวัวลานให้อยู่อย่างยาวนาน ให้เป็นประเพณี เป็น Soft Power เป็นสิ่งที่ทำให้เราได้มามีความรื่นเริง ผ่อนคลายความเครียดจากการทำงาน มาพบปะญาติมิตร พบปะเพื่อนฝูง  มาเชียร์กีฬา ถ้าทำเช่นนี้ได้กีฬาอื่น ๆ ก็จะได้เปิดเรื่อย ๆ กีฬาจำนวนมากถูกปิดเพราะคนชม คนเชียร์ เพราะอารมณ์ของคน ไม่ใช่เพราะกีฬา ขอให้พวกเราทุกคนได้ร่วมภาคภูมิใจและทำให้วัฒนธรรมพื้นบ้านการแข่งขันกีฬาเวลานี้ ยังคงอยู่คู่กับพวกเราชาว 5 จังหวัดภาคตะวันตกและชาวไทย” นายอนุทิน กล่าว
ทางด้าน นายนภินทร ได้กล่าว ขอบคุณนายอนุทิน ที่มีความเข้าใจวิถีชีวิตเกษตรกรและประเพณีท้องถิ่นที่เล่นสืบเนื่องต่อกันมาเป็นเวลาช้านาน แต่ต้องยุติลงเมื่อปี 2535 เพราะกฎกระทรวงมหาดไทยกำหนดให้กีฬาทรมานสัตว์ต้องเล่นเวลากลางวัน ซึ่งไม่สอดคล้องกับวิถีชีวิตประเพณีวัฒนธรรม เพราะกีฬาวัวลานเป็นการเล่นในเวลากลางคืน ซึ่งหลังจากมีการประกาศใช้กฎกระทรวงฯ ฉบับล่าสุด โดยกำหนดเวลาอนุญาตให้เล่นตั้งแต่เวลา 18.00-06.00 น. ของวันรุ่งขึ้น ทำให้ความอึดอัดและความลำบากใจของทุกภาคส่วน ผ่อนคลายลง
ทั้งนี้ เพื่อให้การเล่นประเพณีโบราณไปสู่การสร้างอาชีพและสร้างรายได้ให้กับเกษตรกรผู้เลี้ยงวัวไทยพื้นเมืองในจังหวัดราชบุรี เพชรบุรี กาญจนบุรี ประจวบคีรีขันธ์ และนครปฐม เพิ่มมากขึ้น จึงได้มีการก่อตั้งสมาคมอนุรักษ์พัฒนาพันธุ์โคพื้นเมืองภาคตะวันตกขึ้น โดยการก่อตั้งสมาคมฯ ประกอบด้วยผู้แทนทาง 5 จังหวัดจากภาคตะวันตก ซึ่งมีวัตถุประสงค์หลักในภาพรวมเพื่อพัฒนาอาชีพ ยกระดับรายได้ของพี่น้องเกษตรกรผู้เลี้ยงวัวไทยพื้นเมือง อีกทั้งเพื่อสื่อสารส่งเสริมประเพณีวัฒนธรรมท้องถิ่นให้เป็นการละเล่นพื้นเมืองที่ถูกต้องต่อยอดเป็นการส่งเสริมการท่องเที่ยว ดังนั้น สมาคมฯ ได้ก่อสร้างสนามกีฬาวัวลานตามมาตรฐานที่กระทรวงมหาดไทยกำหนดขึ้น โดยมีรั้วรอบขอบชิด กำหนดประตูทางเข้าออก มีการตรวจคัดกรองการพกพาอาวุธ ยาเสพติด การห้ามดื่มและจำหน่ายเครื่องดื่มแอลกอฮอล์ในพื้นที่ รวมถึงมาตรการอื่น ๆ ที่ กระทรวงมหาดไทยกำหนด
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวว่า เพื่อให้การละเล่นเป็นไปด้วยความเรียบร้อยทางจังหวัดได้กำหนดมาตรการต่าง ๆ เพื่อป้องกันในเรื่องปัญหาอาชญากรรม ปัญหายาเสพติด การมั่วสุมของเยาวชน รวมถึงการป้องกันอุบัติเหตุทางท้องถนนในช่วงเวลากลางคืน เพื่อให้สามารถจัดการดูแลการละเล่นให้เป็นไปด้วยความเรียบร้อย และเป็นไปตามนโยบายรัฐบาล
สำหรับการเปิดงานวันนี้ มีผู้บริหารระดับสูงของกระทรวงมหาดไทย ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย นายราชันย์ ซุ้นหั้ว รองปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ร.ต.ท.ภพชนก ชลานุเคราะห์ รองอธิบดีกรมการปกครอง รักษาราชการแทนอธิบดีกรมการปกครอง นายเกียรติศักดิ์ ตรงศิริ ผู้ว่าราชการจังหวัดราชบุรี นายสมคิด จันทมฤก ผู้ว่าราชการจังหวัดประจวบคีรีขันธ์ น.ส.อโรชา นันทมนตรี รองผู้ว่าราชการจังหวัดนครปฐม รักษาราชการแทนผู้ว่าราชการจังหวัดนครปฐม นางวันเพ็ญ มังศรี รองผู้ว่าราชการจังหวัดราชบุรี รักษาราชการแทนผู้ว่าราชการจังหวัดเพชรบุรี รวมถึงรองผู้ว่าราชการจังหวัดราชบุรี และจังหวัดใกล้เคียง หัวหน้าส่วนราชการ นายอำเภอ กำนัน ผู้ใหญ่บ้าน ร่วมในงานเป็นจำนวนมาก

ที่มา : https://www.thaigov.go.th/news/contents/details/90310