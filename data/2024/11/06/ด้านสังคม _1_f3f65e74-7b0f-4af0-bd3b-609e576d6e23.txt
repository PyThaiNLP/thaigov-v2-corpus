รัฐบาลไทย-ข่าวทำเนียบรัฐบาล-รพ.พระนั่งเกล้า พร้อมเป็นศูนย์แพทย์ศาสตรศึกษาชั้นคลินิก ให้นักศึกษาแพทย์ได้ฝึกทักษะการดูแลผู้ป่วย


วันพุธที่ 6 พฤศจิกายน 2567
รพ.พระนั่งเกล้า พร้อมเป็นศูนย์แพทย์ศาสตรศึกษาชั้นคลินิก ให้นักศึกษาแพทย์ได้ฝึกทักษะการดูแลผู้ป่วย
ปลัดกระทรวงสาธารณสุข เป็นประธานในพิธีบวงสรวงและวางศิลาฤกษ์อาคารศูนย์แพทยศาสตรศึกษาชั้นคลินิก โรงพยาบาลพระนั่งเกล้า เพื่อจัดการเรียนการสอนชั้นคลินิกให้กับคณะแพทยศาสตร์ มหาวิทยาลัยสยาม
ตามแนวทางให้โรงพยาบาลในสังกัดเปิดศูนย์แพทยศาสตรศึกษาอย่างน้อยจังหวัดละ 1 แห่ง ช่วยให้นักศึกษาแพทย์ในท้องถิ่นได้มีแหล่งฝึกอบรมและเพิ่มโอกาสให้มีแพทย์กลับมาดูแลรักษาคนในพื้นที่มากขึ้น
วันนี้ (6 พฤศจิกายน 2567) ที่ โรงพยาบาลพระนั่งเกล้า จังหวัดนนทบุรี นายแพทย์โอภาส การย์กวินพงศ์  ปลัดกระทรวงสาธารณสุข เป็นประธานในพิธีบวงสรวงและวางศิลาฤกษ์อาคารศูนย์แพทยศาสตรศึกษาชั้นคลินิก โรงพยาบาลพระนั่งเกล้า โดยมี แพทย์หญิงณิชาภา สวัสดิกานนท์ ผู้อำนวยการโรงพยาบาลพระนั่งเกล้า ผู้บริหารกระทรวงสาธารณสุข ผู้บริหารมหาวิทยาลัยสยาม บริษัท ธนบุรี เฮลท์แคร์กรุ๊ป จำกัด (มหาชน) คณะผู้ก่อตั้งศูนย์แพทยศาสตรศึกษาชั้นคลินิก โรงพยาบาลพระนั่งเกล้า ร่วมพิธี
นายแพทย์โอภาส กล่าวว่า  กระทรวงสาธารณสุขให้ความสำคัญกับการผลิตและพัฒนาศักยภาพบุคลากรทางการแพทย์และสาธารณสุขทุกสาขาวิชาชีพ  โดยมีแนวคิดที่ให้โรงพยาบาลในสังกัดอย่างน้อยจังหวัดละ 1 แห่ง สามารถเปิดศูนย์แพทยศาสตร์ศึกษา หรือร่วมมือกับคณะแพทยศาสตร์ เพื่อให้นักศึกษาแพทย์ในท้องถิ่นได้มีแหล่งฝึกอบรมและเพิ่มโอกาสให้มีแพทย์กลับมาดูแลรักษาคนในพื้นที่มากขึ้น ซึ่งการจัดตั้งศูนย์แพทยศาสตรศึกษาชั้นคลินิก โรงพยาบาลพระนั่งเกล้า จะช่วยพัฒนาบุคลากรให้มีองค์ความรู้ใหม่ๆ และจะเป็นประโยชน์ในการจัดการเรียนการสอนนักศึกษาแพทย์ โดยเฉพาะในชั้นคลินิกหรือปี 4-6 ให้ได้ฝึกปฏิบัติกับผู้ป่วยจริง เนื่องจากโรงพยาบาลในสังกัดกระทรวงสาธารณสุขมีศักยภาพสูงและมีความหลากหลายของผู้ป่วยที่เข้ารับบริการ ช่วยให้เกิดการพัฒนาทักษะได้เป็นอย่างดี และยังช่วยรองรับนโยบายรัฐบาลที่จะพัฒนาประเทศให้เป็นศูนย์กลางด้านสุขภาพขับเคลื่อนเศรษฐกิจในอนาคตด้วย
ด้านแพทย์หญิงณิชาภา กล่าวว่า โครงการก่อสร้างอาคารศูนย์แพทยศาสตรศึกษาชั้นคลินิก โรงพยาบาลพระนั่งเกล้า เป็นความร่วมมือของบริษัท ธนบุรี เฮลท์แคร์กรุ๊ป จำกัด (มหาชน) และมหาวิทยาลัยสยาม เพื่อใช้สำหรับจัดการเรียนการสอนชั้นคลินิกของนักศึกษาแพทย์ คณะแพทยศาสตร์ มหาวิทยาลัยสยาม และสนับสนุนภารกิจด้านการศึกษา ตามพันธกิจของโรงพยาบาลพระนั่งเกล้า
***************************************************** 6 พฤศจิกายน 2567

ที่มา : https://www.thaigov.go.th/news/contents/details/89918