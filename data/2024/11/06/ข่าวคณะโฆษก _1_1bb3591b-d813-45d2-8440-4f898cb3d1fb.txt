รัฐบาลไทย-ข่าวทำเนียบรัฐบาล-นายกรัฐมนตรีนำคณะออกเดินทางเข้าร่วมประชุม GMS ครั้งที่ 8 และ ACMECS ครั้งที่ 10 ณ นครคุนหมิง สาธารณรัฐประชาชนจีน


วันพุธที่ 6 พฤศจิกายน 2567
06/11/2567
พิมพ์
นายกรัฐมนตรีนำคณะออกเดินทางเข้าร่วมประชุม GMS ครั้งที่ 8 และ ACMECS ครั้งที่ 10 ณ นครคุนหมิง สาธารณรัฐประชาชนจีน
นายกรัฐมนตรีนำคณะออกเดินทางเข้าร่วมประชุม GMS ครั้งที่ 8 และ ACMECS ครั้งที่ 10 ณ นครคุนหมิง สาธารณรัฐประชาชนจีน
วันนี้ (6 พฤศจิกายน 2567) เวลา 10.30 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี นำคณะ ได้แก่ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายมาริษ เสงี่ยมพงษ์ รัฐมนตรีว่าการกระทรวงการต่างประเทศ ออกเดินทางเยือนนครคุนหมิง สาธารณรัฐประชาชนจีน เพื่อเข้าร่วมการประชุมสุดยอดผู้นำแผนงานความร่วมมือทางเศรษฐกิจลุ่มแม่น้ำโขง (Greater Mekong Subregion Economic Cooperation Program Summit: GMS Summit) ครั้งที่ 8 และการประชุมผู้นำยุทธศาสตร์ความร่วมมือทางเศรษฐกิจอิรวดี-เจ้าพระยา-แม่โขง (Ayeyawady-Chao Phraya-Mekong Economic Cooperation Strategy: ACMECS) ครั้งที่ 10 ระหว่างวันที่ 6-7 พฤศจิกายน 2567 โดยมีกำหนดการสำคัญดังนี้
วันพุธที่ 6 พฤศจิกายน 2567 เวลาประมาณ 11.00 น. นายกรัฐมนตรีและคณะออกเดินทางจากท่าอากาศยานทหาร กองบิน 6 (บน.6) โดยจะใช้เวลาเดินทางประมาณ 2 ชั่วโมง ถึงนครคุนหมิง ซึ่งเวลาที่นครคุนหมิงเร็วกว่ากรุงเทพฯ 1 ชั่วโมง และเข้าร่วมงานเลี้ยงอาหารค่ำ
วันพฤหัสบดีที่ 7 พฤศจิกายน 2567 ช่วงเช้า นายกรัฐมนตรีจะเข้าร่วมการประชุมอย่างไม่เป็นทางการ (Leaders’ Retreat) และเข้าร่วมการประชุมเต็มคณะ (Plenary) ของการประชุม GMS ครั้งที่ 8
ในช่วงบ่ายวันเดียวกัน  นายกรัฐมนตรีจะเข้าร่วมการประชุมผู้นำยุทธศาสตร์ความร่วมมือทางเศรษฐกิจอิรวดี-เจ้าพระยา -แม่โขง (Ayeyawady-Chao Phraya-Mekong Economic Cooperation Strategy: ACMECS) ครั้งที่ 10 ก่อนจะเดินทางกลับถึงประเทศไทย ณ ท่าอากาศยานทหาร กองบิน 6 (บน.6) ในช่วงเย็นของวันเดียวกัน
“ซึ่งในเวทีการประชุม GMS ครั้งที่ 8  นี้  นายกรัฐมนตรีจะเสนอวิสัยทัศน์ในการพัฒนาของอนุภูมิภาคลุ่มแม่น้ำโขง เช่น เทคโนโลยีดิจิทัล รวมไปถึงการส่งเสริมการเชื่อมโยงเพื่อการค้าและการลงทุน  ขณะที่ การประชุม ACMECS ครั้งที่ 10  นายกรัฐมนตรี จะนำเสนอแนวคิดเพื่อเตรียมความพร้อมของประเทศสมาชิกในการเผชิญกับความท้าทายต่าง ๆ  เช่น  อาชญากรรมข้ามแดน  ปัญหาฝุ่น  และการบริหารจัดการน้ำ ด้วย ” นายจิรายุ กล่าว

ที่มา : https://www.thaigov.go.th/news/contents/details/89922