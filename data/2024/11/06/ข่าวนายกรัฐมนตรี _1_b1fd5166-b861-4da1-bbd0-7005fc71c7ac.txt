รัฐบาลไทย-ข่าวทำเนียบรัฐบาล-นายกรัฐมนตรี พร้อมคณะ ถึงนครคุนหมิง จีนแล้ว พร้อมเข้าร่วมการประชุม GMS ครั้งที่ 8 และ ACMECS ครั้งที่ 10


วันพุธที่ 6 พฤศจิกายน 2567
06/11/2567
พิมพ์
นายกรัฐมนตรี พร้อมคณะ ถึงนครคุนหมิง จีนแล้ว พร้อมเข้าร่วมการประชุม GMS ครั้งที่ 8 และ ACMECS ครั้งที่ 10
นายกรัฐมนตรี พร้อมคณะ ถึงนครคุนหมิง จีนแล้ว พร้อมเข้าร่วมการประชุม GMS ครั้งที่ 8 และ ACMECS ครั้งที่ 10
วันนี้ (6 พฤศจิกายน 2567) เวลา 14.00 น. ตามเวลาท้องถิ่น ซึ่งเวลาที่นครคุนหมิงเร็วกว่ากรุงเทพฯ 1 ชั่วโมง นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายมาริษ เสงี่ยมพงศ์ รัฐมนตรีว่าการกระทรวงการต่างประเทศ และนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง และคณะ เดินทางถึงท่าอากาศยานนานาชาติคุนหมิงฉางสุ่ย นครคุนหมิง มณฑลยูนนาน สาธารณรัฐประชาชนจีน เริ่มต้นภารกิจการเข้าร่วมการประชุมสุดยอดผู้นำแผนงานความร่วมมือทางเศรษฐกิจลุ่มแม่น้ำโขง (Greater Mekong Subregion Economic Cooperation Program Summit: GMS Summit) ครั้งที่ 8 และการประชุมผู้นำยุทธศาสตร์ความร่วมมือทางเศรษฐกิจอิรวดี-เจ้าพระยา-แม่โขง (Ayeyawady-Chao Phraya-Mekong Economic Cooperation Strategy: ACMECS) ครั้งที่ 10 ระหว่างวันที่ 6-7 พฤศจิกายน 2567 อย่างเป็นทางการ
โดยที่ท่าอากาศยานนานาชาติมีนางหยาง หยาง (H.E. Mrs. Yang Yang) รองผู้ว่าการมณฑลยูนนาน และนายหาน จื้อเฉียง (H.E. Mr. Han Zhiqiang) เอกอัครราชทูตจีนประจำประเทศไทย มารอให้การต้อนรับ พร้อมคณะนักแสดงพื้นเมืองของมณฑลยูนนานที่ได้มอบช่อดอกไม้ให้นายกรัฐมนตรีด้วย จากนั้นนายกรัฐมนตรีจะได้เดินทางไปโรงแรมที่พัก เพื่อพบหารือกับนาย ASAKAWA Masatsugu ประธานธนาคารพัฒนาเอเชีย (Asian Development Bank: ADB) ก่อนที่จะเข้าร่วมงานเลี้ยงอาหารค่ำ (Welcome Banquet) ที่จัดขึ้นเพื่อเป็นเกียรติแก่ผู้นำประเทศที่เข้าร่วมการประชุมสุดยอด โดยมีนายหลี่ เฉียง (H.E. Mr. Li Qiang) นายกรัฐมนตรี จีน เป็นเจ้าภาพ

ที่มา : https://www.thaigov.go.th/news/contents/details/89933