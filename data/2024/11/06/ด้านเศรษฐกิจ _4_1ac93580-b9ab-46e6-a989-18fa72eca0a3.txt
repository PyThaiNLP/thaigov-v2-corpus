รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ หารือ บ.นิสสัน ย้ำไทยพร้อมพัฒนาความสามารถในการแข่งขันตอบโจทย์นโยบายอุตฯ ยานยนต์สมัยใหม่ 


วันพุธที่ 6 พฤศจิกายน 2567
06/11/2567
พิมพ์
รัฐมนตรีฯ เอกนัฏ หารือ บ.นิสสัน ย้ำไทยพร้อมพัฒนาความสามารถในการแข่งขันตอบโจทย์นโยบายอุตฯ ยานยนต์สมัยใหม่
รัฐมนตรีฯ เอกนัฏ หารือ บ.นิสสัน ย้ำไทยพร้อมพัฒนาความสามารถในการแข่งขันตอบโจทย์นโยบายอุตฯ ยานยนต์สมัยใหม่
4 พฤศจิกายน 2567 นายเอกนัฏ พร้อมพันธ์ุ รัฐมนตรีว่าการกระทรวงอุตสาหกรรม ให้นายโทชิฮิโระ ฟูจิกิ ประธานบริษัท นิสสัน มอเตอร์ เอเซีย แปซิฟิค จำกัด และประธานบริษัท นิสสัน มอเตอร์ (ประเทศไทย) จำกัด และคณะเข้าพบ เพื่อเยี่ยมคารวะ พร้อมแสดงความยินดีในการเข้าดำรงตำแหน่งรัฐมนตรีว่าการกระทรวงอุตสาหกรรม และขอรับทราบนโยบายเกี่ยวกับอุตสาหกรรมยานยนต์ โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายอรรถวิชช์ สุวรรณภักดี ประธานที่ปรึกษาคณะทำงานของรัฐมนตรีว่าการกระทรวงอุตสาหกรรม ด้านยุทธศาสตร์ นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม และคณะผู้บริหารกระทรวงอุตสาหกรรม ร่วมหารือ ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
บริษัทฯ ได้นำเสนอเกี่ยวกับการดำเนินงานในประเทศไทย ซึ่งบริษัท ฯ ได้มีการก่อตั้งโรงงานประกอบรถยนต์ภายในประเทศ ณ จังหวัดสมุทรปราการ (บางนา - ตราด กม. 21) เพื่อผลิตรถยนต์ประหยังพลังงานมาตรฐานสากล (Eco Car) จำนวน 4 รุ่น ได้แก่ Almera Kick Navara และ Terra โดยมีกำลังการผลิตรวม 240,000 คัน/ปี นอกจากนี้ บริษัทฯ ได้มีการขยายกิจการผลิตรถยนต์ไฟฟ้าแบบผสม (Hybrid Electric Vehicle: HEV) และแบตเตอรี่สำหรับรถยนต์ไฟฟ้า รวมมูลค่าการลงทุนทั้งสิ้น 10,960 ล้านบาท เพื่อผลิตรถยนต์ไฟฟ้าแบบผสมรุ่น e-Power ซึ่งเดิมมีฐานการผลิตเพียงแห่งเดียวที่ประเทศญี่ปุ่น บริษัทฯ มีความตั้งใจที่จะรักษาฐานการผลิตในประเทศไทย โดยพร้อมที่จะปรับตัวให้เข้ากับทิศทางของนโยบายภาครัฐ และขยายการลงทุนต่อไปในอนาคต
รัฐมนตรีว่าการกระทรวงอุตสาหกรรม กล่าวว่า กระทรวงอุตสาหกรรมให้ความสำคัญอย่างยิ่งกับการรักษาขีดความสามารถในการแข่งขันของอุตสาหกรรมยานยนต์ ซึ่งรวมทั้งรถยนต์เครื่องยนต์สันดาปภายในและรถยนต์ไฟฟ้า ควบคู่ไปกับการรักษาสิ่งแวดล้อม เนื่องจากทั้งสองประเด็นจำเป็นที่จะต้องมีการดำเนินงานแบบบูรณาการร่วมกันอย่างสมดุลเพื่อให้สามารถกระตุ้นเศรษฐกิจ และแก้ไขปัญหาสิ่งแวดล้อมไปพร้อมกันได้ ทั้งนี้ กระทรวงอุตสาหกรรมยินดีที่จะรับฟังข้อจำกัดและอุปสรรคจากการประกอบการ เพื่อนำมาหารือร่วมกันและกำหนดแนวทางในการแก้ไขอย่างยั่งยืน ผลักดันประเทศไทยสู่การเป็นฐานการผลิตยานยนต์แห่งอนาคตที่สำคัญต่อไป

ที่มา : https://www.thaigov.go.th/news/contents/details/89925