รัฐบาลไทย-ข่าวทำเนียบรัฐบาล-ปลัดมหาดไทยร่วมหารือผู้แทน UNHCR ย้ำ ให้ความสำคัญการดูแลตามหลักสิทธิมนุษยชน


วันอังคารที่ 5 พฤศจิกายน 2567
05/11/2567
พิมพ์
ปลัดมหาดไทยร่วมหารือผู้แทน UNHCR ย้ำ ให้ความสำคัญการดูแลตามหลักสิทธิมนุษยชน
ปลัดมหาดไทยร่วมหารือผู้แทน UNHCR ย้ำ ให้ความสำคัญการดูแลตามหลักสิทธิมนุษยชน
วันนี้ (5 พ.ย. 67) เวลา 15.00 น. ที่ห้องรับรองปลัดกระทรวงมหาดไทย ชั้น 2 อาคารศาลาว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย ให้การต้อนรับ คุณแทมมี่ ลินน์ ชาร์ป (Ms. Tammi Lynn Sharpe) ผู้แทนสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ประจำประเทศไทย เข้าเยี่ยมคารวะและร่วมหารือด้านกิจการความมั่นคงภายใน โดยมี คุณนีวีน อัลเบิร์ต (Ms. Nivene Albert) รองผู้แทนสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ประจำประเทศไทย ร่วมด้วย
นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า ขอขอบคุณท่านผู้แทน UNHCR ประจำประเทศไทย ในโอกาสที่มาเยือนกระทรวงมหาดไทยอีกครั้ง ทั้งนี้ เมื่อครั้งตนดำรงตำแหน่งผู้ว่าราชการจังหวัดตาก ได้มีโอกาสเดินทางไปตรวจเยี่ยมพื้นที่พักพิงชั่วคราวสำหรับผู้หนีภัยการสู้รบจากเมียนมา (ผภร.) บ้านแม่หละ อ.ท่าสองยาง จ.ตาก ซึ่งเป็นพื้นที่พักพิงชั่วคราวฯ ที่มี ผภร. มากที่สุดในประเทศไทย ทำให้ได้พบเห็นและรับทราบเรื่องนี้มาโดยตลอด และขอยืนยันกับทาง UNHCR ว่า กระทรวงมหาดไทย ดำเนินการในเรื่องดังกล่าวตามนโยบายรัฐบาล โดยคำนึงถึงหลักสิทธิมนุษยชนอย่างต่อเนื่อง
ด้าน คุณแทมมี่ ลินน์ ชาร์ป (Ms. Tammi Lynn Sharpe) ผู้แทนสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ประจำประเทศไทย กล่าวว่า ขอความแสดงยินดีอีกครั้ง ในโอกาสที่ได้รับตำแหน่งปลัดกระทรวงมหาดไทย คนที่ 42 ซึ่ง UNHCR ยินดีที่จะได้ร่วมมือกับกระทรวงมหาดไทยอย่างต่อเนื่อง
"ประเทศไทยเป็น Partner ที่สำคัญในการร่วมมือกันกับ UNHCR ซึ่งวันที่ 16 สิงหาคม 2568 จะเป็นวันครบรอบ 50 ปี ของสำนักงานศูนย์ดำเนินการเกี่ยวกับผู้อพยพ กระทรวงมหาดไทย ทั้งนี้ UNHCR พร้อมที่จะร่วมมือกับกระทรวงมหาดไทยเพื่อสร้างโอกาส สร้างความเท่าเทียมให้ทุกคนได้มีโอกาสในการทำงาน ได้รับการศึกษา ด้วยการผสานความร่วมมือให้ดียิ่งขึ้นต่อไป" คุณแทมมี่ กล่าวในช่วงท้าย
ในส่วนของกระทรวงมหาดไทยมี นายสมชัย เลิศประสิทธิพันธ์ รองอธิบดีกรมการปกครอง นายรอมดอน หะยีอาแว ผู้อำนวยการสำนักกิจการความมั่นคงภายใน กรมการปกครอง นายทรงกลด ขาวแจ้ง ผู้อำนวยการกลุ่มงานประสานนโยบายผู้อพยพและหลบหนีเข้าเมือง กองการต่างประเทศ สำนักงานปลัดกระทรวงมหาดไทย น.ส.สุกัญญา ดีด้วยชาติ ผู้อำนวยการส่วนสัญชาติ สำนักบริหารการทะเบียน กรมการปกครอง นายธนวัฒน์ รุ่งเรืองศรี ผู้อำนวยการส่วนประสานราชการ สำนักกิจการมั่นคงภายใน กรมการปกครอง และเจ้าหน้าที่ที่เกี่ยวข้อง ร่วมหารือ

ที่มา : https://www.thaigov.go.th/news/contents/details/89913