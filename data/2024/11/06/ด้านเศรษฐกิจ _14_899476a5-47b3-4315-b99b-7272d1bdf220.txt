รัฐบาลไทย-ข่าวทำเนียบรัฐบาล-“ไทย – จีน” ดันความร่วมมือด้านวิชาการ เสริมสร้างคุณภาพชีวิตเกษตรกรไทย 


วันพุธที่ 6 พฤศจิกายน 2567
“ไทย – จีน” ดันความร่วมมือด้านวิชาการ เสริมสร้างคุณภาพชีวิตเกษตรกรไทย
“ไทย – จีน” ดันความร่วมมือด้านวิชาการ เสริมสร้างคุณภาพชีวิตเกษตรกรไทย
นายถาวร ทันใจ ผู้ตรวจราชการกระทรวงเกษตรและสหกรณ์ หารือร่วมกับ ศาสตราจารย์จาง เหวยเหวย (Prof. Zhang Weiwei) ผู้อำนวยการสถาบันวิจัยสาธารณรัฐประชาชนจีน มหาวิทยาลัยฟู่ตั้น นครเซี่ยงไฮ้ สาธารณรัฐประชาชนจีน (The China Institute of Fudan University) และคณะ พร้อมด้วย ผู้แทนหน่วยงานสังกัดกระทรวงเกษตรและสหกรณ์ ณ ห้องประชุมกระทรวงเกษตรและสหกรณ์  ในการหารือวันนี้ ฝ่ายจีนได้มีการนำเสนอการแก้ไขปัญหาความยากจนในประเทศจีน โดยให้ความสำคัญกับภาคการเกษตรเป็นหลัก เพื่อฟื้นฟูชนบทและพัฒนาท้องถิ่น รวมถึงผลักดันการพัฒนาความก้าวหน้าทางวิชาการเกษตรของจีน ครอบคลุมแนวทางปฏิบัติที่ดี เทคนิคการเกษตร การวิจัยและพัฒนา การพัฒนาเทคโนโลยีและนวัตกรรมสมัยใหม่ พร้อมทั้งเสริมสร้างความร่วมมือด้านการเกษตรกับประเทศต่าง ๆ เพื่อเสริมสร้างคุณภาพชีวิตและความเป็นอยู่ที่ดีของเกษตรกร นอกจากนี้ ฝ่ายไทยมีการนำเสนอนโยบายต่าง ๆ ให้ฝ่ายจีนพิจารณาปรับใช้ในการพัฒนาภาคการเกษตรภายในประเทศ และมีการแลกเปลี่ยนองค์ความรู้ระหว่างกัน ซึ่งจะเป็นประโยชน์ต่อการพัฒนาภาคการเกษตรของทั้งสองฝ่ายในอนาคต
ในโอกาสนี้ ทั้งสองฝ่ายแลกเปลี่ยนความร่วมมือฯ ในการพัฒนาองค์ความรู้ให้กับเจ้าหน้าที่และเกษตรกรของไทยเพื่อร่วมกันกำหนดหัวข้อความร่วมมือที่มีความสนใจร่วมกันในการพัฒนาภาคการเกษตรของไทยให้มีความยั่งยืน เพื่อสอดคล้องกับนโยบายที่สำคัญของกระทรวงเกษตรและสหกรณ์ โดยเน้นการลดต้นทุน เพิ่มผลผลิต และเพิ่มรายได้ให้แก่เกษตรกรไทย

ที่มา : https://www.thaigov.go.th/news/contents/details/89944