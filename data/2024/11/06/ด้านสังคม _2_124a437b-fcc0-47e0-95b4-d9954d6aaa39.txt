รัฐบาลไทย-ข่าวทำเนียบรัฐบาล-"วราวุธ" กำชับ ศรส. กระทรวง พม. ร่วม สน.ประชาชื่น ช่วย เด็กเล็ก 3 คน หลังถูกพี่เลี้ยงโหด ทำร้ายร่างกาย ส่ง รพ.- รับคุ้มครอง-ตามหาพ่อแม่


วันพุธที่ 6 พฤศจิกายน 2567
"วราวุธ" กำชับ ศรส. กระทรวง พม. ร่วม สน.ประชาชื่น ช่วย เด็กเล็ก 3 คน หลังถูกพี่เลี้ยงโหด ทำร้ายร่างกาย ส่ง รพ.- รับคุ้มครอง-ตามหาพ่อแม่
"วราวุธ" กำชับ ศรส. กระทรวง พม. ร่วม สน.ประชาชื่น ช่วย เด็กเล็ก 3 คน หลังถูกพี่เลี้ยงโหด ทำร้ายร่างกาย ส่ง รพ.-รับคุ้มครอง-ตามหาพ่อแม่
วันที่ 6 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีที่มีชาวบ้านย่านชุมชนประชาร่วมใจ เขตจตุจักร กทม. แจ้งตำรวจและกู้ภัย ขอให้เข้าช่วยเหลือเด็กเล็ก 3 คน ซึ่งถูกพี่เลี้ยงโหดทำร้าย สภาพสุดเวทนา และเพื่อนบ้านยังเล่าด้วยว่ามักได้ยินเสียงตีเด็กเป็นประจำ บางครั้งพบว่าตาเขียว คางแตก  โดยพี่เลี้ยงคนดังกล่าวอายุประมาณ 30 ปี ซึ่งศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า เจ้าหน้าที่กรมกิจการเด็กและเยาวชน (ดย.) กระทรวง พม. ร่วมกับเจ้าหน้าที่ตำรวจ สน.ประชาชื่น ลงพื้นที่และตรวจสอบเหตุดังกล่าว พบว่าภายในบ้านดังกล่าวมีเด็กทั้งหมด 4 คน ประกอบด้วย
เด็กชายเอ อายุ 3 ขวบ  ถูกทำร้ายร่างกาย มีบาดแผลตามร่างกาย จึงได้นำส่งโรงพยาบาลพระนั่งเกล้า ล่าสุดเด็กปลอดภัย และอยู่ในความดูแลรักษาของแพทย์ ซึ่ง ศรส. ได้ติดตามอาการของเด็กอย่างต่อเนื่อง
เด็กชายบี อายุ 10 ปี เป็นลูกชายของคนรับจ้างเลี้ยงเด็ก ซึ่งบางครั้ง คนรับเลี้ยงเด็กได้ให้ลูกชายคนนี้ช่วยเลี้ยงดูเด็กๆ ที่ถูกนำมาฝากเลี้ยง
เด็กชายซี  อายุ 6 เดือน มีร่องรอยตามร่างกายเล็กน้อย ซึ่งได้รับการตรวจร่างกายจากแพทย์ และให้พ่อแม่รับกลับไปดูแลแล้ว
เด็กชายดี  อายุ 7 เดือน ยังไม่สามารถติดตามพ่อแม่หรือญาติได้ จึงให้การคุ้มครองที่สถานสงเคราะห์เด็กอ่อนพญาไท เป็นการชั่วคราว
ขณะเดียวกัน ศรส. ประสานทางตำรวจให้ช่วยติดตามพ่อแม่หรือญาติของเด็ก ถ้าไม่สามารถติดตามได้แล้ว และได้รับอนุญาตให้ออกจากโรงพยาบาล ทาง ศรส. จะรับเด็กมาดูแลคุ้มครองสวัสดิภาพในหน่วยงานของกระทรวง พม. โดยมีทางทีมสหวิชาชีพวางแผนการช่วยเหลือดูแลเด็กทั้งด้านสุขภาพกายและสุขภาพจิต และช่วยหาแนวทางการจัดหาสถานดูแลเด็กที่มีมาตรฐานให้กับผู้ปกครองเด็กต่อไป
จากการสอบถามข้อมูลเพิ่มเติมพบว่า  คนรับจ้างเลี้ยงเด็กได้ประกาศรับเลี้ยงผ่านโซเชียล แต่ไม่ได้มีการจดทะเบียนสถานรับเลี้ยงเด็กอย่างถูกต้อง เบื้องต้นตำรวจ สน. ประชาชื่นดำเนินคดีข้อหาทำร้ายร่างกาย และเลี้ยงดูเด็กไม่เหมาะสม และทีมสหวิชาชีพจะประชุมหารือร่วมกับ ศรส. และนักสังคมสงเคราะห์ วางแผนติดตามเยี่ยมบ้าน เพื่อฟื้นฟูสภาพจิตใจให้เด็กและครอบครัวต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก #ทารุณกรรม #ดย #กทม #จตุจักร #ประชาชื่น

ที่มา : https://www.thaigov.go.th/news/contents/details/89921