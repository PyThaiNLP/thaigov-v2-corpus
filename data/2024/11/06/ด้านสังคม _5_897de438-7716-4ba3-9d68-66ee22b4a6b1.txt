รัฐบาลไทย-ข่าวทำเนียบรัฐบาล-ดีอี ร่วมเปิดนิทรรศการ ไทยแลนด์เมืองอัจฉริยะ 2567


วันพุธที่ 6 พฤศจิกายน 2567
ดีอี ร่วมเปิดนิทรรศการ ไทยแลนด์เมืองอัจฉริยะ 2567
ดีอี ร่วมเปิดนิทรรศการ ไทยแลนด์เมืองอัจฉริยะ 2567
วันที่ 6 พฤศจิกายน 2567 นางปิยนุช วุฒิสอน ผู้อำนวยการสำนักงานสถิติแห่งชาติ รักษาราชการแทน รองปลัดกระทรวงดิจิทัลเพื่อเศรษฐกิจและสังคม (ดีอี) ร่วมกล่าวสนับสนุนในพิธีเปิดงานนิทรรศการไทยแลนด์เมืองอัจฉริยะ ประจำปี 2567 (Thailand Smart City Expo 2024) และมอบตราสัญลักษณ์เมืองอัจฉริยะประเทศไทย ประกาศนียบัตรเขตส่งเสริมเมืองอัจฉริยะ และรางวัลสำหรับผู้ชนะการประกวด Smart City Solutions Awards 2024 โดยมี นายยุทธพงศ์ จรัสเสถียร ที่ปรึกษานายกรัฐมนตรี (นางสาวแพทองธาร ชินวัตร) เป็นประธานในพิธี จัดโดยบริษัท เอ็น.ซี.ซี. แมนเนจเม้นท์ แอนด์ ดิเวลลอปเม้นท์ จำกัด และสำนักงานส่งเสริมเศรษฐกิจดิจิทัล (depa) ภายใต้กระทรวง ดีอี ในระหว่างวันที่ 6-8 พฤศจิกายน 2567 ณ ฮอลล์ 4 ศูนย์การประชุมแห่งชาติสิริกิติ์ กรุงเทพฯ
สำหรับงานนี้ นับเป็นเวทีแห่งโอกาสธุรกิจประจำปีที่ช่วยผลักดันให้ประเทศไทยก้าวไปสู่การเป็นเมืองอัจฉริยะได้อย่างก้าวกระโดดและยั่งยืน อีกทั้งยังเป็นเวทีสำหรับการแลกเปลี่ยนเทคนิคและความรู้เกี่ยวกับการนำเทคโนโลยีเพื่อการบริหารจัดการเมือง เกิดการให้บริการประชาชนอย่างชาญฉลาด เท่าทันการเปลี่ยนแปลง และแก้ไขปัญหาได้อย่างมีประสิทธิภาพ

ที่มา : https://www.thaigov.go.th/news/contents/details/89950