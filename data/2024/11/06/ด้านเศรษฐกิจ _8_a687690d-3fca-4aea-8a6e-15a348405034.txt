รัฐบาลไทย-ข่าวทำเนียบรัฐบาล-“รมว.นฤมล”หารือกลุ่มขับเคลื่อนกล้วยไม้ไทยแห่งชาติ กระตุ้นตลาดกล้วยไม้ เพิ่มศักยภาพการแข่งขันในตลาดโลก 


วันพุธที่ 6 พฤศจิกายน 2567
“รมว.นฤมล”หารือกลุ่มขับเคลื่อนกล้วยไม้ไทยแห่งชาติ กระตุ้นตลาดกล้วยไม้ เพิ่มศักยภาพการแข่งขันในตลาดโลก
“รมว.นฤมล”หารือกลุ่มขับเคลื่อนกล้วยไม้ไทยแห่งชาติ กระตุ้นตลาดกล้วยไม้ เพิ่มศักยภาพการแข่งขันในตลาดโลก เผยทิศทางตลาดกล้วยไม้ไทยเติบโตต่อเนื่อง
วันนี้ (6 พฤศจิกายน 2567) ณ ห้องประชุม 112 กระทรวงเกษตรและสหกรณ์ ถนนราชดำเนินนอก กรุงเทพฯ  ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ พบหารือร่วมกับ นายพยงค์ คงอุดมทรัพย์ ประธานกลุ่มกล้วยไม้ไทยแห่งชาติ นายสมบัติ ตันเสถียร ประธานสหกรณ์ผู้ประกอบการกล้วยไม้ไทย จำกัด และคณะ เพื่อหารือแนวทางการส่งเสริมผู้ปลูกเลี้ยงกล้วยไม้ไทยเพื่อการส่งออก พร้อมกระตุ้นตลาดกล้วยไม้ภายในประเทศให้มากขึ้น โดยผลักดันให้เกิดการจัดงานวันกล้วยไม้แห่งชาติขึ้นเป็นประจำทุกปี รวมทั้งเพื่อเป็นการส่งเสริมและประชาสัมพันธ์ผลิตภัณฑ์กล้วยไม้ไทย ตลอดจนเพิ่มประสิทธิภาพผลผลิต เพื่อเพิ่มศักยภาพการแข่งขันในตลาดโลก
ศ.ดร.นฤมล กล่าวว่า รัฐบาล โดยกระทรวงเกษตรและสหกรณ์พร้อมสนับสนุนส่งเสริมผู้ปลูกเลี้ยงกล้วยไม้ไทย ดังนี้  1. สนับสนุนการขยายช่องทางการตลาดในและต่างประเทศ 2. ส่งเสริมให้มีการพัฒนากล้วยไม้ที่มีคุณภาพ ตามมาตรฐานการส่งออก 3. ส่งเสริมการพัฒนาบรรจุภัณฑ์(Packaging) ให้สามารถยืดอายุการเก็บรักษากล้วยไม้และ สามารถเพิ่มมูลค่าสินค้า 4. สนับสนุนการประชาสัมพันธ์กล้วยไม้ไทยให้ เป็นที่รู้จักและเป็นที่ต้องการในตลาดต่างประเทศมากขึ้น
“ประเทศไทยมีแหล่งผลิตไม้ดอกไม้ประดับกระจายทั่วทั้งประเทศสามารถสร้างรายได้ให้แก่เกษตรกร ขับเคลื่อนเศรษฐกิจภายในประเทศและส่งออกไปต่างประเทศ จากข้อมูลในปี 2566 ประเทศไทยส่งออกไม้ดอกไม้ประดับมูลค่ารวม 4,474 ล้านบาท โดยส่งออกกล้วยไม้มากที่สุด 2,682 ล้านบาท ประเทศผู้นำเข้าไม้ดอกไม้ประดับ          ที่สำคัญของไทย ได้แก่ สหรัฐอเมริกา เวียดนาม ญี่ปุ่น อินเดีย และสาธารณรัฐประชาชนจีน ทั้งนี้ จากรายงานสินค้าเกษตร (Situation Report)  กรุงวอชิงตัน ดี.ซี. ประจำเดือน พฤษภาคม 2567 ประเทศไทยส่งกล้วยไม้ตัดดอก มีมูลค่าการส่งออก 48 ล้านบาท เพิ่มขึ้นร้อยละ 14 เมื่อเทียบกับเดือนเดียวกันของปีก่อน” ศ.ดร.นฤมล ระบุ

ที่มา : https://www.thaigov.go.th/news/contents/details/89934