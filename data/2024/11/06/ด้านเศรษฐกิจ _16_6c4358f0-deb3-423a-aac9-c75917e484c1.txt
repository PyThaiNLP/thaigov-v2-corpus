รัฐบาลไทย-ข่าวทำเนียบรัฐบาล-นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม ให้กลุ่ม Grab เคลื่อนที่เร็วเราช่วยกัน เข้าพบหารือแก้ไขปัญหาผู้ขับขี่รถจักรยานยนต์รับส่งผู้โดยสารผ่านแอปพลิเคชัน


วันพุธที่ 6 พฤศจิกายน 2567
นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม ให้กลุ่ม Grab เคลื่อนที่เร็วเราช่วยกัน เข้าพบหารือแก้ไขปัญหาผู้ขับขี่รถจักรยานยนต์รับส่งผู้โดยสารผ่านแอปพลิเคชัน
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบหมายให้นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม เป็นประธานประชุมร่วมกับกลุ่ม Grab เคลื่อนที่เร็วเราช่วยกัน เพื่อหารือการแก้ไขปัญหาผู้ขับขี่รถจักรยานยนต์รับส่งผู้โดยสารผ่านแอปพลิเคชัน (Rider) โดยมี นายเสกสม อัครพันธุ์ รองอธิบดีกรมการขนส่งทางบก และหน่วยงานงานที่เกี่ยวข้อง เข้าร่วมประชุมฯ ในวันที่ 6 พฤศจิกายน 2567 ณ ห้องประชุมกระทรวงคมนาคม
นายมนตรี ตั้งเจริญถาวร กล่าวว่า ปัจจุบันประชาชนใช้บริการรถจักรยานยนต์สาธารณะผ่านแอปพลิเคชันมากขึ้น เพื่อให้เกิดประโยชน์ต่อการให้บริการประชาชนและเกิดการพัฒนาระบบการขนส่งสาธารณะได้อย่างมีประสิทธิภาพ จึงได้ร่วมประชุมกับกลุ่ม Grab เคลื่อนที่เร็วเราช่วยกัน เพื่อรับฟังความคิดเห็นเกี่ยวกับปัญหาการจดทะเบียนจักรยานยนต์สาธารณะของ Rider ที่ยังมีขั้นตอนการจดทะเบียนที่ซับซ้อนและล่าช้า รวมถึงข้อเสนอแนะของกลุ่ม Grab เกี่ยวกับการออก “ร่างประกาศคณะกรรมการธุรกรรมทางอิเล็กทรอนิกส์ เรื่อง ให้บริการแพลตฟอร์มดิจิทัลประเภทบริการรถยนต์รับจ้างสาธารณะ (Ride Sharing) เป็นบริการแพลตฟอร์มดิจิทัลที่มีลักษณะเฉพาะ และมีหน้าที่เพิ่มเติม พ.ศ. ....” ของสำนักงานพัฒนาธุรกรรมทางอิเล็กทรอนิกส์ (สพธอ.) กระทรวงดิจิทัลเพื่อเศรษฐกิจและสังคม ที่คาดว่าจะประกาศบังคับใช้ภายในปลายปีนี้ซึ่งในที่ประชุมกลุ่ม Grab ได้มีข้อร้องเรียนถึงรายละเอียดการจดทะเบียนรถจักรยานยนต์สาธารณะ อาทิ กรณีชื่อ Rider และชื่อผู้ครอบครองจักรยานยนต์ไม่ตรงกัน และกรณี Rider มีที่พักอาศัยในรูปแบบการเช่า ทำให้มีปัญหาเรื่องการขอใบรับรองจากเจ้าของสถานที่เช่า ทำให้การจดทะเบียนรถมีความล่าช้า และอาจส่งผลกระทบในระหว่างการให้บริการประชาชน
ทั้งนี้ ที่ปรึกษารัฐมนตรีช่วยว่าการกระทรวงคมนาคม ได้มอบหมายให้กรมการขนส่งทางบก (ขบ.) ประสานงานกับกลุ่ม Grab เพื่อร่วมกันแก้ปัญหาและหาทางออกที่เป็นธรรมกับทุกฝ่าย ก่อนที่ร่างประกาศฯ ของ สพธอ. จะบังคับใช้ และให้ ขบ. รวบรวมข้อเสนอแนะต่าง ๆ ในวันนี้ ไปพิจารณาว่าจะสามารถปรับใช้หรือเพิ่มเติมในร่างประกาศฯ ได้หรือไม่ เพื่อให้เกิดความเท่าเทียบกับผู้มีอาชีพรถรับจ้างทุกประเภท โดยให้ดำเนินการอย่างถูกต้องและอยู่ภายใต้กฎหมายอันชอบธรรม และเพื่อประโยชน์และความสุขของพี่น้องประชาชนเป็นสำคัญต่อไป

ที่มา : https://www.thaigov.go.th/news/contents/details/89947