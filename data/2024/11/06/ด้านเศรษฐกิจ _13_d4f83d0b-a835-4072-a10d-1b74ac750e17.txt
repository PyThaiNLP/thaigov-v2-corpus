รัฐบาลไทย-ข่าวทำเนียบรัฐบาล-กรุงไทยชวนเที่ยวงานหลวงพ่อโสธร ดึง “เบลล่า ราณี” ร่วมริ้วขบวน “ปักษาวายุภักษ์นครา สู่สายศรัทธาแห่งความยั่งยืน” 12 พ.ย.นี้


วันพุธที่ 6 พฤศจิกายน 2567
06/11/2567
พิมพ์
กรุงไทยชวนเที่ยวงานหลวงพ่อโสธร ดึง “เบลล่า ราณี” ร่วมริ้วขบวน “ปักษาวายุภักษ์นครา สู่สายศรัทธาแห่งความยั่งยืน” 12 พ.ย.นี้
ธ.กรุงไทยเชิญร่วมงานนมัสการหลวงพ่อโสธร ปีที่ 134 และงานประจำปี จ.ฉะเชิงเทรา 2567 พร้อมชิม-ช้อปกับร้านค้าผลิตภัณฑ์ชุมชน และ OTOP ของดีประจำจังหวัดกว่า 400 ร้านค้า แบบไร้เงินสด สะดวก และปลอดภัย ระหว่างวันที่ 12– 24 พ.ย.2567 ที่วัดโสธรวรารามวรวิหาร
ธนาคารกรุงไทย สืบสานประเพณีและวัฒนธรรมท้องถิ่น ส่งเสริมการท่องเที่ยวจังหวัดฉะเชิงเทราเชิญชวนลูกค้า ประชาชนร่วมงาน นมัสการหลวงพ่อโสธร ปีที่ 134 และงานประจำปีจังหวัดฉะเชิงเทรา 2567 พร้อมเปิดประสบการณ์ชิม-ช้อปกับร้านค้าผลิตภัณฑ์ชุมชน และ OTOP ของดีประจำจังหวัดกว่า 400 ร้านค้า แบบไร้เงินสด สะดวก และปลอดภัย ระหว่างวันที่ 12– 24 พฤศจิกายน 2567 ที่ วัดโสธรวรารามวรวิหาร จังหวัดฉะเชิงเทรา
ในปีนี้ ธนาคารจัดริ้วขบวนแห่งสุดอลังการ ภายใต้แนวคิด “ปักษาวายุภักษ์นครา สู่สายศรัทธาแห่งความยั่งยืน” โดยมี เบลล่า-ราณี แคมเปน นักแสดงสาวชื่อดัง ร่วมขบวนในชุด “สกุณาเทวี ศรีแปดริ้ว” งามสง่าในอาภรณ์และปีกนกประดับอย่างประณีต สะท้อนเอกลักษณ์ของศิลปะไทยร่วมสมัย  นำริ้วขบวนบุษบกเครื่องสักการะถวายองค์หลวงพ่อพุทธโสธร พระพุทธรูปคู่บ้านคู่เมืองชาวแปดริ้ว ซึ่งได้ออกแบบประติมากรรมบนขบวนสะท้อนความงามและคุณค่าจากการนำวัสดุเหลือใช้ มาสร้างสรรค์งานศิลป์ที่สวยงาม โดยรณรงค์การลดใช้ขยะพลาสติก ส่งเสริมการรีไซเคิล เพื่อดูแลรักษาสิ่งแวดล้อมอย่างยั่งยืน
ธนาคารกรุงไทย สนับสนุนกิจกรรมและงานประจำปีของจังหวัดฉะเชิงเทรามาอย่างต่อเนื่อง เพื่อกระตุ้นเศรษฐกิจฐานราก สร้างรายได้ให้กับชุมชนและยกระดับคุณภาพชีวิตของประชาชนในทุกมิติ ทั้งด้านเศรษฐกิจ สังคม และสิ่งแวดล้อม มุ่งเน้นให้ชุมชนมีเศรษฐกิจที่เข้มแข็งและพึ่งพาตนเองได้ พร้อมนำเทคโนโลยีและนวัตกรรมทางการเงิน เพิ่มขีดความสามารถด้านการค้าและการลงทุนให้กับจังหวัดฉะเชิงเทรา ตอบโจทย์เป้าหมายการพัฒนาที่ยั่งยืนขององค์การสหประชาชาติ (SDGs) ในด้านการส่งเสริมการเจริญเติบโตทางเศรษฐกิจที่ต่อเนื่อง ครอบคลุม และยั่งยืน สอดคล้องกับวิสัยทัศน์ “กรุงไทยเคียงข้างไทย สู่ความยั่งยืน”

ที่มา : https://www.thaigov.go.th/news/contents/details/89943