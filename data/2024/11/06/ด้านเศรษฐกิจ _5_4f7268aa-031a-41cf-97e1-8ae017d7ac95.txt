รัฐบาลไทย-ข่าวทำเนียบรัฐบาล-รมว.เอกนัฏ เร่งหาแนวทางแนวทางแก้ไขวิกฤตอุตสาหกรรมเหล็กไทย 


วันพุธที่ 6 พฤศจิกายน 2567
06/11/2567
พิมพ์
รมว.เอกนัฏ เร่งหาแนวทางแนวทางแก้ไขวิกฤตอุตสาหกรรมเหล็กไทย
รมว.เอกนัฏ เร่งหาแนวทางแนวทางแก้ไขวิกฤตอุตสาหกรรมเหล็กไทย
4 พฤศจิกายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม หารือกับผู้แทนกลุ่ม 10 สมาคมผู้ประกอบการอุตสาหกรรมเหล็กไทย เพื่อรายงานสถานการณ์อุตสาหกรรมเหล็กในไทย และแนวทางแก้ไขวิกฤตอุตสาหกรรมเหล็ก โดยมีนายณัฐพล รังสิตพล ปลัดกระทรวงอุตสาหกรรม นายอรรถวิชช์ สุวรรณภักดี ประธานที่ปรึกษาคณะทำงานของรัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายเอกภัทร วังสุวรรณ นายบรรจง สุกรีฑา รองปลัดกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม นายวิฤทธิ์ วิเศษสินธุ์ เลขาธิการคณะกรรมการอ้อยและน้ำตาลทราย รักษาราชการแทน รองปลัดกระทรวงอุตสาหกรรม และคณะผู้บริหารกระทรวงอุตสาหกรรม เข้าร่วมด้วย ณ ห้องประชุม อก.1 ชั้น 2 สำนักงานปลัดกระทรวงอุตสาหกรรม
กระทรวงอุตสาหกรรมเดินหน้าผลักดันนโยบาย สู้ เซฟ สร้าง ปฏิรูปอุตสาหกรรมไทย เพื่อให้ภาคอุตสาหกรรมดำเนินธุรกิจไปได้อย่างยั่งยืน ซึ่งอุตสาหกรรมเหล็กก็เป็นหนึ่งในอุตสาหกรรมที่ภาครัฐและกระทรวงฯ ให้ความสำคัญ โดยปัจจุบันสถานการณ์การซื้อขาย-ส่งออกเหล็กในไทยค่อนข้างประสบปัญหา มีอัตรากำลังการผลิตอยู่ในระดับที่ค่อนข้างต่ำ และมีการนำเข้าผลิตภัณฑ์จากต่างประเทศ ทำให้ผู้ประกอบการไทยไม่เติบโต โดยทางสมาคมผู้ประกอบการอุตสาหกรรมเหล็กไทย ได้เสนอแนวทางเพื่อแก้ไขวิกฤตอุตสาหกรรมเหล็ก จำนวน ข้อ คือ 1.มาตรการสงวนเศษเหล็กเพื่อใช้เป็นวัตถุดิบในการผลิตสินค้าเหล็กในประเทศ 2.การควบคุมสินค้าเหล็กโครงสร้างสำเร็จรูป ที่นำเข้าจากต่างประเทศ 3.มาตรการห้ามตั้ง/ขยายโรงงาน เหล็กเส้นเสริมคอนกรีตหรือเหล็กแท่งเล็กสำหรับเหล็กเส้นเสริมคอนกรีต และเหล็กแผ่นรีดร้อน 4.ส่งเสริมให้โครงการภาครัฐสินค้าเหล็กในประเทศที่ผลิตจากโรงงานที่ได้รับรองอุตสาหกรรมสีเขียวตั้งแต่ระดับ 4 ขึ้นไป 5.นโยบายส่งเสริมอุตสาหกรรมจัดการซากรถยนต์ 6.นโยบายส่งเสริมการใช้เหล็กในโครงการร่วมลงทุนภาครัฐเอกชน (PPP) ต่อยอดมาตรการ Made in Thailand ซึ่งกระทรวงฯ จะนำข้อหารือในวันนี้ไปหารือกับหน่วยงานที่เกี่ยวข้อง เช่น กระทรวงพาณิชย์ กรมโรงงานอุตสาหกรรม สำนักงานมาตรฐานผลิตภัณฑ์อุตสาหกรรม สำนักงานเศรษฐกิจอุตสาหกรรม เพื่อพิจารณาหลักเกณฑ์การช่วยเหลือภาคอุตสาหกรรมเหล็กต่อไป
กลุ่ม 10 สมาคมผู้ประกอบการอุตสาหกรรมเหล็กไทย ประกอบด้วยกลุ่มผู้ผลิตเหล็กทรงแบนเหล็กทรงยาว ผู้ใช้/แปรรูปและสนับสนุนการผลิตเหล็กของประเทศไทย มีสมาชิกรวมกว่า 510 บริษัท ปริมาณจ้างงานกว่า 51,000 อัตรา ประกอบด้วย 1) สมาคมการค้าผู้ผลิตเหล็กแผ่นเคลือบสังกะสี 2) สมาคมผู้ผลิตท่อโลหะและแปรรูปเหล็กแผ่น 3) สมาคมผู้ผลิตเหล็กโครงสร้างรูปพรรณรีดร้อน 4) สมาคมผู้เหล็กทรงยาวด้วยเตาอาร์คไฟฟ้า 5) สมาคมเหล็กแผ่นรีดเย็นไทย 6) สมาคมเหล็กแผ่นรีดร้อนไทย 7) สมาคมโลหะไทย 8) สมาคมพัฒนาสแตนเลสไทย 9) สมาคมชุบสังกะสีไทย 10) สมาคมหลังคาเหล็กไทย

ที่มา : https://www.thaigov.go.th/news/contents/details/89926