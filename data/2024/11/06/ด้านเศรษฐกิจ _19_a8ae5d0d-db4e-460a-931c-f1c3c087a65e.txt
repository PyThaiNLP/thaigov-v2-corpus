รัฐบาลไทย-ข่าวทำเนียบรัฐบาล-บสย. ขานรับมาตรการรัฐ “ผ่อนเงินต้น พักดอก” ลดภาระลูกหนี้ผ่าน “บสย. พร้อมช่วย” หนุน SMEs พลิกฟื้นธุรกิจ


วันพุธที่ 6 พฤศจิกายน 2567
06/11/2567
พิมพ์
บสย. ขานรับมาตรการรัฐ “ผ่อนเงินต้น พักดอก” ลดภาระลูกหนี้ผ่าน “บสย. พร้อมช่วย” หนุน SMEs พลิกฟื้นธุรกิจ
บสย. เตรียมออกมาตรการลดภาระชำระหนี้ เพื่อช่วยเหลือลูกค้ารายย่อย “บ้าน-รถยนต์-ธุรกิจขนาดเล็ก” โดยเป็นสัญญาเงินกู้ที่ทำก่อน 1 มกราคม 2567 ภายใต้แนวคิด “เน้นผ่อนชำระเฉพาะเงินต้น” และ “พักชำระดอกเบี้ย”
จากนโยบายของรัฐบาลที่กำลังเร่งแก้ปัญหาหนี้ครัวเรือนให้ลดลง จากปัจจุบันที่ตัวเลขหนี้ครัวเรือนที่อยู่ในระดับสูง ส่งผลให้ภาวะการเงินของภาคครัวเรือนและผู้ประกอบการ SMEs มีความเปราะบางขึ้น โดยเฉพาะกลุ่มที่มีรายได้น้อย ที่ยังมีหนี้สูงและประสบความยากลำบากในการชำระหนี้ โดยการหารือร่วมกันระหว่างกระทรวงการคลัง, สำนักงานสภาพัฒนาการเศรษฐกิจและสังคมแห่งชาติ (สศช.), ธนาคารแห่งประเทศไทย (ธปท.) และสมาคมธนาคารไทย เมื่อวันที่ 5 พฤศจิกายนที่ผ่านมา ได้มีการเตรียมออกมาตรการลดภาระชำระหนี้ เพื่อช่วยเหลือลูกค้ารายย่อย “บ้าน-รถยนต์-ธุรกิจขนาดเล็ก” โดยเป็นสัญญาเงินกู้ที่ทำก่อน 1 มกราคม 2567 ภายใต้แนวคิด “เน้นผ่อนชำระเฉพาะเงินต้น” และ “พักชำระดอกเบี้ย”
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. ซึ่งมีบทบาทการค้ำประกันสินเชื่อให้กับผู้ประกอบการ SMEs พร้อมขานรับมาตรการภาครัฐในการลดภาระหนี้ให้กับลูกค้ารายย่อยที่ถือหนังสือค้ำประกันของ บสย. และถูกจ่ายเคลมจากสถาบันการเงิน ซึ่งการช่วยเหลือผู้ประกอบการ SMEs เป็นเรื่องที่ บสย. ให้ความสำคัญมาโดยตลอด ผ่านมาตรการ “บสย. พร้อมช่วย” (มาตรการ 3 สี ม่วง เหลือง เขียว) ที่ช่วยปรับปรุงโครงสร้างหนี้ให้กับลูกหนี้ บสย. ให้สามารถกลับมาเป็นลูกหนี้ปกติได้
จุดเด่นของมาตรการนี้ คือ ตัดต้นก่อนตัดดอก หนี้ลด หมดเร็ว, ดอกเบี้ย 0% และผ่อนนาน 7 ปี ช่วยลูกหนี้ ตัวเบา ลดต้นทุนทางการเงิน ผ่อนน้อย เบาแรง เพื่อรองรับกับความสามารถในการชำระหนี้ 3 ระดับ (ม่วง เหลือง เขียว) ยืดหยุ่นตามความสามารถในการชำระหนี้ ซึ่งได้รับการยอมรับจากลูกหนี้ค้ำประกันว่า เป็นมาตรการแก้หนี้ยั่งยืนที่ช่วยให้ธุรกิจเดินต่อไปได้
ตั้งแต่เริ่มมาตรการดังกล่าว บสย. ประสบความสำเร็จในการดำเนินมาตรการช่วยเหลือลูกหนี้ค้ำประกันสินเชื่อที่ บสย. จ่ายค่าประกันชดเชย (Claim) ในปี 2567 ตั้งแต่เดือนมกราคม – 31 ตุลาคม 2567 มีลูกหนี้ บสย. ที่ได้รับการปรับปรุงโครงสร้างหนี้แล้ว 3,131 ราย โดยมียอดสะสมลูกหนี้ที่เข้าร่วมมาตรการปรับปรุงโครงสร้างหนี้และได้รับการประนอมหนี้รวม 16,577 ราย คิดเป็นมูลหนี้รวมกว่า 10,636 ล้านบาท (ตั้งแต่เริ่มมาตรการในเดือนเมษายน 2565 จนถึงตุลาคม 2567)
ความสำเร็จที่ชัดเจนจากมาตรการนี้ คือ สามารถช่วยเหลือลูกหนี้กลุ่มสีเขียวให้สามารถปลดหนี้ และเดินหน้าธุรกิจต่อไปได้ ผ่านการร่วมมาตรการ “ปลดหนี้” (สีฟ้า) จำนวน 126 ราย และมีแนวโน้มเพิ่มขึ้นต่อเนื่อง (มาตรการปลดหนี้ เริ่มดำเนินการเมื่อเดือนมกราคม 2567 เป็นมาตรการช่วยลูกหนี้กลุ่มสีเขียวที่ผ่อนชำระดี 3 งวดติดต่อกัน และต้องการปลดหนี้ โดย บสย. ลดเงินต้นให้ 15%)
“บสย. ขานรับมาตรการแก้หนี้ของภาครัฐ ช่วยคนตัวเล็ก ลูกค้ารายย่อย ผู้ประกอบการ SMEs ลดภาระหนี้ วันนี้ลูกหนี้ค้ำประกันสินเชื่อที่ถูกเคลม สามารถเข้ามาปรับโครงสร้างหนี้กับ บสย. เรามีแนวทางช่วยเหลือ ทั้งการปลดหนี้ผ่านมาตรการสีฟ้า และกลุ่มดอกเบี้ยค้าง ด้วยการปรับลดดอกเบี้ยให้ลูกหนี้ ให้สามารถกลับมาพลิกฟื้นธุรกิจได้อีกครั้ง” นายสิทธิกร กล่าว
สำหรับผู้ประกอบการ SMEs ลูกหนี้ บสย. สามารถขอคำปรึกษาเรื่องแก้หนี้ การดำเนินธุรกิจ ฯลฯ ผ่าน “ศูนย์ที่ปรึกษาทางการเงิน SMEs” ฟรี! ไม่มีค่าใช้จ่าย โดยสามารถสอบถามการเข้าร่วมโครงการปรับปรุงโครงสร้างหนี้ ผ่านช่องทาง บสย. Call Center 02-890-9999 หรือลงทะเบียนเข้าร่วมโครงการ ได้ที่ ช่องทาง LINE OA TCG First: @tcgfirst

ที่มา : https://www.thaigov.go.th/news/contents/details/89953