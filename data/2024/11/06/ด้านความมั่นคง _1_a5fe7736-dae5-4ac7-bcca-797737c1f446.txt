รัฐบาลไทย-ข่าวทำเนียบรัฐบาล-"อนุทิน" เปิดโครงการ Rangsit Smart City Showcases 2024 ชื่นชม เทศบาลนครรังสิต อปท.ต้นแบบประยุกต์ใช้นวัตกรรมพัฒนาเมือง


วันอังคารที่ 5 พฤศจิกายน 2567
05/11/2567
พิมพ์
"อนุทิน" เปิดโครงการ Rangsit Smart City Showcases 2024 ชื่นชม เทศบาลนครรังสิต อปท.ต้นแบบประยุกต์ใช้นวัตกรรมพัฒนาเมือง
"อนุทิน" เปิดโครงการ Rangsit Smart City Showcases 2024 ชื่นชม เทศบาลนครรังสิต อปท.ต้นแบบประยุกต์ใช้นวัตกรรมพัฒนาเมือง
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (5 พ.ย. 67) เวลา 18.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานเปิดโครงการ Rangsit Smart City Showcases 2024 ณ ลานสปอร์ตไลท์ ชั้น G ศูนย์การค้าฟิวเจอร์พาร์ค รังสิต อ.ธัญบุรี จ.ปทุมธานี โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายภาสกรณ์ บุญลักษม์ ผู้ว่าราชการจังหวัดปทุมธานี พล.ต.ท.คำรณวิทย์ ธูปกระจ่าง นายกองค์การบริหารส่วนจังหวัดปทุมธานี ร.ต.อ.ดร.ตรีลุพธ์ ธูปกระจ่าง นายกเทศมนตรีนครรังสิต พร้อมหัวหน้าส่วนราชการ และผู้บริหารเทศบาลนครรังสิตเข้าร่วม
นายอนุทิน กล่าวว่า โครงการ Rangsit Smart City Showcases 2024 เป็ตัวอย่างความร่วมมือระหว่าง องค์กรปกครองส่วนท้องถิ่น (อปท.) คือเทศบาลนครรังสิต กับสำนักงานส่งเสริมเศรษฐกิจดิจิทัล กระทรวงดิจิทัลเพื่อเศรษฐกิจและสังคม ในการประยุกต์ใช้นวัตกรรมและเทคโนโลยี เพื่อการพัฒนาเทศบาลนครรังสิตสู่เมืองอัจฉริยะและการพัฒนาเศรษฐกิจและสังคม ซึ่งส่วนตัวเชื่อมั่นว่าจะสนับสนุนให้ชาวรังสิตมีคุณภาพชีวิตที่ดีขึ้น จากความสะดวกสบายต่างๆที่เกิดจากโครงการ
“Rangsit Smart City Showcases เป็นตัวอย่างความสำเร็จของการที่ อปท. ซึ่งมีความใกล้ชิดประชาชน ได้พัฒนาโครงการที่เป็นประโยชน์และตรงกับความต้องการประชาชน ขอชื่นชมองค์การบริหารส่วนจังหวัดปทุมธานี และเทศบาลนครรังสิต ที่ได้เป็นต้นแบบของ อปท. ที่ได้นำเทคโนโลยีเข้ามายกระดับคุณภาพชีวิตพี่น้องประชาชน และทำให้การจัดการ อปท. ไปสู่การเป็น Smart City ” นายอนุทิน กล่าว
นายอนุทิน กล่าวในตอนท้ายว่า อีกสิ่งที่สำคัญไม่แพ้เทคโนโลยี ก็คือ Mindset หรือทัศนคติของคนทำงาน ซึ่งคนดูแลเมืองต้องสร้างเมืองที่น่าอยู่สำหรับคนทุกเพศ ทุกวัย ทุกสถานะและทุกสภาพร่างกายอย่างแท้จริง เพราะมีอีกหลายสิ่งที่เราทำได้ และต้องคิดทำกันอย่างต่อเนื่อง
ทางด้าน พล.ต.ท. คำรณวิทย์ รูปกระจ่าง กล่าวว่า โครงการ Rangsit Smart City Showcases 2024 เป็นโครงการที่ส่งผลถึงทิศทางการประยุกต์ใช้นวัตกรรมและเทคโนโลยีเพื่อการพัฒนาเทศบาลนครรังสิต สู่เมืองอัจฉริยะน่าอยู่เพื่อชาวนครรังสิต เป็น Smart City เพื่อประโยชน์สูงสุดแก่พี่น้องประชาชนในท้องถิ่นเทศบาลนครรังสิตอย่างแท้จริง
ร.ต.อ.ดร.ตรีลุพธ์ ธูปกระจ่าง กล่าวว่า การจัดโครงการฯ ในครั้งนี้ เทศบาลนครรังสิตมีความตั้งใจจัดขึ้น เพื่อส่งเสริมและสนับสนุนการประยุกต์ใช้เทคโนโลยีและนวัตกรรมดิจิทัล ยกระดับการพัฒนาเศรษฐกิจและสังคมของเทศบาลนครรังสิต ซึ่งเป็นความมุ่งมั่นตั้งใจและความทุ่มเทของเทศบาลนครรังสิต ในการร่วมสร้างนครรังสิตให้เป็นเมืองที่น่าอยู่อย่างอัจฉริยะ สร้างพลังในการใช้ชีวิต ยกระดับคุณภาพชีวิต เพิ่มโอกาส ลดความเหลื่อมล้ำ ตลอดจนสร้างจุดเริ่มต้นในการสร้างสังคมที่เท่าเทียมอย่างยั่งยืน

ที่มา : https://www.thaigov.go.th/news/contents/details/89912