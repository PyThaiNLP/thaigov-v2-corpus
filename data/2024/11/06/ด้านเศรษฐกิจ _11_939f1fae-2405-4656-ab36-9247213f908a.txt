รัฐบาลไทย-ข่าวทำเนียบรัฐบาล-กรมทางหลวง ขยาย 4 ช่องจราจร ทล.4137 สายบ้านทุ่งตำเสา - แยกสวนเทศ แล้วเสร็จ เพิ่มประสิทธิภาพการคมนาคม - พัฒนาพื้นที่จังหวัดสตูล


วันพุธที่ 6 พฤศจิกายน 2567
กรมทางหลวง ขยาย 4 ช่องจราจร ทล.4137 สายบ้านทุ่งตำเสา - แยกสวนเทศ แล้วเสร็จ เพิ่มประสิทธิภาพการคมนาคม - พัฒนาพื้นที่จังหวัดสตูล
...
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ได้ดำเนินการก่อสร้าง ทล.4137 สายบ้านทุ่งตำเสา - แยกสวนเทศ ระหว่าง กม. ที่ 0+196 - 23+426 ระยะทาง 23.230 กิโลเมตร พื้นที่อำเภอควนกาหลง และท่าแพ จังหวัดสตูล เป็น 4 ช่องจราจร แล้วเสร็จและเปิดให้ประชาชนใช้สัญจรแล้ว เพิ่มประสิทธิภาพการเดินทางและการขนส่งในพื้นที่ เดิมถนนสายนี้อยู่ในความควบคุมขององค์การบริหารส่วนจังหวัดสตูล ต่อมาในปี 2517 ได้โอนมอบให้ ทล. เป็นผู้บำรุงดูแลรักษาตั้งแต่ กม. ที่ 0+000 - 8+370 ในปี 2520 และได้รับมอบเพิ่มเติมจาก กม. ที่ 8+370 - 26+780 (ไปบรรจบ ทล.416 สายฉลุง - สามแยก ที่ กม. 22+850) ทล. ได้ดำเนินการบำรุงรักษามาอย่างต่อเนื่อง มีการก่อสร้างเป็นขนาด 4 ช่องจราจร และ 2 ช่องจราจร สลับกันเป็นตอน ๆ ซึ่งมีความคับแคบและชำรุด ส่งผลต่อความสะดวกและปลอดภัยของประชาชน ด้วยความสำคัญนี้ ทล. จึงได้ดำเนินการโครงการก่อสร้างถนนสายดังกล่าวเป็นมาตรฐานทางชั้นพิเศษขนาด 4 ช่องจราจร (ไป - กลับ) ผิวทางแอสฟัลท์คอนกรีต ช่องจราจรกว้าง 3.50 เมตร แบ่งทิศทางการจราจรแบบเกาะกลางแบบยก (Raised Median) และแบบคอนกรีต พร้อมก่อสร้างสะพานและติดตั้งไฟฟ้าแสงสว่างตลอดเส้นทาง ใช้งบประมาณ 799,000,000 บาท
ถนนสายนี้จะช่วยเพิ่มประสิทธิภาพโครงข่ายทางหลวง เชื่อมโยงการคมนาคมขนส่งในพื้นที่จังหวัดสตูลและจังหวัดใกล้เคียง เช่น จังหวัดตรัง และสงขลา ให้มีความสะดวก รวดเร็ว ปลอดภัย สามารถเป็นเส้นทางลัดที่เชื่อมระหว่างจังหวัดตรัง ไปอำเภอหาดใหญ่ จังหวัดสงขลา ช่วยร่นระยะทางได้ 20 กิโลเมตร รวมทั้งช่วยเพิ่มประสิทธิภาพการคมนาคมขนส่งพื้นที่ภาคใต้ รองรับปริมาณการจราจรที่เพิ่มขึ้นในอนาคต สนับสนุนการท่องเที่ยวในพื้นที่ภาคใต้

ที่มา : https://www.thaigov.go.th/news/contents/details/89941