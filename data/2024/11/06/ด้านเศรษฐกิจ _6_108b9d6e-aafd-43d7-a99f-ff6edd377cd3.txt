รัฐบาลไทย-ข่าวทำเนียบรัฐบาล-รมว.เอกนัฏ ให้เอกอัครราชฑูตญี่ปุ่น เข้าเยี่ยมคารวะ หารือภาพรวมความร่วมมืออุตสาหกรรมไทย-ญี่ปุ่น


วันพุธที่ 6 พฤศจิกายน 2567
06/11/2567
พิมพ์
รมว.เอกนัฏ ให้เอกอัครราชฑูตญี่ปุ่น เข้าเยี่ยมคารวะ หารือภาพรวมความร่วมมืออุตสาหกรรมไทย-ญี่ปุ่น
รมว.เอกนัฏ ให้เอกอัครราชฑูตญี่ปุ่น เข้าเยี่ยมคารวะ หารือภาพรวมความร่วมมืออุตสาหกรรมไทย-ญี่ปุ่น
วันที่ 5 พฤศจิกายน 2567 นายเอกนัฏ พร้อมพันธ์ รัฐมนตรีว่าการกระทรวงอุตสาหกรรม ให้นายโอตากะ มาซาโตะ (H.E. Mr. OTAKA Masato) เอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย เข้าพบเพื่อเยี่ยมคารวะ และแสดงความยินดีในโอกาสเข้าดำรงตำแหน่งรัฐมนตรีว่าการกระทรวงอุตสาหกรรม พร้อมทั้งหารือแลกเปลี่ยนความคิดเห็นเกี่ยวกับภาพรวมด้านเศรษฐกิจ อุตสาหกรรม การค้า การลงทุน ตลอดจนความสัมพันธ์และความร่วมมือระหว่างไทย-ญี่ปุ่น โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม และคณะผู้บริหารกระทรวงอุตสาหกรรม ร่วมหารือ ณ ห้องรับรอง 1 ชั้น 2 อาคารสำนักงานปลัดกระทรวงอุตสาหกรรม
รัฐมนตรีว่าการกระทรวงอุตสาหกรรม และเอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทยได้หารือกันในประเด็นยานยนต์แห่งอนาคต โดยทั้งสองฝ่ายได้เห็นพ้องกันถึงความสำคัญของการรักษาขีดความสามารถในการแข่งขันของอุตสาหกรรมยานยนต์ทั้งห่วงโซ่อุปทาน ซึ่งรวมทั้งรถยนต์เครื่องยนต์สันดาปภายในและรถยนต์ไฟฟ้า ควบคู่ไปกับการรักษาสิ่งแวดล้อม เนื่องจากทั้งสองประเด็นจำเป็นที่จะต้องมีการดำเนินงานแบบบูรณาการร่วมกันอย่างสมดุลเพื่อให้สามารถกระตุ้นเศรษฐกิจ และแก้ไขปัญหาสิ่งแวดล้อมไปพร้อมกันได้ รวมทั้งได้หารือเกี่ยวกับอุตสาหกรรมศักยภาพที่ภาคอุตสาหกรรมไทยและญี่ปุ่นจะสามารถพัฒนาความร่วมมือระหว่างกันได้ อาทิ อุตสาหกรรมเบื้องต้นเพื่อผลิตวัตถุดิบ อุตสาหกรรมการบินและอวกาศ เป็นต้น นอกจากนี้ ประเด็นสำคัญ เช่น การลดการปล่อยก๊าซคาร์บอนไดออกไซด์ การเปลี่ยนผ่านไปสู่อุตสาหกรรมที่เป็นมิตรต่อสิ่งแวดล้อม (Green Transformation) การแก้ไขปัญหาการเปลี่ยนแปลงสภาพภูมิอากาศ (Climate Change) การรีไซเคิลรถยนต์และเครื่องใช้ไฟฟ้า การกำจัดกากอุตสาหกรรม การอำนวยความสะดวกการประกอบการอุตสาหกรรมในนิคมอุตสาหกรรม ล้วนแล้วแต่เป็นประเด็นสำคัญที่ภาคอุตสาหกรรมไทยและญี่ปุ่นควรร่วมมือกันผลักดันให้เกิดการดำเนินงานอย่างมีประสิทธิภาพ โดยรัฐมนตรีว่าการกระทรวงอุตสาหกรรมได้กล่าวว่า กระทรวงอุตสาหกรรมให้ความสำคัญกับการเพิ่มขีดความสามารถของผู้ประกอบการด้วยการประยุกต์ใช้เทคโนโลยีเพื่อสร้างคุณค่าใหม่ และสร้างการเติบโตอย่างยั่งยืนของภาคอุตสาหกรรมควบคู่กันไป รวมทั้งมีความยินดีเป็นอย่างยิ่งที่จะมีการดำเนินงานความร่วมมือร่วมกับสถานเอกอัครราชทูตญี่ปุ่นประจำประเทศไทยต่อไป

ที่มา : https://www.thaigov.go.th/news/contents/details/89927