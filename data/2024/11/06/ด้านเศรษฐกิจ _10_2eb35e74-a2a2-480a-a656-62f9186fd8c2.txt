รัฐบาลไทย-ข่าวทำเนียบรัฐบาล-กรุงไทยสนับสนุนโครงการ "Siriraj x MIT Hacking Medicine” สร้างสรรค์นวัตกรรมเพื่อสุขภาพผู้สูงอายุ


วันพุธที่ 6 พฤศจิกายน 2567
06/11/2567
พิมพ์
กรุงไทยสนับสนุนโครงการ "Siriraj x MIT Hacking Medicine” สร้างสรรค์นวัตกรรมเพื่อสุขภาพผู้สูงอายุ
ธ.กรุงไทยมอบเงินสนับสนุนโครงการ “Siriraj x MIT Hacking Medicine” จำนวน 1,000,000 บาท เพื่อส่งเสริมการพัฒนาความคิดสร้างสรรค์ด้านนวัตกรรมทางการแพทย์สำหรับผู้สูงอายุ ยกระดับการบริการด้านสุขภาพของประเทศ
นายผยง ศรีวณิช กรรมการผู้จัดการใหญ่ ธนาคารกรุงไทย พร้อมคณะผู้บริหารธนาคาร มอบเงินสนับสนุนโครงการ “Siriraj x MIT Hacking Medicine” ในหัวข้อ Scaling Aged Care in Developing Countries จำนวน 1,000,000 บาท เพื่อส่งเสริมการพัฒนาความคิดสร้างสรรค์ด้านนวัตกรรมทางการแพทย์สำหรับผู้สูงอายุ ในการยกระดับการบริการด้านสุขภาพของประเทศ โดยมี ศาสตราจารย์ นายแพทย์ อภิชาติ อัศวมงคลกุล คณบดีคณะแพทยศาสตร์ศิริราชพยาบาล มหาวิทยาลัยมหิดล เป็นผู้รับมอบ ณ ห้องประชุมราชปนัดดาสิรินธร อาคารศรีสวรินทิรา โรงพยาบาลศิริราช เมื่อเร็วๆ นี้
โครงการ  “Siriraj x MIT Hacking Medicine” จัดขึ้นภายใต้ความร่วมมือระหว่างคณะแพทยศาสตร์ศิริราชพยาบาล มหาวิทยาลัยมหิดล และ Massachusetts Institute of Technology (MIT) เพื่อระดมความคิดสร้างสรรค์ ผ่านการแข่งขันเสนอไอเดียและนวัตกรรมใหม่ๆ มาใช้แก้ปัญหาด้านสุขภาพของผู้สูงอายุในประเทศไทยและภูมิภาคอาเซียนที่มีแนวโน้มสูงอย่างต่อเนื่อง โดยผู้ชนะในโครงการนี้ จะได้รับโอกาสพิเศษในการเข้าร่วมงานกับ MIT Grand Hack 2025 ณ เมืองบอสตัน สหรัฐอเมริกา เพื่อเรียนรู้และพัฒนานวัตกรรมทางการแพทย์ระดับโลก โดยคณะผู้บริหารธนาคารได้เข้าร่วมเป็นกรรมการตัดสินการแข่งขัน และเข้าร่วมเป็น Mentors เพื่อให้คำปรึกษาและแนะนำการต่อยอดโมเดลทางธุรกิจ สอดคล้องกับยุทธศาสตร์ธนาคาร ที่ให้ความสำคัญกับบริการด้านสุขภาพ ซึ่งเป็น 1 ใน 5 ระบบนิเวศหลัก ที่ธนาคารมุ่งมั่นนำเทคโนโลยีและนวัตกรรมทางการเงินที่ทันสมัย มายกระดับการบริการ ส่งเสริมการให้คนไทยเข้าถึงบริการสุขภาพอย่างทั่วถึง สะดวก และปลอดภัย และเข้าถึงได้ผ่าน “กระเป๋าสุขภาพ” ในแอปพลิเคชัน “เป๋าตัง” ของธนาคาร เพื่อให้คนไทยมีสุขภาพที่ดี และมีคุณภาพชีวิต
ที่ดีขึ้น ตามแนวคิด “นวัตกรรมสร้างคุณค่า ตอบโจทย์ลูกค้า สู่ความยั่งยืน”

ที่มา : https://www.thaigov.go.th/news/contents/details/89940