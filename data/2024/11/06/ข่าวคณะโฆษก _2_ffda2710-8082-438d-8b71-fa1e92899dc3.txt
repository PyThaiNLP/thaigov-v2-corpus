รัฐบาลไทย-ข่าวทำเนียบรัฐบาล-​ศปช. เตือนประชาชนภาคเหนือตอนบน (แม่ฮ่องสอน เชียงใหม่ ลำพูน และเชียงราย) ระวังอันตรายพายุฝนฟ้าคะนองจากคลื่นกระแสลมฝ่ายตะวันตก ช่วง 6 – 8 พ.ย. นี้  


วันพุธที่ 6 พฤศจิกายน 2567
06/11/2567
พิมพ์
​ศปช. เตือนประชาชนภาคเหนือตอนบน (แม่ฮ่องสอน เชียงใหม่ ลำพูน และเชียงราย) ระวังอันตรายพายุฝนฟ้าคะนองจากคลื่นกระแสลมฝ่ายตะวันตก ช่วง 6 – 8 พ.ย. นี้
​ศปช. เตือนประชาชนภาคเหนือตอนบน (แม่ฮ่องสอน เชียงใหม่ ลำพูน และเชียงราย) ระวังอันตรายพายุฝนฟ้าคะนองจากคลื่นกระแสลมฝ่ายตะวันตก ช่วง 6 – 8 พ.ย. นี้ ส่วนภาคใต้ยังคงมีฝนตกหนัก เฝ้าระวังอย่างต่อเนื่อง
วันนี้ (6 พ.ย. 67) เวลา 11.00 น.  นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า ในช่วง  6 - 8 พฤศจิกายน 2567 ขอให้ประชาชนในบริเวณภาคเหนือตอนบน โดยเฉพาะจังหวัดแม่ฮ่องสอน เชียงใหม่ ลำพูน และเชียงราย ระวังอันตรายจากพายุฝนฟ้าคะนอง ลมกระโชกแรง หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงระวังอันตรายจากฟ้าผ่า สำหรับเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตรด้วย สำหรับสถานการณ์ฝนในภาคใต้ ขอให้ประชาชนในพื้นที่ จังหวัดเพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ระนอง พังงา และกระบี่ ระวังอันตรายจากฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม
ในส่วนของกรณีพื้นที่จังหวัดชุมพรที่เกิดฝนตกหนักต่อเนื่องช่วงวันที่ 3 – 5 พฤศจิกายนที่ผ่านมา เกิดน้ำท่วมขัง บริเวณพื้นที่ ต.วังไผ่ พื้นที่ ต.ท่าตะเภาบริเวณหลังสนามกีฬา และ ต.ท่าตะเภา บริเวณสี่แยกโรงพยาบาลชุมพร และจังหวัดประจวบคีรีขันธ์ บริเวณพื้นที่ทางลอดใต้สะพานถนนเพชรเกษม กรมชลประทานได้ลงพื้นที่ดำเนินการสนับสนุนให้การช่วยเหลือติดตั้งเครื่องสูบน้ำเร่งสูบน้ำออกอย่างต่อเนื่อง ในบริเวณพื้นที่ดังกล่าวแล้ว ปัจจุบันสถานการณ์เข้าสู่ปกติเป็นที่เรียบร้อยแล้ว ทั้งนี้ ยังต้องเฝ้าติดตามสถานการณ์บริเวณพื้นที่ภาคใต้อย่างต่อเนื่อง
นายจิรายุกล่าวเพิ่มเติมว่า กรณีสะพานมิตรภาพ แม่ยาว - ดอยฮาง อำเภอเมือง จังหวัดเชียงราย ที่พังเสียหายจากเหตุอุทกภัย น้ำกัดเซาะคอสะพานชำรุดเสียหาย ส่งผลให้ประชาชนไม่สามารถสัญจรข้ามฝั่งได้ ปัจจุบันดำเนินการติดตั้งสะพานเหล็กสำเร็จรูป (Bailey Bridge) เรียบร้อยแล้ว โดยได้รับการสนับสนุนสะพานจากสำนักงานทางหลวงชนบทที่ 8 (นครสวรรค์) และสำนักงานทางหลวงชนบทที่ 9 (อุตรดิตถ์) ร่วมกับสำนักงานทางหลวงชนบทที่ 17 (เชียงราย) ทั้งนี้ ขอความร่วมมือประชาชนโปรดระมัดระวังในการใช้เส้นทางและสังเกตป้ายเตือน ป้ายแนะนำ และวางแผนก่อนออกเดินทาง

ที่มา : https://www.thaigov.go.th/news/contents/details/89928