รัฐบาลไทย-ข่าวทำเนียบรัฐบาล-“วราวุธ” เผย ศรส. รายงาน พบประชาชนขอความช่วยเหลือจาก พม. 18,909 กรณี  สูงสุด ปม โครงการรัฐแจกเงิน 10,000 บาท


วันพุธที่ 6 พฤศจิกายน 2567
“วราวุธ” เผย ศรส. รายงาน พบประชาชนขอความช่วยเหลือจาก พม. 18,909 กรณี  สูงสุด ปม โครงการรัฐแจกเงิน 10,000 บาท
“วราวุธ” เผย ศรส. รายงาน พบประชาชนขอความช่วยเหลือจาก พม. 18,909 กรณี สูงสุด ปม โครงการรัฐแจกเงิน 10,000 บาท
วันที่ 6 พฤศจิกายน 2567 ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมผู้บริหารกระทรวง พม. ว่า ในที่ประชุมมีการรายงานผลการดำเนินงานของศูนย์เร่งรัดจัดการสวัสดิภาพประชาชน (ศรส.) ในช่วงเดือนที่ผ่านมา ในรอบเดือนตุลาคม 2567 ระบุว่า มีประชาชนโทรเข้ามาที่ ศรส. ทางสายด่วน 1300 เพื่อขอรับบริการทั้งหมด 18,909 กรณี เฉลี่ยแล้วประมาณวันละ 610 กรณี ส่วนใหญ่ที่โทรเข้ามา เป็นสุภาพสตรีที่อยู่ในวัยทำงาน รองลงมาเป็นกลุ่มคนเปราะบาง คือ คนพิการ ผู้สูงอายุ เด็ก และเยาวชน ซึ่งที่น่าสนใจคือการให้คำปรึกษาทั้งหมด 8,805 กรณี และส่วนใหญ่เป็นเรื่องเกี่ยวกับโครงการกระตุ้นเศรษฐกิจปี 2567 แจกเงิน 10,000 บาท ผ่านผู้มีบัตรสวัสดิการแห่งรัฐ และคนพิการ ซึ่งคนส่วนใหญ่ให้ความสำคัญกับเรื่องนี้ และเป็นมาตรการที่รัฐบาลออกมา ตนจึงได้กำชับเจ้าหน้าที่กระทรวง พม. โดยเฉพาะกรมส่งเสริมและพัฒนาคุณภาพชีวิตคนพิการ (พก.) ให้เร่งประสานงานและดูแลเกี่ยวกับรายละเอียดของคนพิการแต่ละคนที่ยังไม่ได้รับเงิน เพราะติดเรื่องข้อมูลด้านใดที่ยังไม่ครบ
นายวราวุธ กล่าวว่า และที่น่าสนใจว่าการร้องเรียนจากแต่ละกรณี เราจะแบ่งเป็นแต่ละพื้นที่ ได้แก่ กรุงเทพมหานคร เขตปริมณฑล และส่วนภูมิภาค ซึ่งเรื่องที่ถูกร้องเรียนเข้ามาในเขตกรุงเทพมหานคร อันดับ 1 คือ คนไร้ที่พึ่ง และขอทาน รองลงมา คือ เรื่องรายได้และความเป็นอยู่ ถัดมาในเขตพื้นที่ปริมณฑล อันดับ 1 คือ ปัญหารายได้และความเป็นอยู่ รองลงมา คือ ความสัมพันธ์ในครอบครัว และเรื่องคนไร้ที่พึ่งและขอทาน และในส่วนภูมิภาค อันดับ 1 คือ เรื่องรายได้และความเป็นอยู่ รองลงมา คือ ปัญหาความรุนแรง จะเห็นได้ว่า ถ้าเรียงลำดับปัญหาจากกรุงเทพมหานคร ไปเขตพื้นที่ปริมณฑล จนถึงส่วนภูมิภาคนั้น ประเด็นที่คนร้องเรียนเรื่องคนไร้ที่พึ่งและขอทาน จะมีอยู่มากที่สุดในกรุงเทพมหานคร รองลงมาจะเป็นเขตปริมณฑล และส่วนในเขตภูมิภาคจะน้อยที่สุด ปัญหาเหล่านี้เป็นการสะท้อนให้เห็นว่า กระทรวง พม. ได้เน้นย้ำกันอยู่ตลอดว่าในกรุงเทพมหานคร มีคนให้ทานเยอะ ซึ่งในพื้นที่ใดที่มีคนให้ทานเยอะ ขอทานจะรวมตัวกัน และเมื่อออกไปยังเขตปริมณฑล มีคนให้เงินขอทานน้อยลง จะมีขอทานและเรื่องร้องเรียนเกี่ยวกับเรื่องนี้ลดลงมาด้วย ในส่วนของภูมิภาค แทบจะไม่มีการให้ทานเลย จึงแทบจะไม่มีกรณีการร้องเรียนเรื่องนี้
นายวราวุธ กล่าวว่า ขอฝากพี่น้องประชาชน ว่า การแก้ไขปัญหาเรื่องขอทาน นับเป็นเรื่องใหญ่ระดับชาติก็ว่าได้ แต่สามารถแก้ไขได้ ด้วยกลไกเพียงนิดเดียว คือ พี่น้องประชาชนต้องหยุดให้ทาน เพราะความสงสาร จะก่อให้เกิดปัญหาอีกหลายอย่างตามมา และยังสะท้อนให้เห็นได้ว่านิสัยของคนในเมือง และต่างจังหวัด ซึ่งคนที่เข้ามาเป็นคนไร้ที่พึ่งในกรุงเทพมหานคร และขอทานนั้น แปลว่า บุลคลนั้นทำมาหากินไม่ได้แล้ว บางคนไม่มีข้าวจะกิน ไม่มีที่จะอยู่ เมื่อเปรียบเทียบกับในเขตพื้นที่ต่างจังหวัดจะเห็นว่าเมื่อไม่มีข้าวกิน ยังสามารถไปขอแบ่งปันข้าวจากเพื่อนบ้านได้ ความมีน้ำใจโอบอ้อมอารี คือนิสัยคนไทยในต่างจังหวัด ซึ่งจะแตกต่างกับวิถีชีวิตของคนในเมือง เป็นการสะท้อนให้เห็นถึงความเข้มแข็งของสังคมไทยที่มีอยู่ในต่างจังหวัด ขอฝากไว้ว่าในกรุงเทพมหานคร วิถีชีวิตของคนเมือง อาจจะถูกเปลี่ยนไป แต่ยังรักษาไว้ซึ่งความโอบอ้อมอารี เพียงแต่ความโอบอ้อมอารีเหล่านั้น ไม่ได้แปลว่าต้องให้ทานกับขอทาน เพราะการขอทานนั้นผิดกฎหมาย
นายวราวุธ กล่าวว่า ศรส. ยังได้รายงานประเด็นความรุนแรงประจำเดือน ต.ค. 67  ระบุส่วนใหญ่เป็นปัญหาความรุนแรงที่เกิดขึ้นกับสุภาพสตรีที่เป็นผู้ถูกกระทำ มีมากถึง 459 ราย คิดเป็น 74% รองลงมาเป็นความรุนแรงที่เกิดขึ้นกับ เด็ก เยาวชน และผู้สูงอายุ และส่วนใหญ่เกิดจากบุคคลในครอบครัวเป็นผู้กระทำ ดังนั้น สถาบันครอบครัวในประเทศไทย คือฟางเส้นสุดท้ายของสังคมไทย ความอบอุ่นและความใกล้ชิดของบุคคลในครอบครัว จะเป็นสิ่งที่ป้องกันความรุนแรงที่จะเกิดขึ้นกับสมาชิกในครอบครัว และจะไม่สามารถเอาความไม่ดีมาถ่ายทอดสู่สังคมไทยได้
นายวราวุธ กล่าวว่า อย่างไรก็ตามกรณี โครงการกระตุ้นเศรษฐกิจ ปี 2567 แจกเงิน 10,000 บาท ที่พี่น้องคนพิการได้ลงทะเบียนไว้ก่อนวันที่ 31 สิงหาคม 2567 ยังมีพี่น้องคนพิการอีกจำนวนหนึ่งที่ยังไม่ได้รับเงินจำนวนนี้ สืบเนื่องมาจากข้อมูลยังไม่ตรงกัน การผูกบัญชีเข้ากับระบบของกระทรวง พม. และกระทรวงมหาดไทย ยังไม่ครบถ้วน รวมถึงพร้อมเพย์ ขอฝากไปยังพี่น้องคนพิการว่าเงินจำนวนนี้ คนพิการยังสามารถยืนยันสิทธิ์นี้ไว้ได้ ถึงวันที่ 3 ธันวาคม 2567 เท่านั้น ขอให้ทุกคนเร่งแก้ไขข้อมูลให้ตรงตามทะเบียน ถ้าหากมีข้อสงสัย สามารถโทรสอบถามได้ 24 ชั่วโมง ที่สายด่วน พม. 1300 ศูนย์เร่งรัดจัดการสวัสดิภาพประชาชน (ศรส.) เราจะให้คำแนะนำได้ว่าจะสามารถรักษาสิทธิ์ได้อย่างไร สำหรับพี่น้องคนพิการที่ลงทะเบียนไม่ทันวันที่ 31 สิงหาคมที่ผ่านมา ต้องรอฟังแนวทางจากรัฐบาล และจากกระทรวงการคลัง ว่าในก้าวต่อไปจะมีแนวทางการมอบเงิน 10,000 บาทนี้อย่างไร แต่สำหรับคนที่ลงทะเบียนแล้วยังมีเวลาในการปรับข้อมูลให้ตรงและถูกต้อง จนถึงวันที่ 3 ธันวาคมนี้ เพื่อที่จะรักษาสิทธิ์ไว้
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เงินดิจิตอลWallet #คนไร้บ้านคนขอทาน

ที่มา : https://www.thaigov.go.th/news/contents/details/89937