รัฐบาลไทย-ข่าวทำเนียบรัฐบาล-“รมว.นฤมล” มอบประกาศนียบัตรการฝึกอบรม“นักบริหารการเกษตรและสหกรณ์”กว่า 900 คน ตั้งเป้าสร้างภาวะผู้นำให้นักบริหารยุคใหม่ 


วันพฤหัสบดีที่ 7 พฤศจิกายน 2567
“รมว.นฤมล” มอบประกาศนียบัตรการฝึกอบรม“นักบริหารการเกษตรและสหกรณ์”กว่า 900 คน ตั้งเป้าสร้างภาวะผู้นำให้นักบริหารยุคใหม่
“รมว.นฤมล” มอบประกาศนียบัตรการฝึกอบรม“นักบริหารการเกษตรและสหกรณ์”กว่า 900 คน ตั้งเป้าสร้างภาวะผู้นำให้นักบริหารยุคใหม่ เพื่อขับเคลื่อนนโยบายอย่างเป็นระบบ สู่การขจัดความยากจนให้เกษตรกร
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานในพิธีมอบประกาศนียบัตรแก่ผู้ผ่านการฝึกอบรม นักบริหารของกระทรวงเกษตรและสหกรณ์ ประจำปี 2567 โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารหน่วยงานในสังกัด และผู้ผ่านการอบรมฯ ทั้ง 9 รุ่นจำนวน 922 คน เข้าร่วมในพิธี ณ สโมสรทหารบก กรุงเทพฯ ว่า การฝึกอบรมดังกล่าวมีวัตถุประสงค์เพื่อพัฒนาศักยภาพบุคลากรในระดับผู้บริหารของกระทรวงเกษตรและสหกรณ์ มีการบูรณาการความรอบรู้ในมิติของวิชาการ และการทำงานร่วมกัน ตลอดจนการสร้างภาวะผู้นำ และมุมมองความคิดของนักบริหารยุคใหม่ เพื่อเตรียมก้าวขึ้นสู่การเป็นนักบริหารระดับสูงของกระทรวงเกษตรและสหกรณ์
ศ.ดร.นฤมล กล่าวต่อว่า การอบรมดังกล่าวจะส่งผลให้เกิดผลสัมฤทธิ์ที่ดีต่อระบบบริหารจัดการในระดับกรม กองต่าง ๆ และสามารถพัฒนาภารกิจในภาคการเกษตรให้ประสบความสำเร็จทั้งในปัจจุบันและอนาคต ซึ่งจะเชื่อมโยงไปสู่เป้าหมายแห่งการพัฒนาในภาพรวมของรัฐบาล โดยจะก่อให้เกิดการทำงานที่มีผลสะท้อนมายังคุณภาพชีวิตของเกษตรกร และความสุขของผู้บริโภคสินค้าเกษตรอย่างเป็นรูปธรรม โดยขับเคลื่อนงานภายใต้นโยบายของกระทรวงเกษตรและสหกรณ์ที่เชื่อมโยงกับนโยบายรัฐบาล ทั้ง 9 ข้อ ซึ่งจะเป็นกลไกในการขับเคลื่อนการพัฒนาภาคการเกษตรอย่างเป็นระบบ และต่อเนื่อง รวมทั้งจะเป็นแนวทางพัฒนาและปฏิรูปภาคการเกษตรไทยที่จะสร้างความมั่นคง และยกระดับคุณภาพชีวิต ขจัดความยากจนให้เกษตรกรอย่างยั่งยืน
ด้านนายประยูร อินสกุล ปลัดกระทรวงเกษตรและสหกรณ์ กล่าวว่า กระทรวงเกษตรฯ คาดหวังที่จะสร้าง นักบริหารรุ่นใหม่ที่มีความรู้ ความเข้าใจนโยบายของรัฐบาล นโยบายของกระทรวงเกษตรและสหกรณ์ และขับเคลื่อนนโยบายสู่บทบาทภารกิจของหน่วยงานได้อย่างชัดเจน ภายใต้แนวคิด ทฤษฎีและกลยุทธ์ใหม่ ๆ เพื่อรองรับภารกิจที่มีการเปลี่ยนแปลงอย่างรวดเร็วทั้งในปัจจุบันและอนาคตซึ่งนักบริหารที่ดีจะต้องมีภาวะผู้นำ มีหลักการบริหาร การวางแผน และพร้อมที่จะบริหารงานได้อย่างมีประสิทธิภาพ นอกจากนี้ จะต้องรู้จักสร้างเครือข่ายเพื่อแลกเปลี่ยนความคิดเห็นระหว่างกันซึ่งจะเป็นประโยชน์ต่อการปฏิบัติงานของตนเอง และบูรณาการงานของกระทรวงเกษตรและสหกรณ์ในโอกาสต่อไปอีกด้วย
ทั้งนี้ สำหรับปีงบประมาณ พ.ศ. 2567 สถาบันเกษตราธิการได้ดำเนินการจัดฝึกอบรมให้แก่ข้าราชการ พนักงานรัฐวิสาหกิจในสังกัด องค์การมหาชนในกำกับกระทรวงเกษตรและสหกรณ์ และบุคลากรภาครัฐจากหน่วยงานภายนอก
มีผู้ผ่านการฝึกอบรมจากทุกหน่วยงานในสังกัด และนอกสังกัดกระทรวงเกษตรและสหกรณ์ ซึ่งเป็นกลุ่มผู้นำ การเปลี่ยนแปลงที่สำคัญ ประกอบด้วย หลักสูตรนักบริหารระดับสูง กระทรวงเกษตรและสหกรณ์ รุ่นที่ 7(นบส.กษ.) จำนวน 54 คน หลักสูตรนักบริหารการพัฒนาการเกษตรและสหกรณ์ ระดับสูง (นบส.) รุ่นที่ 86 - 88 จำนวน 349 คน และหลักสูตรนักบริหารการพัฒนาการเกษตรและสหกรณ์ ระดับกลาง (นบก.) รุ่นที่ 108 - 112 จำนวน 519 คน รวมผู้ผ่านการอบรมทั้งสิ้น 922 คน

ที่มา : https://www.thaigov.go.th/news/contents/details/89983