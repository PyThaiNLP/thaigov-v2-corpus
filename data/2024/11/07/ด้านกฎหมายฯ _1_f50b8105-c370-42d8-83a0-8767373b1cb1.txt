รัฐบาลไทย-ข่าวทำเนียบรัฐบาล-กระทรวงยุติธรรม ติดตาม เร่งรัดการดำเนินงานป้องกัน ปราบปรามฯ ยกระดับการแก้ไขปัญหายาเสพติด


วันพฤหัสบดีที่ 7 พฤศจิกายน 2567
07/11/2567
พิมพ์
กระทรวงยุติธรรม ติดตาม เร่งรัดการดำเนินงานป้องกัน ปราบปรามฯ ยกระดับการแก้ไขปัญหายาเสพติด
กระทรวงยุติธรรม ติดตาม เร่งรัดการดำเนินงานป้องกัน ปราบปรามฯ ยกระดับการแก้ไขปัญหายาเสพติด
ในวันพฤหัสบดีที่ ๗ พฤศจิกายน ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด ครั้งที่ ๑/๒๕๖๗ โดยมี​ นายสมคิด​ เชื้อคง​ รองเลขาธิการนายกรัฐมนตรี นายนิยม​ เติมศรีสุข​ ผู้ช่วยรัฐมนตรีประจำกระทรวงยุติธรรม​ นายโกมล​ พรมเพ็ง​ ผู้ตรวจราชการกระทรวงยุติธรรม​ รักษาราชการแทนรองปลัดกระทรวงยุติธรรม พันตำรวจโท​ ภาณุรัตน์​ หลักบุญ​ เลขาธิการสำนักงานคณะกรรมการป้องกันและปราบปรามยาเสพติด​ นางอุษา​ จั่นพลอย​ บุญเปี่ยม​ ผู้ช่วยปลัดกระทรวงยุติธรรม​​ คณะกรรมการฯ​ ผู้แทนหน่วยงานในสังกัดกระทรวงยุติธรรม​ และผู้แทนจากหน่วยงานที่เกี่ยวข้อง​ เข้าร่วมฯ ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารกระทรวงยุติธรรม
โดยที่ประชุมได้รับทราบคำสั่งนายกรัฐมนตรีที่ ๓๕๒/๒๕๖๗ ลงวันที่ ๗ ตุลาคม ๒๕๖๗ เรื่อง แต่งตั้งคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด รวมถึงสรุปข้อสั่งการนายกรัฐมนตรีในการตรวจราชการ ณ จังหวัดร้อยเอ็ด
นอกจากนี้ ที่ประชุมได้ร่วมกันพิจารณา​ (ร่าง)​ แผนการป้องกัน ปราบปราม และแก้ไขปัญหายาเสพติด ปีงบประมาณ พ.ศ. ๒๕๖๘​ และมีมติเห็นชอบให้นำข้อสังเกตของคณะกรรมการฯ ไปปรับปรุงแก้ไขเพิ่มเติมเพื่อให้ (ร่าง) แผนการป้องกันฯ มีความสมบูรณ์มากยิ่งขึ้น รวมถึงพิจารณากลไกการดำเนินงานรองรับคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด ประกอบด้วย การจัดตั้งศูนย์อำนวยการและศูนย์ปฏิบัติการ​ฯ​ จำนวน​ ๒ ศูนย์ ได้แก่ ๑) ศูนย์ปฏิบัติการติดตามเร่งรัดการบำบัดรักษา ฟื้นฟูสภาพทางสังคม ป้องกันและปราบปรามยาเสพติด และ ๒) ศูนย์อำนวยการและศูนย์ปฏิบัติการป้องกันและปราบปรามยาเสพติดระดับพื้นที่ ตลอดจนการแต่งตั้งคณะอนุกรรมการฯ จำนวน ๖ คณะ ประกอบด้วย ๑) คณะอนุกรรมการการป้องกัน ปราบปรามการพักคอยยาเสพติดในพื้นที่ตอนใน และสกัดกั้นการลำเลียงยาเสพติดลงสู่พื้นที่ภาคใต้ ๒) คณะอนุกรรมการกลั่นกรองคำขออนุมัติแจ้งข้อหาแก่ผู้กระทำความผิดฐาน สนับสนุนช่วยเหลือ หรือสมคบกันกระทำความผิดร้ายแรงเกี่ยวกับยาเสพติด ๓) คณะอนุกรรมการสืบสวนสอบสวนขยายผลด้านการเงินคดียาเสพติด ๔) คณะทำงานประสานงานหน่วยปฏิบัติการเฉพาะกิจร่วมไทย-ออสเตรเลีย ว่าด้วยความร่วมมือด้านยาเสพติด การฟอกเงิน และอาชญากรรมข้ามชาติ ๕) คณะทำงานสกัดกั้นและปราบปรามยาเสพติด ณ ท่าอากาศยานสากล (Airport Interdiction Task Force) และ ๖) คณะทำงานสกัดกั้นและปราบปรามยาเสพติด ณ ท่าเรือสากล (Seaport Interdiction Task Force) โดยที่ประชุมได้รับรองมติการประชุมเห็นชอบตามที่ฝ่ายเลขานุการเสนอ
โอกาส​นี้ รัฐมนตรีว่าการกระทรวงยุติธรรม กล่าวว่า นโยบายปราบปรามยาเสพติดของรัฐบาลไม่เพียงเป็นวาระแห่งชาติ แต่เป็นวาระของระดับนานาชาติที่ต้องร่วมมือกันในการปราบปรามให้ครบวงจรทุกมิติ ซึ่งที่ผ่านมาการปราบปรามยาเสพติดของไทยจะประสานกับประเทศเพื่อนบ้านแค่ทวิภาคี แต่จากนี้จะขยายความร่วมมือกับประเทศเพื่อนบ้านเพิ่มขึ้นในการร่วมกันสกัดกั้นลำเลียงยาเสพติด โดยเฉพาะยาเสพติดที่ใช้ประเทศไทยเป็นทางผ่านไปสู่ประเทศที่ ๓ รวมถึงยาเสพติดที่ส่งเข้ามากระจายภายในประเทศไทยโดยตรง ขณะเดียวกันจะใช้มาตรการทางกฎหมายที่เกี่ยวข้องกับการยึดทรัพย์ให้เข้มข้นขึ้น ยกระดับฟ้องร้องให้ผู้ค้ายาเสพติดเป็นผู้ล้มละลายเพื่อที่จะยึดทรัพย์ได้มากขึ้น นอกจากนี้ จะประสานกับฝ่ายปกครองส่วนท้องถิ่นในการค้นหาผู้เสพในชุมชนเพื่อนำเข้าสู่ระบบการบำบัดรักษา รวมถึงระบบการติดตามช่วยเหลือไม่ให้มีการหวนกลับมาเสพยาเสพติดซ้ำ ทั้งด้านการศึกษา การฝึกอาชีพ การฟื้นฟูสภาพทางสังคม ทั้งนี้ เพื่อคืนคนมีคุณภาพไปสู่สังคมตามนโยบายของรัฐบาล

ที่มา : https://www.thaigov.go.th/news/contents/details/89991