รัฐบาลไทย-ข่าวทำเนียบรัฐบาล-บสย. – KODIT ผนึกความร่วมมือครั้งสำคัญ ยกระดับการค้ำประกันสินเชื่อ SMEs ในประเทศไทย สู่สถาบันค้ำประกันเครดิตแห่งชาติ (NaCGA)


วันพฤหัสบดีที่ 7 พฤศจิกายน 2567
07/11/2567
พิมพ์
บสย. – KODIT ผนึกความร่วมมือครั้งสำคัญ ยกระดับการค้ำประกันสินเชื่อ SMEs ในประเทศไทย สู่สถาบันค้ำประกันเครดิตแห่งชาติ (NaCGA)
นายเผ่าภูมิ โรจนสกุล รมช.คลัง เป็นสักขีพยานพิธีลงนาม MOU ระหว่าง บสย. กับ KODIT สถาบันค้ำประกันสินเชื่อของสาธารณรัฐเกาหลี
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ร่วมด้วย นางสาวสภัทร์พร ธรรมาภรณ์พิลาศ รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการเงิน และนายสุพัฒน์ เมธีวรพจน์ ประธานกรรมการ บรรษัทประกันสินเชื่ออุตสาหกรรมขนาดย่อม (บสย.) ให้เกียรติเป็นสักขีพยานในพิธีลงนามบันทึกข้อตกลงความร่วมมือ (MOU) ระหว่าง บรรษัทประกันสินเชื่ออุตสาหกรรมขนาดย่อม (บสย.) กับ Korea Credit Guarantee Fund (KODIT) สถาบันค้ำประกันสินเชื่อของสาธารณรัฐเกาหลี โดยมี นายสิทธิกร ดิเรกสุนทร กรรมการและผู้จัดการทั่วไป บสย. เป็นผู้ร่วมลงนามกับ Mr .CHOI Won-mok, Chairperson and CEO of the Korea Credit Guarantee Fund (KODIT)
สำหรับการลงนามความร่วมมือในครั้งนี้ เพื่อยกระดับและพัฒนาการค้ำประกันสินเชื่อให้แข็งแกร่ง เสริมสร้างกลไกการค้ำประกันสินเชื่อ การบริหารจัดการความเสี่ยงที่ดีขึ้น เพื่อทางศักยภาพในการสนับสนุนทางการเงินให้กับผู้ประกอบการ SMEs รวมทั้ง การยกระดับโมเดลการให้คะแนนเครดิตค้ำประกันสินเชื่อ หรือ Credit Scoring ซึ่งจะทำให้ทั้งสององค์กรก้าวสู่บทบาทใหม่ ในฐานะผู้สนับสนุนด้านเครดิตในด้านการเข้าถึงสินเชื่อและนำโมเดลทางด้าน Credit Scoring ไปใช้กับรูปแบบธุรกิจใหม่ ปรับปรุงและยกระดับการดำเนินงาน
นอกจากการยกระดับความร่วมมือ และร่วมศึกษาดูงานแล้ว การลงนาม MOU ดังกล่าว ยังเป็นการขยายศักยภาพและสร้างความพร้อมของการค้ำประกันสินเชื่อ บสย. เพื่อนำไปสู่การจัดตั้ง “สถาบันค้ำประกันเครดิตแห่งชาติ” หรือ นากก้า (NaCGA : National Credit Guarantee Agency) โดยขยายขอบเขตการค้ำประกันสินเชื่อในรูปแบบการค้ำประกันโดยตรง (Direct Guarantee) ด้วยการเป็นผู้ประเมินความเสี่ยงด้านเครดิตของผู้ประกอบการ ตั้งแต่การตรวจสอบข้อมูล การประเมินความเสี่ยงรายบุคคล การคิดค่าธรรมเนียมการค้ำประกันตามระดับความเสี่ยง (Risk-Based Pricing) ซึ่งจะทำให้ บสย. ขยายขอบเขตการให้ความช่วยเหลือผู้ประกอบการได้มากยิ่งขึ้น ครอบคลุมความต้องการของผู้ประกอบการในทุกๆ กลุ่มได้มากขึ้น
การลงนาม MOU ในครั้งนี้ยังรวมถึงการค้ำประกันผู้ประกอบการระหว่างประเทศ เพื่อสนับสนุนการขยายตัวและการเติบโตของ SMEs ทั้งของประเทศไทยและสาธารณรัฐเกาหลีขึ้นสู่ระดับสากล ซึ่ง KODIT เป็นสถาบันค้ำประกันที่มุ่งเน้นการช่วยเหลือธุรกิจขนาดกลาง มีรูปแบบการค้ำประกันรายบุคคล (Individual Guarantee) และการให้บริการแบบโดยตรง Direct Approach Guarantee โดยมีกระบวนการอนุมัติค้ำประกันที่มีการวิเคราะห์และประเมินศักยภาพทางธุรกิจของ SMEs ด้วยการใช้แบบจำลองทางการเงิน KODIT Rating System และใช้ Corporate Rating System; CCRS Rating เพื่อพิจารณาระดับความเสี่ยงของ SMEs และสามารถกำหนดระดับอัตราค่าธรรมเนียมการค้ำประกันตามระดับความเสี่ยง โดยมีธุรกรรมหรือผลิตภัณฑ์ค้ำประกันที่หลากหลายเพื่อรองรับผู้ประกอบการ SMEs ในแต่ละกลุ่ม (Segmentation) อาทิ การค้ำประกันสินเชื่อตามกลุ่มผู้ประกอบการ, การค้ำประกันสินเชื่อเพื่อโครงสร้างพื้นฐานของประเทศ, การบริหารจัดการข้อมูลด้านสินเชื่อ การให้คำปรึกษาทางการเงินและด้านบริหารจัดการองค์กรหรือบริษัท และการลงทุนแบบ Guarantee-aligned Equity Investment เป็นต้น

ที่มา : https://www.thaigov.go.th/news/contents/details/89988