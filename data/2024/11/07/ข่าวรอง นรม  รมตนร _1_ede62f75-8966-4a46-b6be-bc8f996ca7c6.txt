รัฐบาลไทย-ข่าวทำเนียบรัฐบาล-“รองนายก ประเสริฐ” ประธาน คทช. เห็นชอบแนวทางแก้ไขความเดือดร้อนของราษฎร ในพื้นที่นิคมลำน้ำน่าน ที่ยืดเยื้อกว่า 55 ปี พร้อม One Map อีก 13 จังหวัด เสนอ ครม. พิจารณา


วันพฤหัสบดีที่ 7 พฤศจิกายน 2567
07/11/2567
พิมพ์
“รองนายก ประเสริฐ” ประธาน คทช. เห็นชอบแนวทางแก้ไขความเดือดร้อนของราษฎร ในพื้นที่นิคมลำน้ำน่าน ที่ยืดเยื้อกว่า 55 ปี พร้อม One Map อีก 13 จังหวัด เสนอ ครม. พิจารณา
“รองนายก ประเสริฐ” ประธาน คทช. เห็นชอบแนวทางแก้ไขความเดือดร้อนของราษฎร
ในพื้นที่นิคมลำน้ำน่าน ที่ยืดเยื้อกว่า 55 ปี พร้อม One Map อีก 13 จังหวัด เสนอ ครม. พิจารณา
วันนี้ (7 พฤศจิกายน 2567) เวลา 13.00 น. ณ ห้องประชุม 301 ตึกบัญชาการ ทำเนียบรัฐบาล นายประเสริฐ จันทรรวงทอง รองนายกรัฐมนตรี เป็นประธานการประชุมคณะกรรมการนโยบายที่ดินแห่งชาติ  (คทช.) ครั้งที่ 2/2567 โดยมีหน่วยงานที่เกี่ยวข้องกับการบริหารจัดการที่ดินและทรัพยากรดินของประเทศเข้าร่วมประชุมฯ
โดยประธาน คทช. ได้มอบนโยบายให้แก่ส่วนราชการดังนี้ 1) นโยบายการจัดที่ดินทำกินโดยให้มุ่งเน้นการพัฒนาอาชีพและรายได้  ให้มีความต่อเนื่องและเพียงพอ 2) ให้ควาสำคัญกับการปรับปรุงแผนที่ One Map 3) สร้างความสมดุลการใช้ประโยชน์ที่ดินกับการอนุรักษ์ทรัพยากรธรรมชาติ 4) บูรณาการการทำงานและข้อมูลด้านที่ดิน และ 5) นำเทคโนโลยีมาใช้ในการทำงาน โดยที่ประชุมมีการหารือเกี่ยวกับการแก้ไขปัญหาที่อยู่อาศัยและที่ทำกินของราษฎร โดยมุ่งเน้นให้ราษฎรมีความมั่นคงในการดำเนินชีวิตสามารถพัฒนาคุณภาพชีวิตและความเป็นอยู่ เช่น การแก้ไขปัญหาที่ดินทำกินของราษฎร กรณีพื้นที่นิคมสร้างตนเองลำน้ำน่าน จังหวัดอุตรดิตถ์ ที่ราษฎรสละที่ดินเพื่อสร้างเขื่อนสิริกิติ์ทำให้ต้องย้ายไปอยู่ในพื้นที่นิคมสร้างตนเองลำน้ำน่าน ตั้งแต่ พ.ศ. ๒๕๑๑ แต่ได้รับผลกระทบจากแนวเขตที่ดินที่ไม่ชัดเจนกว่า 1,000 ราย ตลอดจนการเพิ่มประสิทธิภาพการทำงานของภาครัฐเป็นการปรับปรุงแผนที่แนวเขตที่ดินของรัฐแบบบูรณาการมาตราส่วน 1 : 4000 (One Map) และแก้ไขปัญหาแนวเขตที่ดินของรัฐ และได้กำชับหน่วยงานที่เกี่ยวข้องดำเนินการตามกฎหมาย และกฎระเบียบที่เกี่ยวข้อง และให้เร่งดำเนินการให้แล้วเสร็จภายในเวลาที่กำหนด
โดยที่ประชุมมีการเห็นชอบเรื่องที่สำคัญ 4 เรื่องดังนี้
1. แนวทางการปรับปรุงแนวเขตที่ดินของรัฐ เพื่อแก้ไขปัญหาที่ดินทำกินของราษฎร กรณีพื้นที่นิคมสร้างตนเองลำน้ำน่าน อำเภอท่าปลา จังหวัดอุตรดิตถ์ โดยอาศัยการตัดสินใจเชิงนโยบาย ประกอบกับสภาพการใช้ประโยชน์ในพื้นที่ มาตรการช่วยเหลือผู้ที่ได้รับผลกระทบจากการกำหนดแนวเขตที่ดินของรัฐ และแนวทางการแก้ไขปัญหาผลกระทบที่ อาจเกิดขึ้นกับประชาชนจากการดำเนินงานปรับปรุงแผนที่แนวเขตที่ดินของรัฐฯ (One Map)
2. การปรับปรุงแผนที่แนวเขตที่ดินของรัฐแบบบูรณาการมาตราส่วน 1 : 4000 (One Map) และแก้ไขปัญหาแนวเขตที่ดินของรัฐของพื้นที่กลุ่มที่ 5 กลุ่มจังหวัดภาคใต้ จำนวน 11 จังหวัด และพื้นที่เร่งด่วนกลุ่มที่ 6 กลุ่มจังหวัดภาคเหนือตอนล่างและภาคตะวันตก จำนวน 2 จังหวัด (จังหวัดกาญจนบุรี และจังหวัดแม่ฮ่องสอน)
3. แนวทางปฏิบัติเพื่อลดขั้นตอน และเพิ่มประสิทธิภาพการดำเนินงานปรับปรุงแผนที่แนวเขตที่ดินของรัฐแบบบูรณาการ มาตราส่วน 1 : 4000 (One Map) โดยขอยกเว้นการปฏิบัติตามมติ ครม. เมื่อวันที่ 28 ก.พ. 55 (เรื่อง การเสนอร่าง พ.ร.ฎ. กําหนดแนวเขตให้เป็นพื้นที่ดําเนินการตามกฎหมาย) และมติ ครม. เมื่อวันที่ 22 มี.ค. 65 (เรื่อง แนวทางปฏิบัติเกี่ยวกับกรณีการตราร่างกฎหมายหรือร่างอนุบัญญัติที่ต้องจัดให้มีแผนที่ท้าย) เฉพาะกรณีการดําเนินการปรับปรุงแผนที่แนวเขตที่ดินของรัฐแบบบูรณาการ มาตราส่วน 1 : 4000 (One Map) เท่านั้น เพื่อให้การขับเคลื่อนงานด้านการปรับปรุงแผนที่แนวเขตที่ดินของรัฐ เกิดประสิทธิภาพจากความซ้ำซ้อนและระยะเวลาดำเนินการ เพื่อให้เกิดประโยชน์ในการบริหารจัดการที่ดินแก่ประชาชนและหน่วยงานของรัฐ และมีการแต่งตั้งคณะทำงาน CEO One Map เพื่อช่วยสนับสนุนการดำเนินการแก้ไขปรับปรุงแผนที่ One Map ให้รวดเร็วยิ่งขึ้น
4. การช่วยเหลือพี่น้องประชาชน ที่อาศัยอยู่ในพื้นที่ที่อยู่ระหว่างการพิสูจน์สิทธิในที่ดิน พื้นที่นำร่องจังหวัดกาญจนบุรีและแม่ฮ่องสอน ให้สามารถเข้าถึงประปาและไฟฟ้า โดยรัฐบาลได้สั่งการให้คทช. มาดำเนินการ โดยผ่านคณะทำงาน ซึ่งได้มีการสำรวจข้อเท็จจริงในพื้นที่ พร้อมวางแผนการดำเนินงาน โดยคาดว่าจะแก้ไขปัญหาแล้วเสร็จภายใน 10 เดือน

ที่มา : https://www.thaigov.go.th/news/contents/details/89990