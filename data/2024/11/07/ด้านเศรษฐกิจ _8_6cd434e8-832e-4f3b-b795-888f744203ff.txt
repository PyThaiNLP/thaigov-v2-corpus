รัฐบาลไทย-ข่าวทำเนียบรัฐบาล-กรมทางหลวง เปิดเส้นทาง “ถนนโอโซน” เชื่อมกระบี่ - พังงา สัมผัสธรรมชาติ - ส่งเสริมการท่องเที่ยว


วันพฤหัสบดีที่ 7 พฤศจิกายน 2567
กรมทางหลวง เปิดเส้นทาง “ถนนโอโซน” เชื่อมกระบี่ - พังงา สัมผัสธรรมชาติ - ส่งเสริมการท่องเที่ยว
...
กรมทางหลวง (ทล.) กระทรวงคมนาคม โดยแขวงทางหลวงกระบี่ สำนักงานทางหลวงที่ 17 ได้ดูแลและพัฒนา “ถนนป่าโอโซน” หรือที่ชาวบ้านเรียกขานกันว่า “ถนนป่าแก่” ให้เป็นเส้นทางคมนาคมที่สำคัญ ตั้งอยู่บนถนนเพชรเกษม หรือทางหลวงหมายเลข 4 ตั้งแต่ กม. ที่ 962+000 - 964+000 ตอนเขาคราม - ตลาดเก่า ตำบลทับปริก อำเภอเมือง จังหวัดกระบี่ ระยะทาง 3 กิโลเมตร เชื่อมต่อการคมนาคมระหว่างจังหวัดกระบี่และพังงา พร้อมทั้งรักษาความงดงามทางธรรมชาติ นับเป็นแหล่งท่องเที่ยวเชิงธรรมชาติที่สวยงามและมีเอกลักษณ์ของภาคใต้ ซึ่ง ทล. ได้ให้ความสำคัญในเรื่องความปลอดภัยในการเดินทางของประชาชน รวมถึงการดำเนินงานตามนโยบายของรัฐบาลในการส่งเสริมการท่องเที่ยวภายในประเทศผ่านการเดินทางทางถนน ช่วยยกระดับคุณภาพชีวิตและเศรษฐกิจของชุมชนในพื้นที่ และส่งเสริมการพัฒนาเส้นทางท่องเที่ยวอย่างยั่งยืน ทล. ขอแนะนำให้มาสัมผัสความมหัศจรรย์ของถนนป่าโอโซนในช่วงเวลาก่อน 8 โมงเช้า แสงแดดอ่อน ๆ สาดส่องผ่านใบไม้หนาทึบของต้นยางนาสูงตระหง่าน จะสร้างลวดลายแสงเงาบนพื้นถนนราวกับภาพวาดจากธรรมชาติ หากมาถึงตั้งแต่ 6 โมงครึ่ง อาจได้พบกับภาพอันน่าประทับใจของสายหมอกจาง ๆ ที่โอบล้อมขุนเขาหินปูน สร้างบรรยากาศอันสดชื่น สดใส เพิ่มพลังที่ดีแก่ชีวิต โดยตลอดเส้นทางจะมีป้ายบอกจุดชมวิวป่าโอโซนให้ได้จอดรถแวะถ่ายรูปเก็บความประทับใจ แต่แนะนำให้จอดรถชิดไหล่ทางเพื่อความปลอดภัย เนื่องจากมีรถสัญจรไปมาค่อนข้างเร็ว สำหรับการเดินทางจากอ่าวนางใช้เวลาเพียง 25 นาที และ 15 นาทีจากตัวเมืองกระบี่ ถนนป่าโอโซนแห่งนี้ถือเป็นจุดหมายปลายทางที่นักเดินทางสายธรรมชาติไม่ควรพลาด สัมผัสประสบการณ์ท่องเที่ยวที่แตกต่างและความงดงามของธรรมชาติอย่างใกล้ชิด และเมื่อผ่านถนนสายป่าโอโซนยังสามารถแวะสถานที่ท่องเที่ยวจากตัวเมืองกระบี่ มุ่งหน้าสู่จังหวัดพังงาและภูเก็ต ได้แก่ ณ ท่าปอมคลองสองน้ำ ถ้ำผีหัวโต ถ้ำลอด เขื่อนเขาค้อม วัดมหาธาตุวชิรมงคล อุทยานแห่งชาติธารโบกขรณี และวัดมหาธาตุแหลมสัก
ทั้งนี้ ทล. ขอความร่วมมือนักท่องเที่ยวไม่จอดยานพาหนะกีดขวางการจราจรบนทางหลวง และขอให้ทุกท่านเดินทางด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง สอบถามข้อมูลเพิ่มเติมได้ที่สายด่วน ทล. 1586 (โทรฟรีทุกเครือข่ายตลอด 24 ชั่วโมง) และแขวงทางหลวงกระบี่ โทร. 0 7561 1291

ที่มา : https://www.thaigov.go.th/news/contents/details/89981