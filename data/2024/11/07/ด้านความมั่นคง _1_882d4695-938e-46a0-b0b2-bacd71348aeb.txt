รัฐบาลไทย-ข่าวทำเนียบรัฐบาล-มท.3 แสดงวิสัยทัศน์ ย้ำไทยมุ่งพัฒนาเมืองอย่างยั่งยืนตามหลักเศรษฐกิจพอเพียง ผ่านเวทีการประชุม WUF 12


วันพฤหัสบดีที่ 7 พฤศจิกายน 2567
07/11/2567
พิมพ์
มท.3 แสดงวิสัยทัศน์ ย้ำไทยมุ่งพัฒนาเมืองอย่างยั่งยืนตามหลักเศรษฐกิจพอเพียง ผ่านเวทีการประชุม WUF 12
มท.3 แสดงวิสัยทัศน์ ย้ำไทยมุ่งพัฒนาเมืองอย่างยั่งยืนตามหลักเศรษฐกิจพอเพียง ผ่านเวทีการประชุม WUF 12
เมื่อวันที่ 4 พ.ย. ที่ผ่านมา น.ส.ซาบีดา ไทยเศรษฐ์ รัฐมนตรีช่วยว่าการกระทรวงมหาดไทย ร่วมแถลงวิสัยทัศน์ในการประชุม World Urban Forum (WUF) ครั้งที่ 12 ระหว่างวันที่ 4 - 8 พฤศจิกายน 2567 ณ กรุงไคโร สาธารณรัฐอาหรับอียิปต์ ซึ่งเป็นเวทีแลกเปลี่ยนองค์ความรู้และประสบการณ์ด้านการพัฒนาเมืองอย่างยั่งยืน และส่งเสริมการดำเนินงานตามวาระการพัฒนาเมืองใหม่ (New Urban Agenda : NUA) และเป้าหมายการพัฒนาที่ยั่งยืน (SDGs) เป้าหมายที่ 11 การทำให้เมืองและการตั้งถิ่นฐานของมนุษย์มีความทั่วถึง ปลอดภัย พร้อมรับการเปลี่ยนแปลงและยั่งยืน โดยกรมโยธาธิการและผังเมืองร่วมกับภาคเอกชน Urban Solutions จัดแสดงนิทรรศการการพัฒนาพื้นที่เฉพาะของประเทศไทย
นางสาวซาบีดา ได้กล่าวแสดงวิสัยทัศน์ในการประชุมโต๊ะกลมระดับรัฐมนตรี (Ministerial Roundtable) ในหัวข้อ "เมืองและที่อยู่อาศัย" ว่า ประเทศไทยมีการพัฒนาเมืองและชนบทอย่างยั่งยืน โดยยึดหลักปรัชญาเศรษฐกิจพอเพียงของพระบาทสมเด็จพระมหาภูมิพลอดุลยเดชมหาราช บรมนาถบพิตร ซึ่งสนับสนุนการเติบโตอย่างสมดุลและยั่งยืนในทุกพื้นที่ของประเทศไทย ไม่ว่าจะเป็นในเมืองหรือชนบท ความสอดคล้องกับเป้าหมาย การพัฒนาที่ยั่งยืนข้อที่ 11 เมืองและชุมชนที่ยั่งยืน และวาระใหม่แห่งการพัฒนาเมือง (NUA) ได้ตระหนักถึงความสำคัญของการแก้ปัญหาที่มุ่งเน้นชุมชน เพื่อรับมือกับความท้าทายต่าง ๆ ปัจจุบันประเทศไทยกำลังดำเนินการวางแผนผังเมืองอย่างครอบคลุมในทุกระดับ มีกติกา ข้อบังคับ กฎระเบียบที่มีประสิทธิภาพ และส่งเสริมการมีส่วนร่วมของประชาชน
"กระทรวงมหาดไทย โดยกรมโยธาธิการและผังเมือง มีโครงการที่กำลังดำเนินงานในระดับพื้นที่ ร่วมกับองค์ความร่วมมือระหว่างประเทศของเยอรมัน (GIZ) ซึ่งมีการบูรณาการร่วมกันหลายหน่วยงานในประเทศไทย ร่วมกันขับเคลื่อนโครงการพัฒนาเมืองแบบองค์รวม เพื่อส่งเสริมการเติบโตแบบคาร์บอนต่ำและการเป็นเมืองที่ฟื้นตัวได้ในพื้นที่ 3 จังหวัด ได้แก่ จังหวัดเชียงใหม่ จังหวัดขอนแก่น และจังหวัดภูเก็ต ขับเคลื่อนการพัฒนาระบบนิเวศเมืองและพื้นที่สีเขียว การใช้พลังงานสะอาด การใช้รถยนต์พลังงานไฟฟ้า รักษาสิ่งแวดล้อมในเมือง เพื่อการบรรเทาปัญหาฝุ่นละออง PM 2.5 กระทรวงมหาดไทยและพันธมิตรตั้งเป้าที่จะสร้างเมืองและชุมชนที่ตั้งรับและปรับตัวต่อการเปลี่ยนแปลงสภาพภูมิอากาศ เพื่อให้ประชาชนมีความปลอดภัย ความมั่นคง สร้างโอกาส และความสุขอย่างยั่งยืน"
ในการเข้าร่วมประชุมฯ ครั้งนี้มี ว่าที่ร้อยเอก ธีรพงศ์ ครุธดิลกานันท์ รองอธิบดีกรมโยธาธิการและผังเมือง รักษาราชการแทนอธิบดีกรมโยธาธิการและผังเมือง นางสาวอัญชลี ตันวานิช ที่ปรึกษาด้านการผังเมือง นางสาวสิริกุล เลี้ยงอนันต์ ผู้อำนวยการสำนักผังเมืองรวม นายเกิดศักดิ์ ยะโสธร ผู้อำนวยการกองการเจ้าหน้าที่ นางมณีวรรณ ชนะไพ ผู้เชี่ยวชาญด้านวิเคราะห์และประเมินผล นายปองพล ทองสมจิตร เลขานุการกรมโยธาธิการและผังเมือง และเจ้าหน้าที่ที่เกี่ยวข้อง เข้าร่วมด้วย

ที่มา : https://www.thaigov.go.th/news/contents/details/89976