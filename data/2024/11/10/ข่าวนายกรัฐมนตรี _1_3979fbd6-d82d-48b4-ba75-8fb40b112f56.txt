รัฐบาลไทย-ข่าวทำเนียบรัฐบาล-นายกฯ ยืนยันสนามบินสุวรรณภูมิพร้อมรับนักท่องเที่ยวช่วงไฮซีซั่น ย้ำดูแลนักท่องเที่ยวเต็มที่ มั่นใจไทยเป็นฮับท่องเที่ยว ชี้จากนโยบายฟรีวีซ่า นักท่องเที่ยวเพิ่มขึ้น 140%


วันอาทิตย์ที่ 10 พฤศจิกายน 2567
10/11/2567
พิมพ์
นายกฯ ยืนยันสนามบินสุวรรณภูมิพร้อมรับนักท่องเที่ยวช่วงไฮซีซั่น ย้ำดูแลนักท่องเที่ยวเต็มที่ มั่นใจไทยเป็นฮับท่องเที่ยว ชี้จากนโยบายฟรีวีซ่า นักท่องเที่ยวเพิ่มขึ้น 140%
นายกฯ ยืนยันสนามบินสุวรรณภูมิพร้อมรับนักท่องเที่ยวช่วงไฮซีซั่น ย้ำดูแลนักท่องเที่ยวเต็มที่ มั่นใจไทยเป็นฮับท่องเที่ยว ชี้จากนโยบายฟรีวีซ่า นักท่องเที่ยวเพิ่มขึ้น 140%
วันนี้ (10 พฤศจิกายน 2567) เวลา 16.40 น. ณ อาคารผู้โดยสารท่าอากาศนานาชาติสุวรรณภูมิ ชั้น 4 ภายหลังตรวจเยี่ยมอาคารผู้โดยสารสนามบินสุวรรณภูมิ เตรียมความพร้อมสร้างความเชื่อมั่น และแผนรับนักท่องเที่ยวในช่วง High Season
นางสาวแพทองธาร ชินวัตร นายกรัฐมนตรีให้สัมภาษณ์กับผู้สื่อข่าวว่า ไม่ได้กังวลในเรื่องใดเป็นพิเศษ เพราะทุกหน่วยงานมีความพร้อมและเต็มที่ที่จะให้บริการประชาชน แต่ได้กำชับเพิ่มเติมเพียงเล็กน้อยว่า ขอให้เจ้าหน้าที่ดูแลสุขภาพร่างกายของตัวเอง เพื่อเตรียมรับนักท่องเที่ยวที่จะเข้ามา ขณะเดียวกันต้องมีการดูแลนักท่องเที่ยวให้เป็นอย่างดี รวมถึงเจ้าหน้าที่ที่ต้องทำงานหนัก แต่ในเรื่องของระบบที่สนามบินสุวรรณภูมิ หรือเจ้าหน้าที่ตำรวจ   กระทรวงการท่องเที่ยวและกีฬา มีการเตรียมพร้อมเป็นอย่างดี เนื่องจากทุกคนตระหนักดีว่า การท่องเที่ยวถือเป็นหลักในการกระตุ้นเศรษฐกิจ ทุกฝ่ายต้องเต็มที่อย่างแน่นอน
ส่วนที่พบว่า จุดตรวจคนเข้าเมืองมีปัญหาในเรื่องความล่าช้า นายกรัฐมนตรีกล่าวว่า ตอนนี้ระบบพร้อมขึ้นมาก ได้มีการสอบถามเจ้าหน้าที่ว่าหากเกิดปัญหามีการเตรียมแผนสำรองไว้แล้วหรือไม่ โดยเจ้าหน้าที่ได้ยืนยันว่ามีการเตรียมแผนสำรองไว้หมดแล้ว ดังนั้นไม่ต้องห่วง ถือว่าไทยมีความพร้อมที่จะเป็นฮับการบิน และพร้อมที่จะดันการท่องเที่ยวให้เติบโต
นายกรัฐมนตรีกล่าวถึง เป้าหมายการท่องเที่ยวในปีนี้ ว่าตัวเลขเติบโตใกล้เคียงกับปี 2019 แต่อาจมีการปรับเปลี่ยนของเชื้อชาติที่เดินทางเข้ามาท่องเที่ยวในประเทศไทย โดยเฉพาะมีประเทศอินเดียเพิ่มมากขึ้น ผลสืบเนื่องมาจากอดีตนายกรัฐมนตรี นายเศรษฐา ทวีสิน ที่ได้ทำนโยบายฟรีวีซ่าไว้ ส่งผลให้มีนักท่องเที่ยวเพิ่มขึ้นร้อยละ 140  ในขณะเดียวกันทุกหน่วยงานจะดูแลเรื่องความปลอดภัยให้กับนักท่องเที่ยว

ที่มา : https://www.thaigov.go.th/news/contents/details/90064