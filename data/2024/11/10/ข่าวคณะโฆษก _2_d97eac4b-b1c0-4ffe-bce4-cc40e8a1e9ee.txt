รัฐบาลไทย-ข่าวทำเนียบรัฐบาล-​ศปช. เตือนประชาชนภาคใต้ 8 จังหวัด เฝ้าระวังสถานการณ์ฝนตกสะสมในช่วงวันที่ 11 - 12 พ.ย. อาจเกิดน้ำท่วมฉับพลันและน้ำป่าไหลหลาก ด้าน ปภ. เตรียมเฮลิคอปเตอร์ KA 32ช่วยเหลือประชาชนภาคใต้


วันอาทิตย์ที่ 10 พฤศจิกายน 2567
10/11/2567
พิมพ์
​ศปช. เตือนประชาชนภาคใต้ 8 จังหวัด เฝ้าระวังสถานการณ์ฝนตกสะสมในช่วงวันที่ 11 - 12 พ.ย. อาจเกิดน้ำท่วมฉับพลันและน้ำป่าไหลหลาก ด้าน ปภ. เตรียมเฮลิคอปเตอร์ KA 32ช่วยเหลือประชาชนภาคใต้
​ศปช. เตือนประชาชนภาคใต้ 8 จังหวัด เฝ้าระวังสถานการณ์ฝนตกสะสมในช่วงวันที่ 11 - 12 พ.ย. อาจเกิดน้ำท่วมฉับพลันและน้ำป่าไหลหลาก ด้าน ปภ. เตรียมเฮลิคอปเตอร์ KA 32 ช่วยเหลือประชาชนภาคใต้
วันนี้ (10 พ.ย. 67) เวลา 11.00 น.  นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า  ที่ประชุม ศปช. รับทรายการรายงานการเคลื่อนตัว พายุไต้ฝุ่น “หยินซิ่ง” บริเวณทะเลจีนใต้ตอนบนที่ซึ่งกำลังเคลื่อนตัวทางทิศตะวันตกค่อนทางเหนือเล็กน้อย และคาดว่าจะเคลื่อนเข้าใกล้ตอนใต้ของเกาะไหหลำ ประเทศจีน และชายฝั่งประเทศเวียดนามตอนกลางในช่วงวันที่ 11 - 12 พ.ย.   จะอ่อนกำลังลงเป็นพายุโซนร้อน พายุดีเปรสชัน และหย่อมความกดอากาศต่ำกำลังแรงตามลำดับ โดย พายุไต้ฝุ่น  “หยินซิ่ง” จะไม่เคลื่อนเข้าสู่ประเทศไทย ขอให้ประชาชนในพื้นที่ภาคใต้เฝ้าระวังในส่วนของผลกระทบจากร่องมรสุมพาดผ่านภาคใต้ตอนล่าง และประกอบกับมรสุมตะวันออกเฉียงเหนือกำลังปานกลางพัดปกคลุมอ่าวไทยตอนบน ทำให้เกิดมีฝนตกหนักถึงหนักมากในพื้นที่บางแห่ง
โดยกรมทรัพยากรธรณีขอให้ประชาชนในพื้นที่ภาคใต้ บริเวณ 8 จังหวัด แก่ จังหวัดชุมพร สุราษฎร์ธานี  นครศรีธรรมราช พัทลุง สงขลา ยะลา นราธิวาส และปัตตานี เฝ้าระวังสถานการณ์ฝนตกสะสมในช่วงวันที่ 11 - 12 พ.ย. ที่อาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม
ทั้งนี้ ด้านสำนักงานทรัพยากรน้ำแห่งชาติ  ได้รายงานต่อที่ประชุม ศปช. ประกาศเฝ้าระวังอ่างเก็บน้ำมากในพื้นที่ภาคใต้  จำนวน 7 แห่ง ได้แก่ อ่างเก็บน้ำขนาดกลาง 6 แห่ง ที่มีน้ำมาก (80-100%)  ได้แก่ อ่างเก็บน้ำบางกำปรัด อ่างเก็บน้ำบางวาด อ่างเก็บน้ำบางเหนียวดำ อ่างเก็บน้ำคลองกะทะ อ่างเก็บน้ำที่มีน้ำมาก (มากกว่า 100%) 2 แห่ง ได้แก่ อ่างเก็บน้ำห้วยลึก อ่างเก็บน้ำคลองหยา และอ่างเก็บน้ำขนาดเล็ก 1 แห่ง   ที่มีน้ำมาก (80-100%) อ่างเก็บน้ำคลองสวนหนัง
นายจิรายุ ได้กล่าวเพิ่มเติมถึงทางด้านกรมป้องกันและบรรเทาสาธารณภัย ได้เตรียมตรวจความพร้อมเฮลิคอปเตอร์ KA 32 ในการช่วยเหลือประชาชนในพื้นที่ภาคใต้หากเมื่อเกิดภัยพิบัติขึ้นมา

ที่มา : https://www.thaigov.go.th/news/contents/details/90059