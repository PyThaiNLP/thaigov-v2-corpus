รัฐบาลไทย-ข่าวทำเนียบรัฐบาล-“รองนายกฯ ประเสริฐ” มั่นใจ ประเทศไทยพร้อมเป็นศูนย์กลางเทคโนโลยีบล็อกเชนระดับโลก ชี้ศักยภาพทรัพยากรคน ความรู้ความสามารถ และโครงสร้างพื้นฐานด้านดิจิทัลที่แข็งแกร่ง  


วันอาทิตย์ที่ 10 พฤศจิกายน 2567
10/11/2567
พิมพ์
“รองนายกฯ ประเสริฐ” มั่นใจ ประเทศไทยพร้อมเป็นศูนย์กลางเทคโนโลยีบล็อกเชนระดับโลก ชี้ศักยภาพทรัพยากรคน ความรู้ความสามารถ และโครงสร้างพื้นฐานด้านดิจิทัลที่แข็งแกร่ง
“รองนายกฯ ประเสริฐ” มั่นใจ ประเทศไทยพร้อมเป็นศูนย์กลางเทคโนโลยีบล็อกเชนระดับโลก ชี้ศักยภาพทรัพยากรคน ความรู้ความสามารถ และโครงสร้างพื้นฐานด้านดิจิทัลที่แข็งแกร่ง พร้อมดึงดูดผู้คนทั่วโลกเข้ามาลงทุน
วันนี้ (10 พฤศจิกายน 2567) เมื่อวันที่ 9 พฤศจิกายน 2567 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อ เศรษฐกิจและสังคม (ดีอี) กล่าวในการเปิดงาน “Thailand Blockchain Week 2024” งานบล็อกเชนที่ยิ่งใหญ่ที่สุดในประเทศไทย ที่จัดขึ้นอย่างต่อเนื่องเป็นปีที่ 7 ภายใต้ แนวคิด “Invest, Innovate, Interconnect” เพื่อผลักดันให้ประเทศไทยเป็นศูนย์กลางของวงการบล็อกเชนของเอเชีย โดยมีผู้เชี่ยวชาญกว่า 150 คนทั้งระดับประเทศและระดับโลกเข้าร่วม
รองนายกรัฐมนตรีกล่าวว่าในยุคปัจจุบัน เทคโนโลยีได้เข้ามามีบทบาทสำคัญในทุกมิติของ ชีวิตเรา ตั้งแต่การทำงาน การเรียนรู้ ไปจนถึงการดำเนินชีวิตประจำวัน หนึ่งในเทคโนโลยีที่น่าจับตามอง และมีศักยภาพในการเปลี่ยนแปลงโลก คือ เทคโนโลยีบล็อกเชน เทคโนโลยีนี้ไม่เพียงแต่จะปฏิวัติวงการการเงินเท่านั้น แต่ยังสามารถนำไปประยุกต์ใช้ในหลากหลายอุตสาหกรรม เช่น การจัดเก็บข้อมูลประชาชน การออกใบอนุญาต การซื้อขายอสังหาริมทรัพย์  การสาธารณสุข เป็นต้น
ประเทศไทยเป็นประเทศที่มีความพร้อมที่จะเป็นศูนย์กลางเทคโนโลยีบล็อกเชนระดับโลก ด้วยศักยภาพด้านทรัพยากรบุคคลที่มีความรู้ความสามารถ มีผู้ใช้งานเป็นจำนวนมากและมีโครงสร้างพื้นฐานด้านดิจิทัลที่แข็งแกร่ง ที่จะดึงดูดนักลงทุน นักพัฒนา และผู้ประกอบการจากทั่วโลกให้มาลงทุนและ สร้างสรรค์นวัตกรรมใหม่ๆ ในประเทศไทย
“เมื่อประเทศไทยยกระดับเทคโนโลยีเทียบเท่าระดับสากลแล้ว ก็จะสามารถดึงดูดทรัพยากรมนุษย์ และ Digital Nomad จากหลายหลายวงการ เข้ามาในประเทศเพิ่มมากขึ้น ถือเป็นอีกหนึ่งกลยุทธ์สำคัญในการขับเคลื่อนเศรษฐกิจดิจิทัลของประเทศไทย เนื่องจากเหล่าผู้ประกอบการบุคลากร และ Digital Nomad เหล่านี้จะนำเงินทุน ความรู้ และทักษะใหม่ๆ เข้ามาสู่ประเทศ และยังช่วยกระตุ้นเศรษฐกิจในท้องถิ่นอีกด้วย และจากปัจจัยที่กล่าวมา เชื่อว่าจะสามารถสร้างมูลค่าเพิ่มให้กับเศรษฐกิจไทยอย่างมหาศาล ไม่เพียง แต่จะเพิ่มรายได้จากการลงทุนและการบริโภคของกลุ่มเป้าหมายเหล่านี้เท่านั้น ยังจะสร้างงานและโอกาส ทางธุรกิจใหม่ๆ ให้กับคนไทยอีกด้วย” นายประเสริฐกล่าว
นายสัญชัย ปอปลี ผู้ร่วมก่อตั้งและประธานเจ้าหน้าที่บริหาร บริษัท คริปโตมายด์ กรุ๊ป โฮลดิ้งส์ จำกัด กล่าวว่า Thailand Blockchain Week 2024 ถือเป็นงานที่ยิ่งใหญ่ที่สุดในรอบปี จัดต่อเนื่องมาโดยตลอดเพื่อส่งเสริมและผลักดันให้ประเทศไทยก้าวสู่การเป็นผู้นำด้านบล็อกเชนในระดับโลกในปีนี้ THBW จัดขึ้นเป็นครั้งที่ 7 ภายใต้แนวคิด “Invest, Innovate, Interconnect” มุ่งเน้นการส่ง เสริมการลงทุน นวัตกรรม และการเชื่อมโยงเครือข่ายในอุตสาหกรรมบล็อกเชนของประเทศไทย และเป็นเวที ในการรวมพลังของคนไทยทุกภาคส่วนในการขับเคลื่อนและพัฒนาอุตสาหกรรมบล็อกเชนของประเทศให้เติบโตอย่างยั่งยืน โดยมีเป้าหมายที่จะสร้างให้ประเทศไทยเป็นศูนย์กลางการพัฒนาและเติบโตของเทคโนโลยี บล็อกเชนในระดับภูมิภาคและนานาชาติ จากการประกาศเป้าหมายการเป็นศูนย์กลางบล็อกเชนของเอเชียในปีที่ผ่านมา ในปีนี้ประเทศไทย ก้าวข้ามผ่านเป้าหมายไปอีกขั้น ด้วยการเป็นเจ้าภาพจัดงานระดับโลกอย่าง DevCon งานประชุมนักพัฒนา เครือข่าย Ethereum ในระดับโลก และ ETH Global งานแข่งขัน Hackatron ทั่วโลก ซึ่งการเปลี่ยนแปลงครั้ง ใหญ่นี้ได้เปิดโอกาสให้ประเทศไทยได้ก้าวกระโดดไปข้างหน้า และพร้อมสำหรับการเป็นผู้นำในภูมิภาคอาเซียน
ทั้งนี้ งาน Thailand Blockchain Week 2024 เป็นเวทีสำคัญในการเชื่อมโยงผู้ประกอบการ นักลงทุน นักพัฒนา และหน่วยงานภาครัฐเข้าด้วยกัน เพื่อแลกเปลี่ยนความรู้และประสบการณ์ สร้างพันธมิตรทางธุรกิจ และร่วมกันผลักดันให้เกิดการพัฒนาอุตสาหกรรมบล็อกเชนในระดับสากล

ที่มา : https://www.thaigov.go.th/news/contents/details/90056