รัฐบาลไทย-ข่าวทำเนียบรัฐบาล-“ศศิกานต์” รองโฆษกรัฐบาล เชิญชวนประชาชนร่วมงาน “เทศกาลภาพยนตร์โลกแห่งกรุงเทพมหานคร ครั้งที่ 16” ระหว่างวันที่   7- 17 พ.ย. นี้ ชมภาพยนตร์หาชมยากกว่า 100 เรื่อง จาก 35 ประเทศทั่วโลก


วันอาทิตย์ที่ 10 พฤศจิกายน 2567
10/11/2567
พิมพ์
“ศศิกานต์” รองโฆษกรัฐบาล เชิญชวนประชาชนร่วมงาน “เทศกาลภาพยนตร์โลกแห่งกรุงเทพมหานคร ครั้งที่ 16” ระหว่างวันที่   7- 17 พ.ย. นี้ ชมภาพยนตร์หาชมยากกว่า 100 เรื่อง จาก 35 ประเทศทั่วโลก
“ศศิกานต์” รองโฆษกรัฐบาล เชิญชวนประชาชนร่วมงาน “เทศกาลภาพยนตร์โลกแห่งกรุงเทพมหานคร ครั้งที่ 16”   ระหว่างวันที่   7- 17 พ.ย. นี้ ชมภาพยนตร์หาชมยาก กว่า 100 เรื่อง จาก 35 ประเทศทั่วโลก ร่วมผลักดันซอฟต์พาวเวอร์ด้านภาพยนตร์
วันนี้ (10 พ.ย. 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล เชิญชวนประชาชนร่วมงาน “ เทศกาลภาพยนตร์โลกแห่งกรุงเทพมหานคร ครั้งที่ 16 หรือ World Film Festival of Bangkok 2024” ระหว่างวันที่ 7 – 17 พฤศจิกายน 2567 ณ เอส เอฟ เวิลด์ ซีเนม่า ชั้น 8 ศูนย์การค้าเซ็นทรัลเวิลด์ กรุงเทพมหานคร จัดโดยคณะกรรมการยุทธศาสตร์ซอฟต์พาวเวอร์แห่งชาติ กรมส่งเสริมวัฒนธรรม กระทรวงวัฒนธรรม และพันธมิตรภาคเอกชน
นางสาวศศิกานต์ กล่าวว่า เทศกาลดังกล่าว เกิดจากความร่วมมือของภาครัฐและภาคเอกชน ร่วมกันขับเคลื่อนนโยบาย “Soft Power” ด้านภาพยนตร์ เพื่อกระตุ้นเศรษฐกิจการท่องเที่ยวของประเทศ และผลักดันอุตสาหกรรมภาพยนตร์ไทย รวมถึงเพื่อขยายโอกาสสู่ตลาดภาพยนตร์นานาชาติ อีกทั้งยังเป็นสะพานเชื่อมโยงศิลปวัฒนธรรม แนวคิด รวมถึงเรียนรู้ความหลากหลายของชีวิตผ่านเนื้อหาภาพยนตร์จากทั่วโลก ซึ่งปีนี้กลับมาในคอนเซ็ปต์ “New Horizons” สื่อถึงการแสวงหาขอบฟ้าใหม่ๆ บ่งบอกถึงการก้าวเดินสู่สิ่งที่จะเป็นประโยชน์ต่ออุตสาหกรรมภาพยนตร์ไทยในอนาคต
“สำหรับเทศกาลภาพยนตร์โลกแห่งกรุงเทพฯ ครั้งที่ 16 ได้คัดสรรหนังเด็ด คุณภาพหาชมยาก นับ 100 เรื่อง จาก 35 ประเทศทั่วโลก ให้คนไทยได้รับชมอย่างต่อเนื่องตลอดช่วงเทศกาลฯ ตามนโยบายของรัฐบาลที่มุ่งสนับสนุนผลักดันด้านภาพยนตร์ไทยให้เป็นหนึ่งในซอฟต์พาวเวอร์ โดยนำความคิดสร้างสรรค์ นวัตกรรม เทคโนโลยี มาประยุกต์กับต้นทุนทางวัฒนธรรมของไทย เพื่อขับเคลื่อนซอฟต์พาวเวอร์ด้านภาพยนตร์ไทยสู่เวทีนานาชาติ” นางสาวศศิกานต์ กล่าว

ที่มา : https://www.thaigov.go.th/news/contents/details/90063