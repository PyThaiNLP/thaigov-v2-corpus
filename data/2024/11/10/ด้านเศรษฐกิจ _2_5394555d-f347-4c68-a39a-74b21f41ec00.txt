รัฐบาลไทย-ข่าวทำเนียบรัฐบาล-สศอ. เดินหน้าปรับโครงสร้างอุตฯ หุ่นยนต์และระบบอัตโนมัติ ขานรับนโยบายรมต.เอกนัฏ มุ่งสู่ “ปฏิรูปอุตสาหกรรม”


วันเสาร์ที่ 9 พฤศจิกายน 2567
09/11/2567
พิมพ์
สศอ. เดินหน้าปรับโครงสร้างอุตฯ หุ่นยนต์และระบบอัตโนมัติ ขานรับนโยบายรมต.เอกนัฏ มุ่งสู่ “ปฏิรูปอุตสาหกรรม”
สศอ. เดินหน้าปรับโครงสร้างอุตฯ หุ่นยนต์และระบบอัตโนมัติ ขานรับนโยบายรมต.เอกนัฏ มุ่งสู่ “ปฏิรูปอุตสาหกรรม”
เมื่อวันพฤหัสบดีที่ 7 พฤศจิกายน 2567 นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม เป็นประธานการประชุมหารือปรับโครงสร้างอุตสาหกรรมหุ่นยนต์และระบบอัตโนมัติ เพื่อดำเนินการตามนโยบายนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เน้น “ปฏิรูปอุตสาหกรรม” โดยมี ผอ.กร.1 , ผอ.กม., ผอ.กส, ผู้เชี่ยวชาญด้านการเพิ่มความสามารถในการแข่งขันภาคอุตสาหกรรม และผู้เชี่ยวชาญด้านการชี้นำและเตือนภัยภาคอุตสาหกรรม และเจ้าหน้าที่ สศอ. ร่วมหารือกับหน่วยงานที่เกี่ยวข้องทั้งภาครัฐและเอกชน เพื่อระดมความคิดเห็นในการจัดทำกรอบแนวทางการพัฒนาอุตสาหกรรม รวมทั้งการพัฒนาบุคลากรที่เกี่ยวข้องเพื่อรองรับอุตสาหกรรม ณ ห้องประชุม 601 ชั้น 6 สศอ.
สถาบันไทย-เยอรมัน และ สศอ. รายงานสถานการณ์ปัจจุบันอุตสาหกรรมหุ่นยนต์และระบบอัตโนมัติ รวมทั้งรายงานความคืบหน้าผลการดำเนินงานตามมาตรการพัฒนาอุตสาหกรรมหุ่นยนต์และระบบอัตโนมัติ โดยประเทศไทยเป็นประเทศที่มีหุ่นยนต์อุตสาหกรรมใช้งานในประเทศสูงสุดในอาเซียน อยู่ที่ 39,406 ตัว และประเทศไทยเป็นประเทศที่มีการนำเข้าหุ่นยนต์อุตสาหกรรมสูงสุดในอาเซียทั้งนี้ แนวโน้มอุตสาหกรรมหุ่นยนต์ของประเทศไทยปี 2024 คาดว่าความต้องการหุ่นยนต์อุตสาหกรรมในประเทศไทยจะขยายตัวเพิ่มสูงขึ้นเฉลี่ยร้อยละ 5 -10 ต่อปี จากการที่หุ่นยนต์และระบบอัตโนมัติถูกนำมาใช้ในการยกระดับศักยภาพการผลิตเพื่อเพิ่มผลิตภาพ (Productivity) และขีดความสามารถในการแข่งขันของภาคอุตสาหกรรม ประกอบกับแรงหนุนจากการลงทุนภาคเอกชนและการย้ายฐานการผลิตออกมาจากประเทศจีน
โดยที่ประชุมได้หารือประเด็นต่าง ๆ เพื่อแลกเปลี่ยนความคิดเห็นเกี่ยวกับการปรับโครงสร้างอุตสาหกรรมหุ่นยนต์และระบบอัตโนมัติ อาทิ การสนับสนุนให้มีการนำหุ่นยนต์และระบบอัตโนมัติมาใช้ในภาคอุตสาหกรรมเพิ่มขึ้น การส่งเสริมการผลิตหุ่นยนต์ฯ จากมาตรการต่าง ๆของสำนักงานคณะกรรมการส่งเสริมการลงทุน กรมสรรพากร และกรมศุลกากร การพัฒนาบุคลากรด้านหุ่นยนต์ ระบบอัตโนมัติ และดิจิทัลในทุกระดับทั้งแรงงานและบุคลากรทางการศึกษา รวมทั้ง การสนับสนุน SME ในการลงทุนในระบบอัตโนมัติ
ทั้งนี้ สศอ. จะรวบรวมความเห็นจากการประชุมครั้งนี้ เพื่อกำหนดเป็นกรอบแนวทางในงานสัมมนาระดมความคิดเห็นเพื่อกำหนดทิศทางการปฏิรูปอุตสาหกรรมหุ่นยนต์และระบบอัตโนมัติ ภายใต้งาน Thailand Industrial Conference 2024: Find Industry Vision 2025 ในวันที่ 20 พฤศจิกายน 2567 ณ ศูนย์นิทรรศการและการประชุมไบเทค บางนา ต่อไป

ที่มา : https://www.thaigov.go.th/news/contents/details/90051