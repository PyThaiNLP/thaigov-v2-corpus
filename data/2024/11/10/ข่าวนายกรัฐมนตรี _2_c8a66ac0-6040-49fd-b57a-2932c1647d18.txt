รัฐบาลไทย-ข่าวทำเนียบรัฐบาล-​นายกรัฐมนตรี ทดลองใช้งานเครื่องพิสูจน์อัตลักษณ์บุคคล สนามบินสุวรรณภูมิ เพิ่มความสะดวก รวดเร็วไม่ถึง 30 วินาทีต่อคน ลดความแออัดของผู้โดยสาร


วันอาทิตย์ที่ 10 พฤศจิกายน 2567
10/11/2567
พิมพ์
​นายกรัฐมนตรี ทดลองใช้งานเครื่องพิสูจน์อัตลักษณ์บุคคล สนามบินสุวรรณภูมิ เพิ่มความสะดวก รวดเร็วไม่ถึง 30 วินาทีต่อคน ลดความแออัดของผู้โดยสาร
​นายกรัฐมนตรี ทดลองใช้งานเครื่องพิสูจน์อัตลักษณ์บุคคล สนามบินสุวรรณภูมิ เพิ่มความสะดวก รวดเร็วไม่ถึง 30 วินาทีต่อคน ลดความแออัดของผู้โดยสาร
วันนี้ (10 พฤศจิกายน 2567) เวลา 17.00 น. ณ อาคารผู้โดยสารท่าอากาศนานาชาติสุวรรณภูมิ ก่อนการเดินทางไปประชุมผู้นำความร่วมมือทางเศรษฐกิจเอเชีย-แปซิฟิก (เอเปค) ครั้งที่ 31 ที่กรุงลิมา สาธารณรัฐเปรู นางสาวแพทองธาร ชินวัตร นายกรัฐมนตรี ทดลองใช้งานระบบพิสูจน์อัตลักษณ์บุคคล หรือ Biometric ผ่านเครื่อง Automated border control (ออโต้-เมด-บราเดอร์-คอนโทรล) หรือ เครื่อง ABC ของผู้โดยสารขาออกระหว่างประเทศ   เพื่อทดสอบระบบการให้บริการของสำนักงานตรวจคนเข้าเมือง หรือ สตม.  พร้อมสอบถามขั้นตอนการใช้งานและปัญหาที่เกิดขึ้นจากเจ้าหน้าที่ที่เกี่ยวข้อง เพื่อนำไปพัฒนาระบบการบริการให้ดียิ่งขึ้น
สำหรับระบบพิสูจน์อัตลักษณ์บุคคลดังกล่าว ได้เปิดให้บริการสำหรับคนไทยมาตั้งแต่วันที่ 1 กรกฎาคม 2567 และเปิดให้บริการสำหรับชาวต่างชาติ เมื่อวันที่ 1 สิงหาคม ที่ผ่านมา โดยใช้เวลาเฉลี่ยต่อคนผ่านเข้าเครื่อง ABC เพียง 23 วินาทีต่อคนเท่านั้น ซึ่งช่วยลดความหนาแน่นของผู้โดยสารได้เป็นอย่างดี โดยทาง สตม.ได้มีการให้บริการทั้งในพื้นที่ขาเข้าและขาออก ทั้ง 3 โซน ทั้งหมด 72 เครื่อง แบ่งเป็นขาเข้า 16 เครื่อง และขาออก 56 เครื่อง
สำหรับขั้นตอนการใช้เครื่องดังกล่าว เพียงผู้โดยสารสแกนหนังสือเดินทาง ตั๋วเครื่องบิน และสแกนใบหน้า เป็นขั้นตอนสุดท้าย ก็สามารถผ่านเครื่อง ABC ไปได้อย่างสะดวกและรวดเร็ว แต่ผู้โดยสารจะต้องถอดแว่นและหน้ากากอนามัยก่อนสแกนใบหน้าเท่านั้น เพื่อความปลอดภัยและให้การพิสูจน์อัตลักษณ์บุคคลชัดเจนมากยิ่งขึ้น

ที่มา : https://www.thaigov.go.th/news/contents/details/90066