รัฐบาลไทย-ข่าวทำเนียบรัฐบาล-SME D Bank ออกมาตรการเร่งด่วนช่วยเหลือเอสเอ็มอีภาคใต้ได้รับผลกระทบจากสถานการณ์ภัยพิบัติและสาธารณภัย 


วันพฤหัสบดีที่ 28 พฤศจิกายน 2567
28/11/2567
พิมพ์
SME D Bank ออกมาตรการเร่งด่วนช่วยเหลือเอสเอ็มอีภาคใต้ได้รับผลกระทบจากสถานการณ์ภัยพิบัติและสาธารณภัย
SME D Bank ออกมาตรการเร่งด่วนช่วยเหลือเอสเอ็มอีภาคใต้ได้รับผลกระทบจากสถานการณ์ภัยพิบัติและสาธารณภัย ได้แก่ “พักชำระหนี้เงินต้นและดอกเบี้ย” ลูกค้าได้รับผลกระทบทางตรงและทางอ้อม สูงสุด 12 เดือน   และ “เติมทุนฟื้นฟูกิจการ”  พาก้าวข้ามวิกฤต
SME D Bank ออกมาตรการเร่งด่วนช่วยเหลือเอสเอ็มอีภาคใต้ได้รับผลกระทบจากสถานการณ์ภัยพิบัติและสาธารณภัย ได้แก่ “พักชำระหนี้เงินต้นและดอกเบี้ย” ลูกค้าได้รับผลกระทบทางตรงและทางอ้อม สูงสุด 12 เดือน   และ “เติมทุนฟื้นฟูกิจการ”  พาก้าวข้ามวิกฤต
นายพิชิต มิทราวงศ์ กรรมการผู้จัดการ  ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  กล่าวว่า จากสถานการณ์ภัยพิบัติที่เกิดขึ้นในหลายจังหวัดทางภาคใต้ ธนาคารห่วงใยลูกค้าและผู้ประกอบการเอสเอ็มอีอย่างยิ่ง  จึงออกมาตรการช่วยเหลือเร่งด่วนให้ผู้ประกอบการเอสเอ็มอีสามารถกลับมาเดินหน้าธุรกิจได้ในเร็ววัน   ได้แก่
มาตรการ “พักชำระหนี้เงินต้นและดอกเบี้ย” สำหรับลูกค้าธนาคารที่ได้รับผลกระทบทางตรงและทางอ้อม ในพื้นที่ประสบภัยพิบัติตามที่ธนาคารกำหนด  เพื่อช่วยลดภาระค่าใช้จ่าย ด้วยการพักชำระหนี้เงินต้นและดอกเบี้ย  สำหรับกลุ่มเงินกู้ยืมแบบมีระยะเวลา (Term loan) สูงสุดไม่เกิน 12 เดือน สัญญาเบิกเงินทุนหมุนเวียนประเภทตั๋วสัญญาใช้เงิน (P/N) และสินเชื่อแฟคตอริ่ง ขยายระยะเวลาชำระตั๋วสัญญาใช้เงินออกไปอีกสูงสุด 180 วัน และสามารถพักชำระดอกเบี้ยได้
มาตรการ “เติมทุนฟื้นฟูกิจการ”  ประกอบด้วย “สินเชื่อฉุกเฉิน” สำหรับลูกค้าเดิมได้รับผลกระทบทางตรง ที่มีสถานประกอบการตั้งอยู่ในเขตพื้นที่ภัยพิบัติตามที่ธนาคารกำหนด  เพื่อให้มีวงเงินกู้ฉุกเฉิน นำไปฟื้นฟูธุรกิจเฉพาะหน้า วงเงินกู้ 10% ของวงเงินเดิม ขั้นต่ำ 30,000 บาท สูงสุด 200,000 บาท (บุคคลธรรมดา สูงสุด 100,000 บาท และนิติบุคคล สูงสุด 200,000 บาท)  อัตราดอกเบี้ย MLR ต่อปี  ระยะเวลากู้ 3 ปี ปลอดชำระเงินต้น 12 เดือน ไม่ต้องมีหลักประกัน    ยกเว้นค่าธรรมเนียม ลดกระบวนการนำส่งเอกสารในการช่วยเหลือลูกค้าที่ได้รับผลกระทบทางตรงเป็นการเร่งด่วน
และ “สินเชื่อ Boost Up เพื่อเอสเอ็มอีประสบอุทกภัย”   เปิดกว้างทั้งลูกค้าเดิมและลูกค้าใหม่ที่ได้รับผลกระทบจากอุทกภัยทางตรง ซึ่งมีสถานประกอบการอยู่ในพื้นที่ ตามประกาศของกรมป้องกันและบรรเทาสาธารณภัย (ปภ.) เพื่อลงทุน ปรับปรุง หรือหมุนเวียนเสริมสภาพคล่อง เพื่อฟื้นฟูกิจการ วงเงินกู้สูงสุด 2 ล้านบาท (รวมทุกสถาบันการเงินสูงสุดไม่เกิน 40 ล้านบาท) อัตราดอกเบี้ย 3.50% ต่อปี คงที่ 2 ปีแรก ส่วนปีที่ 3 เป็นต้นไป MLR +1.5%ต่อปี ระยะเวลาผ่อนนานสูงสุด 5 ปี ปลอดชำระเงินต้นสูงสุด 12 เดือน หลักประกัน ใช้ บสย.ค้ำประกันได้เต็มวงเงิน สิ้นสุดวันรับคำขอกู้ภายใน 30 ธันวาคม 2567 หรือจนกว่าจะเต็มวงเงินของโครงการ
มาตรการช่วยเหลือครั้งนี้เป็นทางเลือกโดยสมัครใจ ผู้ประกอบการเอสเอ็มอีที่ต้องการรับบริการ แจ้งความประสงค์ได้ผ่านช่องทางต่าง ๆ  เช่น สาขาของ SME D Bank ทุกแห่ง  ,  LINE Official Account : SME Development Bank , เว็บไซต์  www.smebank.co.th เป็นต้น สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/90753