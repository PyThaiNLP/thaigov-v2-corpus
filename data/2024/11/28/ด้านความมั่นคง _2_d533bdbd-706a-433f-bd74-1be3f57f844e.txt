รัฐบาลไทย-ข่าวทำเนียบรัฐบาล-​“พิพัฒน์” นั่งหัวโต๊ะ ประชุม คบต. เห็นชอบ ปลดล็อกอาชีพนักบินภายในประเทศชั่วคราว


วันพฤหัสบดีที่ 28 พฤศจิกายน 2567
28/11/2567
พิมพ์
​“พิพัฒน์” นั่งหัวโต๊ะ ประชุม คบต. เห็นชอบ ปลดล็อกอาชีพนักบินภายในประเทศชั่วคราว
วันที่ 27 พฤศจิกายน 2567 เวลา 14.30 น. นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานการประชุมคณะกรรมการนโยบายการบริหารจัดการการทำงานของคนต่างด้าว (คบต.) ครั้งที่ 5/2567
โดยมีนายบุญสงค์ ทัพชัยยุทธ์ ปลัดกระทรวงแรงงาน นายสมชาย มรกตศรีวรรณ อธิบดีกรมการจัดหางาน ผู้บริหารกระทรวงแรงงาน และหน่วยงานที่เกี่ยวข้องร่วมประชุม ณ ห้องประชุม ศ.นิคม จันทรวิทุร ชั้น 5 กรมสวัสดิการและคุ้มครองแรงงาน อาคารกระทรวงแรงงาน
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน ให้ความสำคัญกับการทำงานของแรงงานต่างชาติอย่างถูกกฎหมายในประเทศไทยบนพื้นฐานของการไม่กระทบต่อการทำงานของคนไทย และตระหนักดีว่า อาชีพบางอาชีพยังเป็นอาชีพที่ขาดแคลน โดยเฉพาะนักบิน ประกอบกับเป็นอาชีพที่ต้องอาศัยความชำนาญและทักษะเฉพาะทางสูง การขาดแคลนบุคลากรในด้านนี้จึงส่งผลกระทบต่ออุตสาหกรรมการบินโดยตรง ดังนั้นเพื่อสนับสนุนภาคธุรกิจการบินในประเทศ และสนับสนุนนโนบายส่งเสริมการท่องเที่ยวของรัฐบาล จึงได้มีการหารือเรื่องการอนุญาตให้ผู้ควบคุมอากาศยานต่างชาติ (นักบิน) ทำการบินในเส้นทางการบินภายในประเทศเป็นการชั่วคราว ดังกล่าว โดยในวันนี้ที่ประชุมคณะกรรมการนโยบายการบริหารจัดการการทำงานของคนต่างด้าว (คบต.) ครั้งที่ 5/2567 ได้มีมติเห็นชอบอนุญาตให้นักบินต่างชาติที่มาพร้อมเครื่องบินที่สายการบินเช่า (Wet Lease) สามารถทำงานในไทย ได้เป็นการชั่วคราว เนื่องจากเดิม เป็นอาชีพ ที่คนต่างชาติไม่สามารถทำได้ตามประกาศกระทรวงแรงงาน เรื่อง กำหนดงานที่ห้ามคนต่างด้าวทำ ลงวันที่ 1 เมษายน พ.ศ. 2563 ซึ่งหลังจากนี้ กระทรวงแรงงาน จะนำผลการประชุมเสนอต่อคณะรัฐมนตรีเพื่อพิจารณาให้ความเห็นชอบต่อไป
“การอนุญาตให้สายการบินเช่าอากาศยานพร้อมผู้ประจำหน้าที่ รวมถึงนักบินในการบินภายในประเทศไทย เป็นอำนาจของกระทรวงคมนาคม เมื่อสายการบินขออนุญาตและได้รับอนุญาตแล้ว กรมการจัดหางานจะออกใบอนุญาตทำงานให้กับคนต่างชาติที่เป็นนักบินหรือเจ้าหน้าที่ตามที่ระบุในหนังสือรับรองจากกระทรวงคมนาคม ซึ่งมีการระบุรายชื่อและอากาศยานที่จะใช้ในการบิน นอกจากนี้ สายการบินจะต้องจัดส่งแผนการจัดหาเครื่องบิน แผนการฝึกอบรมนักบินไทย และแผนการพัฒนานักบินไทยให้กับหน่วยงานที่เกี่ยวข้องเพื่อพิจารณา อีกทั้งสายการบินจะต้องให้ลูกเรือชาวไทยปฏิบัติหน้าที่ประจำเครื่องเพื่ออำนวยความสะดวกให้กับผู้โดยสารชาวไทยด้วย” นายพิพัฒน์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า การอนุญาตให้นักบินที่มาพร้อมกับอากาศยาน (เครื่องบิน) ที่สายการบินเช่า (Wet Lease) บินในเส้นทางการบินภายในประเทศนั้น ถือเป็นงานที่ห้ามคนต่างด้าว
ทำตามประกาศกระทรวงแรงงาน เรื่อง กำหนดงานที่ห้ามคนต่างด้าวทำ ลงวันที่ 1 เมษายน พ.ศ. 2563 ดังนั้น จึงจำเป็นต้องออกประกาศกระทรวงแรงงานโดยอาศัยอำนาจตามมาตรา 14 แห่งพระราชกำหนดการบริหารจัดการการทำงานของ คนต่างด้าว พ.ศ. 2560 และที่แก้ไขเพิ่มเติม (ฉบับที่ 2) พ.ศ. 2561 โดยได้รับความเห็นชอบจากคณะรัฐมนตรี เพื่อยกเว้นให้นักบินที่มาพร้อมอากาศยานสามารถทำงานได้เป็นการชั่วคราว โดยมีกำหนดระยะเวลาอนุญาตไม่เกิน 6 เดือน ซึ่งหลังจากนี้กระทรวงแรงงาน โดยกรมการจัดหางาน จะเสนอต่อคณะรัฐมนตรี และดำเนินการออกประกาศกระทรวงแรงงานยกเว้นให้นักบินที่มาพร้อมอากาศยาน ที่สายการบินเช่า เพื่อบินในเส้นทางการบินภายในประเทศ สามารถทำงานได้เป็นการชั่วคราวต่อไป
ระหว่างนี้ขอให้ติดตามข่าวสารจากกรมการจัดหางาน ที่เว็บไซต์กรมการจัดหางาน doe.go.th หรือสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/90712