รัฐบาลไทย-ข่าวทำเนียบรัฐบาล-“ศศิกานต์” รองโฆษกรัฐบาล เผยค่าไฟ 4.15 บาท ต่ำกว่าข้อเสนอของ กกพ. ถึง 1.34 บาท ย้ำ “พีระพันธุ์” ต่อรองเต็มที่ เพื่อเป็นของขวัญจากรัฐบาลและ ก.พลังงาน


วันพฤหัสบดีที่ 28 พฤศจิกายน 2567
28/11/2567
พิมพ์
“ศศิกานต์” รองโฆษกรัฐบาล เผยค่าไฟ 4.15 บาท ต่ำกว่าข้อเสนอของ กกพ. ถึง 1.34 บาท ย้ำ “พีระพันธุ์” ต่อรองเต็มที่ เพื่อเป็นของขวัญจากรัฐบาลและ ก.พลังงาน
“ศศิกานต์” รองโฆษกรัฐบาล เผยค่าไฟ 4.15 บาท ต่ำกว่าข้อเสนอของ กกพ. ถึง 1.34 บาท ย้ำ “พีระพันธุ์” ต่อรองเต็มที่ เพื่อเป็นของขวัญจากรัฐบาลและ ก.พลังงาน
วันนี้ (28 พฤศจิกายน 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากกรณีที่นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน ได้ออกมาเปิดเผยว่า กระทรวงพลังงานประกาศลดค่าไฟฟ้างวด ม.ค. - เม.ย. 2568 จากค่าไฟฟ้าเฉลี่ยในงวดปัจจุบัน (ก.ย. - ธ.ค. 2567) ซึ่งอยู่ที่ 4.18 บาท/หน่วย ลงอีก 3 สตางค์/หน่วย หรือค่าไฟฟ้าจะลดลงเหลือ 4.15 บาท/หน่วย มีผลตั้งแต่เดือน ม.ค - เม.ย. 2568 เพื่อช่วยบรรเทาภาระค่าครองชีพและเป็นของขวัญปีใหม่ 2568 ให้กับพี่น้องชาวไทยทุกคน จากกรณีดังกล่าว เกิดข้อถกเถียงว่ากระทรวงพลังงาน “ลดค่าไฟเพียงแค่ 3 สตางค์” นั้น
นางสาวศศิกานต์ ชี้แจงว่า คณะกรรมการกำกับกิจการพลังงาน (กกพ.) ได้เสนอ 3 ทางเลือกให้กระทรวงพลังงานพิจารณา ดังนี้
1.ค่าไฟ 5.49 บาท/หน่วย
2.ค่าไฟ 5.26 บาท/หน่วย
3.ค่าไฟ 4.18 บาท/หน่วย
โดยแต่ละกรณีจะมีเงินไปให้ กฟผ. ชำระหนี้ได้ในระดับที่แตกต่างกันไป  ซึ่งกระทรวงพลังงานโดยนายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน ได้เสนอขอให้ กกพ. พิจารณาทบทวนค่าไฟให้เหลือ 4.15 บาท/หน่วย เพื่อบรรเทาความเดือดร้อนของพี่น้องประชาชน และทาง กกพ. ก็มีมติเห็นชอบตามที่นายพีระพันธุ์ เสนอ
“เรื่องนี้เป็นเรื่องที่ กกพ. กฟผ. ปตท. และกระทรวงพลังงาน เห็นพ้องต้องกันในการช่วยลดภาระและบรรเทาความเดือดร้อนของพี่น้องประชาชน โดยเฉพาะนายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน ได้พยายามอย่างเต็มที่ในการลดค่าไฟฟ้าลงให้ต่ำที่สุด ซึ่งจะเห็นได้ว่า ค่าไฟฟ้าที่ตามมติเห็นชอบล่าสุด ของ กกพ. เป็นมติค่าไฟฟ้าที่ต่ำที่สุดจากข้อเสนอ 3 ทางเลือกของ กกพ. ซึ่งหากบ้านไหนใช้ไฟเดือนละ 1,000 หน่วย ถ้ายึดตามข้อเสนอข้อที่ 1 ของ กกพ. (ค่าไฟ 5.49 บาท/หน่วย) ต้องจ่ายค่าไฟฟ้า 5,490 บาท แต่ตามข้อเสนอของกระทรวงพลังงาน (ค่าไฟ 4.15 บาท/หน่วย) จะจ่ายค่าไฟฟ้าเพียง 4,150 บาท เท่านั้น ซึ่งมีส่วนต่างถึง 1,340 บาทเลยทีเดียว” นางสาวศศิกานต์ ระบุ
“ขอประชาชนอย่าสับสนข้อมูลที่มีการถกเถียง รัฐบาลคำนึงถึงความเดือดร้อนของพี่น้องประชาชน ยึดผลประโยชน์ของประชาชนเป็นหลัก  เราพยายามอย่างเต็มที่ที่จะช่วยแก้ไขปัญหา อะไรที่ช่วยบรรเทาความเดือดร้อนของประชาชน  รัฐบาลพร้อมดำเนินการอย่างเต็มที่” นางสาวศศิกานต์ ย้ำ

ที่มา : https://www.thaigov.go.th/news/contents/details/90740