รัฐบาลไทย-ข่าวทำเนียบรัฐบาล-ปลัดฯ ณัฐพล ประชุมคณะทำงานฯ แคดเมียม ติดตามการนำกากตะกอนแคดเมียมกลับไปฝังกลบอย่างปลอดภัย ภายใต้การมีส่วนร่วมของทุกภาคส่วน 


วันพฤหัสบดีที่ 28 พฤศจิกายน 2567
28/11/2567
พิมพ์
ปลัดฯ ณัฐพล ประชุมคณะทำงานฯ แคดเมียม ติดตามการนำกากตะกอนแคดเมียมกลับไปฝังกลบอย่างปลอดภัย ภายใต้การมีส่วนร่วมของทุกภาคส่วน
ปลัดฯ ณัฐพล ประชุมคณะทำงานฯ แคดเมียม ติดตามการนำกากตะกอนแคดเมียมกลับไปฝังกลบอย่างปลอดภัย ภายใต้การมีส่วนร่วมของทุกภาคส่วน
เมื่อวันที่ 27 พฤศจิกายน 2567 ดร.ณัฐพล รังสิตพล ปลัดกระทรวงอุตสาหกรรม ในฐานะประธานคณะทำงานแก้ไขปัญหา และการขนย้ายกากตะกอนแคดเมียม เพื่อไม่ให้ส่งผลกระทบต่อประชาชน มีการประชุมครั้งที่ 5/2567 โดยมีนายศุภกิจ บุญศิริ รองปลัดกระทรวงอุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นายสุนทร แก้วสว่าง รองอธิบดีกรมโรงงานอุตสาหกรรม นายอานันท์ ฟักสังข์ รองอธิบดีกรมอุตสาหกรรมพื้นฐานและการเหมืองแร่ พล.ต.ต วัชรินทร์ พูสิทธิ์ ผู้บังคับการกองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) นายประเดิม เดชายนต์บัญชา รองผู้ว่าราชการจังหวัดตาก ผู้แทนจากกรมควบคุมมลพิษ กรมควบคุมโรค กรุงเทพมหานคร สมุทรสาคร ชลบุรี และคณะทำงานเข้าร่วมประชุม เพื่อสรุปความคืบหน้าการดำเนินการแก้ไขปัญหากากตะกอนแคดเมียมในพื้นที่จังหวัดตากและพื้นที่อื่น ๆ ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
ที่ประชุมได้รายงานความคืบหน้าการดำเนินการแก้ไขปัญหากากตะกอนแคดเมียมในพื้นที่ต่าง ๆ ดังนี้
1) ทำการขนย้ายกากตะกอนแคดเมียมทั้งหมดที่ตรวจพบในพื้นที่กรุงเทพมหานคร สมุทรสาคร และชลบุรี กลับไปยังพื้นที่ต้นทางจังหวัดตากเรียบร้อย เมื่อวันที่ 30 มิถุนายน 2567 โดยได้ทำความสะอาดและตรวจวัดพื้นที่ พบว่า ทุกพื้นที่ปลอดการปนเปื้อน จึงได้ส่งคืนพื้นที่ทั้งหมดเรียบร้อยแล้ว
2) ทำการตรวจสอบบ่อฝังกลบที่ 4 และ 5 ซึ่งใช้เป็นบ่อฝังกลบกากตะกอนแคดเมียม โดยผู้ประกอบวิชาชีพวิศวกรควบคุมและหน่วยงานที่เกี่ยวข้อง พบว่า มีความมั่นคงแข็งแรง ไม่มีการรั่วซึม
3) นำกากตะกอนแคดเมียมทั้งหมดที่ขนมาจากพื้นที่กรุงเทพมหานคร สมุทรสาคร และชลบุรี ซึ่งเก็บพักคอยไว้ในอาคารพักคอยและอาคาร Warehouse & Workshop ของบริษัท เบาด์ แอนด์ บียอนด์ จำกัด (มหาชน) จังหวัดตาก ไปทำการฝังกลบในบ่อฝังกลบที่ 4 และ 5 ทั้งหมดแล้ว โดยใช้แผ่น GCL และ HDPE มาปิดคลุม ซึ่งปัจจุบันอยู่ระหว่างกระบวนการปิดบ่อด้วยคอนกรีตในลักษณะ Secure Landfill ตามที่ระบุไว้ในรายงานการประเมินผลกระทบสิ่งแวดล้อม (EIA) ซึ่งจะแล้วเสร็จในเดือนธันวาคม 2567 โดยการดำเนินงานมีการตรวจวิเคราะห์การปนเปื้อนและปฏิบัติตามมาตรการความปลอดภัยในทุกกระบวนการ
4)หน่วยงานที่เกี่ยวข้องมีการบูรณาการการทำงานกันอย่างใกล้ชิดในการนำตัวผู้กระทำความผิดมาลงโทษอย่างเด็ดขาด โดยศาลได้มีคำพิพากษาลงโทษจำคุกและปรับผู้กระทำความผิดแล้วในบางคดี
ดร.ณัฐพล กล่าวย้ำว่า กระทรวงอุตสาหกรรมมุ่งมั่นแก้ไขปัญหากากตะกอนแคดเมียมโดยยึดมั่นในมาตรฐานสิ่งแวดล้อม คำนึงถึงความปลอดภัยของประชาชนและการมีส่วนร่วมของทุกภาคส่วนเป็นสำคัญ สำหรับประชาชนที่สนใจติดตามความคืบหน้าหรือข้อมูลเพิ่มเติม สามารถเข้าเยี่ยมชมได้ที่ https://cadmium.industry.go.th/

ที่มา : https://www.thaigov.go.th/news/contents/details/90709