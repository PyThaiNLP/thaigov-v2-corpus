รัฐบาลไทย-ข่าวทำเนียบรัฐบาล- ”เอกนัฏ“ สั่งลุยตรวจ รง.ลพบุรี ผงะ! โลหะหนัก-อลูมิเนียมดรอส กว่า 1.5 หมื่นตัน ลอบฝังลึก 5 ม.


วันพฤหัสบดีที่ 28 พฤศจิกายน 2567
28/11/2567
พิมพ์
”เอกนัฏ“ สั่งลุยตรวจ รง.ลพบุรี ผงะ! โลหะหนัก-อลูมิเนียมดรอส กว่า 1.5 หมื่นตัน ลอบฝังลึก 5 ม.
”เอกนัฏ“ สั่งลุยตรวจ รง.ลพบุรี ผงะ! โลหะหนัก-อลูมิเนียมดรอส กว่า 1.5 หมื่นตัน ลอบฝังลึก 5 ม.
”เอกนัฏ“ สั่งลุยตรวจ รง.ลพบุรี ตะลึงโลหะหนัก-อลูมิเนียมดรอส กว่า 15,000 ตัน พบลักลอบฝังกลบลงดินลึกกว่า 5 เมตร “ฐิติภัสร์” เผยรวบ กก.บริษัท ได้ขณะเข้าตรวจ ส่งดำเนินคดีทันที ระบุกากพิษที่พบสุดอันตราย ทำลายระบบหายใจ-ก่อมะเร็ง
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า ตามที่ได้รับเรื่องร้องเรียนจาก นายสุพล จุลใส สส.ชุมพร พรรครวมไทยสร้างชาติ ว่า มีโรงงานต้องสงสัยที่ ต.วังเพลิง อ.โคกสำโรง จ.ลพบุรี มีการลักลอบฝังกลบของเสีย วัตถุอันตราย รวมถึงชาวบ้านในพื้นที่ใกล้เคียงร้องเรียนเรื่องกลิ่นเหม็นจากโรงงาน จึงได้สั่งการให้ กรมโรงงานอุตสาหกรรม ลงพื้นเมื่อวันที่ 19 พ.ย.67 ที่ผ่านมา เพื่อสำรวจพื้นที่ของโรงงาน พบสิ่งผิดปกติและเศษถุงกระสอบบิ๊กแบ็ค ที่ถูกฝังลงบนพื้นดิน จึงเก็บตัวอย่างเศษดิน กาก ตะกอน เพื่อตรวจสอบหาค่าโลหะหนัก ผลตรวจเบื้องต้นพบว่า มีสารโลหะหนักในตัวอย่างที่เก็บมา ซึ่งเข้าข่ายเป็นวัตถุอันตราย ตามกฎหมายว่าด้วยวัตถุอันตราย จึงได้ขอหมายค้นจากศาลจังหวัดลพบุรี เพื่อเข้าตรวจสอบอย่างละเอียด
นายเอกนัฏ กล่าวต่อว่า และเมื่อวันที่ 26 พ.ย.67 ก็ได้ส่งชุดตรวจการสุดซอย กระทรวงอุตสาหกรรท นำโดย น.ส.ฐิติภัสร์ โชติเดชชัยนันต์ หัวหน้าคณะทำงาน รมว.อุตสาหกรรม, นายเอกนิติ รมยานนท์ ผู้ตรวจราชการกระทรวงอุตสาหกรรม, น.ส.ศิรกาญจน์ เหลืองสกุล ผอ.กองบริหารจัดการกากอุตสาหกรรม พร้อมเจ้าหน้าที่กรมโรงงานอุตสาหกรรม และเจ้าหน้าที่ตำรวจ กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) เข้าตรวจสอบโรงงานที่ถูกร้องเรียน ซึ่งเป็นที่ตั้งของ บริษัท เคดีดี เอ็นเตอร์ไพรส์ จำกัด และบริษัท ดี-เวสต์ ยูทิลิเซชั่น จำกัด ดำเนินธุรกิจเกี่ยวกับการคัดแยกรีไซเคิลโลหะจากชิ้นส่วนไฟฟ้าอิเล็กทรอนิกส์ และได้ตรวจสอบภายในโรงงาน โกดัง เตาหลอม เครื่องจักร ระบบบำบัดอากาศ ระบบบำบัดน้ำทิ้ง กองวัตถุดิบ โดยใช้รถแบคโฮขุดตักดินลึกลงไปตั้งแต่ 0.5-3 เมตร บริเวณโดยรอบโรงงานทุกจุดที่ต้องสงสัย เพื่อเก็บตัวอย่างกากอุตสาหกรรมที่พบใต้ดินตรวจสอบซ้ำทันที บางจุดยังพบว่าโรงงานฝังกลบลึกลงไปถึง 5 เมตรด้วย
“ผลการตรวจสอบพบค่าโลหะหนักทั้งเหล็ก ปรอท ตะกั่ว และกากตะกรันอะลูมิเนียม หรืออะลูมิเนียมดรอส (Aluminium Dross) รวมกว่า 1.5 หมื่นตัน แล้วยังพบว่าโรงงานไม่ปฏิบัติตามหลักเกณฑ์ใน พ.ร.บ.โรงงาน ว่าด้วยเรื่องความปลอดภัยและสิ่งแวดล้อม พร้อมยังลักลอบฝังกลบวัตถุอันตรายโดยไม่ได้รับอนุญาต เจ้าหน้าที่จึงสั่งอายัดเครื่องจักรและวัตถุดิบ พร้อมแจ้งความเอาผิดข้อหาตั้งโรงงานจำพวกที่ 3 ประเภทหลุมฝังกลบโดยไม่ได้รับอนุญาต“ นายเอกนัฏ ระบุ
น.ส.ฐิติภัสร์ กล่าวเสริมว่า ขณะเข้าตรวจค้น เจ้าหน้าที่ตำรวจได้จับกุมกรรมการบริษัทของ บริษัท ดี-เวสต์ ยูทิลิเซชั่น จำกัด ได้ในที่เกิดเหตุ และส่งดำเนินคดีแจ้งข้อกล่าวหาเบื้องต้น พร้อมจะขยายผลดำเนินการเอาผิดอย่างเด็ดขาดต่อไป โดยความผิดข้อหาประกอบกิจการโรงงานจำพวกที่ 3 ประเภทหลุมฝังกลบ โดยไม่ได้รับอนุญาตนั้น มีโทษจำคุกไม่เกิน 2 ปี หรือปรับไม่เกิน 2 แสนบาท หรือทั้งจำทั้งปรับ และข้อหาครอบครองวัตถุอันตรายชนิดที่ 3 โดยไม่ได้รับอนุญาต ระวางโทษจำคุกไม่เกิน 2 ปี หรือปรับไม่เกิน 2 แสนบาท หรือทั้งจำทั้งปรับ เช่นกัน
“กากพิษโลหะหนักที่ตรวจพบ ทั้งตะกั่ว ปรอท อลูมิเนียมดรอส ล้วนแล้วแต่มีอันตรายต่อร่างกาย หากทำปฎิกริยากับน้ำและปล่อยไอระเหยหรือก๊าซ เมื่อสูดดมทำให้แสบตา แสบจมูก และสะสมอาจเกิดความเสี่ยงทำลายระบบทางเดินหายใจและเม็ดเลือดแดงที่จะนำไปสู่การเป็นมะเร็งได้ กระทรงงอุตสาหกรรม จึงต้องเข้มงวดการจัดการกากอุตสาหกรรมเหล่านี้เพื่อสุขอนามัยของประชาชน“ น.ส.ฐิติภัสร์ กล่าว.

ที่มา : https://www.thaigov.go.th/news/contents/details/90710