รัฐบาลไทย-ข่าวทำเนียบรัฐบาล-กรมบัญชีกลางห่วงใยผู้รับบำนาญ เตือนภัยมิจฉาชีพแอบอ้างเป็นกรมบัญชีกลาง


วันพฤหัสบดีที่ 28 พฤศจิกายน 2567
28/11/2567
พิมพ์
กรมบัญชีกลางห่วงใยผู้รับบำนาญ เตือนภัยมิจฉาชีพแอบอ้างเป็นกรมบัญชีกลาง
ปัจจุบันยังคงมีข่าวอย่างต่อเนื่องว่ามีมิจฉาชีพแอบอ้างชื่อกรมบัญชีกลาง ชื่อผู้บริหารหรือเจ้าหน้าที่ ในเอกสารราชการปลอม รวมทั้งโทรศัพท์แจ้งให้ดำเนินการต่างๆ เช่น การขอรับบำเหน็จดำรงชีพ บำเหน็จตกทอด ซึ่งบางรายต้องสูญเสียทรัพย์สิน
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ปัจจุบันยังคงมีข่าวอย่างต่อเนื่องว่ามีมิจฉาชีพแอบอ้างชื่อกรมบัญชีกลาง ชื่อผู้บริหารหรือเจ้าหน้าที่ ในเอกสารราชการปลอม รวมทั้งโทรศัพท์แจ้งให้ดำเนินการต่างๆ เช่น การขอรับบำเหน็จดำรงชีพ บำเหน็จตกทอด ซึ่งบางรายต้องสูญเสียทรัพย์สิน ดังนั้น จึงขอเตือนผู้รับบำนาญและทายาท รวมทั้งประชาชนทั่วไปให้ระมัดระวังมิจฉาชีพ โดยติดตามข้อมูลข่าวสารจากช่องทางการประชาสัมพันธ์ของกรมบัญชีกลางหรือช่องทางที่น่าเชื่อถือจากภาครัฐอย่างต่อเนื่อง เพื่อไม่ให้ตกเป็นเหยื่อ
“กรมบัญชีกลางไม่มีนโยบายให้เจ้าหน้าที่ติดต่อหาผู้รับบำนาญหรือทายาท เพื่อให้ดำเนินการต่างๆ เกี่ยวกับบำเหน็จบำนาญ การขอรับบำเหน็จตกทอด บำเหน็จดำรงชีพ การปรับปรุงบัญชีเงินฝากหรือการปรับปรุงฐานข้อมูลส่วนตัวแต่อย่างใด และปัจจุบันมิจฉาชีพมีการเปลี่ยนแปลงรูปแบบในการหลอกลวงอย่างต่อเนื่อง โดยการพูดคุยให้หลงเชื่อและทำตาม ซึ่งวิธีการป้องกันไม่ให้ตกเป็นเหยื่อของมิจฉาชีพ ขอให้ติดตามข่าวสารอย่างใกล้ชิด จะได้รู้เท่าทันภัยรูปแบบใหม่ ๆ และที่สำคัญ อย่าหลงเชื่อทำตาม ไม่คุย ไม่บอกข้อมูลส่วนตัว ไม่ต้องดำเนินการใด ๆ ตามที่มิจฉาชีพแจ้ง หากพบไลน์ปลอมหรือไลน์ที่ไม่น่าเชื่อถือ รวมทั้งได้รับ sms ที่ส่งลิงก์ต่าง ๆ มาให้กดรับ หากไม่แน่ใจ ห้ามคลิกโดยเด็ดขาด กรณีได้รับ sms ส่งหนังสือราชการที่ระบุว่ามาจากกรมบัญชีกลาง หรือได้รับโทรศัพท์แจ้งว่าโทรมาจากกรมบัญชีกลางให้วางสาย ไม่ควรสนทนาต่อ และไม่คลิกหรือกดข้อความใด ๆ เพราะนั่นคือมิจฉาชีพอย่างแน่นอน” โฆษกกรมบัญชีกลางกล่าว
ทั้งนี้ หากมีข้อสงสัยสามารถติดต่อสอบถามได้ที่ call center ของกรมบัญชีกลาง หมายเลขโทรศัพท์ 0 2270 6400 ในวันและเวลาทำการ

ที่มา : https://www.thaigov.go.th/news/contents/details/90723