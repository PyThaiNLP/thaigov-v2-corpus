รัฐบาลไทย-ข่าวทำเนียบรัฐบาล-กระทรวงแรงงาน ส่งหน่วย เฉพาะกิจลงพื้นที่ MBK ป้องปราม ชี้แนะ จ้างแรงงานข้ามชาติผิดกฎหมาย


วันพฤหัสบดีที่ 28 พฤศจิกายน 2567
28/11/2567
พิมพ์
กระทรวงแรงงาน ส่งหน่วย เฉพาะกิจลงพื้นที่ MBK ป้องปราม ชี้แนะ จ้างแรงงานข้ามชาติผิดกฎหมาย
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ได้กำชับ กรมการจัดหางาน เรื่องการบริหารจัดการการทำงานของแรงงานข้ามชาติให้เพียงพอต่อความต้องการของผู้ประกอบการ
สามารถขับเคลื่อนกิจการทั้งภาคการผลิต ภาคการเกษตร และภาคอุตสาหกรรมได้อย่างมีประสิทธิภาพ ควบคู่ไปกับการดูแลสวัสดิภาพและสิทธิของแรงงานข้ามชาติ เพื่อให้เกิดความเป็นธรรม และไม่กระทบการประกอบอาชีพของคนไทย ประกอบกับ ใกล้ถึงช่วงการต่ออายุใบอนุญาตทำงานให้กับแรงงาน 4 สัญชาติ กัมพูชา ลาว เมียนมา และเวียดนาม ที่ได้รับอนุญาตทำงานถึงวันที่ 13 กุมภาพันธ์ 2568 ดำเนินการต่ออายุใบอนุญาตทำงานในลักษณะ MOU เพื่อให้สามารถทำงานเป็นเวลา 2 ปี และต่ออายุได้อีกครั้ง เป็นระยะเวลา 2 ปี ดังนั้น ก่อนถึงวันเปิดให้ดำเนินการดังกล่าว ผมจึงได้มอบหมายให้กรมการจัดหางานร่วมกับหน่วยงานความมั่นคงลงพื้นที่ทั่วประเทศ โดยเฉพาะย่านธุรกิจ ที่มีสถานประกอบการจำนวนมาก เพื่อตรวจแนะนำการจ้างแรงงานข้ามชาติที่ถูกต้อง แก่นายจ้าง สถานประกอบการ และประชาสัมพันธ์การดำเนินการต่ออายุใบอนุญาตทำงาน ตามมติ ครม. ดังกล่าว เพื่อให้สามารถปฏิบัติตามกระบวนการ ขั้นตอน ที่กระทรวงแรงงานกำหนดได้อย่างถูกต้อง
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางาน รับข้อสั่งการของรัฐมนตรีว่าการกระทรวงแรงงาน ส่งเจ้าหน้าที่ชุดเฉพาะกิจลงพื้นที่อย่างต่อเนื่อง ล่าสุดในวันนี้ 25 พฤศจิกายน 2567 ได้มอบหมายเจ้าหน้าที่กองทะเบียนจัดหางานกลางและคุ้มครองคนหางาน ลงพื้นที่ศูนย์การค้าเอ็มบีเค เซ็นเตอร์ เขตปทุมวัน กรุงเทพมหานคร เพื่อแนะนำการจ้างแรงงานข้ามชาติที่ถูกต้อง การยื่นคำขอเปลี่ยนแปลงรายการในใบอนุญาตทำงาน สิทธิและประเภทงานที่สามารถทำได้ ตลอดจนประชาสัมพันธ์การดำเนินการต่ออายุใบอนุญาตทำงานให้แรงงานข้ามชาติ ทั้งนี้ เพื่อให้นายจ้างและแรงงานข้ามชาติสามารถปฏิบัติได้ถูกต้องตามกฎหมาย จากการลงพื้นที่ของเจ้าหน้าที่ได้แจกแผ่นพับประชาสัมพันธ์ การขอใบอนุญาตทำงาน การเพิ่มประเภทงานขายของหน้าร้าน ประเภทงานที่ห้ามคนต่างชาติทำ และบทกำหนดโทษตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม ซึ่งได้รับความสนใจจากนายจ้าง สถานประกอบการ ร้านค้าภายในตลาด และแรงงานข้ามชาติเป็นอย่างดี พร้อมทั้งแสดงความพร้อมให้ความร่วมมือปฏิบัติตามขั้นตอนที่เจ้าหน้าที่แนะนำ
ทั้งนี้ นายจ้าง สถานประกอบการ ขอให้ติดตามข่าวสารจากกรมการจัดหางานอย่างใกล้ชิด ที่เว็บไซต์กรมการจัดหางาน doe.go.th หรือสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/90725