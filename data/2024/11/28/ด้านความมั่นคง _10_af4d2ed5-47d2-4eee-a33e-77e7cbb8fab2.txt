รัฐบาลไทย-ข่าวทำเนียบรัฐบาล-"อนุทิน" กำชับ ปภ. ระดมสรรพกำลังเครื่องจักร เจ้าหน้าที่พร้อมสนับสนุนบรรเทาอุทกภัยภาคใต้ 29 พ.ย. นี้ ลงพื้นที่เกาะติดสถานการณ์และการช่วยเหลือ เผยล่าสุดมีน้ำท่วมใน 7 จังหวัด 


วันพฤหัสบดีที่ 28 พฤศจิกายน 2567
28/11/2567
พิมพ์
"อนุทิน" กำชับ ปภ. ระดมสรรพกำลังเครื่องจักร เจ้าหน้าที่พร้อมสนับสนุนบรรเทาอุทกภัยภาคใต้ 29 พ.ย. นี้ ลงพื้นที่เกาะติดสถานการณ์และการช่วยเหลือ เผยล่าสุดมีน้ำท่วมใน 7 จังหวัด
"อนุทิน" กำชับ ปภ. ระดมสรรพกำลังเครื่องจักร เจ้าหน้าที่พร้อมสนับสนุนบรรเทาอุทกภัยภาคใต้ 29 พ.ย. นี้ ลงพื้นที่เกาะติดสถานการณ์และการช่วยเหลือ เผยล่าสุดมีน้ำท่วมใน 7 จังหวัด กระทบประชาชน 136,219 ครัวเรือน
วันนี้ (28 พ.ย. 67) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า จากสถานการณ์ฝนตกหนักถึงหนักมากในพื้นที่ภาคใต้ตอนล่าง ทำให้หลายพื้นที่มีสถานการณ์อุทกภัย และอีกหลายพื้นที่มีความเสี่ยงทั้งอุทกภัยและดินโคลนถล่ม
สำหรับสถานการณ์ล่าสุด ปภ. รายงานว่าปัจจุบันยังคงมีสถานการณ์อุทกภัยในพื้นที่ 7 จังหวัด 50 อำเภอ 321 ตำบล 1,884 หมู่บ้าน ประชาชนได้รับผลกระทบ 136,219 ครัวเรือน ได้แก่ 1) จ.สุราษฎร์ธานี 2 อำเภอ คือ กาญจนดิษฐ์ และ ดอนสัก รวม 91 ครัวเรือน 2) จ.นครศรีธรรมราช 8 อำเภอ คือ ชะอวด เฉลิมพระเกียรติ พระพรหม เมืองนครศรีธรรมราช ร่อนพิบูลย์ จุฬาภรณ์ ปากพนัง พรหมคีรี รวม 34,513 ครัวเรือน 3) จ.สงขลา 15 อำเภอ คือ ปากพนัง พรหมคีรี ระโนด สะเดา หาดใหญ่ สิงหนคร เทพา บางกล่ำ สะบ้าย้อย นาทวี จะนะ รัตภูมิ เมืองสงขลา นาหม่อม กระแสสินธุ์ ควนเนียง คลองหอยโข่ง รวม 23,181 ครัวเรือน 4) จ.ปัตตานี 8 อำเภอ คือ มายอ ทุ่งยางแดง หนองจิก แม่ลาน ไม้แก่น โคกโพธิ์ รวม 8,442 ครัวเรือน 5) จ.ยะลา 5 อำเภอ คือ บันนังสตา อ.เมืองยะลา ยะหา รามัน กาบัง รวม 27,425 ครัวเรือน 6) จ.นราธิวาส  13 อำเภอ คือ บาเจาะ แว้ง รือเสาะ เจาะไอร้อง สุคิริน ยี่งอ ระแงะ ตากใบ จะแนะ ศรีสาคร สุไหงโก-ลก สุไหงปาดี เมืองนราธิวาส รวม 42,294 ครัวเรือน และ 7) จ.สตูล 1 อำเภอ คือ ควนโดน 273 ครัวเรือน
ทางด้านการเตรียมการรับมือสถานการณ์ วานนี้ (27 พ.ย. 67) กระทรวงมหาดไทย โดยกรมป้องกันและบรรเทาสาธารณภัย (ปภ.) ร่วมกับคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และผู้ให้บริการเครือข่ายมือถือ ได้ส่ง SMS แจ้งเตือนอุทกภัยแบบเจาะจงพื้นที่ไปยังโทรศัพท์มือถือของประชาชนในพื้นที่เสี่ยงภัย 3 จังหวัดชายแดนภาคใต้ ได้แก่จังหวัดปัตตานี ยะลา และนราธิวาส 18 อำเภอ 82 ตำบล เพื่อให้ประชาชนเตรียมพร้อมรับมือสถานการณ์
นอกจากนี้ นายอนุทิน ชาญวีรกูล รองนายกรัฐมนตรี และ รมว.มหาดไทยมอบหมายให้ น.ส.ซาบีดา ไทยเศรษฐ์ รมช.มหาดไทย ลงพื้นที่ติดตามสถานการณ์และให้ความช่วยเหลือพี่น้องประชาชนในพื้นที่ จ.นราธิวาส จ.ยะลา และขณะนี้ น.ส.ซาบีดา ก็ยังคงอยู่เฝ้าติดตามในพื้นที่ พร้อมกำชับ ปภ. ระดมทรัพยากรทั้งเครื่องจักรสาธารณภัยและกำลังคนให้พร้อมสนับสนุนเหตุอุทกภัยภาคใต้ ซึ่งล่าสุด ปภ. เขตต่างๆ ได้ทยอยแจ้งสนับสนุนเครื่องจักรกลสาธารณภัย พร้อมเจ้าหน้าที่เข้าไปยังพื้นที่แล้ว
"ในวันพรุ่งนี้ (29 พ.ย.67) นายอนุทิน พร้อมคณะผู้บริหารกระทรวงมหาดไทย มีกำหนดเดินทางลงพื้นที่เพื่อติดตามสถานการณ์อุทกภัยและให้ความช่วยเหลือประชาชนผู้ประสบภัยในพื้นที่ภาคใต้อย่างใกล้ชิดด้วย" น.ส.ไตรศุลี กล่าว

ที่มา : https://www.thaigov.go.th/news/contents/details/90747