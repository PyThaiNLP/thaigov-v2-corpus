รัฐบาลไทย-ข่าวทำเนียบรัฐบาล-“วราวุธ” กำชับทีม พม. เยียวยาครอบครัวเหยื่อคลั่งยิง 3 ศพ หนองบัวลำภู


วันพฤหัสบดีที่ 28 พฤศจิกายน 2567
“วราวุธ” กำชับทีม พม. เยียวยาครอบครัวเหยื่อคลั่งยิง 3 ศพ หนองบัวลำภู
“วราวุธ” กำชับทีม พม. เยียวยาครอบครัวเหยื่อคลั่งยิง 3 ศพ หนองบัวลำภู
วันที่ 28 พฤศจิกายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีคนร้ายยิงเพื่อนบ้านเสียชีวิต 3 ศพ ในพื้นที่ ต.โนนม่วง อ.ศรีบุญเรือง จ.หนองบัวลำภู ว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า ศรส.จ.หนองบัวลำภู ลงพื้นที่ตรวจสอบข้อเท็จจริง ทราบว่า เมื่อทราบเหตุ ทีม ศรส.จ.หนองบัวลำภู ได้ร่วมกับรองผู้ว่าราชการจังหวัดหนองบัวลำภู เหล่ากาชาดจังหวัดหนองบัวลำภู ปกครองจังหวัดหนองบัวลำภู เจ้าหน้าที่ตำรวจ และหน่วยงานที่เกี่ยวข้องในจังหวัดหนองบัวลำภู ร่วมลงพื้นที่ตรวจสอบข้อเท็จจริง และให้กำลังใจครอบครัวของผู้เสียชีวิต ซึ่งพบว่ามีผู้เสียชีวิตทั้งหมด 3 ศพ ได้แก่ นายเอ (นามสมมติ) อายุ 56 ปี น.ส.บี (นามสมมติ) อายุ 28 ปี และนายซี (นามสมมติ) อายุ 67 ปี และพบว่านายเอ และ น.ส.บี ที่ถูกยิง เป็นพ่อลูกกัน ส่วนผู้ก่อเหตุชื่อนายดี (นามสมมติ) อายุ 58 ปี ซึ่งเป็นเพื่อนสนิทกับนายเอผู้เสียชีวิต และอยู่หมู่บ้านเดียวกัน เบื้องต้นสันนิษฐานว่าเหตุจูงใจมาจากปัญหาด้านการเงิน โดยเฉพาะเรื่องที่นายดีเคยนำบัตรเอทีเอ็มของนายเอ ไปกดเงิน แต่ไม่นำเงินมาให้ จนเกิดการทวงถามซ้ำหลายครั้งและยังมีความขัดแย้งระหว่างนายดีกับนายซี เรื่องการส่งคืนเครื่องใช้ไฟฟ้า
อย่างไรก็ตาม ขณะนี้เจ้าหน้าที่ตำรวจและเจ้าหน้าที่ที่เกี่ยวข้อง กำลังช่วยกันตามจับตัวนายดีมาดำเนินคดี และขณะนี้ทราบว่านายดีได้หลบหนีไปที่พื้นที่รอยต่อระหว่าง อ.ศรีบุญเรือง อ.นากลาง จ.หนองบัวลำภู และ อ.เอราวัณ จ.เลย พร้อมทั้งได้มีการประกาศแจ้งขอความร่วมมือจากประชาชน หากพบเบาะแสขอให้รีบแจ้งเจ้าหน้าที่ตำรวจ หรือหน่วยงานที่เกี่ยวข้อง เพื่อจับกุมตัวผู้ก่อเหตุให้ได้เร็วที่สุด และขอให้พี่น้องประชาชนระมัดระวัง
กระทรวง พม. โดยทีม ศรส.จ.หนองบัวลำภู ได้ช่วยเหลือครอบครัวผู้เสียชีวิตทั้ง 3 ศพ โดยมอบเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน , เงินสงเคราะห์ครอบครัวผู้มีรายได้น้อยและผู้ไร้ที่พึ่ง , ให้การช่วยเหลือการขึ้นทะเบียนคนพิการของลูกเขยผู้เสียชีวิต , พิจารณาช่วยเหลือเงินกองทุนคุ้มครองเด็ก , ค่าจัดการศพผู้สูงอายุตามประเพณี และจะนำเข้าคณะกรรมการพิจารณาช่วยเหลือต่อไป นอกจากนี้ สำนักงานเหล่ากาชาดจังหวัดหนองบัวลำภู ช่วยเหลือเงิน และสำนักงานยุติธรรมจังหวัดหนองบัวลำภู ช่วยเหลือเงินค่าตอบแทนผู้เสียหายในคดีอาญา กองทุนชุดรักษาความปลอดภัยหมู่บ้าน ช่วยเหลือเงินสวัสดิการ ชุดรักษาความปลอดภัยหมู่บ้าน ตามความเหมาะสม อีกทั้ง โรงพยาบาลศรีบุญเรือง ดำเนินการดูแลด้านสุขภาพจิตใจให้กับครอบครัวผู้เสียชีวิต รวมถึงประชาชนในหมู่บ้าน 92 คน ขณะเดียวกัน จังหวัดหนองบัวลำภู ได้จัดชุดรักษาความปลอดภัยหมู่บ้าน โดยมีการตั้งเวรตรวจตราเพื่อดูแลความปลอดภัยให้ประชาชนในพื้นที่
ขอฝากไปยังพี่น้องประชาชนว่าถ้าหากได้รับเรื่องเดือดร้อน พม. เรามีสายด่วน โทร 1300 ฟรี ตลอด 24 ชั่วโมง ศรส. กระทรวง พม. พร้อมที่จะรับสายและรับฟังปัญหา และนำเอาปัญหามาประสานติดต่อไปยังหน่วยงานที่เกี่ยวข้อง ไม่ว่าจะเป็นในหน่วยงานของกระทรวง พม. หรือหน่วยงานอื่นที่เกี่ยวข้อง ตลอด 24 ชั่วโมง ขอเป็นกำลังใจให้กับผู้ที่ได้รับผลกระทบจากเหตุการณ์ ขอให้วางใจว่าเจ้าหน้าที่กระทรวง พม. , อาสาสมัคร อพม. จะลงพื้นที่ติดตาม สถานการณ์แต่ละครอบครัว เพื่อดำเนินการเยียวยาตามขั้นตอนที่มี
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #กราดยิงเสียชีวิต3ราย_หนองบัวลำภู

ที่มา : https://www.thaigov.go.th/news/contents/details/90756