รัฐบาลไทย-ข่าวทำเนียบรัฐบาล-“อนุกูล” เผย รัฐบาลห่วงใยพี่น้องชาวใต้ประสบอุทกภัยน้ำท่วมหนักหลายพื้นที่ ส่งกำลังพลและเครื่องจักรกลเข้าพื้นที่เร่งให้ความช่วยเหลือ ลดความสูญเสียให้เกิดน้อยที่สุด


วันพฤหัสบดีที่ 28 พฤศจิกายน 2567
28/11/2567
พิมพ์
“อนุกูล” เผย รัฐบาลห่วงใยพี่น้องชาวใต้ประสบอุทกภัยน้ำท่วมหนักหลายพื้นที่ ส่งกำลังพลและเครื่องจักรกลเข้าพื้นที่เร่งให้ความช่วยเหลือ ลดความสูญเสียให้เกิดน้อยที่สุด
“อนุกูล” เผย รัฐบาลห่วงใยพี่น้องชาวใต้ประสบอุทกภัยน้ำท่วมหนักหลายพื้นที่ ส่งกำลังพลและเครื่องจักรกลเข้าพื้นที่เร่งให้ความช่วยเหลือ ลดความสูญเสียให้เกิดน้อยที่สุด
วันนี้  (28 พฤศจิกายน 2567) เวลา 08.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี ขอให้ประชาชนบริเวณภาคใต้ตอนล่างระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่บริเวณที่มีฝนฟ้าคะนอง สำหรับเรือเล็กบริเวณอ่าวไทยตอนล่าควรงดออกจากฝั่งตั้งแต่ วันที่ 28 - 30 พฤศจิกายน 2567 และขอให้ประชาชนบริเวณภาคใต้ตอนล่างระวังอันตรายจากคลื่นซัดฝั่งไว้ด้วย  สำหรับพี่น้องประชาชนที่อาศัยอยู่จังหวัดตอนบนของประเทศไทย ขอดูแลรักษาสุขภาพเนื่องจากอากาศที่หนาวเย็นลง รวมถึงให้ระวังอันตรายจากอัคคีภัยที่อาจจะเกิดขึ้นเนื่องจากสภาพอากาศแห้งและลงแรงไว้ด้วย
นายอนุกูล กล่าวว่า ทุกภาคของประเทศไทยอุณหภูมิจะลดลงช่วงตอนเช้า ภาคเหนือ ภาคตะวันออกเฉียงเหนือ ภาคกลาง และภาคตะวันออก อุณหภูมิจะลดลง 1-3 องศา ส่วนกรุงเทพมหานครและปริมณฑล อุณหภูมิลดลง 1-2 องศา ในส่วนของภาคใต้ฝั่งอันดามัน มีฝนฟ้าคะนอง 70% และฝนตกหนักบางแห่งในพื้นที่จังหวัดกระบี่ ตรัง และสตูล ภาคใต้ฝั่งอ่าวไทย มีฝนฟ้าคะนอง 70% และฝนตกหนักถึงหนักมากในหลายพื้นที่ ได้แก่ จังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส ขอให้พี่น้องชาวภาคใต้ระวังสถานการณ์แผ่นดินถล่มและน้ำป่าไหลหลาก และขอให้ติดตามข้อมูลปริมาณน้ำฝน โดยเฉพาะพื้นที่ที่มีฝนตกหนักมากกว่า 100 มม./24 ชั่วโมง โดยให้สังเกตสิ่งของบอกเหตุต่าง ๆ เช่น สีของน้ำขุ่นข้น มีเศษซากไม้ลอยตามน้ำมา เป็นต้น
“รัฐบาลห่วงใยพี่น้องประชาชน โดยเฉพาะพี่น้องชาวใต้ที่กำลังประสบอุทกภัยน้ำท่วมในขณะนี้ ซึ่งหลายพื้นที่เกิดน้ำท่วมหนักมากในรอบหลายปี ขอส่งกำลังใจให้พี่น้องชาวใต้ทุกคน ขอให้ทุกคนปลอดภัย รัฐบาลจะเร่งให้ความช่วยเหลือประชาชนอย่างรวดเร็ว เพื่อลดความสูญเสียให้เกิดน้อยที่สุด โดยกองทัพและหน่วยงานที่เกี่ยวข้องในพื้นที่ได้ระดมกำลังเจ้าหน้าที่และเครื่องจักรกลทยอยเข้าพื้นที่สนับสนุนการปฏิบัติงานช่วยเหลือเหตุอุทกภัยภาคใต้แล้ว” นายอนุกูล กล่าว

ที่มา : https://www.thaigov.go.th/news/contents/details/90714