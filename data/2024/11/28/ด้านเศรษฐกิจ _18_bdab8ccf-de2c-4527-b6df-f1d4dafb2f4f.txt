รัฐบาลไทย-ข่าวทำเนียบรัฐบาล-ธนดล “ฮึ่ม” กล้าทำเพื่อประชาชน


วันพฤหัสบดีที่ 28 พฤศจิกายน 2567
ธนดล “ฮึ่ม” กล้าทำเพื่อประชาชน
ธนดล “ฮึ่ม” กล้าทำเพื่อประชาชน
วันที่ 28 พฤศจิกายน 2567 เวลา 10.00 น. นายธนดล สุวัณณะฤทธิ์ ประธานคณะทำงานขับเคลื่อนการตรวจสอบและพิจารณาความผิดเกี่ยวกับผู้ได้รับการจัดที่ดิน และผู้ถือครองที่ดินโดยมิชอบในเขตปฏิรูปที่ดิน  กระทรวงเกษตรและสหกรณ์ พร้อมคณะทำงาน กองบังคับการป้องกันปราบปรามการทุจริตและประพฤติมิชอบ (บก.ปปป.) กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) สำนักงานป้องกันและปราบปรามการฟอกเงิน (ปปง.) และกรมสอบสวนคดีพิเศษ ลงพื้นที่ตรวจสอบพื้นที่สถานที่ท่องเที่ยว "ไร่ภูจันทร์เจ้า" และ "ไร่ภูพิบูล" ซึ่งตั้งอยู่ที่บ้านซับกระทิงใต้ หมู่ที่ 4 ต.หนองย่างเสือ อ.มวกเหล็ก จ.สระบุรี หลังได้รับข้อมูลและการร้องเรียนว่า พื้นที่ดังกล่าวอาจเข้าข่ายรุกที่ ส.ป.ก. เบื้องต้นพบนายหน่อง (ไม่ทราบนามสกุล) เป็นผู้ดูแล
โดยนายธนดล สุวัณณะฤทธิ์ พร้อมหน่วยงานที่เกี่ยวข้องได้นำเอกสารหลักฐานต่าง ๆ แจ้งขอตรวจสอบการได้มาซึ่งเอกสารสิทธิ์การครอบครองที่ดิน การขออนุญาตก่อสร้างอาคาร และการดำเนินการผิดกฎหมายบนเนื้อที่ของรัฐ (ส.ป.ก.) ที่อนุญาตให้เฉพาะเกษตรกรเข้าทำการเกษตรเท่านั้น พร้อมทั้งให้นายหน่องนำตรวจสถานที่ ซึ่งเป็นที่พักเป็นสไตล์แคมป์ปิ้ง โฮมสเตย์ มีสระว่ายน้ำ กิจกรรมพายเรือ รวมถึงให้เช่าพื้นที่กางเต็นท์ นอนพัก เห็นวิวธรรมชาติสวยสดงดงามอยู่เบื้องล่าง
"ที่ไร่ภูจันทร์เจ้า ฝ่ายกฎหมายของ ส.ป.ก. เคยทำหนังสือแจ้งเตือนมาแล้ว ให้เดินทางเข้ามาให้ข้อมูล แต่ยังไม่มีการเดินทางมาให้ข้อเท็จจริงแต่อย่างใด ซึ่งในครั้งนี้เราเห็น และรับทราบข้อเท็จจริงหมดแล้วว่าผิด ถ้าเกิดคนที่ได้รับอนุญาตในที่ดินดังกล่าว ยังไม่ปรับพื้นที่ให้กลับคืนสู่สภาพเดิม เราก็จะปรับให้สิ้นสิทธิ์ ซึ่งการบุกรุกที่ดินของรัฐเข้า พรบ.ฟอกเงินด้วย" นายธนดล กล่าว

ที่มา : https://www.thaigov.go.th/news/contents/details/90752