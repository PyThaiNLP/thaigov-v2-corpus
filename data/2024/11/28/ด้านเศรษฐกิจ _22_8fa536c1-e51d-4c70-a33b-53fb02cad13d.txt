รัฐบาลไทย-ข่าวทำเนียบรัฐบาล-ไปกันต่อ! รมช.อัครา ติดตามโครงการปรับปรุงซ่อมแซมแหล่งน้ำขนาดเล็กฯ บ้านโป่งจ้อพร้อมหนุนการบริหารจัดการดินและน้ำด้วยระบบโซลาเซลล์


วันพฤหัสบดีที่ 28 พฤศจิกายน 2567
ไปกันต่อ! รมช.อัครา ติดตามโครงการปรับปรุงซ่อมแซมแหล่งน้ำขนาดเล็กฯ บ้านโป่งจ้อพร้อมหนุนการบริหารจัดการดินและน้ำด้วยระบบโซลาเซลล์
ไปกันต่อ! รมช.อัครา ติดตามโครงการปรับปรุงซ่อมแซมแหล่งน้ำขนาดเล็กฯ บ้านโป่งจ้อพร้อมหนุนการบริหารจัดการดินและน้ำด้วยระบบโซลาเซลล์เล็งใช้โรงเรียนร้างเป็นศูนย์ข้าวชุมชนครบวงจร
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ พร้อมด้วยคณะผู้บริหารกระทรวงเกษตรและสหกรณ์ ลงพื้นที่ติดตามโครงการปรับปรุงซ่อมแซมแหล่งน้ำขนาดเล็กฯ บ้านโป่งจ้อเพื่อถ่ายโอนภารกิจด้านโครงสร้างพื้นฐานบ้านโป่งจ้อ หมู่ 7 ตำบลสันติสุข อำเภอดอยหล่อ จังหวัดเชียงใหม่ ซึ่งกระทรวงเกษตรและสหกรณ์โดยกรมพัฒนาที่ดินบูรณาการร่วมกับหน่วยงานที่เกี่ยวข้องดำเนินการออกแบบและปรับปรุงซ่อมแซมแหล่งน้ำขนาดเล็กฯบ้านโป่งจ้อ ด้วยระบบท่อส่งน้ำจากพลังงานแสงอาทิตย์ ประกอบด้วยถังเก็บน้ำความจุ 100 ลบ.ม. จำนวน 2 ถัง พร้อมระบบท่อส่งน้ำ HDPE ความยาวรวม 3,200 เมตร ให้มีความสามารถในการบริหารจัดการน้ำเพื่อการเกษตรและการอุปโภคบริโภค ภายหลังจากดำเนินโครงการฯ สามารถเพิ่มพื้นที่รับประโยชน์โดยรอบประมาณ 500 ไร่และเกษตรกรสามารถใช้ประโยชน์ที่ดินได้อย่างมีประสิทธิภาพมากยิ่งขึ้นนอกจากนี้กรมพัฒนาที่ดินได้ดำเนินการศึกษาทบทวนแนวทางการจัดทeโครงการอนุรักษ์ดินและบริหารจัดการน้ำเพื่อความมั่นคงภาคการเกษตรพื้นที่เกษตรน้ำฝนเพื่อเพิ่มศักยภาพการใช้ที่ดินและยกระดับการบริหารจัดการน้ำอีกด้วย
รมช.อัครา กล่าวว่าสำหรับแนวทางการบริหารจัดการน้ำในลำน้ำแม่วางได้มอบหมายหน่วยงานที่เกี่ยวข้องร่วมบูรณาการแก้ไขปัญหาน้ำทั้งระบบพร้อมทั้งเชื่อมโยงเส้นทางน้ำเพื่อกระจายน้ำให้แก่พี่น้องประชาชนอย่างทั่วถึงรวมทั้งส่งเสริมการลดต้นทุนเกษตรกรโดยสนับสนุนการบริหารจัดการน้ำด้วยระบบพลังงานแสงอาทิตย์หรือSolar Mobileนอกจากนี้ได้มอบหมายกรมการข้าวให้จัดตั้งศูนย์ข้าวชุมชนโดยการใช้สถานที่จากโรงเรียนเก่าที่ไม่มีการเรียนการสอนเพื่อใช้ประโยชน์จากสถานที่ให้เกิดประโยชน์สูงสุดพร้อมทั้งสนับสนุนเครื่องจักรเครื่องมือในการปรับปรุงพื้นที่ให้เป็นลานตากข้าวและยุ้งฉางเพื่ออำนวยความสะดวกให้แก่พี่น้องเกษตรกรต่อไป

ที่มา : https://www.thaigov.go.th/news/contents/details/90757