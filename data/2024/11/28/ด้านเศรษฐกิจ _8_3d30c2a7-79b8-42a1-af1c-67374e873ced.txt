รัฐบาลไทย-ข่าวทำเนียบรัฐบาล-การเบิกจ่ายงบลงทุนของรัฐวิสาหกิจที่อยู่ในกำกับของ สคร. จำนวน 43 แห่ง ณ เดือนตุลาคม 2567


วันพฤหัสบดีที่ 28 พฤศจิกายน 2567
28/11/2567
พิมพ์
การเบิกจ่ายงบลงทุนของรัฐวิสาหกิจที่อยู่ในกำกับของ สคร. จำนวน 43 แห่ง ณ เดือนตุลาคม 2567
สคร. กำชับรัฐวิสาหกิจปีปฏิทินเร่งเบิกจ่ายช่วงไตรมาสสุดท้ายของปี 2567 ส่วนรัฐวิสาหกิจปีงบประมาณขอให้เร่งลงนามในสัญญา เพื่อเร่งเบิกจ่ายช่วงไตรมาสที่ 1 - 2
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจที่อยู่ในกำกับของ สคร. จำนวน 43 แห่ง ได้แก่ รัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) จำนวน 34 แห่ง และรัฐวิสาหกิจที่ใช้ปีบัญชีตามปีปฏิทิน (รัฐวิสาหกิจปีปฏิทิน) จำนวน 9 แห่ง มีการเบิกจ่ายงบลงทุนจนถึงเดือนตุลาคม 2567 แล้วจำนวน 229,812 ล้านบาท หรือคิดเป็นร้อยละ 97 ของแผนการเบิกจ่าย แยกเป็นการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2566 - เดือนกันยายน 2567) ซึ่งได้สิ้นสุดการเบิกจ่ายงบลงทุนประจำปี 2567 แล้วจำนวน 109,342 ล้านบาท หรือคิดเป็นร้อยละ 90 ของแผนการเบิกจ่าย และรัฐวิสาหกิจปีปฏิทิน (เดือนมกราคม 2567 - เดือนตุลาคม 2567) จำนวน 120,470 ล้านบาท หรือคิดเป็นร้อยละ 103 ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับ ได้แก่ การรถไฟแห่งประเทศไทย การรถไฟฟ้าขนส่งมวลชนแห่งประเทศไทย (รฟม.) และการประปานครหลวง (กปน.) และรัฐวิสาหกิจปีปฏิทินที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับ ได้แก่ การไฟฟ้าฝ่ายผลิตแห่งประเทศไทย การไฟฟ้าส่วนภูมิภาค และบริษัท ปตท. จำกัด (มหาชน)
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า ณ เดือนตุลาคม 2567 รัฐวิสาหกิจปีงบประมาณได้เริ่มการเบิกจ่ายงบลงทุนเป็นเดือนแรกของปี 2568 โดยมีผลการเบิกจ่ายจำนวน 9,726 ล้านบาท คิดเป็นร้อยละ 117 ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับ ได้แก่ รฟม. การทางพิเศษแห่งประเทศไทย และ กปน.
นายธิบดี วัฒนกุล ผู้อำนวยการ สคร. กล่าวสรุปว่า ในปี 2567 รัฐวิสาหกิจเบิกจ่ายงบลงทุนได้จำนวน 229,812 ล้านบาท สูงกว่าช่วงเดียวกันของปีก่อนซึ่งอยู่ที่จำนวน 219,103 ล้านบาท และคิดเป็นร้อยละ 82 เมื่อเทียบกับกรอบงบลงทุนทั้งปีจำนวน 278,602 ล้านบาท ซึ่งรัฐวิสาหกิจปีงบประมาณได้สิ้นสุดการเบิกจ่ายแล้วเมื่อเดือนกันยายน 2567 และรัฐวิสาหกิจปีปฏิทินอยู่ระหว่างการเบิกจ่ายในไตรมาสสุดท้ายของปี ซึ่ง สคร. ได้กำชับให้กระทรวงเจ้าสังกัดและผู้บริหารสูงสุดของรัฐวิสาหกิจปีปฏิทินกำกับดูแลและเร่งรัดการเบิกจ่ายงบลงทุน เพื่อให้การเบิกจ่ายเป็นไปตามเป้าหมายไม่น้อยกว่าร้อยละ 95
สำหรับปี 2568 คณะรัฐมนตรีในคราวประชุมเมื่อวันที่ 22 ตุลาคม 2567 ได้มีมติเห็นชอบมาตรการเร่งรัดการเบิกจ่ายงบลงทุนของรัฐวิสาหกิจในปี 2568 ซึ่ง สคร. ได้แจ้งให้รัฐวิสาหกิจดำเนินการตามมาตรการดังกล่าวโดยเคร่งครัด และให้กระทรวงเจ้าสังกัดกำกับติดตามการดำเนินงานอย่างใกล้ชิด โดยเฉพาะการลงนามในสัญญาเพื่อเร่งรัดการเบิกจ่ายในช่วงไตรมาสที่ 1 - 2 เพื่อให้การลงทุนของรัฐวิสาหกิจเป็นส่วนสำคัญในการสนับสนุนการเติบโตทางเศรษฐกิจและเพิ่มความสามารถในการแข่งขันของประเทศต่อไป

ที่มา : https://www.thaigov.go.th/news/contents/details/90727