รัฐบาลไทย-ข่าวทำเนียบรัฐบาล-"อนุทิน" นำคณะลุยอำนาจเจริญชูนโยบายกวาดล้างยาเสพติด น้ำประปาดื่มได้ สร้างจุดแข็งพื้นที่ดึงดูดลงทุน ท่องเที่ยว พร้อมพัฒนา อสม. เสริมทัพ รพ.สต. สังกัด อปท. บริการสาธารณสุขเข้มแข็ง


วันพฤหัสบดีที่ 28 พฤศจิกายน 2567
28/11/2567
พิมพ์
"อนุทิน" นำคณะลุยอำนาจเจริญชูนโยบายกวาดล้างยาเสพติด น้ำประปาดื่มได้ สร้างจุดแข็งพื้นที่ดึงดูดลงทุน ท่องเที่ยว พร้อมพัฒนา อสม. เสริมทัพ รพ.สต. สังกัด อปท. บริการสาธารณสุขเข้มแข็ง
"อนุทิน" นำคณะลุยอำนาจเจริญชูนโยบายกวาดล้างยาเสพติด น้ำประปาดื่มได้ สร้างจุดแข็งพื้นที่ดึงดูดลงทุน ท่องเที่ยว พร้อมพัฒนา อสม. เสริมทัพ รพ.สต. สังกัด อปท. บริการสาธารณสุขเข้มแข็งทั่วถึงประชาชน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (27 พ.ย. 67) เวลา 14.30 น. นายอนุทิน ชาญวีรกูล รองนายกรัฐมนตรีและ รมว.มหาดไทย นำคณะผู้บริหารกระทรวงมหาดไทยลงพื้นที่ตรวจราชการและมอบนโยบายการปฏิบัติราชการแก่หัวหน้าส่วนราชการ นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น (อปท.) ณ โรงเรียนเทศบาลอำนาจ อ.ลืออำนาจ จ.อำนาจเจริญ
นายอนุทิน กล่าวในการมอบนโยบายว่า ปลื้มใจที่เห็นกำนันผู้ใหญ่บ้านประดับเหรียญที่ระลึกพระราชทานอันเป็นเหรียญมหามงคลที่พระบาทสมเด็จพระเจ้าอยู่หัวพระราชทานให้แก่กำนันและผู้ใหญ่บ้านทุกคน ขอให้ได้ระลึกเสมอว่า กำนันผู้ใหญ่บ้าน คือคนของพระราชา รากฐานของแผ่นดิน ทำงานต่างพระเนตรพระกรรณเป็นด่านหน้าดูแลประชาชนใกล้ชิดที่สุด
ทั้งนี้ ได้เน้นย้ำให้ทุกกลไกของมหาดไทยต้องกวดขัน สกัดกั้น การแพร่ระบาดของยาเสพติดที่เข้มงวด ควบคู่การสร้างงาน สร้างรายได้ผ่านกิจกรรมต่าง ๆ อาทิ การท่องเที่ยวที่ต้องไม่มองเมืองหลักเมืองรอง สรรหาเสน่ห์ ความเข้มแข็งของจังหวัดเพื่อดึงดูดทั้งการลงทุน การท่องเที่ยว ให้ความสำคัญอย่างยิ่งกับเรื่องของนโยบายน้ำประปาสะอาดดื่มได้ ขณะที่ อปท. ต้องจัดทำคำของบประมาณที่เกิดประโยชน์กับประชาชนในท้องถิ่นสูงสุด
ในส่วนของ อสม. ที่ปัจจุบันโรงพยาบาลส่งเสริมสุขภาพตำบล (รพ.สต.) ได้ทยอยโอนภารกิจมาสังกัด อปท. ทางมหาดไทยมีนโยบายชัดเจนเกี่ยวกับการสนับสนุนให้ อสม.ได้รับการฝึกฝนด้านการปฐมพยาบาล ลูกหลานได้เรียนหลักสูตรผู้ช่วยพยาบาล ซึ่งบุคลากรเหล่านี้จะเข้ามาสนับสนุนให้ระบบสาธารณสุขขั้นพื้นฐานให้บริการอย่างทั่วถึง ครอบคลุมและมีคุณภาพ
"ผมและผู้บริหารกระทรวงมหาดไทย และทุกส่วนราชการ รัฐวิสาหกิจ สังกัดกระทรวงมหาดไทย จะเป็นแรงสนับสนุนพี่น้องฝ่ายปกครอง ผู้นำท้องที่ อปท. ให้มีทรัพยากรพร้อมสำหรับการบริหารจัดการในพื้นที่ ลูกหลานเราต้องมีมีการศึกษา มีอาชีพ มีงานทำ มีคุณภาพชีวิตที่ดี" นายอนุทินกล่าว
โฆษกกระทรวงมหาดไทย กล่าวว่า พร้อมการมอบนโยบายกับภาคส่วนต่างๆของจังหวัดอำนาจเจริญแล้ว นายอนุทินได้พบปะอาสาสมัครสาธารณสุขประจำหมู่บ้าน (อสม.) จำนวนกว่า 1,500 คน และชมนิทรรศการผลิตภัณฑ์ผ้าพื้นเมือง สินค้า OTOP ซึ่งเป็นผลิตภัณฑ์ที่มีชื่อเสียงและสร้างรายได้ สร้างอาชีพแก่ชาวอำนาจเจริญ

ที่มา : https://www.thaigov.go.th/news/contents/details/90724