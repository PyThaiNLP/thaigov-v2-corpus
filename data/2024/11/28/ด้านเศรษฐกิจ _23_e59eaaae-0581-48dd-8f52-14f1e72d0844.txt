รัฐบาลไทย-ข่าวทำเนียบรัฐบาล-สมก. จัดเดินรถเฉพาะกิจ ให้บริการฟรี 2 เส้นทางอำนวยความสะดวกประชาชน เดินทางไปสักการะพระบรมสารีริกธาตุ (พระเขี้ยวแก้ว)  ณ ท้องสนามหลวง วันที่ 5 ธันวาคม 2567 - 14 กุมภาพันธ์ 2568


วันพฤหัสบดีที่ 28 พฤศจิกายน 2567
สมก. จัดเดินรถเฉพาะกิจ ให้บริการฟรี 2 เส้นทางอำนวยความสะดวกประชาชน เดินทางไปสักการะพระบรมสารีริกธาตุ (พระเขี้ยวแก้ว)  ณ ท้องสนามหลวง วันที่ 5 ธันวาคม 2567 - 14 กุมภาพันธ์ 2568
.....
นายกิตติกานต์ จอมดวง จารุวรพลกุล  ผู้อำนวยการองค์การขนส่งมวลชนกรุงเทพ กระทรวงคมนาคม กล่าวว่า องค์การขนส่งมวลชนกรุงเทพ (ขสมก.) พร้อมให้บริการประชาชน ซึ่งสอดคล้องกับนโยบายของ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ในการให้บริการที่สามารถเดินทางเชื่อมต่อระบบขนส่งสาธารณะ ล้อ ราง เรือ ได้อย่างสะดวกปลอดภัย ลดการใช้รถยนต์ส่วนตัว เพื่อลดการสร้างมลพิษทางอากาศ โดยเปิดเผยว่า รัฐบาลไทยและรัฐบาลสาธารณรัฐประชาชนจีน ได้เห็นชอบร่วมกันให้อัญเชิญพระบรมสารีริกธาตุ (พระเขี้ยวแก้ว) จากวัดหลิงกวง กรุงปักกิ่ง สาธารณรัฐประชาชนจีน มาประดิษฐาน ณ ท้องสนามหลวง กรุงเทพ เป็นการชั่วคราว เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และในโอกาสครบรอบ 50 ปี แห่งการสถาปนาความสัมพันธ์ทางการทูตไทย - จีน ในปี 2568 โดยเปิดให้ประชาชนสักการะพระบรมสารีริกธาตุ ระหว่างวันที่ 5 ธันวาคม 2567 - 14 กุมภาพันธ์ 2568
ขสมก. จึงเตรียมความพร้อมจัดรถโดยสารเฉพาะกิจ (จอดรับ - ส่งทุกป้าย) ให้บริการฟรีจำนวน 2 เส้นทาง อำนวยความสะดวกให้กับประชาชนในการเดินทางไปสักการะพระบรมสารีริกธาตุ (พระเขี้ยวแก้ว) พร้อมจัดเจ้าหน้าที่สายตรวจพิเศษ และนายตรวจประจำจุด ณ ท่าปล่อยรถต้นทาง – ปลายทาง  เพื่อดูแลด้านการจราจร ความปลอดภัย และประชาสัมพันธ์ข้อมูลการเดินรถให้กับประชาชน โดยมีรายละเอียด ดังนี้
เส้นทางที่ 1  อนุสาวรีย์ชัยสมรภูมิ (ฝั่งเกาะพญาไท) - สนามหลวง (ใต้สะพานสมเด็จพระปิ่นเกล้า)
เส้นทางที่ 2  วงเวียนใหญ่ - สนามหลวง (ตรงข้ามศาลฎีกา)
ทั้งนี้ รถเฉพาะกิจ ทั้ง 2 เส้นทาง ให้บริการ ตั้งแต่เวลา 07.00 - 20.30 น. โดยปล่อยรถออกให้บริการทุก 20 นาที
ท่าต้นทาง      รถคันแรก      ให้บริการ เวลา 07.00 น.
รถคันสุดท้าย  ให้บริการ เวลา 19.30 น.
ท่าปลายทาง  รถคันสุดท้าย ให้บริการ เวลา 20.30 น. หรือจนกว่าจะส่งประชาชนออกจากพื้นที่หมด

ที่มา : https://www.thaigov.go.th/news/contents/details/90759