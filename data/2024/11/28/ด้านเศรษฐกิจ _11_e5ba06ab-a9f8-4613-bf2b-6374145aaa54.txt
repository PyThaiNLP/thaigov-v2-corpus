รัฐบาลไทย-ข่าวทำเนียบรัฐบาล-ฉก.พญานาคราช จับสัตว์น้ำเถื่อนมูลค่า 6 แสนบาท ในพื้นที่จังหวัดระนอง


วันพฤหัสบดีที่ 28 พฤศจิกายน 2567
ฉก.พญานาคราช จับสัตว์น้ำเถื่อนมูลค่า 6 แสนบาท ในพื้นที่จังหวัดระนอง
ฉก.พญานาคราช จับสัตว์น้ำเถื่อนมูลค่า 6 แสนบาท ในพื้นที่จังหวัดระนอง
เมื่อวันที่ 25 พฤศจิกายน เวลา 19.45 น. พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ฉก.พญานาคราช โดยนายปราโมทย์ ฉิมหาด หัวหน้าด่านตรวจประมงระนอง ได้รับแจ้งจากเรือเอก อภิภัทร ศิริคง ผู้บังคับการเรือ ต.993 และว่าที่เรือโท ธรณ์ธันย์ เสียงสุวรรณ ตำแหน่งผู้ควบคุมเรือ ต.274 สังกัด นก.พตน. ศรชล.ภาค 3 ว่าพบเรือต้องสงสัยสัญชาติเมียนมา กำลังขนถ่ายสัตว์น้ำจากเรือขนถ่ายสัตว์น้ำขึ้นท่าเทียบเรือแพซีแอลพีโลจิสติกส์ จึงได้นำกำลังของหน่วย หน.ชปพ.พตน. และตำรวจน้ำจังหวัดระนอง เข้าควบคุมเรือขณะกำลังขนถ่ายสัตว์น้ำขึ้นท่าเทียบเรือ ซึ่งพบว่ากำลังลำเลียงสัตว์น้ำได้ ประมาณ 500 ถุง จึงได้ประสานสำนักงานประมงจังหวัดระนอง ศูนย์ควบคุมความมั่นคงท่าเรือจังหวัดระนอง และหน่วยป้องกันและปราบปรามประมงทะเลเกาะสุรินทร์ (พังงา) เข้าร่วมตรวจสอบเรือลำดังกล่าวณ ท่าเทียบเรือแพซีแอลพีโลจิสติกส์ ตำบลบางริ้น อำเภอเมืองระนอง จังหวัดระนอง พบเรือขนถ่ายสัญชาติเมียนมา ชื่อ YI PHYO HLAING ขนาด 50.15 ตันกรอส พร้อมด้วยลูกเรือจำนวน 8 คน จากการตรวจสอบไม่พบการขอนำเรือลำดังกล่าวเข้าเทียบท่า และไม่พบการขออนุญาตนำเข้าสัตว์น้ำผ่านระบบ Fisheries Single Window (FSW) ของกรมประมง และได้ตรวจพบสัตว์น้ำ 2 รายการ ดังนี้ 1) เคยหมักเกลือ จำนวน 1,700 ถุง น้ำหนักประมาณถุงละ 30 กิโลกรัม น้ำหนักรวม 51,000 กิโลกรัม มูลค่า 510,000 บาท และ 2) ปูแสมดองน้ำเกลือ จำนวน 200 ถัง น้ำหนักประมาณถังละ 8 กิโลกรัม น้ำหนักรวม 1,600 กิโลกรัม มูลค่า 100,000 บาท
โดยได้แจ้งความกล่าวโทษร้องทุกข์ต่อพนักงานสอบสวน สภ. เมืองระนอง ดำเนินคดีในข้อกล่าวหานำสัตว์น้ำเข้ามาในราชอาณาจักรโดยไม่ได้รับอนุญาตจากพนักงานเจ้าหน้าที่ ซึ่งมีความผิดตามพระราชกำหนดการประมง พ.ศ. 2558 และที่แก้ไขเพิ่มเติม ตามมาตรา 92 ภายใต้บังคับมาตรา 96 ห้ามมิให้ผู้ใดนำเข้าสัตว์น้ำเว้นแต่ได้รับอนุญาตจากพนักงานเจ้าหน้าที่ผู้ใดประสงค์จะส่งออกหรือนำผ่านสัตว์น้ำหรือผลิตภัณฑ์สัตว์น้ำต้องแสดงใบรับรองการจับสัตว์น้ำหรือเอกสารอื่นใดที่แสดงว่าสัตว์น้ำหรือผลิตภัณฑ์สัตว์น้ำนั้นได้มาจากการทำประมงโดยชอบด้วยกฎหมายต่อพนักงานเจ้าหน้าที่ เพื่อตรวจสอบก่อนมีบทกำหนดโทษตามมาตรา 158 ผู้ใดฝ่าฝืนมาตรา 92 วรรค 1 หรือแสดงใบรับรองการจับสัตว์น้ำหรือเอกสารอื่นใดตามมาตรา 92 วรรค 2 อันเป็นเท็จต้องระวังโทษปรับ 5 เท่าของมูลค่าสัตว์น้ำที่นำเข้าส่งออกหรือนำผ่าน
อีกด้วย

ที่มา : https://www.thaigov.go.th/news/contents/details/90734