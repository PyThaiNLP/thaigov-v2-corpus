รัฐบาลไทย-ข่าวทำเนียบรัฐบาล-“คารม” เผย รัฐบาลเดินหน้าสร้างโอกาสทำงานวัยเกษียณ จับมือ 16 ธุรกิจเอกชน เปิดตำแหน่งงานกว่า 4 พันอัตราทั่วประเทศ สมัครได้ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงาน


วันพฤหัสบดีที่ 28 พฤศจิกายน 2567
28/11/2567
พิมพ์
“คารม” เผย รัฐบาลเดินหน้าสร้างโอกาสทำงานวัยเกษียณ จับมือ 16 ธุรกิจเอกชน เปิดตำแหน่งงานกว่า 4 พันอัตราทั่วประเทศ สมัครได้ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงาน
“คารม” เผย รัฐบาลเดินหน้าสร้างโอกาสทำงานวัยเกษียณ จับมือ 16 ธุรกิจเอกชน เปิดตำแหน่งงานกว่า 4 พันอัตราทั่วประเทศ สมัครได้ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ”
วันนี้  (28 พฤศจิกายน 2567) เวลา 09.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากการที่ประเทศไทยก้าวเข้าสู่ “สังคมผู้สูงอายุอย่างสมบูรณ์”ทำให้ต้องมีการขับเคลื่อนการส่งเสริมการมีงานทำสำหรับผู้สูงอายุให้เป็นรูปธรรมมากยิ่งขึ้น ดังนั้น เพื่อส่งเสริมและสนับสนุนให้ผู้สูงอายุได้มีงานทำในอาชีพที่เหมาะสมกับวัยและประสบการณ์ สามารถสร้างหลักประกันที่มั่นคงด้านรายได้ สร้างคุณค่าและความภาคภูมิใจให้แก่ผู้สูงอายุ ตลอดจนเป็นการเพิ่มบทบาทและคุณค่าของผู้สูงอายุด้วยการมีส่วนร่วมในเชิงเศรษฐกิจ ลดภาระค่าใช้จ่ายของรัฐในด้านสวัสดิการสำหรับผู้สูงอายุ
นายคารม กล่าวว่า รัฐบาล โดยกรมการจัดหางาน กระทรวงแรงงาน ได้จัดทำบันทึกความเข้าใจว่าด้วยความร่วมมือด้านการส่งเสริมการมีงานทำให้ผู้สูงอายุ ระหว่าง กรมการจัดหางาน และสถานประกอบการชั้นนำจำนวน 16 แห่ง ประกอบด้วย พีทีจี เอ็นเนอยี (กาแฟพันธุ์ไทย) โฮม โปรดักส์ เซ็นเตอร์ เซ็นทรัล เรสตอรองส์ ซีพี ออลล์ บิ๊กซี ซูเปอร์เซ็นเตอร์ สห ลอว์สัน ฟู้ดแพชชั่น ทรู ทัช (เครือ บ. TRUE) แบล็คแคนยอน อินเด็กซ์ ลิฟวิ่งมอลล์ แมคไทย ซี.เจ. เอ็กซ์เพรส กรุ๊ป แฮปปี้ เนสท์ สเปซ (คาเฟ่อเมซอน) บิซิเนส เซอร์วิสเซส อัลไลแอนซ์ ซันโทรี่เบเวอเรจ แอนด์ ฟู๊ด ("แบรนด์) เซ็นทรัล รีเทล คอร์ปอเรชั่น โดยมีตำแหน่งงานทั่วประเทศ รองรับการทำงานของผู้สูงอายุ กว่า 4 พันอัตรา ซึ่งเป็นงานที่ผู้สูงอายุสามารถทำได้ เป็นงานที่ไม่หนัก และไม่เป็นอันตราย อาทิ ตำแหน่งพนักงานประจำร้าน ตำแหน่งบาริสต้า ตำแหน่งพนักงานบริการ เป็นต้น เพื่อช่วยลดการขาดแคลนแรงงาน ในบางภาคส่วน ช่วยเสริมสร้างความแข็งแกร่งให้กับตลาดแรงงานไทยในอนาคต และยังช่วยให้ผู้สูงอายุสามารถมีส่วนร่วมในการพัฒนาสังคมและเศรษฐกิจได้อย่างเต็มที่ รวมทั้งส่งเสริมให้ทุกคนสามารถมีคุณภาพชีวิตที่ดีและยั่งยืนในวัยเกษียณ
“สำหรับผู้สูงอายุ ที่ต้องการหางานทำสามารถใช้บริการที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” โดยผู้สูงอายุสามารถค้นหาข้อมูลตำแหน่งงานที่เหมาะสมกับตัวเองมากที่สุด ด้วยการจับคู่ตำแหน่งงานตามความรู้ ความสามารถ และทักษะที่มีอยู่ หรือหากไม่สะดวกใช้งานผ่านระบบออนไลน์ สามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 ศูนย์บริการจัดหางานเพื่อคนไทย (Smart Job center) และหากต้องการสอบถามข้อมูลเพิ่มเติมติดต่อที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694” นายคารม ระบุ

ที่มา : https://www.thaigov.go.th/news/contents/details/90721