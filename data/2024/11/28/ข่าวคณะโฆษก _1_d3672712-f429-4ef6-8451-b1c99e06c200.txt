รัฐบาลไทย-ข่าวทำเนียบรัฐบาล-“ศศิกานต์” เผย จ.เชียงใหม่เตรียมมอบเสื้อผ้าฝ้ายทอมือปักลาย “ลายสิริวชิราภรณ์” และ “ลายดอกรักราชกัญญา” ให้นายกฯ และ ครม.ใส่ประชุม ครม.สัญจรพรุ่งนี้


วันพฤหัสบดีที่ 28 พฤศจิกายน 2567
28/11/2567
พิมพ์
“ศศิกานต์” เผย จ.เชียงใหม่เตรียมมอบเสื้อผ้าฝ้ายทอมือปักลาย “ลายสิริวชิราภรณ์” และ “ลายดอกรักราชกัญญา” ให้นายกฯ และ ครม.ใส่ประชุม ครม.สัญจรพรุ่งนี้
“ศศิกานต์” เผย จ.เชียงใหม่เตรียมมอบเสื้อผ้าฝ้ายทอมือปักลาย “ลายสิริวชิราภรณ์” และ “ลายดอกรักราชกัญญา” ให้นายกฯ และ ครม.ใส่ประชุม ครม.สัญจรพรุ่งนี้
วันนี้ (28 พฤศจิกายน 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผย การประชุมคณะรัฐมนตรีอย่างเป็นทางการนอกสถานที่ (ครม.สัญจร) วันที่ 29 พฤศจิกายน 2567  ทางจังหวัดเชียงใหม่ได้เตรียมมอบเสื้อให้นางสาวแพทองธาร ชินวัตร  นายกรัฐมนตรี และคณะรัฐมนตรีได้สวมใส่ ซึ่งเป็นเสื้อผ้าฝ้ายทอมือย้อมสีธรรมชาติด้วยครั่งย้อมออกมาเป็นสีชมพูบานเย็น เป็นสีประจำมณฑลพายัพ บนเสื้อมีการปักลายพระราชทาน “ลายสิริวชิราภรณ์”และ “ลายดอกรักราชกัญญา” เพื่อแสดงออกถึงความจงรักภักดี มีลายหงส์ในโคม ซึ่งเป็นอัตลักษณ์ของจังหวัดเชียงใหม่ ทำการทอและย้อมโดยผู้ผลิต ผู้ประกอบการ OTOP 5 ดาวกลุ่มอาชีพผ้าฝ้ายอำพัน อำเภอฮอด จังหวัดเชียงใหม่
นางสาวศศิกานต์กล่าวเพิ่มเติมว่า สำหรับเมนูอาหารที่จัดเลี้ยงคณะรัฐมนตรี (ครม.) ประกอบด้วย ข้าวซอย น้ำพริกหนุ่ม แคบหมู แกงฮังเล ขนมจีนน้ำเงี้ยว ข้าวต้มหมู ข้าวเงี้ยว ถั่วแปบ สำหรับของหวานเป็นทับทิมกรอบ ไอศกรีมอะโวคาโด ส่วนของว่าง ประกอบด้วย สาคูไส้หมู สโคนข้าวก่ำ ข้าวเกรียบปากหม้อ ขนมครก และสเพียร์บนแผ่นข้าวกรอบ จากร้านอาหารขึ้นชื่อต่างๆ ในท้องถิ่น
ทั้งนี้ จังหวัดเชียงใหม่ได้จัดประชุม ครม.สัญจร ภายใต้ธีม “From Flood to Flourish ฟื้นคืนสู่ความเฟื่องฟู” ซึ่งเป็นภาพของแสงสว่างจากพระอาทิตย์ยามเช้า ทะเลหมอก ณ อุทยานแห่งชาติดอยอินทนนท์ เป็นที่ตั้งของพระมหาธาตุ นภเมธีนีดล นภพลภูมิสิริ รายล้อมด้วยสีสันของดอกไม้เมืองหนาว ทิวทัศน์ความสวยงามของน้ำตกสิริภูมิ ที่อยู่บนยอดดอยอินทนนท์ที่สูงที่สุดในประเทศไทย ผสมผสานกับสิ่งที่เป็นเอกลักษณ์ทางวัฒนธรรมของจังหวัดเชียงใหม่ สื่อถึงการที่ ครม.สัญจร มาจัดที่จังหวัดเชียงใหม่ในครั้งนี้ จะเป็นแสงสว่างที่จะช่วยสร้างความเฟื่องฟูให้กับชาวเชียงใหม่อีกครั้ง หลังผ่านพ้นกับมหาอุทกภัยครั้งใหญ่ และพร้อมที่จะต้อนรับนักท่องเที่ยวในช่วงฤดูหนาว ซึ่งเป็นช่วงไฮซีซั่นของการท่องเที่ยว นอกจากนี้ ยังมีการประดับตกแต่งด้วยผลิตภัณฑ์ชุมชนที่เป็นผลิตภัณฑ์ OTOP ที่ขึ้นชื่อของจังหวัดเชียงใหม่อีกด้วย

ที่มา : https://www.thaigov.go.th/news/contents/details/90713