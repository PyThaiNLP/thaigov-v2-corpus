รัฐบาลไทย-ข่าวทำเนียบรัฐบาล-“โฟตอน” ปักหมุด “ไทย” รัฐมนตรีฯ ขิง “เอกนัฏ” เปิดโรงงานแห่งแรกในไทยพร้อมเป็นฐานการผลิตรองรับระบบโลจิสติกส์แห่งอนาคต


วันพฤหัสบดีที่ 28 พฤศจิกายน 2567
28/11/2567
พิมพ์
“โฟตอน” ปักหมุด “ไทย” รัฐมนตรีฯ ขิง “เอกนัฏ” เปิดโรงงานแห่งแรกในไทยพร้อมเป็นฐานการผลิตรองรับระบบโลจิสติกส์แห่งอนาคต
“โฟตอน” ปักหมุด “ไทย” รัฐมนตรีฯ ขิง “เอกนัฏ” เปิดโรงงานแห่งแรกในไทยพร้อมเป็นฐานการผลิตรองรับระบบโลจิสติกส์แห่งอนาคต
27 พฤศจิกายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดโรงงานแห่งใหม่ของ บริษัท โฟตอน ซีพี มอเตอร์ จำกัด ถนนบางนา-ตราด ตำบลท่าข้าม อำเภอบางประกง จังหวัดฉะเชิงเทรา โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรร นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม และโฆษกกระทรวงอุตสาหกรรม นายวิรัตน์ ธัชศถงคารสกุล รองเลขาธิการคณะกรรมการส่งเสริมการลงทุน นายจาง เจิงซวง กรรมการผู้จัดการบริษัท โฟตอน ซีพี มอเตอร์ จำกัด ผู้บริหาร บริษัท ซีพี โฟตอน เซลส์ จำกัด และบริษัท โฟตอน มอเตอร์ กรุ๊ป จำกัด ผู้แทนจำหน่าย ซีพี โฟตอน และเครือข่ายผู้ผลิตชิ้นส่วนรถยนต์ โฟตอน ร่วมเปิดงาน
รัฐมนตรีว่าการกระทรวงอุตสาหกรรม กล่าวว่า
การพัฒนาอุตสาหกรรมไม่เพียงแต่ตอบสนองต่อความต้องการทางเศรษฐกิจ แต่ต้องคำนึงถึงผลกระทบต่อสิ่งแวดล้อมอย่างจริงจัง การใช้ยานยนต์สมัยใหม่เป็นทางออกสำคัญที่ช่วยลดการปล่อยก๊าซเรือนกระจก และช่วยลดการใช้พลังงานที่ก่อให้เกิดมลพิษ ทุกคนต้องร่วมกันสร้างอนาคตที่ยั่งยืนด้วยการส่งเสริมการใช้เทคโนโลยีที่สะอาด รวมทั้งกระบวนการผลิตที่เป็นมิตรต่อสิ่งแวดล้อม กระทรวงอุตสาหกรรมมีความยินดีที่ทางบริษัท โฟตอน ซีพี มอเตอร์ จำกัด ได้เลือกประเทศไทยเป็นฐานการผลิตรถบรรทุก โดยถือเป็นโรงงานต้นแบบที่ประกอบรถยนต์และมีความพร้อมสำหรับการผลิตทั้งรถบรรทุกเครื่องยนต์สันดาปเพื่อการพาณิชย์ และรองรับการผลิตรถบรรทุกไฟฟ้า ซึ่งมีความต้องการขยายตัวอย่างต่อเนื่อง สอดคล้องกับนโยบายของภาครัฐเพื่อให้ประเทศไทยบรรลุเป้าหมายในการลดปริมาณการปล่อยก๊าซเรือนกระจกของประเทศ ควบคู่ไปกับการขับเคลื่อนนโยบายส่งเสริมอุตสาหกรรมเป้าหมายที่มีศักยภาพในการเพิ่มมูลค่าทางเศรษฐกิจ รวมทั้ง การถ่ายทอดเทคโนโลยี ความรู้ความเชี่ยวชาญ และประสบการณ์ให้กับบุคลากรในประเทศ ซึ่งเป็นส่วนสำคัญในการผลักดันประเทศไทยให้ก้าวสู่ผู้นำด้านการผลิตยานยนต์สมัยใหม่ และพร้อมที่จะเป็นส่วนสำคัญในการพัฒนาอุตสาหกรรมยานยนต์ในภูมิภาคอาเซียน ด้วยการนำเทคโนโลยีมาพัฒนาระบบโลจิสติกส์ให้มีประสิทธิภาพ ลดต้นทุน และนำไปสู่สังคมคาร์บอนต่ำ ซึ่งส่งผลทั้งในประเทศไทย และอาเซียน รวมถึงยังส่งผลต่อเป้าหมายการเปลี่ยนผ่านด้านพลังงาน และการลดก๊าซเรือนกระจกในระดับโลกอีกด้วย
“ผมเชื่อมั่นว่าทุกภาคส่วนจะเป็นกำลังสำคัญของการขับเคลื่อนยานยนต์สมัยใหม่ ที่ให้ความสำคัญกับความสมดุลทางเศรษฐกิจและสิ่งแวดล้อม เพื่อส่งต่อความมั่นคงและยั่งยืนทางเศรษฐกิจและสังคมต่อไป”
“โฟตอน” ค่ายรถใหญ่จับมือเครือเจริญโภคภัณฑ์ (ซีพี) จัดตั้งบริษัทร่วมทุนแห่งที่ 2  ปักหมุดในไทย ภายใต้ชื่อ “โฟตอน ซีพี มอเตอร์” (FOTON CP Motor) ในอำเภอบางปะกง จังหวัดฉะเชิงเทรา มูลค่าการลงทุนกว่า 1,000 ล้านบาท เพื่อเป็นฐานการผลิตรถบรรทุกโฟตอนพวงมาลัยขวา เพื่อจำหน่ายในประเทศ 80% และส่งออก20% โดยมีกำลังการผลิต 1,800 คันต่อปี คาดว่าภายใน 3 ปี จะสามารถผลิตรถเข้าสู่ตลาดได้ไม่น้อยกว่า 7,200 คัน พร้อมรองรับการเติบโตอย่างมั่นคงในตลาดรถยนต์เมืองไทยและตลาดเอเชียแปซิฟิก โดยยอดขายรถเพื่อการพาณิชย์ “ซีพี โฟตอน” ในประเทศปีนี้เพิ่มขึ้น 38% จากปีก่อนหน้า ตอกย้ำความสำเร็จในการทำตลาดเจาะกลุ่มลูกค้าด้วยทางเลือกที่หลากหลาย และพร้อมขับเคลื่อนวงการโลจิสติกส์ไทยให้เข้าสู่ตลาดพลังงานใหม่ หรือ EV

ที่มา : https://www.thaigov.go.th/news/contents/details/90707