รัฐบาลไทย-ข่าวทำเนียบรัฐบาล-ขอให้ผู้มีสิทธิที่ได้รับเงิน 10,000 บาท เเร่งผูกบัญชีพร้อมเพย์ แก้ไขสถานะของบัญชีรับเงิน หรือต่ออายุ/ทำบัตรประจำตัวคนพิการ


วันพฤหัสบดีที่ 28 พฤศจิกายน 2567
28/11/2567
พิมพ์
ขอให้ผู้มีสิทธิที่ได้รับเงิน 10,000 บาท เเร่งผูกบัญชีพร้อมเพย์ แก้ไขสถานะของบัญชีรับเงิน หรือต่ออายุ/ทำบัตรประจำตัวคนพิการ
ขอให้ผู้มีสิทธิที่ได้รับเงิน 10,000 บาท ภายใต้โครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ เร่งผูกบัญชีพร้อมเพย์ แก้ไขสถานะของบัญชีรับเงิน หรือต่ออายุ/ทำบัตรประจำตัวคนพิการ
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าการจ่ายเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ (โครงการฯ) ซึ่งมีผู้มีสิทธิได้รับเงิน 10,000 บาท ตามโครงการฯ รวมประมาณ 14.55 ล้านคนว่า กระทรวงการคลังโดยกรมบัญชีกลางได้ทำการจ่ายเงินในโครงการฯ มาอย่างต่อเนื่อง นับตั้งแต่เดือนกันยายน 2567 และจะมีการจ่ายเงินในรอบการจ่ายซ้ำ (Retry) ครั้งที่ 3 ซึ่งเป็นการจ่ายเงินครั้งสุดท้าย ในวันที่ 19 ธันวาคม 2567 โดยเมื่อพ้นวันดังกล่าวจะยุติการจ่ายเงินให้แก่กลุ่มเป้าหมาย และถือว่ากลุ่มเป้าหมายไม่ประสงค์รับเงินภายใต้โครงการฯ อย่างไรก็ดี จากข้อมูลเมื่อวันที่ 21 พฤศจิกายน 2567 พบว่า มีผู้ได้รับเงินแล้ว 14,437,625 ราย และยังมีผู้มีสิทธิที่ยังมีปัญหา 3 กลุ่ม รวมจำนวน 75,415 ราย ดังนี้
กลุ่มที่ 1 ผู้มีบัตรสวัสดิการแห่งรัฐตามโครงการลงทะเบียนเพื่อสวัสดิการแห่งรัฐ ปี 2565 ที่ได้ยืนยันตัวตน (e-KYC) สำเร็จแล้วภายในวันที่ 31 สิงหาคม 2565 แต่ยังจ่ายเงินไม่สำเร็จจำนวน 39,399 ราย
กลุ่มที่ 2 คนพิการตามฐานข้อมูลของกรมส่งเสริมและพัฒนาคุณภาพชีวิตคนพิการ (พก.) กระทรวงการพัฒนาสังคมและความมั่นคงของมนุษย์ (พม.) องค์กรปกครองส่วนท้องถิ่น (อปท.) กรุงเทพมหานคร (กทม.) และเมืองพัทยา ณ วันที่ 31 สิงหาคม 2567 แต่ยังจ่ายเงินไม่สำเร็จจำนวน 4,300 ราย
กลุ่มที่ 3 คนพิการที่ยังไม่เคยสั่งจ่ายเงินให้ เนื่องจากยังไม่ได้ต่ออายุบัตรประจำตัวคนพิการ ทำบัตรประจำตัวคนพิการ หรือแก้ไขข้อมูลประจำตัวคนพิการให้ถูกต้อง จำนวน 31,716 ราย
โฆษกกระทรวงการคลังจึงขอประชาสัมพันธ์ถึงผู้มีสิทธิที่ยังไม่เคยได้รับเงินในรอบการจ่ายเงินที่ผ่านมาดำเนินการต่าง ๆ โดยด่วนเพื่อให้พร้อมรับเงินในการจ่ายเงินรอบสุดท้าย ดังนี้
กลุ่มที่ 1 ให้เร่งผูกบัญชีพร้อมเพย์กับเลขประจำตัวประชาชน หรือกรณีที่เคยผูกบัญชีพร้อมเพย์กับเลขประจำตัวประชาชนไว้แล้ว ให้ติดต่อธนาคารเพื่อตรวจสอบว่า บัญชีดังกล่าวมีสถานะปกติที่จะใช้รับเงินได้หรือไม่และแก้ไขให้ถูกต้อง ให้แล้วเสร็จภายในวันที่ 16 ธันวาคม 2567
กลุ่มที่ 2 ให้เร่งผูกบัญชีพร้อมเพย์กับเลขประจำตัวประชาชน (กรณีไม่ได้รับเงินเบี้ยความพิการ) หรือตรวจสอบบัญชีเงินฝากที่ใช้รับเงินเบี้ยความพิการอยู่ว่า บัญชีดังกล่าวมีสถานะปกติที่จะใช้รับเงินได้หรือไม่และแก้ไขให้ถูกต้อง ให้แล้วเสร็จภายในวันที่ 16 ธันวาคม 2567
กลุ่มที่ 3 ให้เร่งต่ออายุบัตรประจำตัวคนพิการ ทำบัตรประจำตัวคนพิการ หรือแก้ไขข้อมูลประจำตัวคนพิการที่ศูนย์บริการคนพิการทั่วประเทศให้ถูกต้องตามเงื่อนไขของโครงการฯ ให้แล้วเสร็จภายในวันที่ 3 ธันวาคม 2567 และขอให้ดำเนินการผูกบัญชีพร้อมเพย์กับเลขประจำตัวประชาชน (กรณีไม่ได้รับเงินเบี้ยความพิการ) หรือตรวจสอบบัญชีเงินฝากที่ใช้รับเงินเบี้ยความพิการว่า มีสถานะปกติที่จะใช้รับเงินได้หรือไม่และแก้ไขให้ถูกต้อง ให้แล้วเสร็จภายในวันที่ 16 ธันวาคม 2567
สำหรับผู้มีสิทธิที่เป็นบุคคลล้มละลายหรือถูกพิทักษ์ทรัพย์ ให้ติดต่อเจ้าพนักงานพิทักษ์ทรัพย์และดำเนินการเกี่ยวกับสถานะของบัญชีที่จะใช้รับเงินให้แล้วเสร็จภายในวันที่ 16 ธันวาคม 2567

ที่มา : https://www.thaigov.go.th/news/contents/details/90751