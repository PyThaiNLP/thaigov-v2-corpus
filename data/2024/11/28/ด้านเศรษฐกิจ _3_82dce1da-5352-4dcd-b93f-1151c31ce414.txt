รัฐบาลไทย-ข่าวทำเนียบรัฐบาล-รองปลัดฯ ศุภกิจ เดินหน้าพัฒนาระบบบริหารงานคุณภาพ นำทีมสำนักงานปลัดฯ  เสริมศักยภาพบุคลากร สร้างประสิทธิภาพการปฏิบัติงานสู่มาตรฐานใหม่ใส่ใจประชาชน


วันพฤหัสบดีที่ 28 พฤศจิกายน 2567
28/11/2567
พิมพ์
รองปลัดฯ ศุภกิจ เดินหน้าพัฒนาระบบบริหารงานคุณภาพ นำทีมสำนักงานปลัดฯ  เสริมศักยภาพบุคลากร สร้างประสิทธิภาพการปฏิบัติงานสู่มาตรฐานใหม่ใส่ใจประชาชน
รองปลัดฯ ศุภกิจ เดินหน้าพัฒนาระบบบริหารงานคุณภาพ นำทีมสำนักงานปลัดฯ  เสริมศักยภาพบุคลากร สร้างประสิทธิภาพการปฏิบัติงานสู่มาตรฐานใหม่ใส่ใจประชาชน
วันที่ 27 พฤศจิกายน 2567 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดสัมมนาเชิงปฏิบัติการ การปรับปรุงประสิทธิภาพการปฏิบัติงานสู่มาตรฐานใหม่ใส่ใจประชาชน จัดโดย กลุ่มพัฒนาระบบบริหาร สำนักงานปลัดกระทรวงอุตสาหกรรม ระหว่างวันที่ 27-29 พฤศจิกายน 2567 ณ โรงแรมแคนทารี เบย์ จังหวัดระยอง
นายศุภกิจ บุญศิริ รองปลัดกระทรวงอุตสาหกรรม เปิดเผยว่า "การปรับปรุงประสิทธิภาพการปฏิบัติงานสู่มาตรฐานใหม่ใส่ใจประชาชน" เน้นย้ำความสำคัญของการปรับตัวของภาครัฐไทยภายใต้ยุค “VUCA” ที่เต็มไปด้วยความผันผวน ความไม่แน่นอน ความซับซ้อน และความคลุมเครือ โดย (ร่าง) ยุทธศาสตร์การพัฒนาระบบราชการ พ.ศ. 2567–2570 จะมุ่งเน้นความยืดหยุ่นขององค์กรและการสร้างความร่วมมือกับภาคส่วนต่าง ๆ เพื่อรับมือกับความท้าทายใหม่อย่างมีประสิทธิภาพ โดยกระบวนการทำงานต้องลดทอนขั้นตอนที่ไม่จำเป็น ใช้กฎหมายและกฎระเบียบที่ทันสมัย และปรับปรุงแนวทางการทำงานให้ตอบโจทย์ความต้องการของประชาชน ขานรับนโยบายการพัฒนาอุตสาหกรรมที่นำโดยรัฐมนตรีว่าการกระทรวงอุตสาหกรรม เน้นแนวทาง "สู้ เซฟ สร้าง" คือ "สู้" กับผู้ทำผิดกฎหมาย "เซฟ" ผู้ประกอบการไทย และ "สร้าง" อุตสาหกรรมเศรษฐกิจยุคใหม่ พร้อมผลักดันระบบราชการที่ทันสมัยและมีประสิทธิภาพ ทั้งนี้ มีการทดลองปฏิบัติงานตามคู่มือมาตรฐานการให้บริการของสำนักงานอุตสาหกรรมจังหวัด ระหว่างเดือนตุลาคม - ธันวาคม 2567 เพื่อยกระดับจุดบริการประชาชนให้ใกล้ชิดและมีมาตรฐาน โดยคาดว่าผลลัพธ์ดังกล่าวจะช่วยเพิ่มคุณภาพชีวิตและสร้างความพึงพอใจให้แก่ประชาชนผู้รับบริการในอนาคต
ในการสัมมนาครั้งนี้ ผู้เข้าร่วมได้มีความรู้ความเข้าใจเกี่ยวกับหลักการ แนวทาง หรือเครื่องมือที่เหมาะสมและเป็นประโยชน์ในการปรับปรุงคุณภาพการทำงานและการจัดทำคู่มือมาตรฐานการปฏิบัติงาน พร้อมฝึกปฏิบัติเพื่อให้เกิดการประยุกต์ใช้
ในการดำเนินการที่เกี่ยวข้องของหน่วยงานต่อไป โดยมีสาระสำคัญในการเสริมสร้างความรู้และฝึกปฏิบัติเกี่ยวกับการใช้วงจรบริหารงานคุณภาพ 4 ขั้นตอน Plan-Do-Check-Act (PDCA) ในการปรับปรุงการทำงานอย่างต่อเนื่อง การจัดทำมาตรฐานการปฏิบัติงาน (SOP) ที่มีประสิทธิภาพ แนวทาง OECD (Organization for Economic Cooperation and Development) ซึ่งเป็นมาตรฐานการพัฒนาองค์การของประเทศที่พัฒนาแล้วที่เน้นการประเมินผลอย่างรอบด้าน และการวิเคราะห์ห่วงโซ่ผลสัมฤทธิ์ (Result Chain) เพื่อให้เห็นความเชื่อมโยงระหว่างทรัพยากรที่ใช้และผลลัพธ์ที่เกิดขึ้น
"การปรับปรุงประสิทธิภาพการปฏิบัติงานสู่มาตรฐานใหม่ใส่ใจประชาชน ในวันนี้ ขอขอบคุณวิทยากรทั้งสองท่านที่จะได้นำหลักการ กลยุทธ์ แนวทาง และเครื่องมือการบริหารจัดการที่เป็นที่ยอมรับในระดับสากลมาเสริมสร้างความรู้และฝึกปฏิบัติแก่บุคลากร ให้สามารถนำไปปรับปรุงคุณภาพการทำงานและยกระดับมาตรฐานการให้บริการ ที่ตอบสนองต่อความต้องการของประชาชนได้อย่างแท้จริง" รองปลัดฯ ศุภกิจ กล่าว

ที่มา : https://www.thaigov.go.th/news/contents/details/90708