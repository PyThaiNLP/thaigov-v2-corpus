รัฐบาลไทย-ข่าวทำเนียบรัฐบาล-เฉลิมชัย นำทีมลงเยี่ยมประชาชนพื้นที่น้ำท่วม จ.สงขลา เป็นชุดแรก สั่งการเร่งระดมกำลังเจ้าหน้าที่ ทส. ให้ความช่วยเหลือพื้นที่ประสบอุทกภัย


วันพฤหัสบดีที่ 28 พฤศจิกายน 2567
เฉลิมชัย นำทีมลงเยี่ยมประชาชนพื้นที่น้ำท่วม จ.สงขลา เป็นชุดแรก สั่งการเร่งระดมกำลังเจ้าหน้าที่ ทส. ให้ความช่วยเหลือพื้นที่ประสบอุทกภัย
เฉลิมชัย นำทีมลงเยี่ยมประชาชนพื้นที่น้ำท่วม จ.สงขลา เป็นชุดแรก สั่งการเร่งระดมกำลังเจ้าหน้าที่ ทส. ให้ความช่วยเหลือพื้นที่ประสบอุทกภัย
เฉลิมชัย นำทีมลงเยี่ยมประชาชนพื้นที่น้ำท่วม จ.สงขลา เป็นชุดแรก สั่งการเร่งระดมกำลังเจ้าหน้าที่ ทส. ให้ความช่วยเหลือพื้นที่ประสบอุทกภัย
วันที่ 28 พฤศจิกายน 2567 เวลา 14.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ลงพื้นที่ตรวจเยี่ยมประชาชนในพื้นที่ จ.สงขลา ที่กำลังประสบอุทกภัยเป็นการเร่งด่วน พร้อมสั่งการให้หน่วยงานภายใต้สังกัด ทส. เร่งเข้าให้การช่วยเหลือพี่น้องประชาชน ภายหลังการลงพื้นที่ตรวจราชการแล้วพบปริมาณน้ำไหลเข้าท่วมพื้นที่อย่างรวดเร็ว และได้รับทราบสรุปสถานการณ์จากสำนักงานทรัพยากรน้ำที่ 8 กรมทรัพยากรน้ำ ซึ่งมีภารกิจหลักด้านหนึ่งในการติดตาม พยากรณ์ เฝ้าระวัง และแจ้งเตือนภัยด้านน้ำ โดยมีระบบติดตามและเฝ้าระวังสถานการณ์น้ำตลอด 24 ชั่วโมง และระบบเตือนภัยล่วงหน้าน้ำท่วม-ดินถล่ม (Early Warning System) จำนวน 214 สถานี ครอบคลุม 559 หมู่บ้าน ในพื้นที่ 8 จังหวัด ได้แก่ นครศรีธรรมราช พัทลุง ตรัง สตูล สงขลา ปัตตานี ยะลา นราธิวาส
โดยในช่วงวันที่ 25-27 พฤศจิกายน ที่ผ่านมา พบฝนตกหนักในพื้นที่ จ.สงขลา โดยเฉพาะในวันที่ 26 พฤศจิกายน 2567 มีปริมาณฝนสะสม 444 มิลลิเมตร ทำให้มีน้ำหลากในพื้นที่ลาดชัน น้ำล้นตลิ่งใน 8 อำเภอ ได้แก่ หาดใหญ่ เมืองสงขลา สะบ้าย้อย เทพา นาทวี สะเดา จะนะ และนาหม่อม โดยสำนักงานทรัพยากรน้ำที่ 8 ได้มีการแจ้งเตือนสถานการณ์น้ำท่วมในระดับสีแดง หรือมีปริมาณน้ำสูงกว่า 150 มิลลิเมตร ไปยังหน่วยงานที่เกี่ยวข้องมาอย่างต่อเนื่อง อาทิ สำนักงานป้องกันและบรรเทาสาธารณภัยจังหวัด และสำนักงานของกรมชลประทานในพื้นที่ เพื่อบริหารจัดการน้ำและวางแผนเข้าช่วยเหลือประชาชนที่ได้รับผลกระทบได้อย่างทันต่อสถานการณ์ รวมถึงแจ้งเตือนไปยังเครือข่ายภาคประชาชนซึ่งเป็นผู้รู้สถานการณ์ในระดับพื้นที่เพื่อแจ้งเตือนประชาชนในชุมชนให้พร้อมรับสถานการณ์ พร้อมทั้งได้ติดตั้งเครื่องสูบน้ำในพื้นที่เสี่ยงน้ำท่วมซ้ำซากจำนวน 11 เครื่อง เพื่อช่วยแก้ไขและบรรเทาสถานการณ์ในเบื้องต้น
โดย ดร.เฉลิมชัย รมว.ทส. ได้ลงพื้นที่ตรวจติดตามการติดตั้งเครื่องสูบน้ำในพื้นที่ อ.ควนเนียง จ.สงขลา เพื่อเตรียมการพร่องน้ำในพื้นที่สำหรับรองรับปริมาณน้ำที่จะไหลเข้าพื้นที่ต่อไป พร้อมนำสิ่งของจำเป็น อาทิ น้ำดื่มผลิตจากน้ำบาดาลบรรจุขวด 3,000 ขวด และอาหารแห้งกว่า 200 ชุด ไปแจกจ่ายให้กับประชาชนในพื้นที่ พร้อมสั่งการให้หน่วยงานภายใต้สังกัด ทส. ทั้ง กรมทรัพยากรน้ำ (ทน.) กรมทรัพยากรน้ำบาดาล (ทบ.) กรมอุทยานแห่งชาติ สัตว์ป่า และพันธุ์พืช (อส.) และกรมป่าไม้ (ปม.) ระดมกำลังเจ้าหน้าที่ ยานพาหนะ รถโรงครัวเคลื่อนที่ พร้อมอุปกรณ์ เครื่องมือ เครื่องจักร จำเป็นเข้าให้การช่วยเหลือประชาชนที่กำลังประสบอุทกภัยอยู่ในขณะนี้ ทั้งในพื้นที่ จ.สงขลา และจังหวัดอื่น ๆ ในพื้นที่ภาคใต้ เพื่อเร่งบรรเทาความความเดือดร้อนให้กับประชาชนในเบื้องต้น
ดร.เฉลิมชัย กล่าวว่า นอกจากการเฝ้าระวังพื้นที่ประสบภัยน้ำท่วมแล้ว ขอให้ประชนในพื้นที่เสี่ยงเฝ้าระวังสถานการณ์แผ่นดินถล่มและน้ำป่าไหลหลากอย่างใกล้ชิดเป็นกรณีพิเศษในช่วงวันที่ 27-29 พฤศจิกายน นี้ ในพื้นที่ 5 จังหวัด ได้แก่ สงขลา สตูล ยะลา ปัตตานี และนราธิวาส ตามประกาศแจ้งเตือนของกรมทรัพยากรธรณี (ทส.) ซึ่งเป็นอีกหนึ่งหน่วยงานภายใต้สังกัด ทส. ที่มีหน้าที่แจ้งเตือนเฝ้าระวังภัยในพื้นที่เสี่ยงภัยแผ่นดินถล่ม ด้วย

ที่มา : https://www.thaigov.go.th/news/contents/details/90750