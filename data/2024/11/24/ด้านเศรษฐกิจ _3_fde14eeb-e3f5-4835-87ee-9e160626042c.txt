รัฐบาลไทย-ข่าวทำเนียบรัฐบาล-​"ปลัดณัฐพล" นำทีมดีพร้อมหารือแนวทางผลักดันซอฟต์พาวเวอร์ สร้างพลังพัฒนาอุตสาหกรรมสร้างสรรค์ สาขาอาหารและแฟชั่น


วันเสาร์ที่ 23 พฤศจิกายน 2567
23/11/2567
พิมพ์
​"ปลัดณัฐพล" นำทีมดีพร้อมหารือแนวทางผลักดันซอฟต์พาวเวอร์ สร้างพลังพัฒนาอุตสาหกรรมสร้างสรรค์ สาขาอาหารและแฟชั่น
​"ปลัดณัฐพล" นำทีมดีพร้อมหารือแนวทางผลักดันซอฟต์พาวเวอร์ สร้างพลังพัฒนาอุตสาหกรรมสร้างสรรค์ สาขาอาหารและแฟชั่น
กรุงเทพฯ 19 พฤศจิกายน 2567 – ดร.ณัฐพล รังสิตพล ปลัดกระทรวงอุตสาหกรรม ให้เกียรติเป็นประธานการประชุมหารือแนวทางการผลักดันการพัฒนาอุตสาหกรรมสร้างสรรค์ สาขาอาหารและแฟชั่น ร่วมด้วย นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายวัชรุน จุ้ยจำลอง นายสุรพล ปลื้มใจ รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ดีพร้อม (DIPROM) เข้าร่วม ณ ห้องประชุม 1 ชั้น 6 อาคารกรมส่งเสริมอุตสาหกรรม (DIPROM Headquarter)
การประชุมดังกล่าว ดีพร้อมได้นำเสนอร่างแผนการดำเนินงานตามนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ผนวกกับการผลักดันนโยบายการเร่งขับเคลื่อนอุตสาหกรรมสร้างสรรค์ หรือซอฟต์พาวเวอร์ ดีพร้อมจึงเร่งขับเคลื่อนโครงการส่งเสริมซอฟต์พาวเวอร์ สาขาแฟชั่น ประกอบด้วย 1) การพัฒนาและเชื่อมโยงเครือข่ายบุคลากรอุตสาหกรรมแฟชั่น ด้วยการส่งเสริมและพัฒนาบุคลากรในอุตสาหกรรมแฟชั่นให้มีองค์ความรู้และทักษะที่จำเป็นในการประกอบอาชีพ และสามารถปรับตัวต่อการเปลี่ยนแปลง ในอุตสาหกรรมแฟชั่น 4 สาขา ได้แก่ เสื้อผ้าและเครื่องแต่งกาย อัญมณีและเครื่องประดับไทย หัตถอุตสาหกรรมไทย เครื่องสำอางและความงามไทย 2) การส่งเสริมภาพลักษณ์สินค้าแฟชั่นจากทุนทางวัฒนธรรมไทยสู่สากล (Fashion Identity) ด้วยการพัฒนาศักยภาพบุคลากรอุตสาหกรรมแฟชั่นให้มีองค์ความรู้และสามารถนำอัตลักษณ์ที่มีเพิ่มมูลค่าให้แบรนด์สินค้า และยกระดับผลิตภัณฑ์สู่การเป็น Hero Brand และ 3) การเชื่อมโยงและแลกเปลี่ยนองค์ความรู้แฟชั่นและหัตถกรรมสิ่งทอระหว่างประเทศ ระหว่างช่างฝีมือ นักออกแบบ และผู้เชี่ยวชาญทั้งในและต่างประเทศ อีกทั้ง ยังมีการพัฒนาผลิตภัณฑ์แฟชั่นสายมูมงคลเชื่อมโยงซอฟต์พาวเวอร์ไทย เพื่อสร้างแรงบันดาลใจในการผลิต ผ่านความเชื่อ ความศรัทธา ศาสตร์แห่งความมงคลที่เป็นที่นิยมในปัจจุบัน
ทั้งนี้ ในส่วนของโครงการส่งเสริมซอฟต์พาวเวอร์ สาขาอาหาร ประกอบไปด้วย 1) การยกระดับหนึ่งหมู่บ้านหนึ่งเชฟอาหารไทย ด้วยการส่งเสริมองค์ความรู้ และพัฒนาคุณภาพอาหาร พร้อมได้ใบรับรองจากสถาบันคุณวุฒิวิชาชีพ เพื่อให้สามารถนำไปประกอบอาชีพผู้ปรุงอาหารมืออาชีพ (เชฟ) ได้ 2) การพัฒนาร้านอาหารเชฟชุมชน อาหารถิ่นอาหารไทย ด้วยการคัดเลือกชุมชนเพื่อนำมาเสริมองค์ความรู้สร้างความเข้มแข็งให้ชุมชน เพื่อให้มีศักยภาพสู่การเป็น 1 ครอบครัว 1 ซอฟต์พาวเวอร์ต่อไปในอนาคต 3) การยกระดับศูนย์นวัตกรรมอาหารชุมชน ด้วยการพัฒนาองค์ความรู้ และส่งเสริมให้ชุมชนใช้เทคโนโลยี นวัตกรรมในการเพิ่มมูลค่าให้แก่อาหารชุมชน รวมถึงส่งเสริมการใช้วัตถุดิบทางการเกษตรแต่ละภูมิภาคในการแปรรูปเป็นผลิตภัณฑ์ที่เพิ่มมูลค่า และ 4) การส่งเสริมการใช้นวัตกรรมเพื่อยกระดับอุตสาหกรรมอาหารและเครื่องดื่มไทยสู่ตลาดโลกอย่างยั่งยืน ด้วยการพัฒนาศักยภาพธุรกิจอาหาร ด้วยนวัตกรรม เทคโนโลยี มาตรฐาน ความคิดสร้างสรรค์ เพื่อเพิ่มขีดความสามารถในการแข่งขันระดับสากล

ที่มา : https://www.thaigov.go.th/news/contents/details/90539