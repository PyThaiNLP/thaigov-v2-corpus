รัฐบาลไทย-ข่าวทำเนียบรัฐบาล-  “ จิรายุ ”ฝากลูกหลานช่วยเตือนญาติผู้ใหญ่คนใกล้ชิด 4 หมื่นกว่าคน


วันอาทิตย์ที่ 24 พฤศจิกายน 2567
24/11/2567
พิมพ์
“ จิรายุ ”ฝากลูกหลานช่วยเตือนญาติผู้ใหญ่คนใกล้ชิด 4 หมื่นกว่าคน
ที่รัฐโอนเงินหมื่นให้ไม่ได้ เหตุไม่ได้ทำพร้อมเพย์  แนะอย่าปล่อยให้เสียโอกาส  โดยเฉพาะกลุ่มเปราะบางและคนพิการ หลังรัฐจะปิดโอนหมดสิทธิ  19 ธ.ค.  นี้
วันอาทิตย์ที่ 24 พ.ย. 2567 เวลา 09.00    น.  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผย ภาพรวมการโอนเงิน 10,000 บาท ให้แก่กลุ่มเปราะบางที่ผ่านมาว่า ขณะนี้โครงการเติมเงินผ่านดิจิทัลวอลเล็ตในรอบจ่ายซ้ำ ครั้งที่ 2 เมื่อวันที่ 21 พ.ย. 67 ได้มีการโอนเงินไปแล้ว ทั้งสิ้น จำนวน 73,967 ราย แบ่งเป็นผู้ถือบัตรสวัสดิการแห่งรัฐ 59,568 ราย และผู้พิการ 14,399 ราย โดยในจำนวนดังกล่าวโอนสำเร็จไปแล้วจำนวน 30,268 ราย และโอนไม่สำเร็จอีก 43,699 ราย แบ่งเป็นผู้ถือบัตรสวัสดิการแห่งรัฐ 39,399 ราย และผู้พิการอีก 4,300 ราย
“สาเหตุหลักของการโอนเงินไม่สำเร็จนั้น ส่วนใหญ่เกิดจาก
1.ผู้มีสิทธิยังไม่ผูกบัญชีกับระบบพร้อมเพย์ มีจำนวน 40,157 ราย 2.รองลงมาคือบัญชีธนาคารของผู้มีสิทธิ ไม่มีความเคลื่อนไหวในบัญชี จนทำให้ธนาคารปิดบัญชีไป
3.กลุ่มไม่มีบัญชีธนาคาร
4.เลขบัญชีธนาคารไม่ถูกต้อง
5.บัญชีธนาคารติดเงื่อนไขอื่น ๆ
“ ทั้งนี้ขอฝากลูกหลานที่พอมีความรู้เรื่องการเปิดบัญชีพร้อมเพย์หรือตรวจสอบบัญชีของญาติผู้ใหญ่ และคนในครอบครัว ขอให้สอบถามคนในครอบครัวหรือญาติผู้ใหญ่ที่มีสิทธิ ว่าได้ดำเนินการแล้วหรือยัง ทั้งผู้ที่ถือบัตรสวัสดิการแห่งรัฐและผู้พิการขอให้ดำเนินการเร่งผูกบัญชีธนาคาร พร้อมเพย์กับเลขประจำตัวประชาชน ภายในวันที่ 16 ธ.ค. 67 ส่วนผู้พิการที่บัตรประจำตัวผู้พิการหมดอายุหรือสูญหายขอให้ดำเนินการให้แล้วเสร็จภายในวันที่ 3 ธ.ค. 67 เพื่อให้ทันต่อรอบการจ่ายซ้ำครั้งที่ 3 ในวันที่ 19 ธ.ค. 67 ซึ่งจะเป็นครั้งสุดท้ายแล้ว และหากพ้นกำหนดครั้งที่ 3 แล้ว ทางกรมบัญชีกลางโดยกระทรวงการคลังจะยุติการจ่ายเงินให้แก่กลุ่มผู้มีสิทธิและถือว่ากลุ่มผู้มีสิทธิไม่ประสงค์รับเงินภายใต้โครงการดังกล่าว”

ที่มา : https://www.thaigov.go.th/news/contents/details/90540