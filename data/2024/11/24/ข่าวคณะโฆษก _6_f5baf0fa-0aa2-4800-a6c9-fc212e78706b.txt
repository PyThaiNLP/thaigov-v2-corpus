รัฐบาลไทย-ข่าวทำเนียบรัฐบาล-ศปช.ถกเข้มรับมือฝนตกหนักภาคใต้อีกระลอก สัปดาห์หน้า ด้าน“บิ๊กอ้วน” เตรียมนั่งหัวโต๊ะ


วันอาทิตย์ที่ 24 พฤศจิกายน 2567
24/11/2567
พิมพ์
ศปช.ถกเข้มรับมือฝนตกหนักภาคใต้อีกระลอก สัปดาห์หน้า ด้าน“บิ๊กอ้วน” เตรียมนั่งหัวโต๊ะ
ติดตามสถานการณ์น้ำ พร้อมขับเคลื่อนแผนแก้ปัญหาน้ำท่วมภาคเหนือ ก่อนเสนอ ครม.สัญจร ที่เชียงใหม่
วันอาทิตย์ที่ 24 พฤศจิกายน พ.ศ. 2567  เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) เปิดเผยว่า กรมอุตุนิยมวิทยาและหน่วยงานที่เกี่ยวข้องรายงานว่า พื้นที่ภาคใต้ ช่วงวันนี้ (24 พ.ย.) ถึงวันที่  26 พฤศจิกายน 67 ยังมีฝนตกหนักถึงหนักมาก กรมทรัพยากรธรณี ต้องแจ้งเตือนเฝ้าระวังพื้นที่เสี่ยงดินถล่ม น้ำป่าไหลหลากในพื้นที่ 8 จังหวัด ที่จังหวัดชุมพร สุราษฎร์ธานี นครศรีธรรมราช พัทลุง สงขลา ยะลา ปัตตานี และนราธิวาส พร้อมเร่งประสานอาสาสมัครเครือข่าย เตรียมรับมือสถานการณ์ที่อาจเกิดขึ้นได้อย่างทันท่วงที ย้ำแจ้งเตือนประชาชนเตรียมรับมือล่วงหน้า ลดผลกระทบที่อาจเกิดขึ้น และยังเฝ้าระวังฝนตกหนักอีกระลอกในพื้นที่เดิมฝั่งอ่าวไทย วันที่ 28-30 พฤศจิกายน 2567
“น้ำท่วมที่จ.นครศรีธรรมราชและพัทลุงระดับน้ำลดลงแล้ว แต่ยังต้องเฝ้าระวังฝนตกหนักต่อเนื่องถึงสิ้นเดือนนี้ โดยเฉพาะวันที่ 28-30 พฤศจิกายนนี้ ซึ่งทุกหน่วยเตรียมพร้อมรับผลกระทบจากฝนตกหนักในภาคใต้อย่างเต็มที่ ทั้งเจ้าหน้าที่ เครื่องจักร เครื่องมือและมีการฝึกซ้อมแผนรับมือในพื้นที่เปราะบาง เพื่อให้ความช่วยเหลือประชาชนได้อย่างทันท่วงที ส่วนอ่างเก็บกักน้ำในภาคใต้ ได้เตรียมพร่องน้ำล่วงหน้าเพื่อรองรับน้ำฝน และปรับลดการระบายน้ำให้เหมาะสมกับสถานการณ์น้ำที่เพิ่มขึ้นด้วย เน้นย้ำขอให้ประชาชนติดตามข่าวสารสภาพอากาศและสถานการณ์น้ำจากหน่วยงานราชการอย่างใกล้ชิด ”
นายจิรายุ กล่าวต่อไปว่า ศปช.ได้รับรายงานความคืบหน้ากรณีอุบัติเหตุเรือท่องเที่ยว ที่มีนักท่องเที่ยวสัญชาติฝรั่งเศส จำนวน 10 คน จมภายในเขื่อนรัชชประภา จังหวัดสุราษฎร์ธานี วานนี้ (23 พ.ย.67) เวลาประมาณ 11.50 น. โดยขณะนี้ หน่วยงานส่วนราชการในพื้นที่และมูลนิธิกู้ภัยยังคงปฏิบัติการตามหาผู้สูญหาย 1 ราย คือ Mr.Rene Mary Corre อายุ 77 ปี ส่วนนักท่องเที่ยว 6 รายปลอดภัย ประสงค์จะเดินทางไปจังหวัดภูเก็ต และมีผู้ได้รับบาดเจ็บ 3 ราย ได้ถูกนำตัวส่งโรงพยาบาลในพื้นที่ อาการปลอดภัยแล้ว
นายจิรายุ กล่าวด้วยว่า วันพรุ่งนี้ (25 พ.ย.) เวลา 10.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะ ผอ.ศปช. จะเป็นประธานประชุม ศปช.ชุดใหญ่ ติดตามสถานการณ์น้ำ และเร่งรัดขับเคลื่อนแผนงาน โดยเฉพาะแผนการดำเนินการแก้ไขปัญหาน้ำท่วมและดินโคลนถล่ม แม่น้ำปิง จังหวัดเชียงใหม่ และแม่น้ำกก จังหวัดเชียงราย เพื่อป้องกันและลดผลกระทบของประชาชน ก่อนจะนำเสนอนายกรัฐมนตรีในการประชุมคณะรัฐมนตรีอย่างเป็นทางการนอกสถานที่ (ครม.สัญจร) ในวันที่ 29 พฤศจิกายน 2567 ที่มหาวิทยาลัยราชภัฏเชียงใหม่ ศูนย์แม่ริม ต่อไป ////

ที่มา : https://www.thaigov.go.th/news/contents/details/90548