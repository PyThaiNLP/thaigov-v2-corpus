รัฐบาลไทย-ข่าวทำเนียบรัฐบาล-​“อธิบดีดีพร้อม” ถกบอร์ดเงินทุนหมุนเวียนฯ นัดแรกไตรมาส 1 ปี 68 ชูนโยบาย "เอกนัฏ" เร่งเดินเครื่องสนับสนุนผู้ประกอบการรายย่อยให้เข้าถึงแหล่งเงินทุน


วันอาทิตย์ที่ 24 พฤศจิกายน 2567
24/11/2567
พิมพ์
​“อธิบดีดีพร้อม” ถกบอร์ดเงินทุนหมุนเวียนฯ นัดแรกไตรมาส 1 ปี 68 ชูนโยบาย "เอกนัฏ" เร่งเดินเครื่องสนับสนุนผู้ประกอบการรายย่อยให้เข้าถึงแหล่งเงินทุน
​“อธิบดีดีพร้อม” ถกบอร์ดเงินทุนหมุนเวียนฯ นัดแรกไตรมาส 1 ปี 68 ชูนโยบาย "เอกนัฏ" เร่งเดินเครื่องสนับสนุนผู้ประกอบการรายย่อยให้เข้าถึงแหล่งเงินทุน
กรุงเทพฯ 20 พฤศจิกายน 2567 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานการประชุมคณะกรรมการบริหารเงินทุนหมุนเวียนเพื่อการส่งเสริมอาชีพอุตสาหกรรมในครอบครัวและหัตถกรรมไทย ครั้งที่ 7/2567 พร้อมด้วย คณะผู้บริหาร และเจ้าหน้าที่ดีพร้อม (DIPROM) ผู้แทนจากกระทรวงการคลัง และสำนักงบประมาณ คณะกรรมการบริหารเงินทุนหมุนเวียนฯ ณ ห้องประชุม 1 ชั้น 3 อาคารกรมส่งเสริมอุตสาหกรรม (DIPROM Headquarter)  และในรูปแบบออนไลน์ผ่านระบบ Zoom Meeting
การประชุมในครั้งนี้ เป็นการประชุมคณะกรรมการบริหารเงินทุนหมุนเวียนฯ ประจำไตรมาสที่ 1 ประจำปีงบฯ 68 เพื่อพิจารณาประเด็นสำคัญต่าง ๆ ได้แก่ 1) ให้หน่วยตรวจสอบภายในของดีพร้อมเป็นหน่วยตรวจสอบการปฏิบัติงานด้านต่าง ๆ รวมทั้งการนำกฎบัตรว่าด้วยการตรวจสอบภายในของดีพร้อมมาใช้ในการตรวจสอบการดำเนินงานของทุนหมุนเวียนฯ ประจำปีงบฯ 68 ควบคู่กับประกาศคณะกรรมการบริหารเงินทุนหมุนเวียนฯ เพื่อให้มีระบบการตรวจสอบภายในที่มีประสิทธิภาพ สอดคล้องและเป็นแนวทางเดียวกันกับดีพร้อม 2) ปรับกรอบอัตรากำลังลูกจ้างชั่วคราว เพื่อทดแทนอัตรากำลังที่ว่างลง พร้อมอนุมัติให้จัดสรรประมาณการรายจ่ายงบฯ 68 งบบุคลากร (ลูกจ้างชั่วคราว) ให้กับ ศภ.1 กสอ. ทั้งนี้ มอบหมายให้ฝ่ายเลขานุการฯ จัดทำกรอบอัตรากำลังของแต่ละหน่วยปฏิบัติ พร้อมวางแผนการเสนอกรอบอัตรากำลังเพื่อขอรับจัดสรรพนักงานทุนทดแทนลูกจ้างประจำที่เกษียณอายุราชการและนำเสนอคณะกรรมการบริหารฯ พิจารณาต่อไป 3) กำหนดให้ผู้ประกอบการที่ขอรับบริการเงินทุนหมุนเวียนฯ สามารถนำเอกสารแสดงกรรมสิทธิ์ห้องชุดมาเป็นหลักประกันได้ พร้อมทั้งกำหนดหลักเกณฑ์และเงื่อนไข  ทั้งนี้ มอบหมายฝ่ายเลขานุการฯ ดำเนินการศึกษารายละเอียดการนำหลักประกันทางธุรกิจมาใช้เป็นหลักประกันวงเงินกู้ และนำเสนอคณะกรรมการพิจารณา เพื่อเป็นการเพิ่มโอกาสการเข้าถึงแหล่งทุนให้กับผู้ประกอบการรายย่อยต่อไป
นอกจากนี้ ฝ่ายเลขานุการฯ ได้รายงานความคืบหน้าการดำเนินงานต่าง ๆ ดังนี้ 1) กระทรวงการคลังอนุมัติแผนการดำเนินงานเงินทนหมุนเวียนฯ ประจำปีงบฯ 68 2) รายงานงบการเงินโตรมาสที่ 4/2567 ของเงินทุนหนุนเวียนฯ 3) รายงานผลการดำเนินงานเงินทุนหมุนเวียนฯ ประจำปีบัญชี 68  4 ) การนำส่งทุนหรือผลกำไรส่วนเกินของทุนหมุนเวียนส่งคลังเป็นรายได้แผ่นดิน ประจำปีบัญชี 67 5) กรอบอัตรากำลังของเงินทุนหมุนเวียนฯ ที่ได้รับอนุมัติจากกรมบัญชีกลาง และ 6) รายงานผลการประชุมติดตามการดำเนินงานเงินทุนหมุนเวียนฯ ของหน่วยปฏิบัติ ประจำปีบัญชี 67-68

ที่มา : https://www.thaigov.go.th/news/contents/details/90547