รัฐบาลไทย-ข่าวทำเนียบรัฐบาล-รองโฆษกรัฐบาล แจ้งข่าวดี 'พีระพันธุ์' แม่ทัพ ก.พลังงาน เตรียมเปิดขายโซลาร์เซลล์ราคาถูก


วันอาทิตย์ที่ 24 พฤศจิกายน 2567
24/11/2567
พิมพ์
รองโฆษกรัฐบาล แจ้งข่าวดี 'พีระพันธุ์' แม่ทัพ ก.พลังงาน เตรียมเปิดขายโซลาร์เซลล์ราคาถูก
ฝีมือคนไทย ภายในปีหน้า เพิ่มทางเลือกช่วยประชาชนประหยัดค่าไฟ
วันอาทิตย์ที่ 24 พ.ย. 2567 เวลา  11.15 น.
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลมีนโยบายเกี่ยวกับการลดภาระค่าไฟฟ้าให้กับประชาชน โดยกระทรวงพลังงานภายใต้การนำของนายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงานได้ขับเคลื่อนนโยบายเดินหน้าปรับปรุงกฎหมายเกี่ยวกับการติดตั้งระบบผลิตพลังงานไฟฟ้าจากแสงอาทิตย์ หรือโซลาร์รูฟให้สะดวกรวดเร็วขึ้น และจัดหาอุปกรณ์สำหรับผลิตไฟฟ้าจากพลังงานแสงอาทิตย์ให้แก่ประชาชนในราคาถูก   ซึ่งที่ผ่านมา กระทรวงพลังงานพยายามตรึงค่าไฟไว้ที่ระดับ 4.18 บาท แต่ปัญหาค่าไฟยังเป็นภาระของพี่น้องประชาชนอยู่ จึงจำเป็นต้องแก้ปัญหาอย่างยั่งยืน คือการปรับปรุงกฎหมาย และการจัดหาอุปกรณ์ระบบโซลาร์ราคาถูก ซึ่งเป็นการลงทุนเพียงครั้งเดียวแต่สามารถประหยัดค่าไฟของประชาชนได้
ขณะนี้ คณะทำงานของกระทรวงพลังงาน ภายใต้การนำของของนายพีระพันธุ์ สาลีรัฐวิภาค ได้ผลิตต้นแบบของเครื่องอินเวอร์เตอร์ (Inverter)  ซึ่งเป็นอุปกรณ์หลักของการผลิตไฟฟ้าจากพลังงานแสงอาทิตย์ได้สำเร็จแล้ว และกำลังอยู่ระหว่างการตรวจสอบคุณภาพ ความเสถียร และความปลอดภัยตามมาตรฐานสากล ตั้งเป้าหมายว่าจะสามารถ ผลิตอุปกรณ์ดังกล่าวอย่างครบชุด เพื่อจำหน่ายให้กับพี่น้องประชาชนได้ในปี 2568
"อุปกรณ์ต้นแบบเครื่อง Inverter  นี้สามารถผลิตเพื่อจำหน่ายได้ในราคาต่ำกว่าท้องตลาด เป็นนวัตกรรมและสิ่งประดิษฐ์สร้างขึ้นเพื่อลดภาระค่าใช้จ่ายด้านพลังงานของประชาชน รัฐบาลโดยกระทรวงพลังงาน ภายใต้การนำของนายพีระพันธุ์ สาลีรัฐวิภาค มีนโยบายส่งเสริมการใช้พลังงานจากแสงอาทิตย์ และมีแผนที่จะจำหน่ายผลิตภัณฑ์เกี่ยวกับระบบไฟฟ้าพลังงานแสงอาทิตย์ให้กับประชาชนในราคาถูก เพื่อช่วยลดภาระค่าใช้จ่ายจากปัญหาค่าไฟแพง” นางสาวศศิกานต์ ย้ำ ///

ที่มา : https://www.thaigov.go.th/news/contents/details/90544