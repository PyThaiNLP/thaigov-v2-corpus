รัฐบาลไทย-ข่าวทำเนียบรัฐบาล-ศปช. ยืนยันพายุไต้ฝุ่น "หม่านหยี่ (MAN-YI)" ไม่มีผลกระทบต่อไทย พร้อมเฝ้าระวังแหล่งน้ำขนาดใหญ่ระดับน้ำต่ำกว่าระดับควบคุมต่ำสุดหรือมีน้ำใช้การน้อยกว่า 30%


วันเสาร์ที่ 16 พฤศจิกายน 2567
16/11/2567
พิมพ์
ศปช. ยืนยันพายุไต้ฝุ่น "หม่านหยี่ (MAN-YI)" ไม่มีผลกระทบต่อไทย พร้อมเฝ้าระวังแหล่งน้ำขนาดใหญ่ระดับน้ำต่ำกว่าระดับควบคุมต่ำสุดหรือมีน้ำใช้การน้อยกว่า 30%
ศปช. ยืนยันพายุไต้ฝุ่น "หม่านหยี่ (MAN-YI)" ไม่มีผลกระทบต่อไทย พร้อมเฝ้าระวังแหล่งน้ำขนาดใหญ่ระดับน้ำต่ำกว่าระดับควบคุมต่ำสุดหรือมีน้ำใช้การน้อยกว่า 30% ด้าน ปภ. ฝึกอบรมวิธีการใช้ การซ่อมแซมและบำรุงรักษาเครื่องสูบน้ำให้กับเจ้าหน้าที่
วันนี้ (16 พ.ย. 67) นางสาวศศิกานต์ วัฒนะจันทร์  รองโฆษกประจำสำนักนายกรัฐมนตรี  เปิดเผยว่า ที่ประชุมศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. โดยกรมอุตุนิยมวิทยารายงานสถานการณ์พายุไต้ฝุ่น "หม่านหยี่ (MAN-YI)" มีศูนย์กลางบริเวณทางด้านตะวันออกของประเทศฟิลิปปินส์ กำลังเคลื่อนตัวทางตะวันตกเฉียงเหนือ คาดว่าจะเคลื่อนผ่านเกาะลูซอล ลงสู่ทะเลจีนใต้เช้าวันที่ 18 พ.ย. 67 และเคลื่อนตัวทางตะวันตกเข้าใกล้เกาะไหหลำ และจะอ่อนกำลังลงตามลำดับ คาดว่าจะสลายตัวใกล้ชายฝั่งประเทศเวียดนาม พายุนี้ไม่มีผลกระทบกับประเทศไทย เนื่องจากเป็นช่วงที่มวลอากาศเย็นแผ่ลงมาปกคลุมทางตอนบนของภาคเหนือ ภาคอีสาน
นางสาวศศิกานต์ กล่าวเพิ่มเติมว่า สำนักงานทรัพยากรน้ำแห่งชาติเฝ้าระวังแหล่งน้ำขนาดใหญ่ระดับน้ำต่ำกว่าระดับควบคุมต่ำสุดหรือมีน้ำใช้การน้อยกว่า 30% 3 แห่ง ดังนี้ ภาคตะวันออกเฉียงเหนือ : น้ำพุง จุฬาภรณ์ และลำตะคอง นอกจากนั้น พร่องน้ำเตรียมรองรับน้ำในฤดูฝน 1 แห่ง ภาคใต้ : บางลาง
ด้านกรมชลประทานยังคงดำเนินการให้ความช่วยเหลือพื้นที่ประสบอุทกภัยอย่างต่อเนื่อง สำนักงานชลประทานที่ 3 ดำเนินการกำจัดวัชพืชและสิ่งกีดขวางทางน้ำ บริเวณคันคลองส่งน้ำ คลองสาย 6R-RMC ช่วง กม.4+300 หมู่ที่ 10 บ้านคลองช้าง ตำบลวัดโบสถ์ อำเภอวัดโบสถ์จังหวัดพิษณุโลก เพื่อเพิ่มประสิทธิภาพการส่งน้ำมากยิ่งขึ้น สำนักงานชลประทานที่ 8 สนับสนุนเครื่องสูบน้ำจำนวน 1 เครื่อง พร้อมท่อส่งและเจ้าหน้าที่ติดตั้งอุปกรณ์ ในพื้นที่ตำบลทามอำเภอกันทรารมย์ จังหวัดศรีสะเกษ เพื่อช่วยเหลือเกษตรกรในพื้นที่ให้มีน้ำเพียงพอ ต่อการเกษตรและการอุปโภค - บริโภค สำนักงานชลประทานที่ 10 ดำเนินการติดตั้งเครื่องสูบน้ำ จำนวน 2 เครื่องบริเวณหมู่ที่ 1 ตำบลทางข้าง อำเภอบางบาล จังหวัดพระนครศรีอยุธยา (บริเวณ คันคลองส่งน้ำ 1 ฝั่งซ้าย กม.1+780) เพื่อระบายน้ำออกจากพื้นที่ประสบอุทกภัยในเขตพื้นที่การเกษตร สำนักงานชลประทานที่ 17 ลงพื้นที่สำรวจ ติดตั้งเครื่องสูบน้ำ บริเวณท่อระบายน้ำปลักปลา ปลายคลองระบายน้ำ ศูนย์ราชการ บ้านยะกัง อำเภอเมือง จังหวัดนราธิวาส เพื่อเตรียมความพร้อม รับมือสถานการณ์อุทกภัย ปี 2567
นอกจากนั้น กรมป้องกันและบรรเทาสาธารณภัย เตรียมการเพื่อรับมือสถานการณ์อุทกภัยภาคใต้ โดยศูนย์ป้องกันและบรรเทาสาธารณภัย เขต 11 สุราษฎร์ธานี ส่งเจ้าหน้าที่เข้ารับการฝึกอบรมวิธีการใช้ การซ่อมแซมและบำรุงรักษาเครื่องสูบน้ำระบบไฮดรอลิค และชุดสูบน้ำระบบไฮดรอลิคส่งระยะไกล เพื่อเตรียมความพร้อมบุคลากรในการให้ความช่วยเหลือประชาชนในพื้นที่รับผิดชอบ

ที่มา : https://www.thaigov.go.th/news/contents/details/90291