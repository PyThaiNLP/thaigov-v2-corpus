รัฐบาลไทย-ข่าวทำเนียบรัฐบาล-“จิราพร” ปลื้ม ร้อยเอ็ดติด Top 5 จัดงาน “ลอยกระทง” ใหญ่สุดของประเทศไทย


วันเสาร์ที่ 16 พฤศจิกายน 2567
16/11/2567
พิมพ์
“จิราพร” ปลื้ม ร้อยเอ็ดติด Top 5 จัดงาน “ลอยกระทง” ใหญ่สุดของประเทศไทย
“จิราพร” ปลื้ม ร้อยเอ็ดติด Top 5 จัดงาน “ลอยกระทง” ใหญ่สุดของประเทศไทย
วันที่ 15 พ.ย. 2567 นางสาวจิราพร สินธุไพร รัฐมนตรี ประจำสำนักนายกรัฐมนตรี ลงพื้นที่ จ.ร้อยเอ็ด เปิดงานประเพณี "สมมาน้ำ คืนเพ็ง เส็งประทีป" ครั้งที่ 26 ประจำปี 2567 ซึ่งจัดขึ้นระหว่างวันที่ 14-15 พฤศจิกายน 2567 ณ สวนสมเด็จพระศรีนครินทร์ร้อยเอ็ด และบึงพลาญชัยร้อยเอ็ด โดยมีประชาชนชาวร้อยเอ็ดและจังหวัดใกล้เคียงร่วมงานเป็นจำนวนมาก
ก่อนพิธีเปิดนางสาวจิราพร ได้นำคณะผู้บริหารจังหวัดร้อยเอ็ด ประกอบด้วย ผู้ว่าราชการจังหวัดร้อยเอ็ด รองผู้ว่าราชการจังหวัดร้อยเอ็ด หัวหน้าส่วนราชการ นายกองค์การบริหารส่วนจังหวัดร้อยเอ็ด นายกเทศมนตรีเมืองร้อยเอ็ด ถวายราชสักการะ เบื้องหน้าพระบรมฉายาลักษณ์พระบาทสมเด็จพระปรเมนทรรามาธิบดีศรีสินทร มหาวชิราลงกรณพระวชิรเกล้าเจ้าอยู่หัว สมเด็จพระนางเจ้าสิริกิติ์ พระบรมราชินีนาถพระบรมราชชนนีพันปีหลวง และสมเด็จพระนางเจ้าสุทิดา พัชรสุธาพิมลลักษณ พระบรมราชินี จากนั้น รัฐมนตรีจิราพร ได้ร่วมบันทึกภาพ ‘illumination of 101’ และชมกระทงประทีปขนาดใหญ่ ซึ่งถือเป็นแลนด์มาร์กแห่งใหม่ของจังหวัดร้อยเอ็ด และได้รับชมไฮไลต์ของงาน คือการแสดงแสง สี เสียง ชุด "องค์เทพคุ้มเกล้า องค์เจ้าคุ้มเมือง เรืองรองเส็งประทีป"
นางสาวจิราพร กล่าวว่าในฐานะสมาชิกสภาผู้แทนราษฎรจังหวัดร้อยเอ็ด ตนมีความรู้สึกปราบปลื้มและประทับใจที่ได้เห็นการจัดงานลอยกระทงของจังหวัดร้อยเอ็ดปีนี้ยิ่งใหญ่  สวยงาม  และสะท้อนให้เห็นถึงศิลปะวัฒนธรรมอันดีงามของไทย ซึ่งต้องขอขอบคุณทุกภาคส่วนที่ให้ความร่วมมือ พร้อมใจผลักดันประเพณีลอยกระทง ออกสู่สายตาชาวโลกได้เห็นประเพณีอันทรงคุณค่าของไทย เป็นหนึ่งในซอฟต์พาวเวอร์ด้านเทศกาลที่รัฐบาลส่งเสริม เพื่อดึงเม็ดเงินจากนักท่องเที่ยวทั้งไทยและต่างชาติสู่ท้องถิ่น ให้มีเงินสะพัด หมุนเวียนสู่ชุมชน ส่งผลต่อการพัฒนาเศรษฐกิจของประเทศ
สำหรับงานประเพณี "สมมาน้ำ คืนเพ็ง เส็งประทีป" ปีนี้มีความพิเศษ เนื่องจากเป็น 1 ใน 5 งานลอยกระทงที่ใหญ่ที่สุดในประเทศไทย โดยมีผู้ร่วมรำวงน้ำคืนเส็งประทีปมากถึง 5,000 คน และยังมีขบวนแห่กระทงประทีป 12 เมืองร่วมสมัย 12  ขบวนเข้าร่วม

ที่มา : https://www.thaigov.go.th/news/contents/details/90288