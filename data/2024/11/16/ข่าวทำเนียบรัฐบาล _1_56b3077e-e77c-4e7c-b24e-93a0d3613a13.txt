รัฐบาลไทย-ข่าวทำเนียบรัฐบาล-นลินี ผู้แทนการค้าไทย เปิดงาน Thailand International Mega Fair 2024 งานแสดงสินค้าและบริการไทยที่ใหญ่ที่สุดในซาอุฯ ชูสินค้าและบริการของไทยมีคุณภาพสูง


วันเสาร์ที่ 16 พฤศจิกายน 2567
นลินี ผู้แทนการค้าไทย เปิดงาน Thailand International Mega Fair 2024 งานแสดงสินค้าและบริการไทยที่ใหญ่ที่สุดในซาอุฯ ชูสินค้าและบริการของไทยมีคุณภาพสูง
ตอบโจทย์ผู้บริโภคตะวันออกกลาง ชี้ซาอุฯ เป็นประเทศแห่งโอกาสสำหรับภาคเอกชนไทย พร้อมสานต่อภารกิจนำคณะนักธุรกิจไทยเยือนซาอุฯต่อไป
เมื่อวันที่ 15 พฤศจิกายน 2567 ดร. นลินี ทวีสิน ผู้แทนการค้าไทย ได้เป็นประธานฝ่ายไทยในการกล่าวเปิดงาน Thailand International Mega Fair 2024 ณ Riyadh International Convention and Exhibition Center (RICEC) กรุงริยาด ซาอุดีอาระเบีย โดยมี นาย Saad Alkassabi ประธาน Saudi Standards, Metrology and Quality Organization เป็นประธานฝ่ายซาอุดีอาระเบีย และมีผู้แทนระดับสูงจากทั้งภาครัฐและภาคเอกชนของทั้งสองประเทศเข้าร่วม อาทิ นายดามพ์ บุญธรรม เอกอัครราชทูตไทยประจำซาอุดีอาระเบีย นายกลินท์ สารสิน ประธานกิตติมศักดิ์หอการค้าไทย และสภาหอการค้าแห่งประเทศไทย ตลอดจนนายโมฮัมเหม็ด  อับดุลอาซิซ อัลอับดุลจับบาร์ ผู้ว่าการสำนักงานคณะกรรมการการค้าต่างประเทศ (GAFT) และนายฮาซัน มูเจ็บ อัลฮูไวซี ประธานสภาธุรกิจซาอุดี-ไทย
ดร. นลินี ทวีสิน ผู้แทนการค้าไทย กล่าวว่า งาน Thailand International Mega Fair 2024 เป็นงานแสดงสินค้าและบริการของไทยที่ยิ่งใหญ่ที่สุดในซาอุฯ จัดแสดงสินค้าและบริการของไทยใน 9 อุตสาหกรรมเป้าหมาย ได้แก่ อาหารและเครื่องดื่ม สินค้าสุขภาพ การบริการทางการแพทย์ การเกษตรอัจฉริยะ นวัตกรรม การท่องเที่ยว การก่อสร้าง และสินค้าไลฟ์สไตล์ ซึ่งตนเชื่อว่าสินค้าและบริการของไทยมีคุณภาพสูงและตอบโจทย์ความต้องการของผู้บริโภคชาวซาอุดีอาระเบียและประเทศอื่น ๆ ในภูมิภาคตะวันออกกลางได้เป็นอย่างดี นอกจากนี้ งานในวันนี้ยังเป็นโอกาสดีที่ผู้ประกอบการไทยและต่างชาติจะได้พบปะเจรจากับนักธุรกิจ ผู้นำเข้าสินค้า ตัวแทนจำหน่าย รวมถึงกลุ่ม Modern Trade ในซาอุดีอาระเบียและตะวันออกกลาง เพื่อขยายช่องทางการจัดจำหน่ายและขยายศักยภาพไปสู่ภูมิภาคตะวันออกกลางต่อไป รวมทั้งเป็นการส่งเสริม Soft power ของไทยไปสู่สายตาผู้เข้าร่วมงาน ผ่านการแสดงวัฒนธรรมไทยภายในงาน ทั้งนี้ งาน Thailand International Mega Fair 2024 จัดขึ้นระหว่างวันที่ 15 - 17 พฤศจิกายน 2567 มีผู้ร่วมแสดงงานกว่า 200 บริษัท และคาดว่ามีผู้เข้าชมงานกว่า 12,000 คน
ผู้แทนการค้าไทย เสริมว่า ซาอุดีอาระเบียเป็นประเทศแห่งโอกาสสำหรับภาคเอกชนไทยอย่างมาก ไม่ว่าจะเป็นจากแผนวิสัยทัศน์ซาอุดีอาระเบีย ค.ศ. 2030 ที่เป็นการเปิดโอกาสเพิ่มเติมให้นักลงทุนไทยในหลายภาคส่วน โดยเฉพาะในธุรกิจการก่อสร้าง พลังงานทดแทน ธุรกิจบริการ และธุรกิจด้านการท่องเที่ยว หรือจากจำนวนประชากร ที่มีมากถึง 35 ล้านคน ตลอดจนการเป็นแหล่งวัตถุดิบสำคัญของไทย โดยเฉพาะปุ๋ยและปิโตรเลียม นอกจากนี้ ผู้แทนการค้าไทย เปิดเผยเพิ่มเติมว่า ไทยและซาอุดีอาระเบียมีความสัมพันธ์ที่แน่นแฟ้น โดยเฉพาะในช่วงหลังจากการฟื้นฟูความสัมพันธ์ทางการทูต ที่ทั้งสองประเทศได้มีการเดินหน้าขับเคลื่อนความร่วมมือด้านการค้า การลงทุน และการแลกเปลี่ยนทางวัฒนธรรม ส่งผลให้โอกาสทางธุรกิจสำหรับทั้งสองฝ่ายเปิดกว้างมากขึ้น และการค้าทวิภาคีระหว่างไทย-ซาอุในปี 2566 มีการเติบโตอย่างก้าวกระโดดถึง 40%
ดร. นลินี ทิ้งท้ายว่า ตนในฐานะผู้แทนการค้าไทย พร้อมดำเนินการขับเคลื่อนและสนับสนุนการเพิ่มการความร่วมมือด้านการค้าระหว่างสองประเทศอย่างเต็มที่ โดยเฉพาะการนำคณะนักธุรกิจจากไทยในภาคส่วนต่าง ๆ มาเยือนซาอุดีอาระเบียเพื่อทำกิจกรรมจับคู่ทางธุรกิจ (Business Matching) ร่วมกับกรมส่งเสริมการค้าระหว่างประเทศ กระทรวงพาณิชย์ต่อไป

ที่มา : https://www.thaigov.go.th/news/contents/details/90289