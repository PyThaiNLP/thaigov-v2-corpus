รัฐบาลไทย-ข่าวทำเนียบรัฐบาล-เช็คเลย 7 อำเภอ ใน 7 จังหวัด พื้นที่ไหนยังแล้ง ศปช. ส่งสัญญาณเตรียมกักเก็บน้ำได้ 3 วันนี้ เพราะจะมีฝนหนักถึงหนักมาก  ยอมรับหนาวนี้ยังมีฝน เป็นผลจากอากาศแปรปรวน  


วันเสาร์ที่ 16 พฤศจิกายน 2567
16/11/2567
พิมพ์
เช็คเลย 7 อำเภอ ใน 7 จังหวัด พื้นที่ไหนยังแล้ง ศปช. ส่งสัญญาณเตรียมกักเก็บน้ำได้ 3 วันนี้ เพราะจะมีฝนหนักถึงหนักมาก  ยอมรับหนาวนี้ยังมีฝน เป็นผลจากอากาศแปรปรวน
เช็คเลย 7 อำเภอ ใน 7 จังหวัด พื้นที่ไหนยังแล้ง ศปช. ส่งสัญญาณเตรียมกักเก็บน้ำได้ 3 วันนี้ เพราะจะมีฝนหนักถึงหนักมาก  ยอมรับหนาวนี้ยังมีฝน เป็นผลจากอากาศแปรปรวน
วันเสาร์ที่ 16 พฤศจิกายน พ.ศ. 2567 เวลา 14.00 น. นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า นายภููมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. มอบหมายให้ ศปช.  ติดตามสถานการณ์น้ำของประเทศอย่างต่อเนื่อง พร้อมเน้นย้ำป้องกันความเสียหายที่อาจเกิดขึ้น และช่วยเหลือประชาชนอย่างรวดเร็วที่สุด  ปัจจุบันประเทศไทยเว้นภาคใต้เข้าสู่ฤดูหนาวและเป็นช่วงหน้าแล้ง  แต่ยังมีฝนตกกระจาย ฝนตกหนักถึงหนักมาก จากสภาพอากาศแปรปรวน  เห็นได้ชัดว่าช่วง 1-2 วันที่ผ่านมา มีฝนตกหนักในกรุงเทพมหานครและปริมณฑล  นอกจากนี้ช่วงวันที่ 16 -18 พฤศจิกายน  คาดการณ์จะมีฝนตกหนักถึงหนักมาก บริเวณพื้นที่ อ.ท่าลี่  จ.เลย  อ.ครบุรี จ.นครราชสีมา  อ.วังทอง จ.พิษณุโลก  อ.บ้านไร่ จ.อุทัยธานี  อ.ทองผาภูมิ จ.กาญจนบุรี  อ.หนองหญ้าปล้อง จ.เพชรบุรี  และ อ.คลองท่อม จ.กระบี่   สำนักงานทรัพยากรน้ำแห่งชาติ (สทนช.)  ประเมินว่า  จะส่งผลดีต่อการกักเก็บน้ำเพิ่มเติมบรรเทาปัญหาขาดแคลนน้ำช่วงหน้าแล้งได้ และไม่ส่งผลให้เกิดน้ำท่วมซ้ำอีก
“ฝนที่เกิดขึ้นในช่วง 1-2 วันที่ผ่านมา  เป็นผลจากความแปรปรวนของสภาพอากาศ ทำให้มีฝนตกในฤดูหนาว  อีกทั้งช่วง 3 วันนี้ ยังมีฝนตกหนักถึงหนักมากใน 7 อำเภอของ 7 จังหวัด ช่วยบรรเทาภัยแล้งได้   จากนั้นตั้งแต่วันที่ 18 พฤศจิกายนเป็นต้นไป  ฝนบริเวณภาคกลาง  กรุงเทพมหานคร และภาคตะวันออกจะลดลง  ส่วนฝนทางตอนบนเริ่มลดลงอย่างชัดเจน ”
นางสาวศศิกานต์  กล่าวด้วยว่า  ระยะนี้มวลอากาศเย็นอ่อนกำลังลง  แต่ยังคงปกคลุมภาคเหนือ ทำให้มีอากาศเย็นและมีหมอกในตอนเช้า  ส่วนภาคกลาง  ภาคตะวันออกเฉียงเหนือ ภาคตะวันออก  กรุงเทพมหานครและปริมณฑล  ยังมีฝนเกิดขึ้นได้  โดยเฉพาะที่ จ.กาญจนบุรี ราชบุรี อุทัยธานี พระนครศรีอยุธยา รวมทั้งภาคใต้ตั้งแต่สุราษฏร์ธานีลงไป และภาคใต้ตอนล่างที่ จ.ยะลา ปัตตานี นราธิวาส  ปริมาณฝนเพิ่มขึ้น   จากนั้นวันที่ 19-24 พฤศจิกายน  ภาคใต้ยังมีเกณฑ์ฝนตกหนักถึงหนักมาก  จึงต้องเฝ้าระวังและแจ้งเตือนอาจเกิดน้ำป่าไหลหลากและน้ำท่วมฉับพลัน พร้อมเร่งบริหารจัดการน้ำไว้รองรับเพื่อป้องกับผลกระทบแก่ประชาชน
อย่างไรก็ตาม ภาพรวมน้ำในอ่างเก็บน้ำและระดับน้ำในลำน้ำต่างๆ ยังอยู่ในเกณฑ์ปกติ  ไม่น่ากังวลเรื่องการเกิดน้ำล้นตลิ่ง แต่ได้เฝ้าระวังอย่างใกล้ชิด  ขณะที่ภาคเหนือและภาคตะวันออกเฉียงเหนือในช่วงเดียวกัน จะได้สัมผัสอากาศเย็นถึงหนาวอีกระลอก  จึงขอให้ประชาชนบริเวณประเทศไทยตอนบน ดูแลรักษาสุขภาพเนื่องจากอากาศเปลี่ยนแปลง  ระมัดระวังการสัญจรผ่านบริเวณที่มีหมอก
ส่วนพายุไต้ฝุ่น "หม่านหยี่ (MAN-YI)"  คาดว่าจะเคลื่อนผ่านเกาะลูซอล ลงสู่ทะเลจีนใต้เช้าวันที่ 18 พฤศจิกายน และเคลื่อนตัวเข้าใกล้เกาะไหหลำ  ก่อนอ่อนกำลังและสลายตัวใกล้ชายฝั่งประเทศเวียดนาม  พายุนี้ไม่มีผลกระทบกับประเทศไทย เพราะเป็นช่วงที่มวลอากาศเย็นแผ่ลงมาปกคลุมทางตอนบนของภาคเหนือและภาคตะวันออกเฉียงเหนือ

ที่มา : https://www.thaigov.go.th/news/contents/details/90292