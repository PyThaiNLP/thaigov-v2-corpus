รัฐบาลไทย-ข่าวทำเนียบรัฐบาล-​ทส. ประชุม คกก.อำนวยการเพื่อการจัดการปัญหามลพิษทางอากาศ นัดแรก เตรียมการรับมือสถานการณ์ฝุ่น PM2.5 เร่งรัดดำเนินการตามมาตรการให้เกิดผลอย่างเป็นรูปธรรมโดยเร็ว


วันศุกร์ที่ 15 พฤศจิกายน 2567
​ทส. ประชุม คกก.อำนวยการเพื่อการจัดการปัญหามลพิษทางอากาศ นัดแรก เตรียมการรับมือสถานการณ์ฝุ่น PM2.5 เร่งรัดดำเนินการตามมาตรการให้เกิดผลอย่างเป็นรูปธรรมโดยเร็ว
​ทส. ประชุม คกก.อำนวยการเพื่อการจัดการปัญหามลพิษทางอากาศ นัดแรก เตรียมการรับมือสถานการณ์ฝุ่น PM2.5 เร่งรัดดำเนินการตามมาตรการให้เกิดผลอย่างเป็นรูปธรรมโดยเร็ว
ทส. ประชุม คกก.อำนวยการเพื่อการจัดการปัญหามลพิษทางอากาศ นัดแรก เตรียมการรับมือสถานการณ์ฝุ่น PM2.5 เร่งรัดดำเนินการตามมาตรการให้เกิดผลอย่างเป็นรูปธรรมโดยเร็ว
วันที่ 14 พฤศจิกายน 2567 เวลา 15.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และนางสาวปรีญาพร สุวรรณเกษ อธิบดีกรมควบคุมมลพิษ ในฐานะฝ่ายเลขานุการ เข้าร่วมการประชุมคณะกรรมการอำนวยการเพื่อการจัดการปัญหามลพิษทางอากาศ ครั้งที่ 1/2567 ร่วมกับผู้แทนจากหน่วยงานต่าง ๆ ที่เกี่ยวข้อง อาทิ กระทรวงเกษตรและสหกรณ์ กระทรวงการต่างประเทศ กระทรวงมหาดไทย กระทรวงคมนาคม กระทรวงอุตสาหกรรม กระทรวงพาณิชย์ กระทรวงสาธารณสุข และกรุงเทพมหานคร โดยมี นายประเสริฐ จันทรรวงทอง รองนายกรัฐมนตรี เป็นประธานการประชุมฯ ณ ห้องประชุม 202 ชั้น 2 กระทรวงทรัพยากรธรรมชาติและสิ่งแวดล้อม เพื่อเร่งพิจารณาการดำเนินการตามมาตรการรับมือสถานการณ์ไฟป่า หมอกควัน และฝุ่นละออง ปี 2568 ให้เกิดผลอย่างเป็นรูปธรรม ทันต่อการรับมือกับสถานการณ์ที่จะเกิดขึ้นโดยเร็ว
โดยที่ประชุมฯ ได้มีมติเห็นชอบในหลักการการจัดทำคำของบกลาง รายการเงินสำรองจ่ายเพื่อกรณีฉุกเฉินหรือจำเป็น ประจำปีงบประมาณ พ.ศ. 2568 โดยได้มอบหมายให้หน่วยงานที่เกี่ยวข้องตรวจสอบยอดงบประมาณของแต่ละโครงการอีกครั้ง ก่อนจัดส่งให้สำนักงบประมาณ เพื่อให้เกิดการใช้งบประมาณเท่าที่จำเป็นและคุ้มค่า พร้อมขอให้เร่งดำเนินการเพื่อนำเข้าที่ประชุมคณะรัฐมนตรีนอกสถานที่ ที่จะมีขึ้นในวันที่ 29 พฤศจิกายน 2567 ที่จังหวัดเชียงใหม่ เพื่อให้การอนุมัติงบกลางสำหรับการป้องกันและแก้ไขปัญหาไฟป่า หมอกควัน และฝุ่นละออง ในช่วงปีนี้ทันกับสถานการณ์ที่จะเกิดขึ้น นอกจากนี้ ที่ประชุมฯ ยังได้ให้ความเห็นชอบ ร่างคำสั่งแต่งตั้งคณะทำงานศูนย์ปฏิบัติการเฝ้าระวัง ควบคุมไฟป่าและหมอกควัน ในพื้นที่ 14 กลุ่มป่า เพื่อบูรณาการความร่วมมือของชุมชนรอบป่า กำนัน ผู้ใหญ่บ้าน องค์กรปกครองส่วนท้องถิ่น และทหาร พร้อมการนำเทคโนโลยีสมัยใหม่เข้าช่วยในการปฏิบัติงาน และเห็นชอบ ร่างคำสั่งแต่งตั้งคณะทำงานศูนย์ปฏิบัติการ ป้องกัน และแก้ไขปัญหาฝุ่นละออง PM 2.5 กรุงเทพมหานคร ร่างคำสั่งแต่งตั้งคณะทำงานสื่อสารการแก้ไขปัญหามลพิษทางอากาศ รวมถึงเห็นชอบให้หน่วยงานที่เกี่ยวข้องรายงานผลการดำเนินงานตามแผนปฏิบัติการ ภายใต้มาตรการรับมือสถานการณ์ ไฟป่า หมอกควัน และฝุ่นละออง ปี 2568 ให้กรมควบคุมมลพิษ ทุก 30 วัน

ที่มา : https://www.thaigov.go.th/news/contents/details/90279