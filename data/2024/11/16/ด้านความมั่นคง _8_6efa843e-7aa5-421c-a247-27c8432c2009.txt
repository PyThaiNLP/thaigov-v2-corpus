รัฐบาลไทย-ข่าวทำเนียบรัฐบาล-“พิพัฒน์” สั่งตรวจเข้ม ป้องปราม ชี้แนะ กิจการร้านค้า ย่านลาดพร้าว ย้ำแรงงานต่างชาติห้ามแย่งอาชีพคนไทย


วันเสาร์ที่ 16 พฤศจิกายน 2567
16/11/2567
พิมพ์
“พิพัฒน์” สั่งตรวจเข้ม ป้องปราม ชี้แนะ กิจการร้านค้า ย่านลาดพร้าว ย้ำแรงงานต่างชาติห้ามแย่งอาชีพคนไทย
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ตามที่ผมได้มอบหมายให้กรมการจัดหางาน ลงพื้นที่ตรวจสอบแรงงานต่างชาติทำงานห้าม ภายในห้างดังย่านลาดพร้าว รักษาโอกาสการมีงานทำของคนไทย
โดยร่วมกับหน่วยงานความมั่นคงลงพื้นที่ตรวจสอบการทำงานของแรงงานต่างชาติและสถานประกอบการทั่วประเทศ เพื่อตรวจสอบ ควบคุม และดำเนินคดีแรงงานต่างชาติที่ทำงานผิดกฎหมาย พร้อมประชาสัมพันธ์สร้างการรับรู้ให้นายจ้าง สถานประกอบการ และแรงงานต่างชาติที่เข้ามาทำงานในประเทศไทยปฏิบัติตามกฎหมายอย่างถูกต้อง โดยจะมุ่งเน้นตรวจสอบกลุ่มแรงงานต่างชาติที่เข้ามาแย่งอาชีพคนไทย ซึ่งจะส่งผลกระทบต่อระบบเศรษฐกิจภายในประเทศ อาทิ งานเร่ขายสินค้า งานนวดไทย งานตัดผม งานเสริมสวย งานมัคคุเทศก์ ซึ่งเป็นอาชีพสงวนของคนไทยโดยห้ามคนต่างชาติทำโดยเด็ดขาด ซึ่งระบุไว้ในประกาศกระทรวงแรงงาน เรื่อง กำหนดงานที่ห้ามคนต่างด้าวทำ เพื่อมิให้กระทบต่อโอกาสการมีงานทำของคนไทย และเพื่อการบริหารจัดการการทำงานของแรงงานต่างชาติเป็นไปอย่างมีประสิทธิภาพ
“กระทรวงแรงงานบังคับใช้กฎหมายอย่างเข้มงวด โดยเฉพาะกรณีแรงงานต่างชาติแย่งอาชีพคนไทย โดยปีงบประมาณ พ.ศ. 2567 มีการตรวจสอบนายจ้าง/สถานประกอบการแล้ว จำนวน 63,213 แห่ง ดำเนินคดี 2,156 แห่ง และตรวจสอบแรงงานต่างชาติ จำนวน 851,194 คน ดำเนินคดี 4,563 คน ในจำนวนนี้เป็นแรงงานข้ามชาติที่แย่งอาชีพคนไทย จำนวน 1,558 คน” รัฐมนตรีว่าการกระทรวงแรงงาน กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางาน รับข้อสั่งการของรัฐมนตรีว่าการกระทรวงแรงงาน ส่งเจ้าหน้าที่ด้านการตรวจสอบการทำงานของแรงงานต่างชาติ และสถานประกอบการอย่างเข้มข้น ล่าสุดวันที่ 14 พฤศจิกายน 2567 ได้มอบหมายเจ้าหน้าที่กองทะเบียนจัดหางานกลางและคุ้มครองคนหางาน บูรณาการกับสำนักงานจัดหางานกรุงเทพมหานครพื้นที่ 4 กองบังคับการตรวจคนเข้าเมือง 1 กองบัญชาการตำรวจท่องเที่ยว และเจ้าหน้าที่ตำรวจสถานีตำรวจนครบาลโชคชัย ลงพื้นที่ตรวจสอบภายในห้างสรรพสินค้าย่านลาดพร้าว โดยได้ตรวจสอบร้านนวดแผนไทย จำนวน 18 แห่ง และพบว่าภายในร้านมีคนลักษณะคล้ายคนต่างชาติหลายรายกำลังให้บริการนวดแก่ลูกค้าอยู่ และกำลังรอให้บริการแก่ลูกค้า เจ้าหน้าที่จึงได้แสดงบัตรและขอตรวจสอบเอกสารประจำตัว จากการตรวจสอบ พบคนต่างชาติกระทำความผิด จำนวน 14 ราย ในจำนวนนี้เป็นการทำงานนอกเหนือจากที่มีสิทธิจะทำได้ จำนวน 9 ราย และทำงานโดยไม่มีใบอนุญาตทำงานและอยู่ในราชอาณาจักรโดยไม่ได้รับอนุญาต จำนวน 5 ราย และพบนายจ้างกระทำผิด จำนวน 4 ราย เจ้าหน้าที่จึงได้แจ้งข้อกล่าวหาและควบคุมตัวส่งพนักงานสอบสวน สถานีตำรวจนครบาลโชคชัย เพื่อดำเนินคดีตามกฎหมาย
“ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิจะทำได้ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว
ทั้งนี้ ผู้ที่พบเห็นการจ้างคนต่างชาติทำงานโดยผิดกฎหมาย สามารถแจ้งเบาะแสหรือร้องทุกข์ได้ที่ กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงานชั้น 4 โทร. 02 354 1729 หรือ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน

ที่มา : https://www.thaigov.go.th/news/contents/details/90293