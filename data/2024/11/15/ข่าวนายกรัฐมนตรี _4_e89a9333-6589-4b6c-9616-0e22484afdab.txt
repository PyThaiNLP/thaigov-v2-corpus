รัฐบาลไทย-ข่าวทำเนียบรัฐบาล-ยักษ์ใหญ่ TikTok มั่นใจ ไทยแลนด์น่าลงทุน ยืนยันพร้อมสนับสนุนรัฐบาล นายกฯอิ๊งค์ ส่งเสริมการใช้สื่อสังคมอย่างรับผิดชอบ รวมทั้งกระตุ้นการท่องเที่ยวไทยผ่านการสร้างคอนเทนต์สร้างสรรค์


วันศุกร์ที่ 15 พฤศจิกายน 2567
15/11/2567
พิมพ์
ยักษ์ใหญ่ TikTok มั่นใจ ไทยแลนด์น่าลงทุน ยืนยันพร้อมสนับสนุนรัฐบาล นายกฯอิ๊งค์ ส่งเสริมการใช้สื่อสังคมอย่างรับผิดชอบ รวมทั้งกระตุ้นการท่องเที่ยวไทยผ่านการสร้างคอนเทนต์สร้างสรรค์
ยักษ์ใหญ่ TikTok มั่นใจ ไทยแลนด์น่าลงทุน ยืนยันพร้อมสนับสนุนรัฐบาล นายกฯอิ๊งค์ ส่งเสริมการใช้สื่อสังคมอย่างรับผิดชอบ รวมทั้งกระตุ้นการท่องเที่ยวไทยผ่านการสร้างคอนเทนต์สร้างสรรค์
วันนี้ (14 พ.ย. 2567) เวลา 14.30  น. (ตามเวลาท้องถิ่นกรุงลิมาซึ่งช้ากว่าไทย 12 ชั่วโมง) ณ โรงแรม Swissotel กรุงลิมา ประเทศเปรู นางสาวแพทองธาร ชินวัตร นายกรัฐมนตรี พบหารือกับนายโซว จือ ชิว (Mr. Shou Zi Chew) ประธานเจ้าหน้าที่บริหาร บริษัท TikTok ในระหว่างเข้าร่วมการประชุมผู้นำเขตเศรษฐกิจเอเปค ครั้งที่ 31 และการประชุมอื่น ๆ ที่เกี่ยวข้อง
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้ นายกรัฐมนตรียินดีที่ได้พบประธานเจ้าหน้าที่บริหาร TikTok พร้อมกล่าวถึงอิทธิพลและความนิยมของ TikTok ในประเทศไทย ซึ่งมีเกือบ 50 ล้านผู้ใช้งานและขอบคุณที่ TikTok ช่วยสนับสนุนผู้ประกอบการชาวไทย โดยเฉพาะธุรกิจขนาดกลางและเล็ก (MSMEs) ผ่านทางอีคอมเมิร์ซและการสร้าง digital content
ประธานเจ้าหน้าที่บริหาร TikTok ชื่นชมนโยบายของรัฐบาลที่เศรษฐกิจดิจิทัลเป็นหนึ่งในเครื่องยนต์ขับเคลื่อนเศรษฐกิจที่สำคัญ นายกรัฐมนตรีและประธานเจ้าหน้าที่บริหาร TikTok ยังเห็นพ้องถึงความสำคัญในการเสริมทักษะดิจิทัลให้แก่ผู้ประกอบการและเยาวชน โดยนายกรัฐมนตรีเชิญชวน TikTok ร่วมมือกับรัฐบาลสนับสนุนผู้ประกอบการท้องถิ่นของไทย นำเสนอสินค้าไทยผ่านแพลตฟอร์ม รวมทั้งส่งเสริมการท่องเที่ยวไทยและอุตสาหกรรมสร้างสรรค์ ผ่านการสร้างเนื้อหา content ด้านการท่องเที่ยวสู่เวทีโลกและสายตาคนทั่วโลกด้วย
โอกาสนี้ นายกรัฐมนตรีและประธานเจ้าหน้าที่บริหาร TikTok ยังเห็นพ้องสนับสนุนการใช้งานสื่อสังคมออนไลน์อย่างปลอดภัยในทุกกลุ่มอายุ โดยนายกรัฐมนตรี เน้นย้ำการส่งเสริมการใช้เทคโนโลยีอย่างรับผิดชอบและสร้างสรรค์ รวมทั้งการใช้ประโยชน์ของสื่อสังคมออนไลน์ที่มีความปลอดภัย เพื่อสร้างผู้ผลิตเนื้อหา (content creator) ที่มีความรับผิดชอบต่อสังคม

ที่มา : https://www.thaigov.go.th/news/contents/details/90249