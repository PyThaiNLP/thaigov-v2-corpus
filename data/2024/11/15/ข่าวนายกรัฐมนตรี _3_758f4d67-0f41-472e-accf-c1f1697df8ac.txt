รัฐบาลไทย-ข่าวทำเนียบรัฐบาล-บิ๊ก Google  ยืนยันมั่นใจจะร่วมมือด้านดิจิทัล-คลาวด์-AI  กับไทย ด้านนายกฯขอบคุณ Google ที่ทุ่มงบกว่า 3.5 หมื่นล้านบาทในไทย มั่นใจสานต่อ ธุรกิจเกี่ยวเนื่องกับไทยแน่นอน


วันศุกร์ที่ 15 พฤศจิกายน 2567
15/11/2567
พิมพ์
บิ๊ก Google  ยืนยันมั่นใจจะร่วมมือด้านดิจิทัล-คลาวด์-AI  กับไทย ด้านนายกฯขอบคุณ Google ที่ทุ่มงบกว่า 3.5 หมื่นล้านบาทในไทย มั่นใจสานต่อ ธุรกิจเกี่ยวเนื่องกับไทยแน่นอน
บิ๊ก Google  ยืนยันมั่นใจจะร่วมมือด้านดิจิทัล-คลาวด์-AI  กับไทย ด้านนายกฯขอบคุณ Google ที่ทุ่มงบกว่า 3.5 หมื่นล้านบาทในไทย มั่นใจสานต่อ ธุรกิจเกี่ยวเนื่องกับไทยแน่นอน
วันนี้ (14 พ.ย. 2567) เวลา 14.00 น. (ตามเวลาท้องถิ่นกรุงลิมาซึ่งช้ากว่าไทย 12 ชั่วโมง) ณ โรงแรม Swissotel กรุงลิมา ประเทศเปรู  นางสาวแพทองธาร ชินวัตร นายกรัฐมนตรี พบหารือกับนาย Karan Bhatia รองประธานบริษัท ด้านการดูแลและกำหนดนโยบายสาธารณะและความสัมพันธ์กับรัฐบาล จากบริษัท Google ในระหว่างเข้าร่วมการประชุมผู้นำเขตเศรษฐกิจเอเปค ครั้งที่ 31 และการประชุมอื่น ๆ ที่เกี่ยวข้อง
โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้ นายกรัฐมนตรียินดีที่ Google ได้เคยประกาศการลงทุนจำนวน 1 พันล้านดอลลาร์สหรัฐ เพื่อสร้าง Data Center และ Cloud Region ในไทย ซึ่งจะมีส่วนช่วยในการพัฒนาเศรษฐกิจและสังคมดิจิทัลของไทย
นาย Karan Bhatia กล่าวชื่นชมนโยบายรัฐบาลที่ส่งเสริมการใช้ดิจิทัล และพร้อมทำงานร่วมกับรัฐบาล ทั้งการพัฒนาทักษะด้านเทคโนโลยีสำหรับการศึกษา และแรงงานไทย รวมทั้งการใช้เทคโนโลยีเพื่อส่งเสริมการทำงานของภาครัฐ การขับเคลื่อนตามนโยบายการใช้คลาวด์เป็นหลัก (Go Cloud First Policy) ของรัฐบาลด้วย  นอกจากนี้ รองประธานบริษัท ฯ ยังกล่าวภูมิใจที่สินค้าและบริการของ google เช่น ระบบการค้นหา (Search engine) แผนที่ (Google map) ซึ่งเป็นบริการไม่มีค่าใช้จ่าย และ YouTube ซึ่งคนไทยในทุกระดับได้ใช้ประโยชน์รวมไปถึงผู้ประกอบการและคนไทย ใช้สร้างงาน สร้างอาชีพใหม่ๆ สร้างรายได้ให้กับคนไทยด้วย
โดยนายกรัฐมนตรีย้ำ รัฐบาลให้ความสำคัญกับการส่งเสริมทักษะด้านดิจิทัลของไทย โดยเฉพาะด้านการศึกษาของเยาวชน รวมทั้งพัฒนาทักษะแรงงานในการ upskills/ reskills เพื่อรองรับการทำงานสมัยใหม่ด้วย
โอกาสนี้ นายกรัฐมนตรีและนาย Karan Bhatia เห็นพ้องถึงความร่วมมือระหว่างกันในด้านต่าง ๆ อาทิ การพัฒนาระบบนิเวศเศรษฐกิจดิจิทัล และพัฒนาโครงสร้างพื้นฐานด้านคลาวด์และ AI การเสริมทักษะด้านดิจิทัล/AI ให้กับคนไทย ต่อยอดจากบันทึกความเข้าใจ (MoU) ที่ Google ได้ลงนามกับกระทรวงดิจิทัลเพื่อเศรษฐกิจและสังคม เมื่อปี 2566 โดยเฉพาะการส่งเสริมความร่วมมือด้านความมั่นคงปลอดภัยทางไซเบอร์ ซึ่งเป็นวาระเร่งด่วนที่รัฐบาลมุ่งแก้ไขปัญหาโดยเร็ว เพราะกระทบกับพี่น้องประชาชนคนไทยจำนวนมาก นายจิรายุกล่าว

ที่มา : https://www.thaigov.go.th/news/contents/details/90248