รัฐบาลไทย-ข่าวทำเนียบรัฐบาล-“เอกนัฏ” ชวนคนไทยร่วมสืบสานประเพณีลอยกระทง ใช้สินค้าชุมชนได้มาตรฐาน มผช. กระตุ้นเศรษฐกิจฐานราก


วันศุกร์ที่ 15 พฤศจิกายน 2567
15/11/2567
พิมพ์
“เอกนัฏ” ชวนคนไทยร่วมสืบสานประเพณีลอยกระทง ใช้สินค้าชุมชนได้มาตรฐาน มผช. กระตุ้นเศรษฐกิจฐานราก
“เอกนัฏ” ชวนคนไทยร่วมสืบสานประเพณีลอยกระทง ใช้สินค้าชุมชนได้มาตรฐาน มผช. กระตุ้นเศรษฐกิจฐานราก
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรม ขอเชิญชวนประชาชนชาวไทยร่วมสืบสานประเพณีลอยกระทงที่เป็นมิตรกับสิ่งแวดล้อม ด้วยการเลือกใช้กระทงที่ทำจากวัสดุธรรมชาติได้มาตรฐานผลิตภัณฑ์ชุมชน (มผช.) ซึ่งนอกจากจะช่วยรักษาสิ่งแวดล้อมตามนโยบายสร้างอุตสาหกรรมเศรษฐกิจใหม่ที่เป็นมิตรกับสิ่งแวดล้อมแล้ว ยังเป็นการส่งเสริมสนับสนุนผู้ประกอบการ SMEs ของไทย ที่มีความตั้งใจในการผลิตสินค้าให้มีคุณภาพเป็นไปตามมาตรฐาน สามารถต่อยอดพัฒนาธุรกิจให้มีความยั่งยืน และสร้างมูลค่าทางเศรษฐกิจให้กับประเทศได้ นอกจากกระทงแล้ว โคมลอย และโคมแขวน ที่ผ่านการรับรอง มผช. เป็นอีกหนึ่งสินค้าที่ได้รับความนิยมในช่วงเทศกาลลอยกระทง ซึ่งทำจากวัสดุธรรมชาติ ปลอดภัย และเป็นมิตรต่อสิ่งแวดล้อม ทั้งนี้ การปล่อยโคมลอยและโคมแขวน ขอให้ประชาชนยึดถือและปฏิบัติตามประกาศมาตรการป้องกันและรักษาความปลอดภัยของส่วนราชการในพื้นที่นั้น ๆ อย่างเคร่งครัด เพื่อลดความเสี่ยงและหลีกเลี่ยงผลกระทบที่อาจเกิดขึ้นจากการปล่อยโคมลอยด้วย
“ขอฝากถึงประชาชนให้ช่วยกันอุดหนุนสินค้าจากผู้ผลิตชุมชน เพื่อส่งเสริมเศรษฐกิจฐานราก สร้างรายได้ และสร้างความเจริญแก่ชุมชน ตลอดจนยกระดับฐานะความเป็นอยู่ให้ดีขึ้น ที่สำคัญได้สนับสนุนอัตลักษณ์ภูมิปัญญาท้องถิ่นให้คงอยู่ และคงไว้ซึ่งความสอดคล้องกับวัฒนธรรมและวิถีชีวิตของท้องถิ่น เพื่อร่วมเป็นส่วนหนึ่งในการอนุรักษ์และสืบสานประเพณีไทยให้คงอยู่ตลอดไป” นายเอกนัฏฯ กล่าว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม กล่าวเพิ่มเติมว่า กระทงที่ได้มาตรฐาน มผช. โดยเฉพาะกระทงจากเปลือกข้าวโพด จะมีความประณีต สวยงาม ไม่มีกลิ่นสารเคมี และเป็นมิตรต่อสิ่งแวดล้อม สามารถย่อยสลายได้เองตามธรรมชาติ ปัจจุบันมีผู้ผลิตกระทงเปลือกข้าวโพดที่ได้มาตรฐาน มผช. จำนวน 4 ราย ได้แก่ 1) กลุ่มแม่บ้านเกาะพิมูลพัฒนา จังหวัดกำแพงเพชร โทร. 086 092 9039 2) กลุ่มกระทงแฟนซีจากเปลือกข้าวโพด จ.กำแพงเพชร โทร. 093 942 1719 3) วิสาหกิจชุมชนผู้ผลิตกระทงตำบลลานดอกไม้ตก จ.กำแพงเพชร โทร. 081 674 1388 4) กลุ่มกระทงเปลือกข้าวโพดบ้านลานดอกไม้ตกหมู่ที่ 1 จ.กำแพงเพชร โทร. 091 293 3301 สำหรับโคมลอยที่ได้มาตรฐาน มผช. ทำจากวัสดุจากธรรมชาติ มีปริมาณเชื้อเพลิงไม่เกิน 55 กรัม ใช้เวลาในการเผาไหม้ไม่เกิน 8 นาที ซึ่งเหมาะสมกับระยะเวลาที่โคมลอยอยู่ในอากาศ เมื่อตกลงมาสู่พื้นก็ไม่เป็นเหตุให้เกิดเพลิงไหม้ มีการยึดตัวโคมด้วยวัสดุที่เป็นเชือกทนไฟหรือลวดที่มีความยาวไม่เกิน 30 เซนติเมตร เพื่อป้องกันอันตรายหากโคมลอยตกพาดบนสายไฟ ปัจจุบันมีผู้ผลิตโคมลอยที่ได้มาตรฐาน มผช. จำนวน 4 ราย ได้แก่ 1) นางชไมพร วงศ์สถาน จ.ลำพูน โทร. 089 950 0747 2) นางอัมพร จันทร์ถา จ.เชียงใหม่ โทร. 084 611 1038 3) นายยุทธภูมิ จันทร์ถา จ.เชียงใหม่ โทร. 084 611 1038 4) นางสาวณิชา แช่ตั้ง จ.เชียงใหม่ โทร. 086 070 0003 ส่วนโคมแขวนหรือโคมยี่เป็ง ที่ได้มาตรฐาน มผช. เป็นโคมที่มีความประณีตสวยงาม เมื่อกางออกตัวโคมมีความสมดุลไม่บิดเบี้ยว แข็งแรง และไม่เป็นรา ปัจจุบันมีผู้ผลิตที่ได้มาตรฐาน มผช. จำนวน 5 ราย ได้แก่ 1) นางพิรุณ อินทรศวรจ.เชียงราย โทร. 085 034 6001 2) กลุ่มจักสานบ้านป่าบงเหนือ จ.เชียงราย โทร. 080 096 1239 3) กลุ่มอาชีพทำโคมล้านนาบ้านป่าพลู จ.ลำพูน โทร. 086 170 3883 4) นางชไมพร วงศ์สถาน จ.ลำพูน โทร. 089 950 0747 และ 5) วิสาหกิจชุมชนบ้านโคมคำม่วงตึ๊ด จ.น่าน โทร. 089 854 0387
“หากต้องการสั่งซื้อกระทง โคมลอย และโคมแขวน ที่ได้มาตรฐาน มผช. สามารถติดต่อได้ที่หมายเลขโทรศัพท์ดังกล่าวข้างต้น หรือ จะสั่งซื้อผ่านทางแพลตฟอร์มช้อปปิ้งออนไลน์ที่จำหน่ายอยู่ในขณะนี้ เพื่อสนับสนุนสินค้าจากชุมชน ทั้งนี้ ก่อนซื้อให้สังเกตเครื่องหมายมาตรฐานผลิตภัณฑ์ชุมชน ที่สินค้า หรือบรรจุภัณฑ์ด้วย เพื่อการันตีคุณภาพ ความปลอดภัย และไม่ส่งผลกระทบต่อสิ่งแวดล้อม” เลขาธิการ สมอ. กล่าว
14 พฤศจิกายน 2567

ที่มา : https://www.thaigov.go.th/news/contents/details/90255