รัฐบาลไทย-ข่าวทำเนียบรัฐบาล-ธ.ก.ส. เตรียมวงเงิน 1 หมื่นล้านบาท อัตราดอกเบี้ยร้อยละ 4 คงที่ 3 ปี หนุนเกษตรกรรุ่นใหม่ (New Gen & Young Smart Farmer)


วันศุกร์ที่ 15 พฤศจิกายน 2567
15/11/2567
พิมพ์
ธ.ก.ส. เตรียมวงเงิน 1 หมื่นล้านบาท อัตราดอกเบี้ยร้อยละ 4 คงที่ 3 ปี หนุนเกษตรกรรุ่นใหม่ (New Gen & Young Smart Farmer)
ธ.ก.ส. จัดวงเงินสินเชื่อ 1 หมื่นล้านบาท ในโครงการสินเชื่อเพื่อเกษตรกรรุ่นใหม่ สำหรับ New Gen และ Young Smart Farmer อัตราดอกเบี้ยร้อยละ 4 ต่อปี คงที่ 3 ปีแรก ไม่จำกัดวงเงินกู้ ยื่นกู้ได้ตั้งแต่วันนี้จนถึง 31 มีนาคม 2572
ธ.ก.ส. จัดวงเงินสินเชื่อ 1 หมื่นล้านบาท ในโครงการสินเชื่อเพื่อเกษตรกรรุ่นใหม่ สำหรับ New Gen และ Young Smart Farmer อัตราดอกเบี้ยร้อยละ 4 ต่อปี คงที่ 3 ปีแรก ไม่จำกัดวงเงินกู้ เพื่อสนับสนุนเงินทุนในการนำนวัตกรรมและเทคโนโลยีมาใช้ในการลดต้นทุนการผลิต สร้างมูลค่าเพิ่ม และเพิ่มขีดความสามารถในการแข่งขันไปสู่การเป็นผู้ประกอบการธุรกิจภาคการเกษตร ยื่นกู้ได้ตั้งแต่วันนี้จนถึง 31 มีนาคม 2572
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า เพื่อเป็นการสนับสนุนทายาทเกษตรกรรุ่นใหม่ที่เข้ามารับช่วงต่อเกษตรกรผู้สูงอายุให้มีเงินทุน ในการนำนวัตกรรมและเทคโนโลยีเข้ามาใช้ในการพัฒนากระบวนการผลิต สร้างมูลค่าเพิ่มให้สินค้าเกษตร (Value Added) ที่ตอบโจทย์ความต้องการของตลาดในปัจจุบัน รวมถึงเพิ่มขีดความสามารถในการแข่งขันให้เกษตรกรรุ่นใหม่สามารถยกระดับไปสู่การเป็นผู้ประกอบการธุรกิจในภาคการเกษตร ธ.ก.ส. จึงได้จัดทำโครงการสินเชื่อเพื่อเกษตรกรรุ่นใหม่ (New Gen & Young Smart Farmer) กรอบวงเงินสินเชื่อรวม 10,000 ล้านบาท อัตราดอกเบี้ยร้อยละ 4 ต่อปี คงที่ 3 ปีแรก โดยในปีที่ 3 จะมีการตรวจประเมินศักยภาพ กรณีเกษตรกรหรือผู้ประกอบการบุคคลที่ผ่านเกณฑ์ประเมิน ปีที่ 4 – 5 อัตราดอกเบี้ย MRR ลบร้อยละ 2.975 ต่อปี (ปัจจุบันอัตราดอกเบี้ย MRR เท่ากับร้อยละ 6.875 ต่อปี) กรณีไม่ผ่านเกณฑ์ประเมินฯ อัตราดอกเบี้ย MRR ลบร้อยละ 0.5 ต่อปี และปีที่ 6 เป็นต้นไป อัตราดอกเบี้ย MRR ลบร้อยละ 0.5 ต่อปี กรณีผู้ประกอบการนิติบุคคลหรือวิสาหกิจชุมชนที่ผ่านเกณฑ์ประเมิน ปีที่ 4 – 5 อัตราดอกเบี้ย MLR ลบร้อยละ 2.125 ต่อปี (ปัจจุบันอัตราดอกเบี้ย MLR เท่ากับร้อยละ 6.125 ต่อปี) และหากไม่ผ่านเกณฑ์ประเมินฯ อัตราดอกเบี้ย MLR ลบร้อยละ 0.5 ต่อปี และปีที่ 6 เป็นต้นไป อัตราดอกเบี้ย MLR ลบร้อยละ 0.5 ต่อปี ไม่จำกัดวงเงินกู้ต่อราย ผ่อนชำระนานสูงสุด 15 ปี ให้กู้เพื่อใช้เป็นค่าใช้จ่ายหมุนเวียนและค่าลงทุนในการประกอบอาชีพเกษตรหรือธุรกิจที่เกี่ยวเนื่องตลอดห่วงโซ่มูลค่าสินค้าเกษตร หรือชำระหนี้สถาบันการเงินอื่น (Refinance)
โดยผู้ขอกู้ต้องเป็นเกษตรกร ผู้ประกอบการบุคคลหรือนิติบุคคล และวิสาหกิจชุมชน ที่ผ่านการเข้าร่วมโครงการ New Gen Hug บ้านเกิด ที่ได้รับการรับรองจากหน่วยงานภาครัฐหรือหน่วยงานที่เกี่ยวข้องหรือผ่านการอบรมโครงการ Young Smart Farmer ที่ได้รับใบรับรองจากกรมส่งเสริมการเกษตร หรือเข้าร่วมโครงการพัฒนาเกษตรกรรุ่นใหม่ที่ได้รับเกียรติบัตรรับรองจากสำนักพัฒนา SME และ Startup แจ้งความประสงค์ขอกู้ได้ที่ ธ.ก.ส. ทุกสาขาทั่วประเทศ ตั้งแต่วันนี้จนถึง 31 มีนาคม 2572 หรือก่อนเต็มกรอบวงเงินสินเชื่อตามโครงการ ติดต่อสอบถามรายละเอียดได้ที่ Call Center 02 555 0555

ที่มา : https://www.thaigov.go.th/news/contents/details/90274