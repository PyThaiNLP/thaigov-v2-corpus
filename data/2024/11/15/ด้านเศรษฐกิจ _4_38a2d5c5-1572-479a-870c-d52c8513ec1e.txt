รัฐบาลไทย-ข่าวทำเนียบรัฐบาล-รมว.เอกนัฏ หารือ คณะผู้แทนชมรมกลุ่มรถยนต์ หอการค้าญี่ปุ่น-กรุงเทพฯ เชื่อมั่นศักยภาพการผลิตรถยนต์และชิ้นส่วนในไทยของญี่ปุ่น


วันศุกร์ที่ 15 พฤศจิกายน 2567
15/11/2567
พิมพ์
รมว.เอกนัฏ หารือ คณะผู้แทนชมรมกลุ่มรถยนต์ หอการค้าญี่ปุ่น-กรุงเทพฯ เชื่อมั่นศักยภาพการผลิตรถยนต์และชิ้นส่วนในไทยของญี่ปุ่น
รมว.เอกนัฏ หารือ คณะผู้แทนชมรมกลุ่มรถยนต์ หอการค้าญี่ปุ่น-กรุงเทพฯ เชื่อมั่นศักยภาพการผลิตรถยนต์และชิ้นส่วนในไทยของญี่ปุ่น
เมื่อวันที่ 13 พฤศจิกายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้คณะผู้แทนชมรมกลุ่มรถยนต์ (Automobile Division) หอการค้าญี่ปุ่น-กรุงเทพฯ (Japanese Chamber of Commerce, Bangkok: JCC) เข้าหารือแลกเปลี่ยนความคิดเห็นเกี่ยวกับนโยบายยานยนต์และแสดงจุดยืน ข้อเสนอต่าง ๆ เพื่อส่งเสริมอุตสาหกรรมยานยนต์ไทยให้เป็นกำลังสำคัญในการขับเคลื่อนเศรษฐกิจ โดยมีนายพงศ์พล ยอดเมืองเจริญ เลขานุการว่าการกระทรวงอุตสาหกรรมและโฆษกกระทรวง นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายวิฤทธิ์ วิเศษสินธุ์ เลขาธิการคณะกรรมการอ้อยและน้ำตาลทราย รักษาราชการแทนรองปลัดกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม เข้าร่วมหารือ ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม
คณะผู้แทนฯ ได้หารือถึงสถานการณ์อุตสาหกรรมยานยนต์ในประเทศไทย โดยเฉพาะในปัจจุบันที่ยอดการขายและยอดการผลิตมีแนวโน้มที่จะลดลงอย่างต่อเนื่องอันเนื่องมาจากสาเหตุต่าง ๆ เช่น การชะลอตัวของเศรษฐกิจ ความเข้มงวดในการปล่อยสินเชื่อของสถาบันการเงิน ตลอดจนการบังคับใช้มาตรการที่เกี่ยวข้อง เป็นต้น นอกจากนี้ คณะผู้แทนฯ ได้นำเสนอข้อเรียกร้องต่อภาครัฐของไทยเพื่อกระตุ้นการฟื้นตัว และเพิ่มขีดความสามารถการแข่งขันให้กับอุตสาหกรรมยานยนต์ผ่านการอำนวยความสะดวก ปรับปรุงกฎหมาย กฎ ระเบียบที่เกี่ยวข้อง การส่งเสริมยานยนต์ไฟฟ้า (xEV) อย่างครอบคลุม รวมทั้งการสร้างโอกาสการแข่งขันที่เท่าเทียม
รัฐมนตรีว่าการกระทรวงอุตสาหกรรม กล่าวขอบคุณคณะผู้แทนฯ ที่มาร่วมหารือและให้ข้อมูลต่าง ๆ ที่มีความชัดเจน และได้กล่าวว่า กระทรวงอุตสาหกรรมตระหนักถึงสถานการณ์ปัจจุบันของอุตสาหกรรมยานยนต์ที่เผชิญกับความท้าทาย ทั้งยานยนต์ไฟฟ้า (xEV) และยานยนต์สันดาป (ICE) นอกจากนี้ ปัจจัยแวดล้อมต่าง ๆ ในปัจจุบัน เช่น การเปลี่ยนแปลงพฤติกรรมของผู้บริโภค และปัญหาสิ่งแวดล้อม ส่งผลให้ผู้ประกอบการในอุตสาหกรรมยานยนต์จำเป็นต้องปรับตัวให้เท่าทันกับสถานการณ์โลกอยู่เสมอ โดยกระทรวงอุตสาหกรรมมีความตั้งใจที่จะปกป้องอุตสาหกรรมยานยนต์ให้สามารถเติบโตและรักษาขีดความสามารถการแข่งขันต่อไปได้ รัฐมนตรีฯ ได้กล่าวย้ำ ถึงความเชื่อมั่นในศักยภาพของผู้ผลิตรถยนต์และผู้ผลิตชิ้นส่วนของประเทศญี่ปุ่น และมั่นใจว่าความร่วมมือระหว่างภาครัฐและผู้ประกอบการภาคเอกชนจะทำให้อุตสาหกรรมยานยนต์สามารถก้าวข้ามอุปสรรคในปัจจุบัน และสามารถเติบโตได้อย่างยั่งยืน ทั้งนี้ รัฐมนตรว่าการกระทรวงอุตสาหกรรม มีกำหนดการเดินทางเยือนประเทศญี่ปุ่น เพื่อหารือร่วมกับบริษัทผู้ผลิตรถยนต์ชั้นนำของประเทศญี่ปุ่นในช่วงกลางสัปดาห์หน้า และพิจารณาแนวทางช่วยเหลือ สนับสนุนอุตสาหกรรมยานยนต์ไทยให้สามารถเติบโตได้ทั้งในประเทศและส่งออกต่างประเทศต่อไป

ที่มา : https://www.thaigov.go.th/news/contents/details/90265