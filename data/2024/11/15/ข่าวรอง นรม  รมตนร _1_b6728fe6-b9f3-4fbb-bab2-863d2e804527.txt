รัฐบาลไทย-ข่าวทำเนียบรัฐบาล-“รองนายกฯ ประเสริฐ” เผย คกก. อำนวยการจัดการมลพิษทางอากาศ มีมติเดินหน้าขับเคลื่อนการแก้ไขปัญหาฝุ่น PM2.5 ปี 2568 เร่งตั้งศูนย์ปฏิบัติการเฝ้าระวัง ควบคุมไฟป่าและหมอกควันฯ 


วันศุกร์ที่ 15 พฤศจิกายน 2567
15/11/2567
พิมพ์
“รองนายกฯ ประเสริฐ” เผย คกก. อำนวยการจัดการมลพิษทางอากาศ มีมติเดินหน้าขับเคลื่อนการแก้ไขปัญหาฝุ่น PM2.5 ปี 2568 เร่งตั้งศูนย์ปฏิบัติการเฝ้าระวัง ควบคุมไฟป่าและหมอกควันฯ
นายประเสริฐ จันทรรวงทอง รองนายกรัฐมนตรี นั่งหัวโต๊ะประชุม คกก. อำนวยการจัดการมลพิษทางอากาศ มีมติเดินหน้าขับเคลื่อนการแก้ไขปัญหาฝุ่น PM2.5 ปี 2568 เร่งตั้งศูนย์ปฏิบัติการเฝ้าระวัง ควบคุมไฟป่าและหมอกควัน คืนอากาศสะอาดประชาชน
เมื่อวันที่ 14 พฤศจิกายน 2567  นายประเสริฐ จันทรรวงทอง รองนายกรัฐมนตรี เป็นประธานการประชุมคณะกรรมการอำนวยการเพื่อการจัดการปัญหามลพิษทางอากาศ ครั้งที่ 1/2567 โดยมีรัฐมนตรีว่าการกระทรวงทรัพยากรธรรมชาติและสิ่งแวดล้อม ปลัดกระทรวงทรัพยากรธรรมชาติและสิ่งแวดล้อม พร้อมด้วยผู้แทนหน่วยงานที่เกี่ยวข้องเข้าร่วมประชุม
นายประเสริฐ กล่าวว่า การประชุมครั้งนี้เป็นครั้งแรกหลังจากนายกรัฐมนตรีลงนามคำสั่ง เพื่อนำข้อสั่งการของนายกรัฐมนตรี ในการประชุม ครม. เมื่อวันที่ 29 ตุลาคม 2567 เพื่อกำชับให้ทุกหน่วยงานเร่งขับเคลื่อนมาตรการรับมือสถานการณ์ไฟป่า หมอกควัน และฝุ่นละออง ปี 2568 และให้นโยบายเน้นย้ำทุกหน่วยงานลดจุดความร้อนให้ได้ตามเป้าหมายทั้งในพื้นที่ 14 กลุ่มป่า และพื้นที่เกษตรโดยเฉพาะกลุ่มพืชสำคัญ ได้แก่ ข้าว ข้าวโพด อ้อย การพิจารณามาตรการไม่รับซื้อผลิตผลที่ใช้วิธีการเผาทั้งในประเทศและต่างประเทศ ซึ่งต้องใช้กลไกความร่วมมือในทุกระดับเพื่อแก้ไขปัญหาหมอกควันข้ามแดนเพื่อลดจุดความร้อนในประเทศเพื่อนบ้าน ควบคุมฝุ่นในเมืองทั้งการตรวจจับและระงับการใช้ยานพาหนะที่ปล่อยควันดำเกิน ค่ามาตรฐาน ตรวจกำกับโรงงานอย่างเข้มงวด และต้องมีการสื่อสารประชาสัมพันธ์ ทั้งในภาวะปกติและเพิ่มความเข้มข้นในภาวะวิกฤต โดยเฉพาะในระดับพื้นที่ ให้ผู้ว่าราชการจังหวัดเป็นศูนย์กลางในการบัญชาการระดับจังหวัดและให้ข้อมูลเพื่อลดความตระหนกของพี่น้องประชาชน
นายประเสริฐ กล่าวว่า ที่ประชุมในมีมติ ดังนี้ (1) ให้ทุกหน่วยงานปฏิบัติให้เป็นไปตามปฏิทินการปฏิบัติงานภายใต้มาตรการรับมือสถานการณ์ ไฟป่า หมอกควัน และฝุ่นละออง ปี 2568  (2) เห็นชอบในหลักการให้หน่วยงานที่มีความจำเป็นเสนอโครงการเพื่อขอรับการจัดสรรงบกลาง ไปยังสำนักงบประมาณเป็นการเร่งด่วนเพื่อให้ทันต่อการดำเนินงานรับมือกับสถานการณ์ไฟป่า หมอกควัน และฝุ่นละออง PM2.5 ที่จะเกิดขึ้นในช่วง ม.ค. - พ.ค. 2568  (3) แต่งตั้งคณะทำงานศูนย์ปฏิบัติการ 14 กลุ่มป่าเป้าหมาย เพื่อบัญชาการ เฝ้าระวัง ควบคุมไฟป่าและหมอกควันแบบไร้รอยต่อเขตป่าหรือเขตปกครอง และบูรณาการความร่วมมือของชุมชนรอบป่า กำนัน ผู้ใหญ่บ้าน องค์กรปกครองส่วนท้องถิ่น และทหาร เน้นความปลอดภัย ใช้เทคโนโลยีเข้าช่วย  (4) แต่งตั้งคณะทำงานศูนย์ปฏิบัติการป้องกันและแก้ไขปัญหาฝุ่นละออง PM2.5 กรุงเทพมหานคร เพื่อแก้ปัญหาในเขตเมือง  (5) แต่งตั้งคณะทำงานสื่อสารการแก้ไขปัญหามลพิษทางอากาศ เพื่อเน้นการสื่อสารประชาสัมพันธ์ในทุกช่องทาง สร้างความรู้ ความเข้าใจ ซึ่งทั้งหมดนี้จะต้องให้เกิดผลอย่างเป็นรูปธรรม เพื่อลดผลกระทบที่จะเกิดขึ้นต่อสุขภาพของประชาชน รวมถึงเศรษฐกิจที่จะเกิดขึ้นจากการท่องเที่ยวด้วย
วันเดียวกันนี้รองนายกรัฐมนตรีได้ร่วมเปิดศูนย์สื่อสารการแก้ไขปัญหามลพิษทางอากาศ (ศกพ.) เพื่อทำหน้าที่   เฝ้าระวัง คาดการณ์ แจ้งเตือนประชาชนและส่งข้อมูลให้กับหน่วยงาน และศูนย์ปฏิบัติงานต่าง ๆ ในการป้องกัน รับมือ และแก้ไขปัญหามลพิษทางอากาศ รวมถึงสื่อสารและสร้างการรับรู้ที่เข้าถึงหน่วยงานราชการ เครือข่ายพันธมิตร สื่อมวลชน และประชาชนทุกช่องทาง นอกจากนี้ ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม ยังได้มีการหารือร่วมกับ ผู้ว่าราชการกรุงเทพมหานคร อธิบดีกรมการขนส่งทางบก และผู้แทนสำนักงานตำรวจแห่งชาติ ที่จะเร่งรัดการควบคุมฝุ่นในเมืองที่กรุงเทพมหานครกำลังประสบสถานการณ์ฝุ่นอยู่ ณ ขณะนี้ ซึ่งการดำเนินการเหล่านี้สอดคล้องกับนโยบายสำคัญของรัฐบาลในการแก้ไขปัญหามลพิษทางอากาศอย่างจริงจังและเป็นรูปธรรม เพื่อให้การแก้ไขปัญหามลพิษมีประสิทธิภาพสูงสุดในปี 2568

ที่มา : https://www.thaigov.go.th/news/contents/details/90254