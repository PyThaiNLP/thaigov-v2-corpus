รัฐบาลไทย-ข่าวทำเนียบรัฐบาล-เป็นปลื้ม..ผู้นำไทย “แพทองธาร” โดดเด่นในเอเปคเปรู


วันศุกร์ที่ 15 พฤศจิกายน 2567
15/11/2567
พิมพ์
เป็นปลื้ม..ผู้นำไทย “แพทองธาร” โดดเด่นในเอเปคเปรู
ด้าน ปธน. หญิงเปรูมั่นใจเอฟทีเอทันกระชับสัมพันธ์ 60 ปี นายกเชิญชวนลงทุนไทยมั่นใจแลนด์บริดจ์ประตูสู่ลาติน
สองผู้นำหญิงบนเวทีเอเปค 31 นายกฯ “แพทองธาร” จับมือกระชับความสัมพันธ์ ปธน.เปรู ครบ 60 ปี มั่นใจ FTA ไทย- เปรูเสร็จปีหน้า เชื่อเพิ่มการค้าการลงทุนระหว่างกัน พร้อมเชิญชวนลงทุนในไทย มั่นใจแลนด์บริดจ์ จะเป็นประตูคมนาคมทางน้ำกับลาตินอเมริกาได้แน่ ด้านนายกสุดปลื้ม Soft power  ไทยมาไกลถึงเปรู คนลาตินชอบเพลงและหนังไทย เผยติดท็อปฮิตในเปรู
วันพฤหัสที่ (14 พ.ย. 2567) เวลา 10.00 น. (ตามเวลาท้องถิ่นกรุงลิมาซึ่งช้ากว่าไทย 12 ชั่วโมง) ณ Lima Convention Center กรุงลิมา สาธารณรัฐเปรู นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้รับเกียรติจากผู้นำเปรู ในการพบปะหารือทวิภาคีกับ นางดินา เอร์ซิเลีย โบลัวร์เต เซการ์รา (H.E. Mrs. Dina Ercilia Boluarte Zegarra) ประธานาธิบดีแห่งสาธารณรัฐเปรู ก่อนการประชุมผู้นำเขตเศรษฐกิจเอเปค ครั้งที่ 31 อย่างเป็นทางการ โดยสรุปสาระสำคัญดังนี้
นายกรัฐมนตรีและประธานาธิบดีแห่งสาธารณรัฐเปรู ต่างรู้สึกยินดี ที่ได้พบหารือกันเป็นครั้งแรกระหว่างผู้นำเขตเศรษฐกิจที่เป็นสุภาพสตรี เพียง 2 ท่านในเวทีเอเปคครั้งนี้  โดยนายกรัฐมนตรีกล่าวยินดีต่อความสำเร็จในการเป็นเจ้าภาพของเปรู นอกจากนี้ ไทยและเปรูยังมีแนวคิดเดียวกันในการส่งเสริมประชาธิปไตย และพร้อมเสริมสร้างความร่วมมือด้านต่าง ๆ ของทั้งสองฝ่าย โดยเฉพาะการเฉลิมฉลองครบรอบ 60 ปีความสัมพันธ์ทางการทูตระหว่างไทยและเปรูในปีหน้านี้อีกด้วย
ทั้งนี้ผู้นำทั้งสองฝ่ายเห็นพ้องกัน ที่จะร่วมกันผลักดันการเจรจาความตกลงการค้าเสรี (FTA) ไทย-เปรู ให้แล้วเสร็จภายในปีหน้านี้ ซึ่งปัจจุบันได้บรรลุความตกลงไปแล้วถึง 70 เปอร์เซ็นต์และเชื่อว่า หากสามารถจัดทำ FTA ให้สมบูรณ์ 100 เปอร์เซ็นต์แล้ว จะยิ่งสามารถเพิ่มการค้าการลงทุนจากภาคเอกชนของทั้งสองฝ่ายได้มากยิ่งขึ้น นอกจากนี้นายกรัฐมนตรี ได้แสดงความยินดีต่อความสำเร็จของเปรู ในการเปิดท่าเรือ “ชางใค”(chancay) ซึ่งจะทำให้ เปรู กลายเป็นประตูการค้าในภูมิภาคลาตินอเมริกา อีกด้วย“
นอกจากนี้ นายกรัฐมนตรีได้กล่าวถึง โครงการ แลนด์บริดจ์ ของไทย ซึ่งจะเป็นโครงสร้างพี้นฐานการคมนาคมขนส่งที่สำคัญ และจะทำให้ไทยเป็นประตูการค้าในภูมิภาคอาเซียนที่จะเชื่อมโยงการขนส่งสินค้ากับเขตเศรษฐกิจต่าง ๆ ในลาตินอเมริกาได้  ทั้งนี้ขอเชิญชวนเปรูให้เข้ามาลงทุนในไทย โดยเฉพาะกลุ่มธุรกิจที่ เปรู มีศักยภาพและสอดคล้องกับอุตสาหกรรมเป้าหมายของไทย เช่น superfoods, ซีรีย์ไทย, เพลงไทย (T-Pop) ซึ่งเป็นที่นิยมของชาวเปรู ทำให้รัฐบาลไทยมีแนวคิดที่จะเพิ่มความร่วมมือด้านแฟชั่น ที่แปรเปลี่ยนมาเป็นสินค้าได้ โดยเปรู มีผ้าที่ทำจากขนสัตว์อัลปากา กับ ผ้าไหมของไทย ที่สามารถนำมาผสมผสานเป็นสินค้าสำคัญได้
นายจิรายุ กล่าวอีกว่า “การหารือครั้งนี้ ทั้งสองฝ่ายพร้อมส่งเสริมความร่วมมือในกรอบพหุภาคี ในองค์การเพื่อความร่วมมือทางเศรษฐกิจและการพัฒนา หรือ OECD ซึ่งไทยสามารถเรียนรู้จากประสบการณ์ของเปรูได้ ขณะที่ ประธานาธิบดีเปรูขอบคุณไทยที่สนับสนุนการเป็นเจ้าภาพเอเปค และยินดีสนับสนุนความร่วมมือระหว่างกันทั้งในกรอบทวิภาคี และพหุภาคีอื่น ๆ เช่น อาเซียน และกลุ่มพันธมิตรแปซิฟิกด้วย” นายจิรายุ กล่าว

ที่มา : https://www.thaigov.go.th/news/contents/details/90246