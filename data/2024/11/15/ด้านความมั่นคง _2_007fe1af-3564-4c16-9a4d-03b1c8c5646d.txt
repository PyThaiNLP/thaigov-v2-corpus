รัฐบาลไทย-ข่าวทำเนียบรัฐบาล-"อนุทิน" เปิดกระทรวงต้อนรับคณะกรรมาธิการการบริหารราชการแผ่นดิน วุฒิสภา ย้ำมหาดไทยพร้อมรับคำชี้แนะฝ่ายนิติบัญญัตินำไปสู่การยกระดับคุณภาพชีวิตของพี่น้องประชาชน


วันพฤหัสบดีที่ 14 พฤศจิกายน 2567
14/11/2567
พิมพ์
"อนุทิน" เปิดกระทรวงต้อนรับคณะกรรมาธิการการบริหารราชการแผ่นดิน วุฒิสภา ย้ำมหาดไทยพร้อมรับคำชี้แนะฝ่ายนิติบัญญัตินำไปสู่การยกระดับคุณภาพชีวิตของพี่น้องประชาชน
"อนุทิน" เปิดกระทรวงต้อนรับคณะกรรมาธิการการบริหารราชการแผ่นดิน วุฒิสภา ย้ำมหาดไทยพร้อมรับคำชี้แนะฝ่ายนิติบัญญัตินำไปสู่การยกระดับคุณภาพชีวิตของพี่น้องประชาชน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (14 พ.ย. 67) เวลา 10.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย (มท.1) พร้อมด้วย นายทรงศักดิ์ ทองศรี รมช.มหาดไทย ให้การต้อนรับ คณะกรรมาธิการการบริหารราชการแผ่นดิน วุฒิสภา นำของ พล.ต.ท.ยุทธนา ไทยภักดี ประธานคณะกรรมาธิการ และคณะกรรมาธิการ ในโอกาสเข้าศึกษาดูงานและแลกเปลี่ยนแนวทางการขับเคลื่อนบริหารราชการตามนโยบายกระทรวงมหาดไทย
นายอนุทิน กล่าวว่า กระทรวงมหาดไทยมุ่งเน้นการขับเคลื่อนงานนโยบายที่ส่งเสริมคุณภาพชีวิตของพี่น้องประชาชน ภายใต้แนวคิด "ทันโลก ทันสมัย ทันท่วงที" ซึ่งเป็นหลักการทำงานที่ตนมอบให้ข้าราชการมหาดไทยทุกคนยึดถือและปฏิบัติ เพื่อปรับตัวต่อความเปลี่ยนแปลงของโลกได้อย่างรวดเร็ว และสามารถบำบัดทุกข์ บำรุงสุข ทำให้พี่น้องประชาชนมีความอุดมสมบูรณ์พูนสุขโดยถ้วนหน้าตลอดเวลา
นโยบายที่มอบหมายแก่ข้าราชการและหน่วยงานของมหาดไทยมีหลายด้าน อาทิ การจัดระเบียบสังคมและปราบปรามผู้มีอิทธิพล ซึ่งเราได้มุ่งมั่นปราบปรามผู้มีอิทธิพลในทุกพื้นที่อย่างเข้มข้นตามอำนาจหน้าที่ที่กฎหมายได้ให้ไว้ในฐานะพนักงานเจ้าหน้าที่ รวมทั้งใช้กลไกภาคีเครือข่ายในพื้นที่ ทั้งการปราบปราม เฝ้าระวัง และสร้างอุปสรรคไม่ให้การค้ายาเสพติดแพร่กระจายไปสู่พี่น้องประชาชน โดยเฉพาะตามแนวชายแดนที่ขณะนี้มีการเปลี่ยนเส้นทางลำเลียง เราก็ใช้กลไกท้องที่ดำเนินการร่วมกับหน่วยงานที่เกี่ยวข้องเข้าสกัดจับทุกช่องทาง ควบคู่นโยบายด้านการสร้างอาชีพและเพิ่มรายได้ให้ประชาชน ซึ่งได้เน้นย้ำผู้ว่าราชการจังหวัด ที่เป็นผู้มีอำนาจบริหารสูงสุดของจังหวัด ต้องใช้อำนาจหน้าที่ที่มีไปอำนวยความสะดวกให้ประชาชนทำมาค้าขายสะดวก พร้อมทั้งปรับโครงสร้างบริหารจังหวัดให้มี "รองผู้ว่าฯ ที่รับผิดชอบดูแลด้านการค้าและเศรษฐกิจ" เพื่อช่วยกันพัฒนาเรื่องปากท้องของพี่น้องประชาชนอย่างต่อเนื่อง
นายอนุทิน กล่าวว่า ทางด้านเศรษฐกิจการท่องเที่ยว ให้ความสำคัญกับการทำให้ทุกเมืองเป็นเมืองน่าเที่ยว ไม่มีคำว่าเมืองหลัก เมืองรอง แต่ทำให้ทุกพื้นที่เป็นเมืองน่าอยู่ ส่งเสริมเรื่องของ Soft Power ที่ช่วยสร้างรายได้ให้ชุมชน ทำให้เศรษกิจเข้มแข็งตั้งแต่ฐานราก รวมถึงเรื่องของน้ำดื่มสะอาด ซึ่งเป็นสิ่งจำเป็นต่อชีวิตประชาชน กระทรวงมหาดไทยมอบหมายให้การประปาส่วนภูมิภาคร่วมสนับสนุน อปท. เดินหน้าจัดหาสถานีผลิตน้ำดื่มที่ดีมีคุณภาพเพื่อแจกจ่ายให้กับพี่น้องประชาชนครอบคลุมทั่วถึงทุกพื้นที่
"กระทรวงมหาดไทย ให้ความสำคัญและพร้อมให้ความร่วมมือกับงาน ตลอดจนฟังคำชี้แนะจากฝ่ายนิติบัญญัติ เพราะทุกท่านคือผู้มีประสบการณ์ และผมเองเป็นรองนายกรัฐมนตรีที่กำกับกระทรวงต่าง ๆ ศึกษา อว. แรงงาน ซึ่งมีความเกี่ยวโยงกับภารกิจงานของท่าน หากท่านมีคำแนะนำใดพวกผมก็พร้อมน้อมรับไปปฏิบัติ โดยมีเป้าหมายคือเอาคำชี้แนะนั้นไปปรับปรุงการทำงานต่างๆ เพื่อบำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขโดยถ้วนหน้าอย่างยั่งยืน" นายอนุทิน กล่าว
พล.ต.ท.ยุทธนา กล่าวว่า กระทรวงมหาดไทย เป็นส่วนราชการที่มีความสำคัญมาก เปรียบเป็นหัวใจหลักของการทำงานเพื่อดูแลพี่น้องประชาชน เพราะมีเนื้องานที่ครอบคลุมในทุกมิติ ทั้งในราชการส่วนกลาง ผ่านกรมและรัฐวิสาหกิจ และส่วนภูมิภาค ที่มีผู้ว่าราชการจังหวัดดูแลงานทุกกระทรวงในระดับพื้นที่ ซึ่งการได้หารือกับกระทรวงมหาดไทย จะทำให้สามารถร่วมกันพัฒนาระบบการบริหารราชการแผ่นดิน โดยคณะกรรมาธิการฯจะเป็นแรงช่วยส่วนหนึ่งทำให้งานของกระทรวงมหาดไทยเดินไปด้วยกัน
ด้าน นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า กระทรวงมหาดไทยจะนำข้อแนะนำของทางคณะกรรมาธิการฯ ไปเป็นแนวทางเพื่อพัฒนาปรับปรุงการทำงานในทุกด้าน และยกระดับให้บทบาทหน้าที่ของกระทรวงมหาดไทยสามารถตอบโจทย์ แก้ไขปัญหาของพี่น้องประชาชนได้ครอบคลุมมากที่สุด เช่น ด้านการป้องกันและบรรเทาสาธารณภัย เราได้เน้นย้ำเสมอว่า ต้องมีการฝึกซ้อมให้เหมือนจริง เพื่อให้วันจริงเหมือนการฝึกซ้อม รวมถึงในเรื่องการป้องกันและปราบปรามยาเสพติดและการจัดระเบียบสังคม เราได้นำนโยบายของ มท.1 ใช้กลไกกำนัน ผู้ใหญ่บ้าน ซึ่งใกล้ชิดกับประชาชน ทำงานด้วยความเป็นมิตร เพราะความเป็นมิตรเป็นญาติอย่างยิ่ง และเป็นส่วนที่ประชาชนให้ความไว้วางใจ
น.ส.ไตรศุลี กล่าวว่า การประชุมหารือในครั้งนี้มีคณะผู้บริหารระดับสูงของกระทรวงมหาดไทย ได้แก่ นายบุญจง วงศ์ไตรรัตน์ ผู้ช่วยรัฐมนตรีว่าการกระทรวงมหาดไทย นายสมเจตน์ ลิมประพันธ์ ที่ปรึกษารัฐมนตรีว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายณัฐวัสส์ วิริยานภาภรณ์ หัวหน้าผู้ตรวจราชการกระทรวงมหาดไทย นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ร.ต.ท.ภพชนก ชลานุเคราะห์ รองอธิบดีกรมการปกครอง รักษาราชการแทนอธิบดีกรมการปกครอง ผู้บริหารหน่วยงานรัฐวิสาหกิจในสังกัดกระทรวงมหาดไทย พร้อมด้วย คณะที่ปรึกษา รมว.มหาดไทย คณะทำงานคณะทำงาน รมว.มหาดไทย หัวหน้าหน่วยงานในสังกัดสำนักงานปลัดกระทรวงมหาดไทย ข้าราชการ และเจ้าหน้าที่ที่เกี่ยวข้อง เข้าร่วมด้วย

ที่มา : https://www.thaigov.go.th/news/contents/details/90241