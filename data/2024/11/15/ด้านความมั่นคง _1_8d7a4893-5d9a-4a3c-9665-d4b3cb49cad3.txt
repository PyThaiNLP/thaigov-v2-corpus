รัฐบาลไทย-ข่าวทำเนียบรัฐบาล-"อนุทิน" ต้อนรับเอกอัครราชทูตมาเลเซียประจำประเทศไทยเข้าหารือและอำลาเนื่องในโอกาสพ้นจากหน้าที่ ย้ำพร้อมสานต่อความสัมพันธ์ระหว่างประเทศไทย-มาเลเซีย มุ่งเสริมสร้างยกระดับความมั่นคงและ


วันพฤหัสบดีที่ 14 พฤศจิกายน 2567
14/11/2567
พิมพ์
"อนุทิน" ต้อนรับเอกอัครราชทูตมาเลเซียประจำประเทศไทยเข้าหารือและอำลาเนื่องในโอกาสพ้นจากหน้าที่ ย้ำพร้อมสานต่อความสัมพันธ์ระหว่างประเทศไทย-มาเลเซีย มุ่งเสริมสร้างยกระดับความมั่นคงและ
"อนุทิน" ต้อนรับเอกอัครราชทูตมาเลเซียประจำประเทศไทยเข้าหารือและอำลาเนื่องในโอกาสพ้นจากหน้าที่ ย้ำพร้อมสานต่อความสัมพันธ์ระหว่างประเทศไทย-มาเลเซีย มุ่งเสริมสร้างยกระดับความมั่นคงและเศรษฐกิจร่วมกัน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (14 พ.ย. 67) เวลา 09.00 น. นายอนุทิน ชาญวีรกูล รัฐมนตรีว่าการกระทรวงมหาดไทย ให้การต้อนรับ นายดาตุ๊ก โจจี แซมูเอล (H.E. Datuk Jojie Samuel) เอกอัครราชทูตมาเลเซียประจำประเทศไทย เพื่อเข้าพบหารือและอำลาในโอกาสพ้นจากหน้าที่ ณ ห้องรับรองวรัฐมนตรีว่าการกระทรวงมหาดไทย ชั้น 2 ศาลาว่าการกระทรวงมหาดไทย
นายอนุทิน ได้ขอบคุณเอกอัครราชทูตมาเลเซีย สำหรับการสนับสนุนและส่งเสริมความร่วมมือระหว่าง 2 ประเทศ ซึ่งประเทศไทยคำนึงถึงความสัมพันธ์ฉันมิตรที่มีระหว่างกันอย่างมาก และปรารถนาที่จะเสริมสร้างความสัมพันธ์อย่างและความร่วมมือที่ร่วมกันต่อไปในอนาคต โดยเฉพาะด้านการท่องเที่ยว ด้านความมั่นคง ตลอดจนสนับสนุนการเดินทางข้ามแดนระหว่างทั้งสองประเทศ บนหลักของความเสมอภาค เท่าเทียม และผลประโยชน์ร่วมกัน
นายดาตุ๊ก โจจี แซมูเอล (H.E. Datuk Jojie Samuel) กล่าวขอบคุณรองนายกรัฐมนตรีและรัฐมนตรีว่าการกระทรวงมหาดไทยที่ให้โอกาสเข้าพบ ตลอดจนความร่วมมือและความช่วยเหลือจากทั้งรัฐบาลไทยและหน่วยงานที่เกี่ยวข้องตลอดระยะเวลาที่ดำรงตำแหน่ง เพราะไทยถือเป็นมิตรประเทศที่สำคัญมาเลเซีย
น.ส.ไตรศุลี กล่าวว่า ในการเข้าพบนายอนุทินและเอกอัครราชทูตมาเลเซีย ได้หารือในประเด็นสำคัญ อาทิ การติดตามความคืบหน้าการหารือระดับทวิภาคีระหว่างนายกรัฐมนตรีของทั้งสองประเทศ และการเยือนมาเลเซียของนางสาวแพทองธาร ชินวัตร นายกรัฐมนตรี ในเร็ว ๆ นี้ การก่อสร้างสะพานข้ามแม่น้ำโก-ลก แห่งที่ 2 ประเด็นการส่งเสริมความร่วมมือด้านสาธารณสุข ทั้งในระดับทวิภาคี และระดับพหุภาคีของภูมิภาคเอเชียตะวันออกเฉียงใต้
นอกจากนี้ ได้หารือกันถึงการดำเนินโครงการพัฒนาจุดผ่านแดนถาวรสะเดากับจุดผ่านแดนบูกิตกายูฮิตัมที่จะเสร็จสิ้นและเปิดทำการ ภายในปี 2569 การรื้อฟื้นการหารือ (Annual Consultation) ระดับรัฐมนตรีว่าการกระทรวงมหาดไทย ไทย-มาเลเซีย ในการดำเนินการพัฒนาพื้นที่บริเวณชายแดน ไทย-มาเลเซีย การแลกเปลี่ยนเรียนรู้การบริหารจัดการนักท่องเที่ยวที่อาศัยอยู่เกินกำหนดจากทางมาเลเซีย ตลอดจนที่มาเลเซียเป็นประธานอาเซียน ในปี 2568 ซึ่งจะมีการเชิญฝ่ายไทย รวมถึงนายอนุทิน ไปร่วมประชุมในกรอบความร่วมมือที่เกี่ยวข้องด้วย
ทั้งนี้ นายดาตุ๊ก โจจี แซมูเอล เริ่มปฏิบัติหน้าที่ในกระทรวงการต่างประเทศ ตั้งแต่ปี ค.ศ. 1992 เคยดำรงตำแหน่งอธิบดีกรมอาเซียน ในปี ค.ศ. 2016 ก่อนมารับตำแหน่งเอกอัครราชทูตมาเลเซียประจำประเทศไทย เมื่อวันที่ 5 มกราคม ค.ศ. 2018 ก่อนหน้านี้ เคยดำรงตำแหน่งเอกอัครราชทูตมาเลเซียประจำประเทศคิวบา ระหว่างปี ค.ศ. 2011 – 2014 และตำแหน่ง ที่ปรึกษา ประจำสถานทูตมาเลเซีย ณ กรุงเวียนนา ออสเตรีย ระหว่างปี ค.ศ. 2005 - 2009 และสถานทูตมาเลเซียประจำกรุงอังการา ตุรกี ระหว่างปี ค.ศ. 2002 – 2005
น.ส.ไตรศุลี กล่าวว่า การหารือในครั้งนี้มีคณะผู้บริหารระดับสูงของกระทรวงมหาดไทย ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายสมเจตน์ ลิมปะพันธุ์ ที่ปรึกษารัฐมนตรีว่าการกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย น.ส. อรอุมา วรแสน ผู้เชี่ยวชาญเฉพาะด้านยุทธศาสตร์ รักษาราชการแทน ผู้อำนวยการกองการต่างประเทศ สำนักงานปลัดกระทรวงมหาดไทย พร้อมด้วยคณะทำงานรัฐมนตรีว่าการกระทรวงมหาดไทย และเจ้าหน้าที่ที่เกี่ยวข้อง เข้าร่วมด้วย

ที่มา : https://www.thaigov.go.th/news/contents/details/90240