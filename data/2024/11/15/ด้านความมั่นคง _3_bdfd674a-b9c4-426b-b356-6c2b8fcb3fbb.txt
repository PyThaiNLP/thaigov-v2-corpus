รัฐบาลไทย-ข่าวทำเนียบรัฐบาล-"อนุทิน" มอบปลัดมหาดไทยแจ้งแนวปฏิบัติเข้มเจ้าหน้าที่ในสังกัด มท. ทุกระดับต้องวางตัวเป็นกลางต่อการเลือกตั้งท้องถิ่นอย่างเคร่งครัด


วันพฤหัสบดีที่ 14 พฤศจิกายน 2567
14/11/2567
พิมพ์
"อนุทิน" มอบปลัดมหาดไทยแจ้งแนวปฏิบัติเข้มเจ้าหน้าที่ในสังกัด มท. ทุกระดับต้องวางตัวเป็นกลางต่อการเลือกตั้งท้องถิ่นอย่างเคร่งครัด
"อนุทิน" มอบปลัดมหาดไทยแจ้งแนวปฏิบัติเข้มเจ้าหน้าที่ในสังกัด มท. ทุกระดับต้องวางตัวเป็นกลางต่อการเลือกตั้งท้องถิ่นอย่างเคร่งครัด
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ด้วยตั้งแต่ปลายปี 2567 ต่อเนื่องถึงต้นปี 2568 สมาชิกสภาท้องถิ่นและผู้บริหารท้องถิ่นขององค์กรปกครองส่วนท้องถิ่น (อปท.) จะครบวาระการดำรงตำแหน่งและมีการเลือกตั้งแทนตำแหน่งที่ว่างลง นายอนุทิน ชาญวีรกูล รองนายกรัฐมนตรีและ รมว.มหาดไทย ได้มอบหมายนายอรรษิษฐ์ สัมพันธรัตน์ ปลัดกระทรวงมหาดไทย ให้กำหนดแนวปฏิบัติของข้าราชการ เจ้าหน้าที่สังกัดกระทรวงมหาดไทยต่อการเลือกตั้ง อปท. ที่กำลังจะมีขึ้น ให้เกิดความเหมาะสม โดยเน้นย้ำแนวทางว่าเจ้าหน้าที่สังกัดกระทรวงมหาดไทยต้องวางตัวเป็นกลางและปฏิบัติตามกฎหมายอย่างเคร่งครัด
ดังนี้ เมื่อวันที่ 13 พ.ย. 67 ปลัดกระทรวงมหาดไทยได้ออกหนังสือ เรื่อง แนวทางปฏิบัติเกี่ยวกับการเลือกตั้งสมาชิกสภาท้องถิ่นและผู้บริหารท้องถิ่น แจ้งไปยังผู้ว่าราชการจังหวัดทั่วประเทศ เพื่อดำเนินการแจ้งนายอำเภอทุกอำเภอ และองค์กรปกครองส่วนท้องถิ่นทุกแห่ง ให้ถือปฏิบัติตามแนวทางที่กำหนดอย่างเคร่งครัดเพื่อให้การเลือกตั้งองค์กรปกครองส่วนท้องถิ่น (อปท.) ทุกระดับเป็นไปด้วยความเรียบร้อย
น.ส.ไตรศุลี กล่าวว่า เพื่อให้การเลือกตั้งสมาชิกสภาท้องถิ่นและผู้บริหารท้องถิ่น เป็นไปโดยสุจริต เที่ยงธรรมและชอบด้วยกฎหมาย ตามแนวปฏิบัติฯ กำหนดให้เจ้าหน้าที่ของรัฐในสังกัดกระทรวงมหาดไทยที่ปฏิบัติหน้าที่ในราชการส่วนภูมิภาคทั้งในระดับจังหวัด อำเภอ รวมถึงกำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ตลอดจนข้าราชการ พนักงานจ้าง และลูกจ้างขององค์กรปกครองส่วนท้องถิ่น ในราชการส่วนท้องถิ่น ต้องวางตัวเป็นกลางทางการเมืองอย่างเคร่งครัด เป็นตามพระราชบัญญัติ (พ.ร.บ.) การเลือกตั้งสมาชิกสภาท้องถิ่นหรือผู้บริหารท้องถิ่น พ.ศ. 2562 และที่แก้ไขเพิ่มเติม มาตรา 69 กำหนดว่าห้ามมิให้เจ้าหน้าที่ของรัฐใช้ตำแหน่งหน้าที่กระทำการใด ๆ อันเป็นคุณหรือเป็นโทษแก่ผู้สมัครเว้นแต่เป็นการกระทำตามหน้าที่และอำนาจ ในกรณีมีหลักฐานอันควรเชื่อได้ว่ามีการฝ่าฝืนบทบัญญัติ ให้คณะกรรมการการเลือกตั้งมีอำนาจสั่งให้เจ้าหน้าที่ของรัฐยุติ ระงับ หรือเปลี่ยนแปลงแก้ไขการกระทำดังกล่าว ในกรณีจำเป็นให้คณะกรรมการการเลือกตั้งแจ้งให้ผู้บังคับบัญชาสั่งให้เจ้าหน้าที่ของรัฐผู้นั้นพ้นจากหน้าที่เป็นการชั่วคราว หรือสั่งให้ประจำกระทรวง ทบวง กรม ศาลากลางจังหวัด หรือที่ว่าการอำเภอ หรือห้ามเข้าเขตเลือกตั้งจนกว่าจะมีประกาศผลการนับคะแนนได้
"เพื่อให้การเลือกตั้งสมาชิกสภาท้องถิ่นและผู้บริหารท้องถิ่นของ อปท. เป็นไปด้วย ความเรียบร้อย ปลัดกระทรวงมหาดไทยได้มีหนังสือไปยังผู้ว่าราชการจังหวัดทุกจังหวัด ขอให้ผู้ว่าฯ แจ้งนายอำเภอทุกอำเภอ และองค์กรปกครองส่วนท้องถิ่นทุกแห่ง ให้ถือปฏิบัติตามแนวทางที่กำหนดครั้งนี้อย่างเคร่งครัด" น.ส.ไตรศุลี กล่าว
สำหรับ สมาชิกสภาท้องถิ่นและผู้บริหารท้องถิ่นของ อปท. ที่จะทยอยครบวาระการดำรงตำแหน่ง มีดังนี้ องค์การบริหารส่วนจังหวัด (อบจ.) ครบวาระการดำรงตำแหน่งในวันที่ 19 ธ.ค. 67 เทศบาล ครบวาระการดำรงตำแหน่งในวันที่ 27 มี.ค. 68 และ องค์การบริหารส่วนตำบล (อบต.) ครบวาระการดำรงตำแหน่งในวันที่ 27 พ.ค. 68 ตลอดจนกรณีที่ก่อนถึงกำหนดครบวาระ สมาชิกสภาท้องถิ่นหรือผู้บริหารท้องถิ่น ได้พ้นจากตำแหน่งเพราะเหตุอื่นใด อปท. ก็ต้องจัดให้มีการเลือกตั้งแทนตำแหน่งที่ว่างเช่นกัน

ที่มา : https://www.thaigov.go.th/news/contents/details/90242