รัฐบาลไทย-ข่าวทำเนียบรัฐบาล-กระทรวงอุตฯ ผนึก ส.อ.ท. จัดใหญ่ “EnwastExpo 2024” ชูนวัตกรรม สินค้าบริการด้านสิ่งแวดล้อมและการจัดการของเสีย 


วันศุกร์ที่ 15 พฤศจิกายน 2567
15/11/2567
พิมพ์
กระทรวงอุตฯ ผนึก ส.อ.ท. จัดใหญ่ “EnwastExpo 2024” ชูนวัตกรรม สินค้าบริการด้านสิ่งแวดล้อมและการจัดการของเสีย
กระทรวงอุตฯ ผนึก ส.อ.ท. จัดใหญ่ “EnwastExpo 2024” ชูนวัตกรรม สินค้าบริการด้านสิ่งแวดล้อมและการจัดการของเสีย
13 พฤศจิกายน 2567 นายเอกนัฎ พร้อมพันธุ์ รัฐมนตรีว่าการกระทรวงอุตสาหกรรม เป็นประธานเปิดงาน EnwastExpo 2024 (Environmental & Waste Management Expo 2024) งานแสดงสินค้าบริการและสัมมนาด้านสิ่งแวดล้อมและการจัดการของเสีย ภายใต้แนวคิด ร่วมขับเคลื่อนสู่โลกที่ดีกว่า  Episode 2: Future We Care  จัดโดยสภาอุตสาหกรรมแห่งประเทศไทย (ส.อ.ท.) ร่วมกับสมาคมการจัดการของเสียอย่างยั่งยืน และเครือข่ายด้านสิ่งแวดล้อม โดยมีนายเอกภัทร วังสุวรรณ รองปลัดกระทรวงอุตสาหกรรม นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม และผู้บริหารกระทรวงอุตสาหกรรม เข้าร่วมเป็นเกียรติ และมีนายเกรียงไกร เธียรนุกุล ประธาน ส.อ.ท. กล่าวรายงานและให้การต้อนรับ ณ อิมแพค เมืองทองธานี
นายเอกนัฎ พร้อมพันธุ์ รัฐมนตรีว่าการกระทรวงอุตสาหกรรม กล่าวว่า  กระทรวงอุตสาหกรรม   มีนโยบายขับเคลื่อน 3 ด้านหลัก ได้แก่  1. การสู้กับผู้ประกอบการที่ทำผิดกฎหมาย จัดการกากสารพิษ ที่ทำร้ายชีวิตประชาชน  2. Save อุตสาหกรรมไทย และ 3. การสร้างอุตสาหกรรมเศรษฐกิจใหม่ โดยจะดำเนินการใน 3 แนวทาง คือ 1) การสร้างความร่วมมือ พันธมิตรห่วงโซ่อุตสาหกรรมที่สมบูรณ์แบบ 2) การจัดตั้งกองทุนเพื่อการปฏิรูประบบอุตสาหกรรม และ 3) การปรับกฎหมายและภารกิจเข้าสู่ภาครัฐดิจิทัล สร้าง Ease of Doing Business มุ่งส่งเสริมภาคอุตสาหกรรม สู่อุตสาหกรรมสีเขียว โดยได้ปรับปรุงหลักเกณฑ์อุตสาหกรรมสีเขียวใหม่ โดยให้ความสำคัญกับการพัฒนาธุรกิจอุตสาหกรรมอย่างยั่งยืน คู่ชุมชน ส่งเสริมและยกระดับสถานประกอบการให้ดำเนินธุรกิจอุตสาหกรรมเป็นไปตามเป้าหมายการลดผลกระทบต่อการเปลี่ยนแปลงสภาพภูมิอากาศและสิ่งแวดล้อม โดยการใช้ทรัพยากรอย่างมีประสิทธิภาพ สนับสนุนการผลิตและการบริโภคที่ยั่งยืน ตามแนวคิด BCG เพื่อการขับเคลื่อนสู่ความเป็นกลางทางคาร์บอน (Carbon Neutrality) และการลดการปล่อยก๊าซเรือนกระจกสุทธิเป็นศูนย์ (Net Zero Emissions)  ที่ตอบโจทย์ประเทศไทยและประชาคมโลก มีความรับผิดชอบต่อสังคมควบคู่กับการกระจายรายได้สู่ชุมชน ตลอดจนแข่งขันได้ในระดับสากล
“กระทรวงอุตสาหกรรม จะส่งเสริมและสนับสนุนการดำเนินงานเพื่อมุ่งสู่เป้าหมายอุตสาหกรรมที่ยั่งยืน เป็นมิตรกับสิ่งแวดล้อม การวางระบบดูแล ควบคุม และกำจัดของเสียในภาคอุตสาหกรรมที่ไม่ส่งผลกระทบต่อชุมชน การใช้พลังงานทางเลือก สู่การเป็นอุตสาหกรรมไบโอชีวภาพ (Bio Circular Economy) เพื่อขับเคลื่อนให้เกิดต้นแบบอุตสาหกรรมคาร์บอนเป็นศูนย์ (Zero Carbon Industry) ในลำดับต่อไป” นายเอกนัฏกล่าว

ที่มา : https://www.thaigov.go.th/news/contents/details/90264