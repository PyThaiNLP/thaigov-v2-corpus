รัฐบาลไทย-ข่าวทำเนียบรัฐบาล-มหาดไทย หารือร่วม SCG หนุนเสริมการพัฒนาบุคลากรตามหลักสูตร NET ZERO ACCELERATOR PROGRAM “NZAP” 2025 มุ่งยกระดับศักยภาพบุคลากรสู่การบริหารจัดการองค์กรอย่างยั่งยืน


วันพฤหัสบดีที่ 14 พฤศจิกายน 2567
14/11/2567
พิมพ์
มหาดไทย หารือร่วม SCG หนุนเสริมการพัฒนาบุคลากรตามหลักสูตร NET ZERO ACCELERATOR PROGRAM “NZAP” 2025 มุ่งยกระดับศักยภาพบุคลากรสู่การบริหารจัดการองค์กรอย่างยั่งยืน
มหาดไทย หารือร่วม SCG หนุนเสริมการพัฒนาบุคลากรตามหลักสูตร NET ZERO ACCELERATOR PROGRAM “NZAP” 2025 มุ่งยกระดับศักยภาพบุคลากรสู่การบริหารจัดการองค์กรอย่างยั่งยืน
วันนี้ (14 พ.ย. 67) เวลา 13.30 น. ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายเชษฐา โมสิกรัตน์ รองปลัดกระทรวงมหาดไทยด้านบริหาร เป็นประธานประชุมหารือเพื่อการจัดหลักสูตร NET ZERO ACCELERATOR PROGRAM (NZAP) 2025 ร่วมกับ บริษัท ปูนซิเมนต์ไทย จำกัด (มหาชน) หรือ SCG โดยมีคณะที่ปรึกษาประจำสำนักผู้ช่วยผู้จัดการใหญ่การบริหารความยั่งยืน SCG อาทิ คุณศาณิต เกษสุวรรณ คุณมนตรี มหาพฤกษ์พงศ์ ผู้อำนวยการหลักสูตร NZAP คุณมงคล พรชื่นชูวงศ์ คุณสรศักดิ์ กีรติโชคชัยกุล Climate Affair Director บริษัทปูนซิเมนต์ไทย จำกัด (มหาชน) และคุณปิยนันท์ วัฒโนภาส ผู้ประสานงานหลักสูตร NZAP
โอกาสนี้ นายอัธยา นวลอุทัย ผู้อำนวยการสำนักพัฒนาและส่งเสริมการบริหารราชการจังหวัด สป.มท. น.ส.รัตนา สรภูมิ ผู้อำนวยการสถาบันดำรงราชานุภาพ สป.มท. ผู้แทนหน่วยงานในสังกัดกระทรวงมหาดไทย และเจ้าหน้าที่ที่เกี่ยวข้อง ร่วมหารือ
นายเชษฐา โมสิกรัตน์ รองปลัดกระทรวงมหาดไทย กล่าวว่า กระทรวงมหาดไทยมีความยินดีอย่างยิ่งที่ได้เป็นพันธมิตรร่วมกับหน่วยงานต่าง ๆ ทั้งภาครัฐและเอกชน ในการขับเคลื่อนสู่การบรรลุเป้าหมายการพัฒนาที่ยั่งยืน (Sustainable Development Goal: SDGs 17) ที่เราได้ประกาศเจตนารมณ์ร่วมกับองค์การสหประชาชาติประจำประเทศไทย และผู้ว่าราชการจังหวัดทั้ง 76 จังหวัด “76 จังหวัด 76 คำมั่นสัญญา เพื่อประเทศไทยที่ยั่งยืน” ซึ่งชาวมหาดไทยทุกพื้นที่ทั่วประเทศมีความมุ่งมั่นที่จะเป็นหุ้นส่วน “Partnership” ร่วมกันทำให้โลกของเรามีความยั่งยืน โดยเฉพาะการลดการปล่อยก๊าซเรือนกระจก ที่ส่งผลกระทบทำให้เกิดภาวะโลกร้อนหรือโลกเดือด ซึ่งเป็นเทรนด์ที่นานาประเทศตระหนักและให้ความสำคัญอย่างยิ่งในปัจจุบัน
“นายอนุทิน ชาญวีรกูล รองนายกรัฐมนตรีและ รมว.มหาดไทย มีนโยบายในการขับเคลื่อน SDGs ทั้ง 17 เป้าหมาย ซึ่งทุกเป้าหมายสอดคล้องกับภารกิจ “บำบัดทุกข์ บำรุงสุข” ของกระทรวงมหาดไทย โดยทำงานร่วมภาคีเครือข่าย เพื่อพัฒนาคุณภาพชีวิตของประชาชนนำไปสู่การพัฒนาที่ยั่งยืนในประเทศไทย นอกจากนี้ รมว.มหาดไทย ยังให้ความสำคัญกับการพัฒนาบุคลากรให้ทันต่อการเปลี่ยนแปลง นำเทคโนโลยีมาประยุกต์ใช้กับการทำงาน โดยยึดหลัก “ทันโลก ทันสมัย ทันท่วงที” รวมถึงการอนุรักษ์สิ่งแวดล้อม เพื่อบรรลุเป้าหมายมุ่งสู่ความเป็นกลางทางคาร์บอน ภายในปี ค.ศ. 2050 และให้มีการปล่อยก๊าซเรือนกระจกสุทธิเป็นศูนย์ (Net Zero) ภายในปี ค.ศ. 2065” นายเชษฐาฯ กล่าว
ด้าน คุณศาณิต เกษสุวรรณ ที่ปรึกษาประจำสำนักผู้ช่วยผู้จัดการใหญ่การบริหารความยั่งยืน SCG กล่าวว่า หลักสูตร NET ZERO ACCELERATOR PROGRAM (NZAP) 2025 มีวัตถุประสงค์เพื่อให้ผู้เข้าร่วมหลักสูตรเข้าใจและรับรู้สถานการณ์สภาวะโลกร้อน เกิดการแลกเปลี่ยนมุมมองแนวคิดประสบการณ์ การมีส่วนร่วม และการสื่อสาร นำไปสู่แนวทางการลดก๊าซเรือนกระจกในเชิงปฏิบัติ โดยมีเป้าหมายเป็นผู้ประกอบการธุรกิจและอุตสาหกรรมขนาดกลาง และขนาดย่อม (SMEs) และผู้บริหารจากหน่วยงานภาครัฐ มาร่วมแลกเปลี่ยนร่วมกับวิทยากรผู้ทรงคุณวุฒิ ซึ่งหลักสูตรแบ่งออกเป็น 7 Module ได้แก่ 1) ทิศทางนโยบายประเทศไทย 2) การส่งเสริมสู่สังคมคาร์บอน 3) กลไกการค้าตลาดคาร์บอน 4) กฎหมายและข้อบังคุบ Climate Change 5) Net Zero in Actions 6) ทำเอกสารเชิงวิชาการและนำเสนอ และ 7) การศึกษาดูงานในประเทศ/ต่างประเทศ

ที่มา : https://www.thaigov.go.th/news/contents/details/90244