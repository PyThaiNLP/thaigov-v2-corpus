รัฐบาลไทย-ข่าวทำเนียบรัฐบาล-รัฐบาลเชิญชวนประชาชนร่วมสืบสานประเพณีลอยกระทง ชมทัศนียภาพไฟประดับสะพานข้ามแม่น้ำเจ้าพระยา วันลอยกระทง 15 พฤศจิกายนนี้ แนะนำผู้ปกครองดูแลลูกหลานอย่างใกล้ชิด


วันศุกร์ที่ 15 พฤศจิกายน 2567
15/11/2567
พิมพ์
รัฐบาลเชิญชวนประชาชนร่วมสืบสานประเพณีลอยกระทง ชมทัศนียภาพไฟประดับสะพานข้ามแม่น้ำเจ้าพระยา วันลอยกระทง 15 พฤศจิกายนนี้ แนะนำผู้ปกครองดูแลลูกหลานอย่างใกล้ชิด
รัฐบาลเชิญชวนประชาชนร่วมสืบสานประเพณีลอยกระทง ชมทัศนียภาพไฟประดับสะพานข้ามแม่น้ำเจ้าพระยา วันลอยกระทง 15 พฤศจิกายนนี้ แนะนำผู้ปกครองดูแลลูกหลานอย่างใกล้ชิด
วันนี้ (15 พฤศจิกายน 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เชิญชวนประชาชนร่วมสืบสานประเพณีลอยกระทง พร้อมชมทัศนียภาพไฟประดับสะพานข้ามแม่น้ำเจ้าพระยา ในวันลอยกระทง 15 พฤศจิกายนนี้ เพื่อส่งเสริมเศรษฐกิจการท่องเที่ยวภายในประเทศ พัฒนาพื้นที่โดยรอบให้มีทัศนียภาพที่ร่มรื่นและสวยงาม
นางสาวศศิกานต์ กล่าวว่า กรมทางหลวงชนบท (ทช.) ได้ร่วมสืบสานประเพณีอันดีงามของไทยในทุกปี ด้วยการเปิดไฟประดับสะพานข้ามแม่น้ำเจ้าพระยาในพื้นที่กรุงเทพฯ และปริมณฑล 5 สะพาน ได้แก่ สะพานภูมิพล 1 และ 2 สะพานกรุงธน (ซังฮี้) สะพานพระพุทธยอดฟ้า และสะพานพระปกเกล้า โดยเปิดไฟประดับสะพานตั้งแต่เวลา 18.30 - 24.00 น.
สำหรับประชาชนที่เดินทางมาชมไฟประดับสะพานข้ามแม่น้ำเจ้าพระยาในพื้นที่กรุงเทพฯ และปริมณฑล ยังสามารถร่วมงานลอยกระทงทั่วพื้นที่กรุงเทพมหานครมากกว่า 140 จุด อาทิ งานเทศกาลลอยกระทงกรุงเทพมหานคร ประจำปี 2567 ณ คลองคูเมืองเดิม (คลองหลอด) เขตพระนคร งานมนต์เสน่ห์ 4 ภาค ลอยกระทง ณ คลองเปรมประชากร งานเทศกาลลอยกระทงในสวนสาธารณะของกรุงเทพมหานคร 34 แห่ง งานประเพณีลอยกระทง พุทธศักราช 2567 “ลอยกระทงวิถีไทย ปลอดภัย ใส่ใจสิ่งแวดล้อม” ณ วัดอรุณราชวรารามราชวรมหาวิหาร เขตบางกอกใหญ่ งานสืบสานประเพณีลอยกระทง “สีสันแห่งสายน้ำ มหกรรมลอยกระทง” ระหว่างวันที่ 13 - 16 พฤศจิกายน 2567 ณ คลองผดุงกรุงเกษม (ย่านหัวลำโพง) เขตป้อมปราบศัตรูพ่าย และเขตปทุมวัน เป็นต้น
“ประชาชนที่ไม่สามารถเดินทางมาร่วมงานลอยกระทง กรุงเทพมหานครชวนลอยกระทงแบบออนไลน์ ไม่ว่าจะอยู่ที่ไหน ก็ลอยกระทงในสวนสาธารณะของกรุงเทพมหานครได้ง่าย ๆ ไม่ทำลายสิ่งแวดล้อม ช่วยลดปริมาณขยะ ลดการสร้างมลภาวะและฝุ่นละออง โดยลอยกระทงออนไลน์ผ่านเว็บไซต์ Greener Bangkok หรือลิงก์ https://greener.bangkok.go.th สามารถเลือกสวนสาธารณะที่มีให้เลือกมากถึง 34 แห่ง พร้อมเลือกกระทงตามสไตล์ที่ชอบ ร่วมขอขมาต่อพระแม่คงคาและอธิษฐานขอพรในวันสำคัญทางประเพณีของไทย แนะนำผู้ปกครองดูแลลูกหลานเด็กเล็กอย่างใกล้ชิด และสวมหน้ากากอนามัยขณะอยู่ในพื้นที่สาธารณะป้องกันโรคโควิด 19” นางสาวศศิกานต์ กล่าว

ที่มา : https://www.thaigov.go.th/news/contents/details/90252