รัฐบาลไทย-ข่าวทำเนียบรัฐบาล-ออมสินเดินหน้าช่วยรายย่อย เปิดให้กู้สร้างงานสร้างอาชีพ ดอกเบี้ยต่ำ 0.75% ต่อเดือน


วันศุกร์ที่ 15 พฤศจิกายน 2567
15/11/2567
พิมพ์
ออมสินเดินหน้าช่วยรายย่อย เปิดให้กู้สร้างงานสร้างอาชีพ ดอกเบี้ยต่ำ 0.75% ต่อเดือน
ออมสินเดินหน้าช่วยรายย่อย เปิดให้กู้สร้างงานสร้างอาชีพ ดอกเบี้ยต่ำ 0.75% ต่อเดือน ไม่ต้องมีหลักประกัน ตั้งเป้าสนับสนุนนโยบายรัฐกระตุ้นเศรษฐกิจ ลดปัญหาหนี้นอกระบบ เริ่มลงทะเบียนทาง MyMo 22 พ.ย. นี้
นายวิทัย รัตนากร ผู้อำนวยการธนาคารออมสิน เปิดเผยว่า ตามมติคณะรัฐมนตรี เมื่อวันที่ 12 พฤศจิกายน 2567 เห็นชอบให้ธนาคารจัดทำโครงการสินเชื่อสร้างงานสร้างอาชีพ วงเงินรวม 15,000 ล้านบาท เพื่อเสริมสภาพคล่องของผู้ประกอบการรายย่อยในการลงทุนเพื่อประกอบอาชีพ รวมถึงเป็นการสนับสนุนนโยบายรัฐบาลในการกระตุ้นเศรษฐกิจและบรรเทาปัญหาหนี้นอกระบบ ซึ่งคาดว่าจะสามารถช่วยเหลือประชาชนกว่า 300,000 ราย ให้เข้าถึงสินเชื่อดอกเบี้ยต่ำที่ให้บริการโดยสถาบันการเงินในระบบ เพื่อนำไปใช้เป็นเงินทุนหมุนเวียนเสริมสภาพคล่องในการประกอบอาชีพ หรือใช้ชำระหนี้นอกระบบ หรือชำระหนี้ที่คิดดอกเบี้ยสูงกว่า วงเงินให้กู้สูงสุดไม่เกิน 50,000 บาทต่อราย อัตราดอกเบี้ยคงที่ 0.75% ต่อเดือน ผ่อนชำระสูงสุดไม่เกิน 5 ปี ไม่ต้องมีหลักประกัน ภายใต้เงื่อนไขที่ผ่อนปรนกว่าสินเชื่อปกติของธนาคาร โดยเปิดให้ผู้สนใจลงทะเบียนจองสิทธิ์ยื่นขอกู้ได้ที่แอปพลิเคชัน MyMo ตั้งแต่วันที่ 22 พฤศจิกายน 2567 เป็นต้นไป
สินเชื่อสร้างงานสร้างอาชีพ สำหรับผู้ประกอบการรายย่อย ผู้ประกอบอาชีพอิสระ ผู้มีรายได้ประจำ รวมถึงลูกจ้าง พ่อค้า แม่ค้า ผู้รับจ้างให้บริการต่าง ๆ ซึ่งเป็นผู้มีรายได้ที่มีสัญชาติไทย อายุครบ 20 ปีบริบูรณ์ขึ้นไป มีถิ่นที่อยู่แน่นอน ระยะเวลาดำเนินโครงการภายในวันที่ 30 ธันวาคม 2568 หรือจนกว่าจะครบวงเงินโครงการ ผู้สนใจสามารถเข้าแอป MyMo เพื่อลงทะเบียนจองสิทธิ์ได้ตั้งแต่วันที่ 22 พฤศจิกายน 2567 ซึ่งธนาคารจะแจ้งกำหนดวันนัดหมายยื่นกู้ให้ลูกค้าทราบในวันถัดไปหลังจากที่ลงทะเบียนสำเร็จ ทั้งนี้ กระบวนการขอสินเชื่อตั้งแต่เริ่มลงทะเบียนจนถึงแจ้งผลการพิจารณาอนุมัติจะดำเนินการทางแอปพลิเคชัน MyMo ใช้เวลารอผลการพิจารณาเพียง 3 - 5 วัน สำหรับผู้ที่ยังไม่มีแอป MyMo สามารถดาวน์โหลดได้ทั้งระบบ IOS และ Android และเปิดใช้บริการได้ด้วยตนเอง หรือติดต่อที่สาขาธนาคารออมสินทั่วประเทศ พร้อมแสดงบัตรประจำตัวประชาชนเพื่อสมัครใช้บริการ ศึกษารายละเอียดเพิ่มเติมได้ที่ www.gsb.or.th หรือที่ GSB Contact Center โทร.1115
อนึ่ง โครงการสินเชื่อสร้างงานสร้างอาชีพ เป็นอีกหนึ่งภารกิจที่ธนาคารออมสินมุ่งมั่นเดินหน้าการขยายผลสร้าง Social Impact ในวงกว้างมากขึ้นด้วยศักยภาพและทรัพยากรของธนาคาร ตั้งเป้าช่วยเหลือคนไทยฐานรากให้เข้าถึงแหล่งเงินในระบบด้วยต้นทุนที่เป็นธรรม และส่งเสริมการมีวินัยทางการเงินโดยให้กู้เท่าที่จำเป็นและตามความสามารถในการชำระหนี้

ที่มา : https://www.thaigov.go.th/news/contents/details/90275