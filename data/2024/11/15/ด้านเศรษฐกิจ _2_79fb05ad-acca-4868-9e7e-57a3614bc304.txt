รัฐบาลไทย-ข่าวทำเนียบรัฐบาล-กรมการขนส่งทางบก เตือนผู้ประกอบการรถโดยสาร CNG ต้องนำรถเข้ามาตรวจสภาพให้แล้วเสร็จภายใน 30 พฤศจิกายน 2567 หากไม่นำมารถมาตรวจสภาพจะไม่สามารถนำรถไปใช้งานได้ 


วันศุกร์ที่ 15 พฤศจิกายน 2567
กรมการขนส่งทางบก เตือนผู้ประกอบการรถโดยสาร CNG ต้องนำรถเข้ามาตรวจสภาพให้แล้วเสร็จภายใน 30 พฤศจิกายน 2567 หากไม่นำมารถมาตรวจสภาพจะไม่สามารถนำรถไปใช้งานได้
...
กรมการขนส่งทางบก (ขบ.) กระทรวงคมนาคม ดำเนินมาตรการในการควบคุมกิจการขนส่ง   ทางบกอย่างเคร่งครัดสำหรับรถโดยสารสาธารณะ เตือนผู้ประกอบการรถโดยสาร CNG ต้องนำรถเข้ามาตรวจสภาพให้แล้วเสร็จภายใน 30 พฤศจิกายน 2567 หากไม่นำมารถมาตรวจสภาพจะไม่สามารถนำรถไปใช้งานได้ โดย ขบ. จะออกหนังสือแจ้งเตือนไปยังผู้ประกอบการฯ ให้เร่งนำรถเข้ามาตรวจสภาพภายใน 15 วัน หากยังฝ่าฝืนมีโทษถึงขั้นถอนรถออกจากใบอนุญาตประกอบการขนส่ง พร้อมแนะนำประชาชนตรวจสอบรถโดยสาร CNG ที่ผ่านการตรวจสภาพได้ที่เว็บไซต์ https://web.dlt.go.th/recall/web/ หรือสแกนผ่าน QR  Code ที่สติกเกอร์      ผ่านการตรวจสภาพที่หน้ารถโดยสาร
ตามที่คณะกรรมการควบคุมการขนส่งทางบกกลางได้วางมาตรการในการควบคุมกิจการขนส่งทางบก สำหรับรถโดยสารสาธารณะ เพื่อให้เกิดความปลอดภัยในการขนส่งและสร้างความเชื่อมั่นให้ประชาชนผู้ใช้บริการ นั้น ขบ. ได้ออกมาตรการเร่งด่วนกำหนดจำนวนผู้ประจำรถในใบอนุญาตประกอบการขนส่งไม่ประจำทางด้วยรถที่ใช้ในการขนส่งผู้โดยสาร และบูรณาการกับกระทรวงศึกษาธิการในการเลือกใช้รถโดยสารสาธารณะของสถานศึกษาต่าง ๆ โดยให้เจ้าหน้าที่ของ ขบ. ตรวจสอบความพร้อมของรถ และแนะนำมาตรการด้านความปลอดภัยก่อนการเดินทางทุกครั้ง พร้อมบูรณาการเชื่อมโยงข้อมูลการตรวจและทดสอบรถใช้ก๊าซเป็นเชื้อเพลิงของ ขบ. กับสถานีบริการเติมก๊าซของ ปตท. ผ่านระบบ QR code โดยระบบจะทำการตรวจสอบ “วันหมดอายุถังก๊าซ” และ “ปริมาณการเติมก๊าซ” ที่ต้องสัมพันธ์กับจำนวนถังที่ติดตั้งและได้รับอนุญาตจาก ขบ. เพื่อป้องกันการลักลอบติดตั้งถัง CNG เกินกว่าที่ได้รับรองไว้ นอกจากนี้ ขบ. ได้ออกประกาศเรียกให้ผู้ประกอบการฯ ทั่วประเทศต้องนำรถเข้ามาตรวจสภาพรถ (Recall) ให้แล้วเสร็จภายในวันที่ 30 พฤศจิกายน 2567 โดยตั้งแต่วันที่ 4 ตุลาคม - 14 พฤศจิกายน 2567 มีรถโดยสาร CNG ที่ยังไม่เข้ารับการตรวจสภาพอีก 5,925 คัน ไม่ผ่านการตรวจสภาพพร้อมพ่นข้อความห้ามใช้สะสม 59 คัน
ทั้งนี้ หากผู้ประกอบการรถโดยสาร CNG ฝ่าฝืนนำรถที่ถูกพ่นห้ามใช้ไปรับส่งผู้โดยสาร จะมีโทษปรับไม่เกิน 50,000 บาท พร้อมกำชับผู้ประกอบการให้เร่งนำรถเข้ามาตรวจสภาพให้แล้วเสร็จภายในวันที่ 30 พฤศจิกายน 2567 หากไม่นำรถมาตรวจสภาพภายในวันที่กำหนดจะมีโทษปรับไม่เกิน 50,000 บาท และไม่สามารถนำรถไปใช้งานได้ ทั้งนี้ ขบ. จะออกหนังสือแจ้งเตือนไปยังผู้ประกอบการฯ ให้เร่งนำรถเข้ามาตรวจสภาพภายใน 15 วัน หากพ้นระยะเวลาที่กำหนดคณะกรรมการควบคุมการขนส่งทางบกกลางมีมติให้ถอนรถออกจากใบอนุญาตประกอบการขนส่งและให้ผู้ประกอบการนำป้ายทะเบียนรถมาคืน หากฝ่าฝืนนำรถที่ถูกถอนใบอนุญาตประกอบการขนส่งไปใช้ มีโทษจำคุกไม่เกิน 5 ปี หรือปรับตั้งแต่ 20,000 - 100,000 บาท หรือทั้งจำทั้งปรับ ทั้งนี้ ประชาชนที่ต้องการเดินทางโดยใช้บริการรถโดยสาร CNG และเทศกาลปีใหม่ โปรดเลือกรถโดยสาร CNG ที่ผ่านการตรวสภาพโดย ขบ. อย่างถูกต้องเท่านั้น โดยสังเกตจากด้านหน้ารถโดยสารที่มีสติกเกอร์ผ่านการตรวจสภาพออกให้โดย ขบ. สามารถสแกนผ่าน QR Code ที่สติกเกอร์ดังกล่าวเพื่อตรวจสอบ หรือตรวจสอบผ่านทางเว็บไซต์ https://web.dlt.go.th/recall/web/ ซึ่งมั่นใจได้ว่ารถโดยสารคันดังกล่าวได้มาตรฐานและมีความปลอดภัย
สำหรับมาตรการระยะยาว ขบ. จะดำเนินการตรวจสอบความปลอดภัยของโครงคัสซีรถโดยสาร และกำหนดอายุการใช้งานของรถโดยสารไม่ประจำทางให้เหมาะสม พร้อมจัดทำหลักสูตรอบรมพนักงานประจำรถ ด้านการเผชิญเหตุและการช่วยเหลือผู้โดยสารในสถานการณ์ฉุกเฉิน (Crisis Management) ร่วมทั้งให้ผู้ประจำรถแนะนำการใช้อุปกรณ์ความปลอดภัยบนตัวรถก่อนออกเดินทางทุกครั้ง โดยแก้ไขกฎกระทรวงว่าด้วยความปลอดภัย พ.ศ. 2558 และขอเตือนประชาชนอย่าใช้บริการรถโดยสารที่มีข้อความพ่นข้อความ “ห้ามใช้” โดยสีตัวอักษรสีแดงอยู่ด้านหน้ารถเด็ดขาด หากพบเห็นให้สันนิษฐานไว้เลยว่ารถโดยสารคันดังกล่าวทำการฝ่าฝืนนำรถมาใช้ทั้งที่ไม่ผ่านตรวจสภาพรถจาก ขบ. หากพบเห็นสารมารถแจ้งเบาะแสมาได้ที่สายด่วน ขบ. โทร. 1584

ที่มา : https://www.thaigov.go.th/news/contents/details/90263