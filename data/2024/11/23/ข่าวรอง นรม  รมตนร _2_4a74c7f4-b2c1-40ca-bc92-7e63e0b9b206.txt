รัฐบาลไทย-ข่าวทำเนียบรัฐบาล-รมต.นร. ชูศักดิ์ เผยทุกหน่วยงานมีความพร้อมทุกด้าน ในการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราว  ณ ท้องสนามหลวง 


วันเสาร์ที่ 23 พฤศจิกายน 2567
23/11/2567
พิมพ์
รมต.นร. ชูศักดิ์ เผยทุกหน่วยงานมีความพร้อมทุกด้าน ในการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราว  ณ ท้องสนามหลวง
รมต.นร. ชูศักดิ์ เผยทุกหน่วยงานมีความพร้อมทุกด้าน ในการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราว
ณ ท้องสนามหลวง ระหว่าง 5 ธ.ค. 67 - 14 ก.พ. 68
เมื่อวันที่ 22 พ.ย.67 เวลา 14.00 น. ณ ห้องประชุม 109 ชั้น 1 สำนักงานปลัดสำนักนายกรัฐมนตรี ทำเนียบรัฐบาล  นายชูศักดิ์ ศิรินิล รัฐมนตรีประจำสำนักนายกรัฐมนตรี  เป็นประธานการประชุมคณะกรรมการประสานงานการดำเนินโครงการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราว ครั้งที่ 1/2567  ร่วมกับหน่วยงานที่เกี่ยวข้อง โดยมี นางยุพา ทวีวัฒนะกิจบวร ปลัดสำนักนายกรัฐมนตรี พร้อมผู้แทนส่วนราชการที่เกี่ยวข้องเข้าร่วมการประชุมด้วย สรุปสาระสำคัญ ดังนี้
รัฐมนตรีประจำสำนักนายกรัฐมนตรี เปิดเผยถึงการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราวว่า รัฐบาลไทยและรัฐบาลสาธารณรัฐประชาชนจีนได้เห็นชอบร่วมกันในการจัดพิธีอัญเชิญพระบรมสารีริกธาตุ (พระเขี้ยวแก้ว) จากวัดหลิงกวง กรุงปักกิ่ง สาธารณรัฐประชาชนจีนมาประดิษฐานในประเทศไทยเป็นการชั่วคราว ระหว่างวันที่ 4 ธันวาคม 2567 ถึงวันที่ 14 กุมภาพันธ์ 2568 ( 73 วัน) โดยอัญเชิญมาวันที่ 4 ธันวาคม 2567 โดยมีนายกรัฐมนตรี เป็นประธานฝ่ายฆราวาส และมีสมเด็จพระราชาคณะ ซึ่งกรรมการมหาเถรสมาคมมอบหมาย เป็นประธานฝ่ายสงฆ์ ทั้งนี้ ในวันดังกล่าว เวลา 17.00 น. รัฐบาลได้จัดให้มีริ้วขบวนอัญเชิญพระบรมสารีริกธาตุ (พระเขี้ยวแก้ว) จากลานพลับพลามหาเจษฎาบดินทร์ ไปยังท้องสนามหลวง และเปิดโอกาสให้ประชาชนเข้าสักการะ ระหว่างวันที่ 5 ธันวาคม 2567  ถึงวันที่ 14 กุมภาพันธ์ 2568  กำหนดเวลาตั้งแต่ 07.00 - 20.00 น. โดยเจ้าหน้าที่จะจัดเตรียมดอกไม้สักการะสำหรับให้ประชาชน โดยประชาชนไม่ต้องนำมาเอง และอัญเชิญกลับในวันที่ 15 กุมภาพันธ์ 2568 ทั้งนี้ รัฐบาลทั้งสองประเทศได้ออกแถลงการณ์ เรื่อง การอัญเชิญพระเขี้ยวแก้วเพื่อแจ้งข่าวให้กับประชาชนทั้งสองประเทศได้ทราบแล้ว เมื่อวันที่ 29 ตุลาคม 2567 และจัดพิธีบวงสรวงการจัดสร้างมณฑปประดิษฐานพระบรมสารีริกธาตุ (พระเขี้ยวแก้ว) เมื่อวันที่ 30 ตุลาคม 2567 ณ ท้องสนามหลวง โดยการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราวครั้งนี้ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อให้ประชาชนได้กราบสักการะ เพื่อความเป็นสิริมงคล รวมทั้งเพื่อเฉลิมฉลองในโอกาสการครบรอบ 50 ปี แห่งการสถาปนาความสัมพันธ์ทางการทูตไทย - จีน ในปี 2568 ด้วย
สำหรับการประชุมวันนี้เพื่อติดตามความคืบหน้าการดำเนินงานในการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในประเทศไทยเป็นการชั่วคราว ของหน่วยงานที่ได้รับมอบหมายภารกิจต่าง ๆ ทั้งด้านพิธีการ (เช่น การจัดเตรียมสถานที่ ณ ท้องสนามหลวง และการบริหารจัดการโครงการในภาพรวม การดูแลอำนวยความสะดวกให้กับคณะปกปักรักษาพระบรมสารีริกธาตุ (พระเขี้ยวแก้ว) ของฝ่ายจีน การดูแลอำนวยความสะดวกให้ประชาชนเข้าสักการะ) การรักษาความปลอดภัย การประชาสัมพันธ์ ซึ่งขณะนี้ทุกฝ่ายและหน่วยงานที่เกี่ยวข้องได้มีการเตรียมความพร้อมทุกด้านในการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราวเรียบร้อยแล้ว ซึ่งนายกรัฐมนตรีได้มอบหมายให้รัฐมนตรีประจำสำนักนายกรัฐมนตรี (นายชูศักดิ์ ศิรินิล) ประธานกรรมการประสานงานการดำเนินโครงการอัญเชิญพระบรมสารีริกธาตุ (พระเขี้ยวแก้ว) ) จากสาธารณรัฐประชาชนจีนมาประดิษฐานในราชอาณาจักรไทยเป็นการชั่วคราว เป็นผู้แทนรัฐบาลไทยดำเนินการประสานงานและเข้าร่วมการประชุมร่วมกับคณะทำงานฝ่ายจีน เพื่อเตรียมการอัญเชิญพระบรมสารีริกธาตุ (พระเขี้ยวแก้ว)  โดยการดำเนินงานในช่วงที่ผ่านมาคณะทำงานฝ่ายไทยและฝ่ายจีนได้ร่วมประชุมหารือและสำรวจพื้นที่ร่วมกันทั้งในประเทศไทยและสาธารณรัฐประชาชนจีน
ในส่วนของการจัดงาน ได้จัดให้มีนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จำนวน 5 โซน ประกอบด้วย
โซนที่ 1 "ดับขันธปรินิพพาน มกุฎพันธนเจดียสถาน" นำเสนอเรื่องราวพุทธประวัติในการประสูติ ตรัสรู้ และเสด็จปรินิพพาน โดยเน้นในช่วงพระพุทธเจ้าเสด็จดับขันธปรินิพพาน
โซนที่ 2 "พุทธะบารมีพระสรีระธาตุ" นำเสนอเรื่องราวประวัติของพระสรีระธาตุหรือพระบรมสารีริกธาตุที่ได้อัญเชิญไปยังพื้นที่ต่าง ๆ ของโลก
โซนที่ 3 "พระเขี้ยวแก้ว" นำเสนอเรื่องราวประวัติ ความสำคัญ และความเป็นมาของพระบรมสารีริกธาตุ(พระเขี้ยวแก้ว)
โซนที่ 4 "ใต้ร่มเศวตฉัตร ทศมรัช พระวชิรเกล้าเจ้าอยู่หัว" เป็นนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยที่ทรงเป็นอัครศาสนูปถัมภกและมีพระราชศรัทธาในพระบวรพุทธศาสนา สืบสานราชประเพณีสืบเนื่องมาจนเสด็จเถลิงถวัลยราชสมบัติ
โซนที่ 5 "ความสัมพันธ์ ไทย-จีน" นำเสนอเรื่องราวและเหตุการณ์สำคัญที่สร้างเสริมความสัมพันธ์ระหว่างประเทศไทยและประเทศจีนในด้านต่าง ๆ สะท้อนถึงความสัมพันธ์ที่แน่นแฟ้น ส่งเสริมคำว่า "จีนไทยใช่อื่นไกล พี่น้องกัน"
ทั้งนี้ในวันที่ 28 พฤศจิกายน 2567 นี้ จะมีการตรวจลงพื้นที่และจัดกิจกรรมสื่อมวลชนสัญจร (Press Tour) ขอเชิญชวนสื่อมวลชนเข้าร่วมในครั้งนี้ด้วย
-----------------

ที่มา : https://www.thaigov.go.th/news/contents/details/90524