รัฐบาลไทย-ข่าวทำเนียบรัฐบาล-รัฐบาลเตรียมส่งคืน “ลีเมอร์ - เต่า” สัตว์ป่าหายากใกล้สูญพันธุ์กว่า 900 ตัว กลับสู่  “มาดากัสการ์” 27 พ.ย.นี้


วันเสาร์ที่ 23 พฤศจิกายน 2567
23/11/2567
พิมพ์
รัฐบาลเตรียมส่งคืน “ลีเมอร์ - เต่า” สัตว์ป่าหายากใกล้สูญพันธุ์กว่า 900 ตัว กลับสู่  “มาดากัสการ์” 27 พ.ย.นี้
รัฐบาลเตรียมส่งคืน “ลีเมอร์ - เต่า” สัตว์ป่าหายากใกล้สูญพันธุ์กว่า 900 ตัว กลับสู่  “มาดากัสการ์” 27 พ.ย.นี้
วันนี้ (23 พ.ย. 67) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เผยว่า รัฐบาล โดยกระทรวงทรัพยากรธรรมชาติและสิ่งแวดล้อม จะจัดพิธีการส่งคืนสัตว์ป่าของกลาง จำนวน 963 ตัว ไปยังสาธารณรัฐมาดากัสการ์ในวันพุธที่ 27 พฤศจิกายน 2567 ทั้งนี้ จะทยอยจัดส่งโดยสายการบินกาตาร์แอร์เวย์ในวันที่ 28, 30 พฤศจิกายน และวันที่ 2 ธันวาคม 2567   ซึ่งเป็นผลสืบเนื่องจากการที่กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม เข้าตรวจยึดตัวลีเมอร์และเต่าบก 1,117 ตัว/ซาก ได้ที่ จังหวัดชุมพร สามารถจับกุมผู้ต้องหาได้ 6 คน เมื่อวันที่ 1 พฤษภาคม 2567 ที่ผ่านมา
นายอนุกูล กล่าวต่อว่า คดีดังกล่าว กรมสอบสวนคดีพิเศษ (ดีเอสไอ) ได้รับโอนคดีเป็นคดีพิเศษ และมีมติเห็นชอบร่วมกับกระทรวงทรัพยากรธรรมชาติและสิ่งแวดล้อม ให้ส่งคืนสัตว์ป่าของกลาง 963 ตัว ประกอบด้วย ลีเมอร์หางวงแหวน 16 ตัว เมอร์สีน้ำตาล 32 ตัว เต่าแมงมุม 760 ตัว และเต่าลายรัศมี (มีชีวิต) 155 ตัว ซึ่งเป็นสัตว์ป่าเฉพาะถิ่นที่ใกล้สูญพันธุ์ พบได้เฉพาะในสาธารณรัฐมาดากัสการ์ และเป็นสัตว์ป่าที่อยู่ในบัญชีหมายเลข 1 ของอนุสัญญาว่าด้วยการค้าระหว่างประเทศซึ่งชนิดสัตว์ป่าและพืชป่าที่ใกล้สูญพันธุ์ (CITES) กลับสู่ถิ่นกำเนิด
“รัฐบาลมาดากัสการ์ได้ให้ความสำคัญต่อคดีนี้เป็นอย่างมาก มอบหมายให้รัฐมนตรีว่าการกระทรวงสิ่งแวดล้อมและการพัฒนาที่ยั่งยืน สาธารณรัฐมาดากัสการ์ เดินทางมาตรวจสอบสัตว์ป่าของกลางดังกล่าว ณ สถานีเพาะเลี้ยงนกน้ำบางพระ จังหวัดชลบุรี และหารือร่วมกับหน่วยงานบังคับใช้กฎหมายของประเทศไทย ก่อนรับสัตว์ป่าของกลางทั้งหมดกลับสู่สาธารณรัฐมาดากัสการ์ต่อไป” นายอนุกูล กล่าว
///////

ที่มา : https://www.thaigov.go.th/news/contents/details/90528