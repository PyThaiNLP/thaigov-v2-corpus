รัฐบาลไทย-ข่าวทำเนียบรัฐบาล-"อนุทิน" เปิด ฟินิกซ์ "OTOP DESTINATION" ศูนย์รวมสินค้า OTOP ดีที่สุดในกรุงเทพฯ ขอบคุณ AWC จัดพื้นที่ใจกลางกรุงเพิ่มโอกาสสินค้าชุมชนทั่วประเทศ


วันเสาร์ที่ 23 พฤศจิกายน 2567
23/11/2567
พิมพ์
"อนุทิน" เปิด ฟินิกซ์ "OTOP DESTINATION" ศูนย์รวมสินค้า OTOP ดีที่สุดในกรุงเทพฯ ขอบคุณ AWC จัดพื้นที่ใจกลางกรุงเพิ่มโอกาสสินค้าชุมชนทั่วประเทศ
"อนุทิน" เปิด ฟินิกซ์ "OTOP DESTINATION" ศูนย์รวมสินค้า OTOP ดีที่สุดในกรุงเทพฯ ขอบคุณ AWC จัดพื้นที่ใจกลางกรุงเพิ่มโอกาสสินค้าชุมชนทั่วประเทศ
น.ส.ไตรศุลี ไตรสรณกุล กล่าวว่า วันนี้ (23 พ.ย. 67) นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานเปิดงาน PHENIX "OTOP DESTINATION ศูนย์รวมสินค้า OTOP ที่ดีที่สุดในกรุงเทพมหานคร" ณ ชั้น เอ็ม ฟีนิกซ์ ประตูน้ำ ถ.เพชรบุรี เขตราชเทวี กรุงเทพฯ โดย คุณธนนนท์ นิรามิษ ภริยารองนายกรัฐมนตรีและ รมว.มหาดไทย และที่ปรึกษาสมาคมแม่บ้านมหาดไทย ร่วมเป็นเกียรติในงาน
นายอนุทิน กล่าวว่า OTOP DESTINATION แห่งนี้จะไม่ใช่เพียงแค่เป็นพื้นที่จำหน่ายสินค้า แต่เป็นจุดรวมพลังของภูมิปัญญาท้องถิ่นและความคิดสร้างสรรค์ เป็นพื้นที่แห่งความภาคภูมิใจของคนไทย เปิดโอกาสให้ผู้ผลิตจากท้องถิ่นได้มีพื้นที่จำหน่ายขนาดใหญ่ ช่วยส่งเสริมเศรษฐกิจชุมชนและกระตุ้นการสร้างงาน
ขอชื่นชมทุกภาคส่วนที่ช่วยกันสร้างสรรค์ทำให้เกิดพื้นที่สำหรับสินค้า OTOP โดยเฉพาะภาคเอกชนอย่าง บมจ. แอสเสท เวิรด์ คอร์ป หรือ AWC ที่ได้เปิดพื้นซึ่งอยู่ใจกลางย่านช้อปปิ้งของ กทม. สำหรับแสดงและจำหน่ายสินค้า OTOP จากทั่วประเทศ เปิดโอกาสให้สินค้าไทยเข้าถึงกลุ่มนักท่องเที่ยวต่างชาติและไปสู่สากลได้ ดังนี้ ขอเชิญชวนทั้งชาวไทยและนักท่องเที่ยวต่างชาติ เข้ามาเลือกชมและอุดหนุนสินค้า OTOP บริเวณ ชั้น M ห้าง Phenix ได้ทุกวันตั้งแต่เวลา 10.00 - 22:00 น.
"ตั้งแต่ตนมาดำรงตำแหน่งรัฐมนตรีว่าการกระทรวงมหาดไทย และได้มีโอกาสไปร่วมงาน OTOP หลายครั้ง จากที่เคยหลงใหลกับแบรนด์ต่างประเทศ ทุกวันนี้ผมหลงใหลแต่แบรนด์ไทย เพราะได้เห็นความสวยงาม คุณภาพ ประโยชน์ใช้สอย ศิลปะ ความประณีต มีคุณค่าทางวัฒนธรรม หากสินค้าได้รับการสร้างมูลค่าเพิ่ม และเราช่วยกันหาช่องทางใหม่ๆ โอกาสที่สินค้าไทยจะไปสู่ต่างประเทศมากขึ้นมีผู้ประกอบการมีความแข็งแกร่งและยั่งยืน" นายอนุทิน กล่าว
นายอนุทิน กล่าวว่า นอกจากนี้ในช่วงวันที่ 14 - 22 ธันวาคม 2567 ที่ชาเลนเจอร์ 1-3 ศูนย์แสดงสินค้าและการประชุมอิมแพค เมืองทองธานี อ.ปากเกร็ด จ.นนทบุรี จะมีการจัดงาน OTOP City 2024 ซึ่งประชาชนผู้สนใจสามารถ ไปเลือกซื้อหาของฝากและของขวัญปีใหม่ มีสินค้าทั้งเสื้อผ้า เครื่องไม้ใช้สอยและอาหารการกินมากมาย
น.ส.ไตรศุลี กล่าวว่า งานในวันนี้ มีคณะผู้บริหารระดับสูงของกระทรวงมหาดไทย และภาคีเครือข่ายร่วมในงาน อาทิ นายอรรษิษฐ์ สัมพันธรัตน์ ปลัดกระทรวงมหาดไทย นายสยาม ศิริมงคล อธิบดีกรมการพัฒนาชุมชน นายชยชัย แสงอินทร์ นายวรงค์ แสงเมือง รองอธิบดีกรมการพัฒนาชุมชน มร.ไมเคิล ฮาริท หัวหน้าคณะกลุ่มธุรกิจคอมเมอร์เชียล AWC น.ส.รพีพรรณ เหลืองอร่ามรัตน์ ประธานบริหาร บจก. คริกเก็ต เทสต์ นายสบโชค ณ ศรีโต ผู้อำนวยการเขตราชเทวี

ที่มา : https://www.thaigov.go.th/news/contents/details/90532