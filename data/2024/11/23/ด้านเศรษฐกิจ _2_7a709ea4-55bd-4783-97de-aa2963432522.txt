รัฐบาลไทย-ข่าวทำเนียบรัฐบาล-​“เอกนัฏ” สั่งจับ รง.สายไฟไม่ได้มาตรฐาน ยึดของกลางกว่า 65 ล้านบาท ลั่นเอาเรื่องให้ถึงที่สุด


วันเสาร์ที่ 23 พฤศจิกายน 2567
23/11/2567
พิมพ์
​“เอกนัฏ” สั่งจับ รง.สายไฟไม่ได้มาตรฐาน ยึดของกลางกว่า 65 ล้านบาท ลั่นเอาเรื่องให้ถึงที่สุด
“เอกนัฏ” เดินหน้าล้างบางสายไฟฟ้าไร้คุณภาพ ส่ง “ชุดตรวจการสุดซอย“ ตรวจจับ รง. ย่านกระทุ่มแบน พบสายไฟฟ้าไม่ได้มาตรฐานมากกว่า 6.3 หมื่นม้วน มูลค่า 65 ล้านบาท สั่งยึดอายัด  พร้อมดำเนินคดีอาญาถึงที่สุด ”ฐิติภัสร์“ เผยผลทดสอบตกสเปกทั้ง 52 ตัวอย่าง
“เอกนัฏ” เดินหน้าล้างบางสายไฟฟ้าไร้คุณภาพ ส่ง “ชุดตรวจการสุดซอย“ ตรวจจับ รง. ย่านกระทุ่มแบน พบสายไฟฟ้าไม่ได้มาตรฐานมากกว่า 6.3 หมื่นม้วน มูลค่า 65 ล้านบาท สั่งยึดอายัด  พร้อมดำเนินคดีอาญาถึงที่สุด ”ฐิติภัสร์“ เผยผลทดสอบตกสเปกทั้ง 52 ตัวอย่าง พร้อมให้เรียกสินค้าในท้องตลาดคืนทั้งหมด
เมื่อวันที่ 22 พ.ย.67 นายเอกนัฏ พร้อมพันธุ์ รมว.อุตสาหกรรม เปิดเผยว่า ได้ส่งชุดตรวจการสุดซอย กระทรวงอุตสาหกรรม นำโดย น.ส.ฐิติภัสร์ โชติเดชาชัยนันต์ หัวหน้าคณะทำงาน รมว.อุตสาหกรรม  นายเอกนิติ รมยานนท์ ผู้ตรวจราชการกระทรวงอุตสาหกรรม นายนนทิชัย ลิขิตาภรณ์ ผู้อำนวยการกองตรวจการมาตรฐาน 1 สำนักงานมาตรฐานผลิตภัณฑ์อุตสาหกรรม (สมอ.) และเจ้าหน้าที่สมอ. ลงพื้นที่ตรวจโรงงานผลิตและโกดังเก็บสายไฟฟ้าในพื้นที่ อ.กระทุ่มแบน จ.สมุทรสาคร หลังได้รับเรื่องร้องเรียนว่า พบสายไฟฟ้าที่ไม่ได้มาตรฐานถูกจำหน่ายปะปนอยู่ในท้องตลาด ซึ่งส่งผลต่อความปลอดภัยในชีวิตทรัพย์สินของประชาชน
“ได้รับรายงานจากชุดตรวจการสุดซอยว่า ตรวจพบสายไฟฟ้าที่ไม่ได้มาตรฐานอยู่ในกระบวนการผลิตของโรงงาน รวมถึงมีจัดเก็บอยู่ในโกดังเป็นจำนวนมาก สามารถตรวจยึดของกลางจำนวน 63,855 ม้วน คิดเป็นมูลค่าถึง 65 ล้านบาท โดยผมได้กำชับให้ดำเนินคดีทางอาญาให้ถึงที่สุดด้วย เพราะการผลิตและจำหน่ายสินค้าที่ไม่ได้มาตรฐานคุณภาพ โดยเฉพาะสายไฟฟ้าแบบนี้อาจทำให้เกิดเพลิงไหม้ สร้างความเสียหายทั้งชีวิตและทรัพย์สินของประชาชนอย่างร้ายแรง“ นายเอกนัฏ ระบุ
น.ส.ฐิติภัสร์ กล่าวเสริมว่า ก่อนหน้านี้เจ้าหน้าที่ สมอ.ได้สุ่มตรวจในห้างโมเดิร์นเทรด และร้านจัดจำหน่ายสายไฟฟ้าตามท้องตลาด พบสายไฟฟ้าอย่างน้อย 4 ยี่ห้อที่ไม่ได้มาตรฐาน แต่กลับติดตราสัญลักษณ์มาตรฐานผลิตภัณฑ์อุตสาหกรรม (มอก.) จึงได้ทำการขยายผลจากสถานที่จัดจำหน่ายจนถึงโรงงานผู้ผลิตและโกดัง ซึ่งจากการเข้าตรวจสอบพบสายไฟฟ้าประเภท THW IEC01, VAF, VCT และ VKF เจ้าหน้าที่จึงได้นำตัวอย่างผลิตภัณฑ์สายไฟฟ้าหุ้มฉนวนพอลิไวนิลคลอไรด์ทุกขนาด ทุกประเภท และทุกยี่ห้อรวม 52 ตัวอย่าง ส่งตรวจสอบที่สถาบันไฟฟ้าและอิเล็กทรอนิกส์ เพื่อทดสอบเฉพาะรายการความต้านทานไฟฟ้าของแต่ละตัวนำไฟฟ้าที่อุณหภูมิ 20 องศาเซลเซียส ซึ่งเป็นรายการสำคัญที่จะส่งผลถึงความปลอดภัยต่อผู้บริโภค
“ปรากฏว่าสายไฟฟ้าที่ส่งทดสอบทั้งหมด 52 ตัวอย่าง ไม่เป็นไปตามมาตรฐาน ซึ่งเป็นการไม่ปฏิบัติตาม และฝ่าฝืนพระราชบัญญัติมาตรฐานผลิตภัณฑ์อุตสาหกรรม พ.ศ. 2511 และที่แก้ไขเพิ่มเติม เจ้าหน้าที่  จึงได้ทำการยึดอายัดสายไฟฟ้าที่ไม่ได้มาตรฐานทั้งหมด และสั่งให้โรงงานตรวจเช็คจำนวนสินค้าที่ส่งไปวางจำหน่ายในท้องตลาด และให้เรียกสินค้าทั้งหมดกลับคืนมาเพื่อยึดอายัดเพิ่มเติม พร้อมแจ้งข้อกล่าวหาและส่งฟ้องดำเนินคดีอย่างเด็ดขาดต่อไป” น.ส.ฐิติภัสร์ ระบุ

ที่มา : https://www.thaigov.go.th/news/contents/details/90523