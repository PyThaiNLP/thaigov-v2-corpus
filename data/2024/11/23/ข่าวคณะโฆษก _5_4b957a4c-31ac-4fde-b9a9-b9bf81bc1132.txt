รัฐบาลไทย-ข่าวทำเนียบรัฐบาล-นักธุรกิจแห่จดทะเบียนตั้งบริษัทใหม่ เดือน ต.ค.67 กว่า 7 พันราย ทุนจดทะเบียนกว่า 3 หมื่นล้านบาท คาดหลังกลางปี 68 ไทยมีนิติบุคคลแตะ 1 ล้านราย


วันเสาร์ที่ 23 พฤศจิกายน 2567
23/11/2567
พิมพ์
นักธุรกิจแห่จดทะเบียนตั้งบริษัทใหม่ เดือน ต.ค.67 กว่า 7 พันราย ทุนจดทะเบียนกว่า 3 หมื่นล้านบาท คาดหลังกลางปี 68 ไทยมีนิติบุคคลแตะ 1 ล้านราย
นักธุรกิจแห่จดทะเบียนตั้งบริษัทใหม่ เดือน ต.ค.67 กว่า 7 พันราย ทุนจดทะเบียนกว่า 3 หมื่นล้านบาท คาดหลังกลางปี 68 ไทยมีนิติบุคคลแตะ 1 ล้านราย
วันนี้ (23 พ.ย. 67) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยกรมพัฒนาธุรกิจการค้า กระทรวงพาณิชย์ รายงานผลการจดทะเบียนบริษัทตั้งใหม่ช่วงเดือนตุลาคม 2567 พบว่ามีผู้จดทะเบียนขอตั้งบริษัทใหม่ 7,267 ราย เพิ่มขึ้น 9.33% เกิดทุนจดทะเบียน 30,149.01 ล้านบาท เพิ่ม 10.80% เพราะมี 2 บริษัท ที่มีทุนจดทะเบียนเกิน 1,000 ล้านบาท ควบรวมกิจการกัน คือ แม็คโคร กับโลตัส เป็นบริษัท ซีพี แอ็กซ์ตร้า จำกัด (มหาชน)
.
นางสาวศศิกานต์ กล่าวว่าสำหรับธุรกิจที่มีการจัดตั้งใหม่สูงสุด 3 อันดับแรก ได้แก่ 1.ธุรกิจก่อสร้างอาคารทั่วไป 2.ธุรกิจอสังหาริมทรัพย์ และ 3.ธุรกิจภัตตาคาร/ร้านอาหาร หากดูภาพรวมการจัดตั้งใหม่ช่วง 10 เดือนของปี 2567 (ม.ค.-ต.ค.) มีจำนวน 76,953 ราย เพิ่มขึ้น 2.18% และทุนจดทะเบียน 238,630.39 ล้านบาท
คาดว่าการจดทะเบียนใหม่ในช่วงเดือน พ.ย. – ธ.ค. 67 จะสามารถขยายต่อเนื่อง โดยมีปัจจัยจากการที่โครงการก่อสร้างโครงสร้างพื้นฐานปีงบประมาณ 2568 ได้เริ่มแล้ว บวกกับภาคการท่องเที่ยวขยายตัวขึ้น ส่งผลให้การจับจ่ายใช้สอยเพื่อการอุปโภคบริโภคฟื้นตัว รวมทั้ง มีการตั้งโรงงานเพิ่มขึ้นในหลายภูมิภาค ทำให้มีการจัดตั้งบริษัทเพื่อรองรับเพิ่มขึ้น คาดว่าตลอดทั้งปี จะมีการตั้งบริษัทใหม่เกิน 90,000 ราย หรือเพิ่มขึ้นราว 5-15%
สำหรับธุรกิจที่ดำเนินกิจการอยู่ (ณ วันที่ 31 ต.ค. 67) มีจำนวน 841,727 ราย ทุนจดทะเบียนรวม 22.34 ล้านล้านบาท แยกเป็นบริษัทจำกัด 737,658 ราย สัดส่วน 78.33% ทุนรวม 16.15 ล้านล้านบาท สัดส่วน 72.30% ห้างหุ้นส่วนจำกัด ห้างหุ้นส่วนสามัญนิติบุคคล 202,588 ราย สัดส่วน 21.51% ทุนรวม 0.47 ล้านล้านบาท สัดส่วน 2.11% และบริษัทจำกัดมหาชน 1,481 ราย สัดส่วน 0.16% ทุนรวม 5.72 ล้านล้านบาท สัดส่วน 25.59% คาดว่าหลังกลางปี 2568 มีบริษัทจดทะเบียนทะลุ 1 ล้านราย
//////

ที่มา : https://www.thaigov.go.th/news/contents/details/90530