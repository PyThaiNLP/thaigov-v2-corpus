รัฐบาลไทย-ข่าวทำเนียบรัฐบาล-เปิดกำหนดการ “นายกฯ แพทองธาร” เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 จ.เชียงใหม่และเชียงราย 28 พ.ย. - 1 ธ.ค. 67 นี้


วันเสาร์ที่ 23 พฤศจิกายน 2567
23/11/2567
พิมพ์
เปิดกำหนดการ “นายกฯ แพทองธาร” เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 จ.เชียงใหม่และเชียงราย 28 พ.ย. - 1 ธ.ค. 67 นี้
เปิดกำหนดการ “นายกฯ แพทองธาร” เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 จ.เชียงใหม่และเชียงราย 28 พ.ย. - 1 ธ.ค. 67 นี้
วันนี้ (23 พ.ย. 67) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี เตรียมเดินทางลงพื้นที่จังหวัดเชียงใหม่และเชียงราย เพื่อตรวจราชการ และเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 ในวันที่ 28 พฤศจิกายน - 1 ธันวาคม 2567 ทำให้ต้องเลื่อนการประชุมคณะรัฐมนตรี จากวันอังคารที่ 26 พฤศจิกายน 2567 เป็นวันศุกร์ที่ 29 พฤศจิกายน 2567 โดยมีกำหนดการ ดังนี้
วันที่ 28 พฤศจิกายน 2567 เวลา 20.00 น. นายกรัฐมนตรีพร้อมด้วยคณะเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานนานาชาติเชียงใหม่ จังหวัดเชียงใหม่
วันศุกร์ที่ 29 พฤศจิกายน 2567 เวลาประมาณ 10.00 น. นายกรัฐมนตรีเป็นประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 ณ หอประชุมทีปังกรรัศมีโชติ มหาวิทยาลัยราชภัฏเชียงใหม่ ศูนย์แม่ริม อำเภอแม่ริม จังหวัดเชียงใหม่ จากนั้น เวลาประมาณ 13.30 น. นายกรัฐมนตรีและคณะจะเดินทางต่อไปยังโรง    พลศึกษา 1-2 (Indoor Stadium) สนามกีฬาสมโภชเชียงใหม่ 700 ปี อำเภอแม่ริม จังหวัดเชียงใหม่ เพื่อมอบนโยบายแนวทางการป้องกันและแก้ไขปัญหาหมอกควันไฟป่า และฝุ่นละอองขนาดเล็ก PM2.5 ในพื้นที่ภาคเหนือ ต่อจากนั้นนายกรัฐมนตรีจะเดินทางไปร่วมงาน Northern Coffee Gathering 2024 ณ ศูนย์วัฒนธรรมเชียงใหม่ OLD Chiang Mai อำเภอเมือง จังหวัดเชียงใหม่ ทั้งนี้ ช่วงเย็นนายกรัฐมนตรีจะเป็นประธานในพิธีเปิดงาน CHARMING Chiang Mai 2025 ณ สวนเฉลิมพระเกียรติ 82 พรรษา องค์การบริหารส่วนจังหวัดเชียงใหม่ อำเภอเมือง จังหวัดเชียงใหม่
วันเสาร์ที่ 30 พฤศจิกายน 2567 เวลาประมาณ 09.45 น. นายกรัฐมนตรีจะเดินทางไปเยี่ยมชมศูนย์ศึกษาการพัฒนาห้วยช่องไคร้ อันเนื่องมาจากพระราชดำริ อำเภอดอยสะเก็ด จังหวัดเชียงใหม่ จากนั้น นายกรัฐมนตรีจะเป็นประธานพิธีเปิด “โครงการคนไทยห่างไกลโรคไม่ติดต่อเรื้อรัง NCDs” ณ ศูนย์ประชุมและแสดงสินค้านานาชาติเฉลิมพระเกียรติ 7 รอบพระชนมพรรษา อำเภอเมือง จังหวัดเชียงใหม่ ทั้งนี้ ช่วงบ่าย นายกรัฐมนตรีจะติดตามปัญหายาเสพติด
วันอาทิตย์ที่ 1 ธันวาคม 2567 ณ จังหวัดเชียงราย  นายกรัฐมนตรีจะร่วมประชุมคลังสัญจร ครั้งที่ 1/2567 เพื่อฟื้นฟูพื้นที่เศรษฐกิจ และส่งมอบมาตรการช่วยเหลือลดหย่อน ด้านภาษีต่าง ๆ ให้ประชาชน ณ ด่านศุลกากรแม่สาย อำเภอแม่สาย จังหวัดเชียงราย จากนั้น จะติดตามแผนการขุดลอกแม่น้ำเพื่อแก้ไขปัญหาอุทกภัย อำเภอเมือง  จังหวัดเชียงราย เสร็จแล้ว นายกรัฐมนตรีจะพบปะพี่น้องประชาชนในพื้นที่จังหวัดเชียงราย และมอบบัตรประจำตัวประชาชนแก่บุคคลที่มีปัญหาสถานะทางทะเบียน ณ ศูนย์ประชุมและแสดงสินค้านานาชาติ GMS เชียงราย อำเภอเมือง จังหวัดเชียงราย เสร็จแล้วนายกรัฐมนตรีจะเดินทางกลับกรุงเทพมหานคร
“การเดินทางไปตรวจราชการ รวมถึงการประชุม ครม. สัญจร ครั้งแรก ณ จังหวัดเชียงใหม่ และเชียงราย ของนายกรัฐมนตรีครั้งนี้ มีภารกิจหลายอย่าง ทั้งติดตามปัญหาหมอกควันไฟป่า และฝุ่นละอองขนาดเล็ก PM2.5 ในพื้นที่ภาคเหนือ รวมถึงปัญหายาเสพติดบริเวณชายแดน พร้อมกับเดินหน้าส่งเสริมการท่องเที่ยวภายหลังสถานการณ์อุทกภัย เพื่อสร้างความมั่นใจให้กับประชาชนและนักท่องเที่ยว กระตุ้นเศรษฐกิจภายในพื้นที่ให้เกิดการกระจายรายได้สู่ประชาชน” นายจิรายุ กล่าว

ที่มา : https://www.thaigov.go.th/news/contents/details/90525