รัฐบาลไทย-ข่าวทำเนียบรัฐบาล-“คารม” เผยผลมาตรการกระตุ้นท่องเที่ยวรัฐบาลดัน ทอท. กำไรพุ่ง 118.21%


วันเสาร์ที่ 23 พฤศจิกายน 2567
23/11/2567
พิมพ์
“คารม” เผยผลมาตรการกระตุ้นท่องเที่ยวรัฐบาลดัน ทอท. กำไรพุ่ง 118.21%
“คารม” เผยผลมาตรการกระตุ้นท่องเที่ยวรัฐบาลดัน ทอท. กำไรพุ่ง 118.21%
วันนี้ (23 พ.ย. 67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากผลการขับเคลื่อนมาตรการกระตุ้นการท่องเที่ยวของรัฐบาล ได้ส่งผลบวกต่อธุรกิจการท่องเที่ยว ตลอดจนอุตสาหกรรมการบินในภาพรวม สะท้อนให้เห็นในผลประกอบการของธุรกิจที่เกี่ยวข้อง  เช่นล่าสุด ที่บริษัท ท่าอากาศยานไทย จํากัด (มหาชน) หรือ ทอท. ได้รายงานผลประกอบการปีงบประมาณ 2567 ในรอบ 12 เดือนระหว่างเดือน ต.ค. 2566 ถึงเดือน ก.ย.2567 ณ ท่าอากาศยานทั้ง 6 แห่งของ ทอท.  มีกำไรสุทธิรวมทั้งสิ้น 19,182.39 ล้านบาท เพิ่มขึ้น 10,391.52 ล้านบาท คิดเป็น 118.21% เมื่อเปรียบเทียบกับปีก่อน
ผลกำไรของ ทอท. ที่เกิดขึ้นนั้น มาจากรายได้รวม 67,827.79 ล้านบาท เพิ่มขึ้น 40.01% โดยในจำนวนนี้ส่วนใหญ่เป็นการเพิ่มขึ้นของรายได้จากการขายและการให้บริการ ที่เพิ่มขึ้น 18,980.38 ล้านบาท หรือเพิ่มขึ้น 39.43%  แยกเป็นรายได้เกี่ยวกับกิจการการบินมีจํานวน 31,000.47 ล้านบาท เพิ่มขึ้น 8,734.64 ล้านบาท คิดเป็น 39.23%  และรายได้ที่ไม่เกี่ยวกับกิจการการบินจํานวน 36,120.83 ล้านบาท เพิ่มขึ้น 10,245.74 ล้านบาท หรือเพิ่มขึ้น 39.60%
สำหรับปริมาณการจราจรทางอากาศ ณ ท่าอากาศยานทั้ง 6 แห่งของ ทอท.ของปีงบประมาณ 2567 (ต.ค.2566 - ก.ย. 2567) มีผู้โดยสารมาใช้บริการรวมกว่า 119.29 ล้านคน เพิ่มขึ้น 19.22% เมื่อเทียบกับช่วงเดียวกันของปีก่อน แบ่งเป็น ผู้โดยสารระหว่างประเทศ 72.67 ล้านคน เพิ่มขึ้น 34.82% และผู้โดยสารภายในประเทศ 46.62 ล้านคน เพิ่มขึ้น 1.01% ขณะที่มีเที่ยวบินรวม 732,690 เที่ยวบิน เพิ่มขึ้น 14.5% แบ่งเป็น เที่ยวบินระหว่างประเทศ 416,190 เที่ยวบิน เพิ่มขึ้น 29.63% และเที่ยวบินภายในประเทศ 316,500 เที่ยวบิน ลดลง 0.73%
“จากการคาดการณ์ ปริมาณการจราจรทางอากาศ ณ ท่าอากาศยานทั้ง 6 แห่งของ ทอท.ในปีงบประมาณ 2568 (ต.ค. 2567 - ก.ย. 2568) คาดว่าจะมีผู้โดยสารมาใช้บริการรวมกว่า 129.97 ล้านคน เพิ่มขึ้น 8.95% เมื่อเทียบกับช่วงเดียวกันของปีก่อน แบ่งเป็น ผู้โดยสารระหว่างประเทศประมาณ 78.61 ล้านคน เพิ่มขึ้น 8.17% และผู้โดยสารภายในประเทศประมาณ 51.36 ล้านคน เพิ่มขึ้น 10.18% โดยคาดว่า การเดินทางของผู้โดยสารจะฟื้นตัว 90% จากที่เคยเดินทางเข้าไทยก่อนช่วงโควิด” นายคารม ระบุ

ที่มา : https://www.thaigov.go.th/news/contents/details/90526