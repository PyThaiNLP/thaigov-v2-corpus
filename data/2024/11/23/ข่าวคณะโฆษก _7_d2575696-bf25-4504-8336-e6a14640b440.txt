รัฐบาลไทย-ข่าวทำเนียบรัฐบาล-ศปช.ย้ำเตือน ภาคใต้ฝนยังกระหน่ำต่อเนื่อง...ส่งเจ้าหน้าที่-เครื่องจักรกล เร่งช่วยเหลือประชาชนที่ประสบอุทกภัย


วันเสาร์ที่ 23 พฤศจิกายน 2567
23/11/2567
พิมพ์
ศปช.ย้ำเตือน ภาคใต้ฝนยังกระหน่ำต่อเนื่อง...ส่งเจ้าหน้าที่-เครื่องจักรกล เร่งช่วยเหลือประชาชนที่ประสบอุทกภัย
ศปช.ย้ำเตือน ภาคใต้ฝนยังกระหน่ำต่อเนื่อง...ส่งเจ้าหน้าที่-เครื่องจักรกล เร่งช่วยเหลือประชาชนที่ประสบอุทกภัย
วันนี้ (23 พ.ย. 67) นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) เปิดเผยว่า มรสุมตะวันออกเฉียงเหนือที่พัดปกคลุมอ่าวไทย ภาคใต้ และทะเลอันดามันมีกำลังปานกลางถึงค่อนข้างแรง ทำให้ภาคใต้มีฝนตกหนักถึงหนักมากบริเวณจังหวัดพัทลุง สงขลา ปัตตานี ยะลา นราธิวาส และมีฝนตกหนักบริเวณจังหวัดชุมพร สุราษฎร์ธานี นครศรีธรรมราช ตรัง และสตูล
นายภูมิธรรม เวชยชัย รองนายกรัฐมนตรี และ รมว.กลาโหม ในฐานะ ผอ.ศปช ได้มอบหมายให้กรมป้องกันและบรรเทาสาธารณภัย ประสานจังหวัด องค์กรปกครองส่วนท้องถิ่นและหน่วยงานที่เกี่ยวข้องลงพื้นที่ช่วยเหลือผู้ประสบภัยในพื้นที่ 3 จังหวัด ได้แก่ จ.นครศรีธรรมราช จ.ชุมพร และ จ.พัทลุง อย่างเร่งด่วน พร้อมส่งเจ้าหน้าที่ชุดปฏิบัติการพร้อมเครื่องจักรกลสาธารณภัยบรรเทาความเดือดร้อนของประชาชนที่ได้รับผลกระทบจากอุทกภัย ให้กลับมาดำเนินชีวิตได้ตามปกติโดยเร็วที่สุด รวมถึงจัดเจ้าหน้าที่สำรวจและจัดทำบัญชีความเสียหาย เพื่อดำเนินการให้ความช่วยเหลือตามระเบียบกระทรวงการคลังฯ และระเบียบอื่น ๆ ที่เกี่ยวข้องต่อไป
“สถานการณ์น้ำท่วมในพื้นที่ดังกล่าว ปภ. ได้ประสานงานกับพื้นที่และเข้าช่วยเหลือแล้ว พร้อมส่งเจ้าหน้าที่ชุดปฏิบัติการพร้อมเครื่องจักรกลสาธารณภัยเร่งสูบระบายน้ำออกจากพื้นที่ เพื่อบรรเทาความเดือดร้อนของประชาชน หากต้องการความช่วยเหลือสามารถโทรได้ที่สายด่วน 1567 ตลอด 24 ชม.”
นายจิรายุกล่าวเพิ่มเติมว่า ฝนสะสมในช่วง 24 ชม. ที่ผ่านมา ในภาคใต้ยังคงมีปริมาณมาก (22 พ.ย. 67) โดยเฉพาะบริเวณภาคใต้ฝั่งตะวันออก ที่ อ.เมืองชุมพร จ.ชุมพร ปริมาณฝนมากที่สุด วัดได้ 169.0 มม.
“ขอให้ประชาชนพื้นที่ภาคใต้ตั้งแต่จังหวัดชุมพรลงไป ยังต้องเฝ้าระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม ส่วนบริเวณอ่าวไทยและทะเลอันดามันยังคงมีคลื่นสูง 1 – 2 เมตร ขอให้ชาวเรือเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนองไว้ด้วย”
สำหรับพื้นที่ภาคเหนือยังมีอากาศหนาวเย็น ที่บริเวณยอดดอยอินทนนท์ อ.จอมทอง จ.เชียงใหม่ อุณหภูมิต่ำสุด 7 องศาเซลเซียส
“ขอเชิญชวนประชาชนที่เดินทางไปท่องเที่ยวรับอากาศเย็นในพื้นที่ 17 จังหวัดภาคเหนือ เข้าร่วมโครงการแอ่วเหนือคนละครึ่ง ที่จะได้รับส่วนลดสิทธิ์ละ 400 บาท สามารถนำไปใช้ได้ที่ร้านอาหาร โรงแรม ที่พัก ฯลฯ ซึ่งขณะนี้เหลือเพียง 1,136 สิทธิ์เท่านั้น” นายจิรายุกล่าว
ด้านกรุงเทพมหานครและปริมณฑล อากาศเริ่มอุ่นขึ้นเนื่องจากมวลอากาศเย็นเริ่มแผ่วลง โดยวันนี้อุณหภูมิต่ำสุด 24-26 องศาเซลเซียส อุณหภูมิสูงสุด 33-35 องศาเซลเซียส

ที่มา : https://www.thaigov.go.th/news/contents/details/90533