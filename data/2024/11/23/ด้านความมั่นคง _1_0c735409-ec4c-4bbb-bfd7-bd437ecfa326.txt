รัฐบาลไทย-ข่าวทำเนียบรัฐบาล-ผู้ว่าฯ ชลบุรี สั่งฝ่ายปกครอง สนธิกำลังตำรวจ จับกุมสถานบันเทิงกลางเมืองพัทยา เพื่อป้องปรามการกระทำผิด หวังให้ 


วันเสาร์ที่ 23 พฤศจิกายน 2567
23/11/2567
พิมพ์
ผู้ว่าฯ ชลบุรี สั่งฝ่ายปกครอง สนธิกำลังตำรวจ จับกุมสถานบันเทิงกลางเมืองพัทยา เพื่อป้องปรามการกระทำผิด หวังให้
ผู้ว่าฯ ชลบุรี สั่งฝ่ายปกครอง สนธิกำลังตำรวจ จับกุมสถานบันเทิงกลางเมืองพัทยา เพื่อป้องปรามการกระทำผิด หวังให้ "ชลบุรีเที่ยวสุขใจ ปลอดภัยจากยาเสพติด"
เมื่อวันที่ 23 พฤศจิกายน 2567 เวลา 03.45 น. ภายใต้การอำนวยการของนายธวัชชัย ศรีทอง ผู้ว่าราชการจังหวัดชลบุรี นายชัยพร แพภิรมย์รัตน์ รองผู้ว่าราชการจังหวัดชลบุรี นายอดิเรก อุ่นโอสถ ปลัดจังหวัดชลบุรี มอบหมายให้ จ่าเอกพิทยา ก่อแก้ว ปลัดอำเภอบางละมุง รักษาการในตำแหน่งนายอำเภอบางละมุง และว่าที่ ร.ต. ชลธิศ เลยานนท์ ป้องกันจังหวัดชลบุรี พร้อมด้วย เจ้าหน้าที่ตำรวจ สภ.เมืองพัทยา เจ้าหน้าที่ ศอ.ปส.จ.ชบ. สมาชิก อส. กองร้อยบริการและบังคับการจังหวัดชลบุรี และสมาชิก อส. อ.บางละมุง ปฏิบัติการปิดล้อมตรวจค้นสถานประกอบการคล้ายสถานบริการ ร้านทองหล่อ 8 พัทยา ตำบลหนองปรือ อำเภอบางละมุง จังหวัดชลบุรี
โดยพบว่ามีการกระทำความผิด ดังนี้ 1. เปิดสถานบริการโดยไม่ได้รับอนุญาต 2. ส่งเสริมการขายเครื่องดื่มแอลกอฮอล์ โดยวิธีการลดราคาเพื่อประโยชน์ในการส่งเสริมการขาย ตามมาตรา 30 (3) แห่งพระราชบัญญัติควบคุมเครื่องดื่มแอลกอฮอล์ พ.ศ. 2551 และ 3. จำหน่ายสุราโดยไม่ได้รับอนุญาต ทั้งนี้ ได้ทำการตรวจปัสสาวะหาสารเสพติด ผู้ใช้บริการและพนักงาน จำนวน 60 ราย พบนักท่องเที่ยวมีสารเสพติด จำนวน 3 ราย จึงได้ทำบันทึกจับกุม และนำส่งพนักงานสอบสวน สภ.เมืองพัทยา ดำเนินคดีต่อไป
นายธวัชชัย ศรีทอง ผู้ว่าราชการจังหวัดชลบุรี ในฐานะผู้อำนวยการศูนย์อำนวยการป้องกันและปราบปรามยาเสพติดจังหวัด (ศอ.ปส.จ.ชบ.) จังหวัดชลบุรี ได้ให้ความสำคัญและบูรณาการสนธิกำลังส่วนราชการ ทั้งตำรวจภูธรจังหวัดชลบุรีศูนย์ปฏิบัติการป้องกันและปราบปรามยาเสพติดอำเภอ สำนักงานสาธารณสุขจังหวัดชลบุรีองค์การบริหารส่วนจังหวัดชลบุรี สำนักงาน ป.ป.ส.ภาค 2 และสำนักงานคุมประพฤติจังหวัดชลบุรี ร่วมกันขับเคลื่อนกิจกรรมหลักเพื่อลดปัญหายาเสพติดเร่งด่วนในการลดความเดือดร้อนของประชาชนจากปัญหายาเสพติด โดยการบังคับใช้กฎหมายอย่างเด็ดขาดกับผู้ที่เกี่ยวข้องกับยาเสพติดทุกกรณีทั้งปราบปรามเครือข่ายการค้ารายสำคัญ นักค้าในพื้นที่ การจัดระเบียบสังคมในสถานบันเทิง สถานประกอบการการลดจำนวนผู้เสพ/ผู้ติดยาเสพติด การลดปัญหาผู้มีอาการทางจิตเวชจากยาเสพติดในหมู่บ้าน/ชุมชน รวมทั้งการขับเคลื่อนและพัฒนาศูนย์ฟื้นฟูสภาพทางสังคมในจังหวัดชลบุรีสาขาองค์กรปกครองส่วนท้องถิ่นเพิ่มขึ้น เพื่อให้หมู่บ้าน/ชุมชนมีความปลอดภัยจากปัญหายาเสพติด เพื่อสร้างความเชื่อมั่น ความปลอดภัยมาสู่ประชาชน และการนำผู้ที่เกี่ยวข้องกับยาเสพติดออกจากวงจรยาเสพติดอย่างถาวร ภายใต้แนวทาง “ชลบุรี เที่ยวสุขใจ ปลอดภัยจาก ยาเสพติด”
สำหรับการปฏิบัติการในครั้งนี้ ได้นำนโยบายของนายอนุทิน ชาญวีรกูล รองนายกรัฐมนตรีและรมว.มหาดไทย บูรณาการร่วมกับกองบัญชาการตำรวจปราบปรามยาเสพติด เพื่อมุ่งแก้ไขปัญหายาเสพติด เร่งรัดการดำเนินงานป้องกันและปราบปรามยาเสพติดอย่างจริงจัง รวดเร็ว และเป็นรูปธรรม ด้วยการทำการสืบสวนข้อมูลสถานประกอบการและสถานบันเทิงผิดกฎหมายทั่วทั้งประเทศตามนโยบายการจัดระเบียบสังคม

ที่มา : https://www.thaigov.go.th/news/contents/details/90529