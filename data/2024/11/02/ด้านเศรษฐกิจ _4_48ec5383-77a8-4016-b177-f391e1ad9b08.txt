รัฐบาลไทย-ข่าวทำเนียบรัฐบาล-รมว.เอกนัฏ หารือ บริษัท บีเอ็มดับเบิ้ลยู กรุ๊ป ประเทศไทย เสนอปรับแนวทางการผลิตอุตสาหกรรมยานยนต์ในไทยให้สอดคล้องกับสถานการณ์เศรษฐกิจ


วันเสาร์ที่ 2 พฤศจิกายน 2567
02/11/2567
พิมพ์
รมว.เอกนัฏ หารือ บริษัท บีเอ็มดับเบิ้ลยู กรุ๊ป ประเทศไทย เสนอปรับแนวทางการผลิตอุตสาหกรรมยานยนต์ในไทยให้สอดคล้องกับสถานการณ์เศรษฐกิจ
รมว.เอกนัฏ หารือ บริษัท บีเอ็มดับเบิ้ลยู กรุ๊ป ประเทศไทย เสนอปรับแนวทางการผลิตอุตสาหกรรมยานยนต์ในไทยให้สอดคล้องกับสถานการณ์เศรษฐกิจ
31 ตุลาคม 2567 - นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมหารือกับ นายเรเน่ แกฮาร์ด ประธานและประธานเจ้าหน้าที่บริหาร บริษัท บีเอ็มดับเบิ้ลยู กรุ๊ป ประเทศไทย นายสเวน ฮ็อฟเดน ประธานเจ้าหน้าที่ฝ่ายบริหารการเงิน บริษัท บีเอ็มดับเบิ้ลยู กรุ๊ป ประเทศไทย และคณะ โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นางสาวชนกนันท์ ศุภศิริ คณะทำงานรัฐมนตรีว่าการกระทรวงอุตสาหกรรม และผู้บริหารกระทรวงอุตสาหกรรมเข้าร่วมด้วย ณ ห้องประชุมชุณหะวัณ ชั้น 3 อาคาร สปอ.
รัฐมนตรีว่าการกระทรวงอุตสาหกรรม เปิดเผยว่า มีความยินดีในโอกาสที่ได้พบปะหารือกับทาง บริษัท บีเอ็มดับเบิ้ลยู กรุ๊ป ประเทศไทย โดยบริษัทฯ ได้เข้ามาแนะนำกิจการและรายงานแผนการดำเนินกิจการ พร้อมทั้งหารือด้านสถานการณ์ของอุตสาหกรรมยานยนต์ในประเทศไทยที่มีการชะลอตัว ทำให้ผู้ประกอบการหลายรายเกิดความกังวล จึงอยากเสนอให้ทางกระทรวงอุตสาหกรรมปรับเงื่อนไขการผลิตตามประกาศกระบวนการผลิตที่เป็นสาระสำคัญในเขตประกอบการเสรี (Freezone) ให้ลดปริมาณการผลิตขั้นต่ำลง ซึ่งทางกระทรวงฯ จะนำประเด็นในวันนี้ไปหารือไปกับผู้เกี่ยวข้องเพื่อพิจารณาหาแนวทางที่เหมาะสมช่วยเหลือผู้ประกอบการ ทั้งรายเล็ก รายใหญ่ ให้สามารถดำเนินกิจการต่อไปพร้อมขับเคลื่อนเศรษฐกิจไทยไปด้วยกัน

ที่มา : https://www.thaigov.go.th/news/contents/details/89798