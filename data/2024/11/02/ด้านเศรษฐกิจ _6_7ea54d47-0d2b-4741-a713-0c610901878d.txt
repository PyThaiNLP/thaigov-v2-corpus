รัฐบาลไทย-ข่าวทำเนียบรัฐบาล-"OTAGAI" ดีพร้อม ขานรับนโยบาย "รมต.เอกนัฏ" คิกออฟผู้ประกอบการไทยเร่งเสริมศักยภาพและเชื่อมโยงเครือข่าย กรุยทางธุรกิจ ไทย-ญี่ปุ่น สู่ตลาดสากล


วันเสาร์ที่ 2 พฤศจิกายน 2567
02/11/2567
พิมพ์
"OTAGAI" ดีพร้อม ขานรับนโยบาย "รมต.เอกนัฏ" คิกออฟผู้ประกอบการไทยเร่งเสริมศักยภาพและเชื่อมโยงเครือข่าย กรุยทางธุรกิจ ไทย-ญี่ปุ่น สู่ตลาดสากล
"OTAGAI" ดีพร้อม ขานรับนโยบาย "รมต.เอกนัฏ" คิกออฟผู้ประกอบการไทยเร่งเสริมศักยภาพและเชื่อมโยงเครือข่าย กรุยทางธุรกิจ ไทย-ญี่ปุ่น สู่ตลาดสากล
กรุงเทพฯ 30 ตุลาคม 2567 – นางสาวณัฏฐิญา เนตยสุภา รองปลัดกระทรวงอุตสาหกรรม รักษาราชการแทน อธิบดีกรมส่งเสริมอุตสาหกรรม ให้การต้อนรับนายนากานิชิ มิตสึรุ (Mr. NAKANISHI Mitsuru) ประธานศูนย์ส่งเสริมวิสาหกิจขนาดกลางและขนาดย่อมแห่งมหานครโตเกียว ประเทศญี่ปุ่น (Tokyo SME Support Center Japan) และคณะ พร้อมด้วย นางสาวนูมาจิริ ยูมิ (Ms. NUMAJIRI Yumi) ผู้ช่วยทูตพาณิชย์ สถานเอกอัครราชทูตญี่ปุ่นประจำประเทศไทย โดยมีนายวัชรุน จุ้ยจำลอง นางดวงดาว ขาวเจริญ รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ดีพร้อม (DIPROM) เข้าร่วม ณ ห้องประชุม 301 ชั้น 3 อาคารกองพัฒนานวัตกรรมและเทคโนโลยีอุตสาหกรรม กรมส่งเสริมอุตสาหกรรม ถนนพระรามที่ 4
นางสาวณัฏฐิญา เนตยสุภา รองปลัดกระทรวงอุตสาหกรรม รักษาราชการแทน อธิบดีกรมส่งเสริมอุตสาหกรรม กล่าวว่า ความร่วมมือกับกระทรวงเศรษฐกิจ การค้า และอุตสาหกรรม หรือ METI ที่ได้ร่วมลงนามใน MOU และแลกเปลี่ยนกรอบการทำงาน (Framework) ถึง 6 ครั้ง ระหว่างปี 2560 - ปัจจุบัน เพื่อพัฒนากลุ่มอุตสาหกรรมเป้าหมายที่ทั้งสองประเทศให้ความสำคัญผ่านโครงการต่าง ๆ เช่น LASI (Lean Automation System Integrator) LIPE (Lean IoT Plant Management and Execution) และ SMST (Smart Monodzukuri Support Team for Thailand) และ DXSP (Digital Transformation Service Provider) นอกจากนี้ ภาคอุตสาหกรรมต้องปรับตัวไปสู่ Industry 5.0 ซึ่งจะเน้นการทำงานระหว่างเทคโนโลยีกับคนมากขึ้น จึงจำเป็นที่ต้องมีการพัฒนาทักษะให้กับคนทุกระดับในองค์กร และนอกจากอุตสาหกรรมยานยนต์แล้วยังคำนึงถึงการปรับเปลี่ยนอุตสาหกรรม ตลอดจนอุตสาหกรรมที่เกี่ยวข้องกับสุขภาพ เช่น Medical Hub Functional Food จึงเป็นโอกาสที่ดีที่จะได้ร่วมมือแลกเปลี่ยนองค์ความรู้และเทคโนโลยี ซึ่งเป็นเรื่องที่ญี่ปุ่นมีความเชี่ยวชาญ
นางสาวณัฏฐิญา กล่าวเพิ่มเติมว่า ศูนย์ส่งเสริมวิสาหกิจขนาดกลางและขนาดย่อมแห่งมหานครโตเกียว (Tokyo SME Support Center) และดีพร้อม ได้สานต่อความร่วมมือและมีการจัดกิจกรรมร่วมกันมาโดยตลอด เพื่อการส่งเสริม สนับสนุน และพัฒนาอุตสาหกรรมและเชื่อมโยง SMEs ของไทยและโตเกียว โดยเมื่อวานนี้ วันที่ 29 ตุลาคม 2567 Tokyo SME Support Center ได้จัดงาน Tokyo-Thailand Green Tech Business Connecting 2024: Sustainability and Productivity เพื่อให้ข้อมูลเกี่ยวกับเทคโนโลยีด้านการเกษตรและอาหารที่เป็นมิตรต่อสิ่งแวดล้อม รวมถึงเสริมสร้างความร่วมมือระหว่างบริษัทญี่ปุ่นและไทยผ่านการสร้างเครือข่ายกับธุรกิจสตาร์ทอัพ เพื่อแลกเปลี่ยนความคิดเห็นและข้อมูลทางธุรกิจ รวมถึงนำเสนอแนวคิดเทคโนโลยีและนวัตกรรมใหม่ ๆ ปัจจุบันภาคอุตสาหกรรมมีแนวโน้มปรับตัวไปสู่อุตสาหกรรมใหม่ เช่น อุตสาหกรรมยานยนต์เปลี่ยนไปสู่อุตสาหกรรมป้องกันประเทศ อุตสาหกรรมเครื่องมือแพทย์ ซึ่งทางประเทศญี่ปุ่นมีความเชี่ยวชาญ จึงเป็นโอกาสที่จะร่วมมือกันต่อไปในอนาคต
นอกจากนี้ นางสาวณัฏฐิญา เนตยสุภา รองปลัดกระทรวงอุตสาหกรรม รักษาราชการแทน อธิบดีกรมส่งเสริมอุตสาหกรรม ได้ให้เกียรติเป็นประธานเปิดกิจกรรมการฝึกอบรมถ่ายทอดองค์ความรู้และยกระดับผู้ประกอบการไทยสู่ตลาดสากล” รุ่นที่ 1 ภายใต้โครงการพัฒนาศักยภาพและเชื่อมโยงเครือข่ายเพื่อโอกาสการขยายธุรกิจไทย – ญี่ปุ่น ตามแนวทาง OTAGAI (The OTAGAI Forum of TH – JP Business Network) ประจำปีงบประมาณ พ.ศ. 2567 เมื่อวันที่ 28 ตุลาคม ที่ผ่านมา เพื่อพัฒนาศักยภาพและเชื่อมโยงเครือข่ายเพื่อโอกาสการขยายธุรกิจไทย – ญี่ปุ่น ตามนโยบาย "ปฏิรูปอุตสาหกรรม" ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ด้วยการสร้างความเท่าเทียมในการแข่งขันของ SME ไทย โดย “Save อุตสาหกรรมไทย” ซึ่งมีความสำคัญต่อระบบเศรษฐกิจของประเทศ ซึ่งกิจกรรมตามแนวทาง OTAGAI เป็นการถ่ายทอดองค์ความรู้และเตรียมความพร้อมให้แก่ผู้ประกอบการในอุตสาหกรรมยานยนต์ อาหารแปรรูป ซึ่งส่งเสริมให้เกิดการเชื่อมโยงเครือข่ายและขยายธุรกิจสู่ตลาดสากล นางสาวณัฏฐิญา กล่าวทิ้งท้าย

ที่มา : https://www.thaigov.go.th/news/contents/details/89800