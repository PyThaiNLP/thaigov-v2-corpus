รัฐบาลไทย-ข่าวทำเนียบรัฐบาล-รมว.เอกนัฏ ถก บ.เมอร์เซเดส-เบนซ์ หารือแนวทางการพัฒนาอุตสาหกรรมยานยนต์ในไทยให้เหมาะสมกับการเปลี่ยนผ่านไปสู่ยานยนต์สมัยใหม่


วันเสาร์ที่ 2 พฤศจิกายน 2567
02/11/2567
พิมพ์
รมว.เอกนัฏ ถก บ.เมอร์เซเดส-เบนซ์ หารือแนวทางการพัฒนาอุตสาหกรรมยานยนต์ในไทยให้เหมาะสมกับการเปลี่ยนผ่านไปสู่ยานยนต์สมัยใหม่
รมว.เอกนัฏ ถก บ.เมอร์เซเดส-เบนซ์ หารือแนวทางการพัฒนาอุตสาหกรรมยานยนต์ในไทยให้เหมาะสมกับการเปลี่ยนผ่านไปสู่ยานยนต์สมัยใหม่
30 ตุลาคม 2567 - นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมหารือกับ นางซากรี ซาร์ดีน หัวหน้าการตลาดและการขายต่างประเทศ บริษัท เมอร์เซเดส-เบนซ์ เอจี สหพันธ์สาธารณรัฐเยอรมนี นายมาร์ทิน ชเวงค์ ประธานเจ้าหน้าที่บริหารและกรรมการผู้จัดการใหญ่ บริษัท เมอร์เซเดส-เบนซ์ (ประเทศไทย) จำกัด และคณะ โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม และผู้บริหารกระทรวงอุตสาหกรรมเข้าร่วมด้วย ณ ห้องประชุมชุณหะวัณ ชั้น 3 อาคาร สปอ.
รัฐมนตรีว่าการกระทรวงอุตสาหกรรม เปิดเผยว่า ยินดีที่มีโอกาสได้พบปะหารือกับทางคณะผู้บริหารของบริษัท เมอร์เซเดส-เบนซ์ เอจี สหพันธ์สาธารณรัฐเยอรมนี และบริษัท เมอร์เซเดส-เบนซ์ (ประเทศไทย) จำกัดที่มา พบและหารือการกำหนดนโยบายด้านการพัฒนาอุตสาหกรรมยานยนต์ของกระทรวงอุตสาหกรรม พร้อมรายงานสถานการณ์ของทางบริษัทฯ รวมทั้งหารือข้อกังวลเกี่ยวกับเงื่อนไขการผลิตตามประกาศกระบวนการผลิตที่เป็นสาระสำคัญในเขตประการการเสรี (Freezone) ของสำนักงานเศรษฐกิจอุตสาหกรรม (สศอ.) เนื่องจากในปัจจุบันสถานการณ์ยอดจำหน่ายรถยนต์ในประเทศไทยลดลง ซึ่งส่งผลกระทบโดยตรงต่อผู้ผลิตรถยนต์หรู (Premium Brand) ที่เป็นตลาดเฉพาะ ซึ่งทางกระทรวงอุตสาหกรรมรับทราบสถานการณ์ และข้อกังวลของทางบริษัทฯ และจะเร่งหารือกับผู้ที่เกี่ยวข้องและคำนึงถึงผลกระทบ แผนการลงทุน และแนวทางการเปลี่ยนผ่านไปสู่ยานยนต์สมัยใหม่เพื่อพิจารณามาตรการช่วยเหลือที่เหมาะสม และเป็นประโยชน์ต่อภาคอุตสาหกรรมต่อไป

ที่มา : https://www.thaigov.go.th/news/contents/details/89796