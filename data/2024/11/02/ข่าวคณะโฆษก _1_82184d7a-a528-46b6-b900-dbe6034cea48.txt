รัฐบาลไทย-ข่าวทำเนียบรัฐบาล-นายกฯติดตามช่วยเหลือเชียงราย แม่สายต่อเนื่องแม้จะคืนพื้นที่แล้ว สั่งส่วนราชการเก็บตก


วันเสาร์ที่ 2 พฤศจิกายน 2567
02/11/2567
พิมพ์
นายกฯติดตามช่วยเหลือเชียงราย แม่สายต่อเนื่องแม้จะคืนพื้นที่แล้ว สั่งส่วนราชการเก็บตก
ขณะที่ พม.พบขอความช่วยเหลือเร่งแก้ไขทันที
ด้านกรมอุตุฯแจ้งหนาวมาแล้ว เหนืออีสานลงอีก 2–4 องศา
วันเสาร์ 2 พฤศจิกายน พ.ศ. 2567 เวลา 14:00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช.เปิดเผยว่า นายกรัฐมนตรี ได้สั่งการให้ ส่วนราชการในพื้นที่ ศปช.ส่วนหน้า แม้จะปิดไปแล้ว แต่ขอให้ส่วนราชการในพื้นที่ประจำ ออกสำรวจและเก็บตกในพื้นที่ ที่อาจต้องการความช่วยเหลือโดยเฉพาะประชาชนกลุ่มเปราะบาง หรือผู้สูงอายุ
ล่าสุด ศปช.ได้รับรายงานจาก นายอนุกูล ปีดแก้ว ปลัดกระทรวงพัฒนาสังคมและความมั่นคงของมนุษย์ ว่าสำนักงานพัฒนาสังคมและความมั่นคงของมนุษย์จังหวัดเชียงราย(พมจ.ชร)ได้รับการร้องขอจากกับมูลนิธิกระจกเงาที่เข้าไปปรับปรุงซ่อมแซมบ้านให้ผู้สูงอายุ ในพื้นที่ชุมชนเกาะทราย อำเภอแม่สาย จังหวัดเชียงราย คือ บ้านของนางจันทร์แสง หมื่นยอง อายุ 64 ปี บ้านได้รับความเสียหายบางส่วน จากอุทกภัยประตูหน้าต่างเสียหาย ห้องครัวและห้องน้ำเสียหายทั้งหมด โดยมูลนิธิฯ ได้ขอให้ พมจ.ชร.และเทศบาลตำบลแม่สายเข้าซ่อมแซมและสร้างห้องน้ำใหม่ ซึ่ง พมจ.ชร.พร้อมให้ความช่วยเหลือทันทีโดยขอทางช่างของมูลนิธิกระจกเงา ประมาณการรายการวัสดุอุปกรณ์ที่จะต้องใช้สร้างห้องน้ำ เพื่อจะได้ประสาน ปภ.จังหวัด ในการให้ความช่วยเหลือต่อไป
ส่วนสถานการณ์อากาศและการคาดการณ์พื้นที่เสี่ยงภัยนั้นล่าสุด กรมอุตุนิยมวิทยา แจ้งเตือนอากาศแปรปรวนตอนบน และฝนตกหนักถึงหนักมากในภาคใต้ ตั้งแต่วันนี้ถึงวันที่ 6 พฤศจิกายน 2567 อุณหภูมิจะลดลง ภาคเหนือและภาคตะวันออกเฉียงเหนือ อุณหภูมิจะลดลง 2–4 องศาเซลเซียส ส่วนบริเวณยอดดอยและยอดภูมีอากาศหนาว สำหรับภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ตอนบน อุณหภูมิจะลดลง 1–3 องศาเซลเซียส
“จากสภาพอากาศแปรปรวนที่เกิดขึ้นขอให้พี่น้องประชาชนภาคเหนือและภาคอีสานดูแลรักษาสุขภาพ เนื่องจากสภาพอากาศที่หนาวเย็นลง อากาศแห้งและลมแรง อาจเป็นปัจจัยที่ทำให้เกิดอัคคีภัย ขณะที่ภาคใต้ ตอนกลางโดยเฉพาะพื้นทึ่เกษตรควรระวังความเสียหายที่จะเกิดต่อผลผลิตทางการเกษตรเพราะภาคใต้มีฝนตกหนักถึงหนักมากบางแห่ง“
ทั้งนี้จังหวัดที่คาดว่าจะมีฝนตกหนักถึงหนักมากในวันที่ 3-4 พฤศจิกายน 2567  ตั้งแต่จังหวัดประจวบคีรีขันธ์ ชุมพร สุราษฎร์ธานี นครศรีธรรมราช ระนองและพังงา ขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือสายด่วนพยากรณ์อากาศ 1182 ได้ตลอด 24 ชั่วโมง

ที่มา : https://www.thaigov.go.th/news/contents/details/89794