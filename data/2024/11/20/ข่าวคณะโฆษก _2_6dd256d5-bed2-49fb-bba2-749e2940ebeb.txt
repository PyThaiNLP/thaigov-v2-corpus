รัฐบาลไทย-ข่าวทำเนียบรัฐบาล-“คารม” เผย บอร์ด สปสช. เห็นชอบ “ข้อเสนอพัฒนาระบบมาตรฐานและคุณภาพของนโยบายล้างไต จากบอร์ดควบคุมฯ” เพิ่มสัดส่วนผู้ป่วยล้างไตผ่านช่องท้องรายใหม่ ร้อยละ 50 


วันพุธที่ 20 พฤศจิกายน 2567
20/11/2567
พิมพ์
“คารม” เผย บอร์ด สปสช. เห็นชอบ “ข้อเสนอพัฒนาระบบมาตรฐานและคุณภาพของนโยบายล้างไต จากบอร์ดควบคุมฯ” เพิ่มสัดส่วนผู้ป่วยล้างไตผ่านช่องท้องรายใหม่ ร้อยละ 50
“คารม” เผย บอร์ด สปสช. เห็นชอบ “ข้อเสนอพัฒนาระบบมาตรฐานและคุณภาพของนโยบายล้างไต จากบอร์ดควบคุมฯ” เพิ่มสัดส่วนผู้ป่วยล้างไตผ่านช่องท้องรายใหม่ ร้อยละ 50 ดูแลผู้ป่วยไตวายเรื้อรังมีความยั่งยืน
วันที่ 20 พ.ย. 2567 เวลา 10.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะกรรมการหลักประกันสุขภาพแห่งชาติ (บอร์ด สปสช.) มีมติเห็นชอบในหลักการ “ข้อเสนอการพัฒนาระบบมาตรฐานและคุณภาพของนโยบายล้างไต ภายใต้ระบบหลักประกันสุขภาพแห่งชาติ (บัตรทอง 30) จากคณะกรรมการควบคุมคุณภาพและมาตรฐานบริการสาธารณสุข” ซึ่งเป็นการเห็นชอบทั้งการเพิ่มสัดส่วนบริการล้างไตทางช่องท้องในผู้ป่วยไตวายเรื้อรังระยะสุดท้ายรายใหม่ให้ได้อย่างน้อยร้อยละ 50 การควบคุมค่าบริการผู้ป่วยไตวายเรื้อรังให้ไม่เกินร้อยละ 12 ของงบประมาณบัตรทองในระยะเวลา 5 ปี หรือไม่เกินร้อยละ 15 ในระยะเวลา 10 ปี และการลดจำนวนผู้ป่วยไตวายเรื้อรังรายใหม่ที่เลือกวิธีล้างไตให้ต่ำกว่าจำนวน 1.6 แสนรายในระยะเวลาเวลา 10 ปี โดยการป้องกันและการชะลอไตวายเรื้อรังในระยะยาว
พร้อมกันนี้ บอร์ด สปสช. ได้เห็นชอบให้นำ “นโยบายล้างไตทางช่องท้องวิธีแรก” (PD First) กลับมาใช้และให้ดำเนินการโดยทันที เนื่องจากตั้งแต่ปี 2565 จากการติดตามข้อมูลผู้ป่วยล้างไตในระบบพบว่า มีผู้ป่วยฟอกไตมีจำนวนเพิ่มขึ้น ขณะที่ผู้ป่วยล้างไตผ่านช่องท้องมีจำนวนลดลด โดยข้อมูลการเสียชีวิตพบว่า ผู้ป่วยฟอกไตมีอัตราเสียชีวิตเพิ่มขึ้นอย่างมาก ประมาณ 5,500 คนในช่วง 2 ปี ถือว่าเป็นจำนวนมากกว่าที่ควรจะเป็น ขณะที่การล้างไตผ่านช่องท้องอัตราการเสียชีวิตยังคงเดิม ขณะที่ด้านการใช้ทรัพยากรดูแล ผู้ป่วยฟอกไตใช้ทรัพยากรการดูแลที่มากกว่าผู้ป่วยล้างไตผ่านช่องท้อง จะส่งผลให้ค่าบริการบำบัดทดแทนไตในระบบเพิ่มขึ้นจากร้อยละ 9 ของงบประมาณบัตรทองในปัจจุบัน เป็นร้อยละ 20 และร้อยละ 30 ในอีก 5 ปี และ 10 ปีข้างหน้า นอกจากนี้ บอร์ด สปสช. ยังกำหนดให้งบบริการบำบัดทดแทนไตเป็นแบบปิด (Global Budget) เช่น กำหนดวงเงินให้ไม่เกินร้อยละ 10 ของงบจัดบริการของกองทุนบัตรทอง ในปีงบประมาณ 2568 ฯลฯ ทั้งหมดนี้เพื่อให้ระบบการดูแลผู้ป่วยไตวายเรื้อรังมีความยั่งยืน

ที่มา : https://www.thaigov.go.th/news/contents/details/90413