รัฐบาลไทย-ข่าวทำเนียบรัฐบาล-กรมการจัดหางาน ยืนยัน ไม่ “ล็อกสเปก” บริษัททำประกันสุขภาพแรงงานต่างชาติ


วันพุธที่ 20 พฤศจิกายน 2567
20/11/2567
พิมพ์
กรมการจัดหางาน ยืนยัน ไม่ “ล็อกสเปก” บริษัททำประกันสุขภาพแรงงานต่างชาติ
กรมการจัดหางาน แจง ไม่ “ล็อกสเปก” ทำประกันสุขภาพแรงงาน 4 สัญชาติ ยืนยันมีหลักเกณฑ์การกำหนดมาตรฐานบริษัทประกันภัยที่มั่นคง กำหนดระยะเวลาเหมาะสม
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีที่มีสื่อมวลชน นำเสนอข่าวถึงข้อกังวลเกี่ยวกับการ “ล็อกสเปก” ในการทำประกันสุขภาพสำหรับคนต่างชาติที่จะขอใบอนุญาตทำงานในประเทศไทยว่าอาจทำให้มีเพียง 2 - 3 บริษัทที่ได้รับประโยชน์ อีกทั้ง ยังกำหนดระยะเวลาให้ยื่นความจำนงเพื่อดำเนินการประกันสุขภาพคนต่างชาติเพียงวันเดียวเท่านั้น เกี่ยวกับเรื่องนี้ กรมการจัดหางาน ขอชี้แจงว่า การดำเนินการประกันสุขภาพแรงงานต่างชาติ ดังกล่าว กรมการจัดหางานดำเนินการตามมติ ครม. เมื่อวันที่ 24 กันยายน 2567 ที่กำหนดให้
คนต่างชาติ สัญชาติกัมพูชา ลาว เมียนมา และเวียดนาม ซื้อประกันสุขภาพกับโรงพยาบาลของรัฐหรือบริษัทประกันภัยตามกฎหมายว่าด้วยการประกันวินาศภัยที่มีสถานะมั่นคงตามหลักเกณฑ์ที่กรมการจัดหางานกำหนด ดังนั้น
กรมการจัดหางานจึงได้ตั้งคณะทำงานเพื่อกำหนดมาตรฐานด้านความมั่นคงของบริษัทประกัน ซึ่งบริษัทประกันภัย
ทุกบริษัทที่ได้มาตรฐานตามกำหนด สามารถขอเข้าเชื่อมโยงระบบกับกรมการจัดหางานได้ ทั้งนี้ได้กำหนดระยะเวลา
ในการยื่น ตั้งแต่วันที่ 11 - 19 พฤศจิกายน 2567 จึงขอยืนยันไม่มีการล็อกสเปกบริษัทประกันภัยที่รับประกันสุขภาพให้กับแรงงานต่างชาติ เนื่องจากไม่ใช่การดำเนินการจัดซื้อจัดจ้าง กรมการจัดหางานเป็นเพียงผู้กำหนดหลักเกณฑ์
ของบริษัทประกันตามกฎหมายว่าด้วยการประกันวินาศภัยฯ เท่านั้น นอกจากนี้กรมฯ จะประชาสัมพันธ์รายชื่อบริษัทประกันภัยทุกรายที่มีคุณสมบัติตามเกณฑ์ให้บริษัทผู้ยื่นความจำนงทราบเพื่อความโปร่งใส
นายสมชาย กล่าวต่อว่า ทั้งนี้กรมการจัดหางานได้มีหนังสือแจ้งหลักเกณฑ์ฯ ให้บริษัทประกันภัยทราบ
โดยทั่วกันแล้ว สำหรับบริษัทที่มีคุณสมบัติตามหลักเกณฑ์ กรมการจัดหางานจะทำการเชื่อมโยงข้อมูลการประกันสุขภาพ และประชาสัมพันธ์รายชื่อบริษัทให้นายจ้างและแรงงานต่างชาติที่ประสงค์จะซื้อประกันสุขภาพทราบต่อไป

ที่มา : https://www.thaigov.go.th/news/contents/details/90406