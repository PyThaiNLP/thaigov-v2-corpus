รัฐบาลไทย-ข่าวทำเนียบรัฐบาล-“อนุกูล” รองโฆษกรัฐบาล  เผยดัชนีความเชื่อมั่นชายแดนใต้ ไตรมาส 3 ปี 67 ดีขึ้น  ราคาผลไม้ขยับเพิ่ม ผลจากมาตรการกระตุ้นเศรษฐกิจภาครัฐ  


วันพุธที่ 20 พฤศจิกายน 2567
20/11/2567
พิมพ์
“อนุกูล” รองโฆษกรัฐบาล  เผยดัชนีความเชื่อมั่นชายแดนใต้ ไตรมาส 3 ปี 67 ดีขึ้น  ราคาผลไม้ขยับเพิ่ม ผลจากมาตรการกระตุ้นเศรษฐกิจภาครัฐ
“อนุกูล” รองโฆษกรัฐบาล  เผยดัชนีความเชื่อมั่นชายแดนใต้ ไตรมาส 3 ปี 67 ดีขึ้น  ราคาผลไม้ขยับเพิ่ม ผลจากมาตรการกระตุ้นเศรษฐกิจภาครัฐ
วันนี้ (20 พฤศจิกายน 2567) เวลา 17.00 น. นายอนุกูล  พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ดัชนีความเชื่อมั่นจังหวัดชายแดนใต้ ไตรมาส 3 ปี 2567 ปรับตัวดีขึ้นโดยรวม อยู่ที่ 56.29 จากไตรมาสก่อนที่ระดับ 55.56  ความเชื่อมั่นด้านเศรษฐกิจมาอยู่ที่ระดับ 56.81 จาก 56.17 ด้านสังคมมาอยู่ที่ระดับ 53.28 จาก 53.05 เนื่องด้วย จากการขยายตัวของนักท่องเที่ยวที่เดินทางข้ามพรมแดน ซึ่งตรงกับวันหยุดยาวของประเทศมาเลเซีย ประกอบกับ มาตรการกระตุ้นเศรษฐกิจของภาครัฐทั่วประเทศ พร้อมทั้งช่วงฤดูกาลผลไม้ออกสู่ตลาดและราคาพืชเศรษฐกิจสำคัญมีการปรับตัว เพิ่มขึ้น  โดยผลการสำรวจพบว่า ประชาชนในจังหวัดสตูล มีความเชื่อมั่นโดยรวมสูงสุดขึ้นเป็นอันดับต้น วัดได้อยู่ที่ 61.14 จากความเชื่อมั่นด้านความั่นคงอยู่ในระดับสูงกว่าจังหวัดอื่น ๆ  และรองมาได้แก่ จังหวัดสงขลา ระดับ 58.21 ยะลา ระดับ 55.03 ปัตตานี ระดับ 55.00 และนราธิวาส 54.92
“ผลสำรวจปัญหาโดยรวมของจังหวัดชายแดนใต้ ส่วนใหญ่อยู่ที่ระดับเดิม เมื่อเทียบกับไตรมาสก่อนหน้า โดยประเด็นที่ประชาชนมีความกังวลมากที่สุด 3 อันดับแรก คือ ปัญหาภาระค่าครองชีพสูง รายได้ไม่เพียงพอ (ทุกจังหวัด) และปัญหายาเสพติด (โดยเฉพาะจังหวัดสตูล และนราธิวาส) ซึ่งสอดคล้องกับผลสำรวจความต้องการความช่วยเหลือจากภาครัฐให้ช่วยเข้ามาแก้ไขปัญหาเรื่องดังกล่าวด้วยเช่นเดียวกัน”
“รัฐบาลเดินหน้าร่วมมือกับหน่วยงานที่เกี่ยวข้อง มุ่งพัฒนาความเป็นอยู่ของพี่น้องสามจังหวัดชายแดนใต้ เน้นส่งเสริมการสร้างรายได้ สร้างอาชีพ สร้างความเป็นอยู่ และคุณภาพชีวิตให้ดียิ่งขึ้น  โดยเฉพาะสินค้าการเกษตร มุ่งส่งเสริมตลาดรองรับสินค้าเกษตร เพื่อให้ประชาชนมีรายได้เพิ่มขึ้น”นายอนุกูล กล่าว
/////

ที่มา : https://www.thaigov.go.th/news/contents/details/90435