รัฐบาลไทย-ข่าวทำเนียบรัฐบาล- “จิรายุ” จับเข่าคุยโฆษกกระทรวงขอเน้นทำงานเชิงรุก วางเป้าหมายประชาชนต้องได้รับข้อมูลข่าวสารอย่างเต็มที่ ขอทุกกระทรวงส่งข่าวดีประเทศไทยที่เป็นประโยชน์ต่อประชาชนทุกสัปดาห์ 


วันพุธที่ 20 พฤศจิกายน 2567
20/11/2567
พิมพ์
“จิรายุ” จับเข่าคุยโฆษกกระทรวงขอเน้นทำงานเชิงรุก วางเป้าหมายประชาชนต้องได้รับข้อมูลข่าวสารอย่างเต็มที่ ขอทุกกระทรวงส่งข่าวดีประเทศไทยที่เป็นประโยชน์ต่อประชาชนทุกสัปดาห์
“จิรายุ” จับเข่าคุยโฆษกกระทรวงขอเน้นทำงานเชิงรุก วางเป้าหมายประชาชนต้องได้รับข้อมูลข่าวสารอย่างเต็มที่ ขอทุกกระทรวงส่งข่าวดีประเทศไทยที่เป็นประโยชน์ต่อประชาชนทุกสัปดาห์ พร้อมให้รวบรวมผลงานทุกกระทรวง เตรียมแถลงผลงานรัฐบาล 3 เดือน
วันนี้ (20 พฤศจิกายน 2567) เวลา 13.30 น. ณ ห้องประชุมชั้น 5 ตึกบัญชาการ 2 ทำเนียบรัฐบาล นายจิรายุ ห่วงทรัพย์ โฆษกประจำสำนักนายกรัฐมนตรี นายคารม พลพรกลาง นางสาวศศิกานต์ วัฒนะจันทร์ นายอนุกูล พฤกษานุศักดิ์ รองโฆษกประจำสำนักนายกรัฐมนตรี  พร้อมด้วยโฆษกกระทรวงและผู้แทนโฆษกกระทรวงและส่วนราชการที่เกี่ยวข้อง ร่วมประชุมคณะกรรมการโฆษกกระทรวง ครั้งที่ 1/2567 เพื่อกำหนดทิศทางการประชาสัมพันธ์ตามนโยบายของนางสาวแพทองธาร ชินวัตร นายกรัฐมนตรี และรับฟังแนวทางการประชาสัมพันธ์ของแต่ละกระทรวงและหน่วยงานที่เกี่ยวข้อง
นายจิรายุเปิดเผยว่า การประชุมฯ ครั้งนี้ เพื่อกำหนดแนวทางการทำงานร่วมกันอย่างบูรณาการให้มีประสิทธิภาพ รวดเร็ว สร้างการรับรู้สู่ประชาชนให้มากขึ้น ทั้งนี้ ที่ประชุมได้กำหนดแนวทางการประชาสัมพันธ์ให้เป็นไปในทิศทางเดียวกัน โดยเฉพาะการเสนอข่าวผลการทำงานของแต่ละกระทรวงที่เป็น“ข่าวดีประเทศไทย ”ที่นอกจากกระทรวงทำการประชาสัมพันธ์กันเองโดยตรงแล้ว ขอให้ส่งมายังคณะโฆษกรัฐบาล เพื่อนำมาขยายเป็นภาพใหญ่อันเป็นผลการดำเนินงานของรัฐบาลด้วย
“ใน 1 สัปดาห์ ทุกกระทรวงจะต้องส่งข่าวดีของกระทรวงอย่างน้อย 1 เรื่องมายังคณะโฆษกรัฐบาล เพื่อให้รัฐบาลนำมาประชาสัมพันธ์ในภาพใหญ่ต่อไป พร้อมกันนี้ ได้มอบหมายให้แต่ละกระทรวงไปรวบรวมผลการดำเนินงานประจำปี และนโยบายที่จะสนับสนุนให้ประชาชนกินดีอยู่ดีหรือมีคุณภาพชีวิตที่ดี เพื่อเป็นของขวัญปีใหม่ให้กับประชาชน ส่งมายังทำเนียบรัฐบาลภายในวันที่ 4 ธันวาคม เพื่อเป็นข้อมูล สำหรับการแถลงผลการงานของรัฐบาลในรอบ 3 เดือน”
ทั้งนี้ขอให้เครือข่ายโฆษกกระทรวงทำงานเชิงรุกอย่างบูรณาการ และอำนวยความสะดวกด้านข้อมูลข่าวสารซึ่งกันและกัน โดยนายกรัฐมนตรีได้เน้นย้ำให้ทุกกระทรวงทำการประชาสัมพันธ์ให้เป็นไปในทิศทางเดียวกัน สื่อสารสร้างการรับรู้แก่ประชาชนอย่างทั่วถึง” นายจิรายุกล่าว

ที่มา : https://www.thaigov.go.th/news/contents/details/90431