รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สหภาพแรงงานรัฐวิสาหกิจองค์การขนส่งมวลชนกรุงเทพเข้าพบ เพื่อเสนอแนวทางแก้ไขปัญหาการดำเนินงานของ ขสมก. 


วันพุธที่ 20 พฤศจิกายน 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สหภาพแรงงานรัฐวิสาหกิจองค์การขนส่งมวลชนกรุงเทพเข้าพบ เพื่อเสนอแนวทางแก้ไขปัญหาการดำเนินงานของ ขสมก.
....
วันนี้ (20 พฤศจิกายน 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม  ให้ นายประมิต เมฆฉาย ประธานสหภาพแรงงานรัฐวิสาหกิจองค์การขนส่งมวลชนกรุงเทพ (สร.ขสมก.) เข้าพบ   เพื่อนำเสนอปัญหาอุปสรรคต่อการดำเนินงานขององค์การขนส่งมวลชนกรุงเทพ (ขสมก.) โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ ร่วมการหารือ ณ ห้องประชุมกระทรวงคมนาคม
นายสุรพงษ์ ปิยะโชติ กล่าวว่า สร.ขสมก. ได้นำเสนอปัญหาที่เป็นอุปสรรคต่อการดำเนินงานของ ขสมก. โดยเฉพาะการดำเนินการภายใต้แผนการปฏิรูปเส้นทางรถโดยสารประจำทางในเขตกรุงเทพฯ และเส้นทางต่อเนื่อง 5 จังหวัดปริมณฑล ตามกำหนดเส้นทางปฏิรูป 269 เส้นทางของกรมการขนส่งทางบก (ขบ.) ที่ผ่านมาถือว่าไม่ประสบความสำเร็จ ไม่เป็นไปตามคำกล่าวอ้าง ทำให้ประชาชนผู้ใช้บริการได้รับผลกระทบ ไม่สามารถเข้าถึงบริการสาธารณะของรัฐที่มีราคาถูกและเป็นธรรม สร.ขสมก. จึงขอให้มีการทบทวนเส้นทางปฏิรูปใหม่ทั้งหมด ทั้งนี้ ตนได้รับทราบปัญหาและยินดีร่วมในการแก้ไขปัญหาต่าง ๆ ซึ่ง ขบ. และ ขสมก. ต้องร่วมกันดำเนินงานกันเพื่อเป้าหมายเดียวกันคือประชาชน โดยขอให้ สร.ขสมก. แต่งตั้งผู้แทน เข้าร่วมหารือกับ ขบ. ขสมก. เพื่อพิจารณาทบทวนเส้นทางการเดินรถ กำหนดความถี่ของรถโดยสารที่ออกให้บริการให้เหมาะสมกับสถานการณ์ปัจจุบัน โดยนำข้อมูลสถิติและข้อคิดเห็นของประชาชนมาประกอบการพิจารณา จากนั้นให้หารือร่วมกับผู้ประกอบการเพื่อให้การบริการสามารถตอบโจทย์ผู้ใช้บริการ ลดค่าใช้จ่ายของประชาชน และทำให้องค์กรมีความเข้มเข็ง มีภาพลักษณ์มากยิ่งขึ้นต่อไป

ที่มา : https://www.thaigov.go.th/news/contents/details/90436