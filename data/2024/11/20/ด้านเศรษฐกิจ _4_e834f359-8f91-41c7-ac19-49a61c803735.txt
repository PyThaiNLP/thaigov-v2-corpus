รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย พบ.4016 จังหวัดเพชรบุรี แล้วเสร็จและเปิดให้ประชาชนสัญจรแล้ว เพิ่มศักยภาพการคมนาคมขนส่งระหว่างอำเภอได้สะดวกยิ่งขึ้น


วันพุธที่ 20 พฤศจิกายน 2567
กรมทางหลวงชนบท ก่อสร้างถนนสาย พบ.4016 จังหวัดเพชรบุรี แล้วเสร็จและเปิดให้ประชาชนสัญจรแล้ว เพิ่มศักยภาพการคมนาคมขนส่งระหว่างอำเภอได้สะดวกยิ่งขึ้น
......
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างถนนสาย พบ.4016 แยก ทล.3187 - บ้านปึกเตียน อำเภอท่ายาง จังหวัดเพชรบุรี แล้วเสร็จและเปิดให้ประชาชนสัญจรแล้ว เพื่อพัฒนาและยกระดับมาตรฐานทางหลวงชนบท มีจุดเริ่มต้นบริเวณคลองสาย 2 กม. ที่ 6+809 - 17+109 ระยะทาง 10.300 กิโลเมตร ก่อสร้างเป็นถนนลาดยาง ผิวจราจรแบบแอสฟัลท์คอนกรีต ขนาด 2 ช่องจราจร ผิวจราจรกว้าง 7 เมตร ไหล่ทางกว้างข้างละ 1 - 2.50 เมตร พร้อมงานขยายความกว้างสะพาน
1 แห่ง งานก่อสร้างท่อลอดกลม งานรางระบายน้ำคอนกรีตเสริมเหล็ก งานติดตั้งไฟฟ้าส่องสว่าง เครื่องหมายจราจร
และสิ่งอำนวยความปลอดภัยของผู้ใช้ทาง ใช้งบประมาณ 125 ล้านบาท
ถนนสายดังกล่าวจะช่วยส่งเสริมและพัฒนาโครงข่ายทางถนนให้มีความเชื่อมโยงกับแหล่งผลิตการเกษตร เพิ่มศักยภาพการคมนาคมขนส่งระหว่างอำเภอท่ายางไปยังอำเภอแก่งกระจาน ให้ประชาชนสามารถเดินทางได้อย่างมีประสิทธิภาพสะดวกปลอดภัยมากยิ่งขึ้น รองรับโครงการรถไฟทางคู่เนื่องจากแนวถนนตัดผ่านเส้นทางรถไฟทางคู่บริเวณใกล้กับสถานีรถไฟหนองจอก ซึ่งจะเพิ่มประสิทธิภาพโครงข่ายระบบคมนาคมให้เชื่อมโยงอย่างไร้รอยต่อ สร้างโอกาสและกระจายความเจริญให้กับประชาชนในพื้นที่ ตลอดจนเป็นการส่งเสริมอุตสาหกรรมการท่องเที่ยวชายหาดชื่อดังในจังหวัดเพชรบุรี เช่น หาดปึกเตียน หาดชะอำ อีกด้วย

ที่มา : https://www.thaigov.go.th/news/contents/details/90420