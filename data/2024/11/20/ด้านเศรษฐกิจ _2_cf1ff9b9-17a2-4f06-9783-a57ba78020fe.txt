รัฐบาลไทย-ข่าวทำเนียบรัฐบาล-คลังเร่งแก้ปัญหาที่อยู่อาศัยและที่ดินทำกินของประชาชนภายใต้โครงการ “ธนารักษ์เอื้อราษฎร์” คาดมอบสัญญาเช่ากว่า 3,900 ราย ภายในปี 2568”


วันพุธที่ 20 พฤศจิกายน 2567
20/11/2567
พิมพ์
คลังเร่งแก้ปัญหาที่อยู่อาศัยและที่ดินทำกินของประชาชนภายใต้โครงการ “ธนารักษ์เอื้อราษฎร์” คาดมอบสัญญาเช่ากว่า 3,900 ราย ภายในปี 2568”
กรมธนารักษ์จัดทำโครงการ “ธนารักษ์เอื้อราษฎร์” ด้วยการรับรองสิทธิการครอบครองโดยการจัดให้เช่าเพื่ออยู่อาศัยและทำกินของประชาชน ซึ่งในปี พ.ศ.2567 ดำเนินการมอบสัญญาเช่าไปแล้ว 12 พื้นที่ รวม 3,200 ราย เนื้อที่มากกว่า 11,587 ไร่
วันนี้ (20 พฤศจิกายน 2567) นายเผ่าภูมิ โรจนสกุล รัฐมนตรีช่วยว่าการกระทรวงการคลัง แถลงว่า กระทรวงการคลังมีนโยบายเพิ่มประสิทธิภาพการบริหารจัดการที่ดินภาครัฐ ในการแก้ไขปัญหาที่อยู่อาศัยและที่ทำกินของประชาชน จึงมอบหมายให้กรมธนารักษ์ซึ่งเป็นหน่วยงานที่มีภารกิจหน้าที่ปกครองดูแลที่ราชพัสดุ นำที่ราชพัสดุซึ่งอยู่ในความครอบครองของส่วนราชการต่าง ๆ ที่ไม่ได้ใช้ประโยชน์ในราชการมาสนับสนุนการดำเนินโครงการของรัฐบาลด้านที่อยู่อาศัยและที่ทำกินให้แก่ประชาชนที่ถือครองที่ราชพัสดุอยู่ก่อนวันที่ 4 ตุลาคม 2546 เช่าที่ราชพัสดุภายใต้โครงการ “ธนารักษ์เอื้อราษฎร์” สัญญาเช่าที่ดิน พลิกชีวิตประชาชน ตามนโยบายรัฐบาลในอัตราค่าเช่าผ่อนปรน และทำให้ประชาชนสามารถเข้าถึงบริการสาธารณะขั้นพื้นฐานของรัฐ และแหล่งเงินทุน เพื่อสร้างโอกาสทางเศรษฐกิจให้แก่ท้องถิ่นมากขึ้นและลดความเหลื่อมล้ำทางสังคม
เพื่อเป็นการสนับสนุนนโยบายรัฐบาล กรมธนารักษ์จึงจัดทำโครงการ “ธนารักษ์เอื้อราษฎร์” ด้วยการรับรองสิทธิการครอบครองโดยการจัดให้เช่าเพื่ออยู่อาศัยและทำกินของประชาชน ซึ่งในปี พ.ศ. 2567 ดำเนินการมอบสัญญาเช่าไปแล้ว 12 พื้นที่ รวม 3,200 ราย เนื้อที่มากกว่า 11,587 ไร่ แบ่งเป็น เพื่ออยู่อาศัย 1,530 ราย เนื้อที่ประมาณ 499 ไร่ และเพื่อการเกษตร 1,670 ราย เนื้อที่ประมาณ 11,000 ไร่ สำหรับในปีงบประมาณ พ.ศ. 2568 กรมธนารักษ์มีเป้าหมายที่จะมอบสัญญาเช่าที่ราชพัสดุอย่างต่อเนื่องอีก 13 พื้นที่ ได้แก่ จังหวัดหนองบัวลำภู นครสวรรค์ มุกดาหาร เพชรบูรณ์ อุดรธานี กาฬสินธุ์ สระบุรี เชียงราย ลำปาง นครราชสีมา กาญจนบุรี ราชบุรี และสุราษฎร์ธานี ซึ่งคาดว่าจะมีผู้ได้รับสิทธิการเช่าไม่น้อยกว่า 3,900 ราย โดยมีอัตราค่าเช่าผ่อนปรน คือ เพื่ออยู่อาศัย หากไม่เกิน 100 ตารางวา คิดอัตราค่าเช่า 0.25 บาท/ตารางวา/เดือน หากเกิน 100 ตารางวา คิดอัตราค่าเช่า 0.50 บาท/ตารางวา/เดือน และเพื่อประกอบการเกษตร เนื้อที่ไม่เกิน 50 ไร่ อัตราเช่า 20 บาท/ไร่/ปี หากเกิน 50 ไร่ อัตราเช่า 30 บาท/ไร่/ปี ทั้งนี้ อัตราค่าเช่าเป็นไปตามสภาพทำเลและราคาประเมินรอบบัญชีที่บังคับใช้ ณ วันจัดให้เช่า
“กระทรวงการคลัง พร้อมขับเคลื่อนโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” เพื่อให้ประชาชนมีความมั่นคงด้านที่อยู่อาศัยและที่ทำกินอันเป็นการเพิ่มคุณภาพชีวิตให้กับประชาชน” รัฐมนตรีช่วยว่าการกระทรวงการคลังกล่าวทิ้งท้าย

ที่มา : https://www.thaigov.go.th/news/contents/details/90417