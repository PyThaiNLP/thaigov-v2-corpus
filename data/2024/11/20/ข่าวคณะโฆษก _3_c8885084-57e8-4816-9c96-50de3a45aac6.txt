รัฐบาลไทย-ข่าวทำเนียบรัฐบาล-  ด่วน..!! ศปช.ออกเตือน12จว.ใต้ ฝนหนักวันนี้ สั่งทุกหน่วยเตรียมพร้อมหากเกิดภัยพิบัติยันฝนท้ายฤดู ไม่เกี่ยวพายุ”หม่านหยี่“ที่กำลังสลายตัว


วันพุธที่ 20 พฤศจิกายน 2567
20/11/2567
พิมพ์
ด่วน..!! ศปช.ออกเตือน12จว.ใต้ ฝนหนักวันนี้ สั่งทุกหน่วยเตรียมพร้อมหากเกิดภัยพิบัติยันฝนท้ายฤดู ไม่เกี่ยวพายุ”หม่านหยี่“ที่กำลังสลายตัว
ด่วน..!! ศปช.ออกเตือน12จว.ใต้ ฝนหนักวันนี้ สั่งทุกหน่วยเตรียมพร้อมหากเกิดภัยพิบัติยันฝนท้ายฤดู ไม่เกี่ยวพายุ”หม่านหยี่“ที่กำลังสลายตัว
วันนี้ (20 พฤศจิกายน 2567) เวลา 14.00 น.  นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช.  เปิดเผยว่า ตามที่ ศปช. ได้เคยประกาศแจ้งเตือนให้ประชาชนในพื้นที่ภาคใต้เฝ้าระวังฝนตกหนักในพื้นที่ระหว่างวันที่ 20-24 พ.ย.ไปแล้วก่อนหน้านี้
ล่าสุดที่ประชุม ศปช. ได้รับรายงานจากกรมอุตุนิยมวิทยาว่าจะมีพื้นที่ 12 จังหวัดภาคใต้ฝั่งตะวันออกบริเวณอ่าวไทย จะมีฝนตกหนักและมีพื้นที่เสี่ยงสูง 8 จังหวัด ได้แก่จังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ในขณะที่ 4 จังหวัดฝั่งอันดามันจะมีฝนกระจายตัว บริเวณที่จังหวัดพังงา กระบี่ ตรัง และสตูล ทั้งนี้นายภูมิธรรม เวชยชัย รองนายกรัฐมนตรี และ รมว.กลาโหม ในฐานะ ผอ.ศปช. สั่งการให้กรมป้องกันและบรรเทาสาธารณภัย (ปภ.) เฝ้าระวังติดตามสถานการณ์อย่างใกล้ชิด โดยให้เตรียมความพร้อมด้านกำลังพลและเครื่องจักรกลสาธารณภัยในการให้ความช่วยเหลือผู้ประสบภัยตลอด 24 ชั่วโมง โดยเฉพาะในพื้นที่จังหวัดพัทลุง ซึ่งเป็นพื้นที่ที่คาดว่าจะมีปริมาณฝนสะสมสูงสุด ได้สั่งเตรียมพร้อมเฝ้าระวังน้ำท่วมฉับพลัน น้ำป่าไหลหลาก และดินโคลนถล่มทั้ง 11 อำเภอ
“ฝนที่เกิดขึ้นในภาคใต้เกิดจากมรสุมที่พาดผ่าน ไม่เกี่ยวข้องกับพายุโซนร้อน“หม่านหยี่“(MAN-YI) ที่ขณะนี้เคลื่อนตัวเข้าใกล้เกาะไหหลำ และมีแนวโน้มจะอ่อนกำลังลงเป็นพายุดีเปรสชัน และหย่อมความกดอากาศต่ำกำลังแรงในวันนี้ (20 พ.ย.) ซึ่งเป็นไปตามที่ ศปช.เคยเน้นย้ำว่าพายุดังกล่าวไม่ส่งผลกระทบต่อประเทศไทยแต่อย่างใด”
ส่วนความคืบหน้ากรณีน้ำผุด ที่ตำบลเมืองนะ อำเภอเชียงดาว จังหวัดเชียงใหม่ ซึ่งส่งผลกระทบกับประชาชนเป็นวงกว้างแม้ว่าจะเกิดจากปรากฎการณ์ทางธรรมชาติ แต่ก็ได้มอบหมายให้กระทรวงทรัพยากรธรรมชาติและสิ่งแวดล้อม โดยสำนักทรัพยากรน้ำบาดาล เขต 1 (ลำปาง) ร่วมกับสำนักงานทรัพยากรธรรมชาติและสิ่งแวดล้อมจังหวัดเชียงใหม่ ลงพื้นที่ไปศึกษาแนวทางการกักเก็บน้ำเพื่อนำมาใช้ประโยชน์ รวมทั้งแนวทางแก้ปัญหาในระยะยาว ซึ่งจะมีการลงพื้นที่ในวันศุกร์ที่ 22 พ.ย. นี้ ทั้งนี้ให้มีการรายงานความคืบหน้ากลับมายัง ศปช. เพื่อพิจารณาการกำหนดแนวทางช่วยเหลือประชาชนอย่างรอบด้านต่อไป นายจิรายุกล่าว

ที่มา : https://www.thaigov.go.th/news/contents/details/90429