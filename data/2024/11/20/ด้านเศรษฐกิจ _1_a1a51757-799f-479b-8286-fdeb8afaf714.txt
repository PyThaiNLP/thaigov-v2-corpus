รัฐบาลไทย-ข่าวทำเนียบรัฐบาล-กรมทางหลวง ขยาย 4 ช่องจราจร ทล.3481 ตอนบ้านหัวไผ่ - การเคหะฯ จังหวัดปราจีนบุรี แล้วเสร็จ ยกระดับเส้นทางสู่ภาคตะวันออก เพิ่มประสิทธิภาพการจราจร เชื่อมโยง EEC


วันพุธที่ 20 พฤศจิกายน 2567
กรมทางหลวง ขยาย 4 ช่องจราจร ทล.3481 ตอนบ้านหัวไผ่ - การเคหะฯ จังหวัดปราจีนบุรี แล้วเสร็จ ยกระดับเส้นทางสู่ภาคตะวันออก เพิ่มประสิทธิภาพการจราจร เชื่อมโยง EEC
...
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินโครงการก่อสร้าง   ทางหลวงหมายเลข 3481 สายบ้านบางขนาก - ปราจีนบุรี ตอนบ้านหัวไผ่ - การเคหะฯ ปราจีนบุรี เริ่มต้นที่ กม. ที่ 47+200 - 53+300 และ 54+450 - 60+200 พื้นที่อำเภอเมือง และบ้านสร้าง จังหวัดปราจีนบุรี ระยะทาง 11.8 กิโลเมตร แล้วเสร็จ ใช้งบประมาณ 949 ล้านบาท เพื่อรองรับปริมาณจราจรในอนาคต เชื่อมโยงการคมนาคมขนส่งระหว่างกรุงเทพฯ ฉะเชิงเทรา และปราจีนบุรี
โครงการฯ มุ่งเน้นการพัฒนาเส้นทางคมนาคมขนส่งที่สำคัญของภาคตะวันออก โดยทางหลวงหมายเลข 3481 สายบ้านบางขนาก - ปราจีนบุรี ตอนบ้านหัวไผ่ - การเคหะฯ ปราจีนบุรี เป็นเส้นทางหลักที่เชื่อมต่อการเดินทางระหว่างกรุงเทพมหานคร ฉะเชิงเทรา และปราจีนบุรี รองรับการสัญจรของประชาชนในพื้นที่ และการขนส่งสินค้าระหว่างภูมิภาค ซึ่งมีปริมาณการจราจรที่หนาแน่นและมีแนวโน้มเพิ่มสูงขึ้นอย่างต่อเนื่อง เดิมมีขนาด 2 ช่องจราจร (ไป - กลับ) สภาพเส้นทางมีความเสียหายเป็นอุปสรรคต่อการเดินทางและการขนส่งของประชาชน ด้วยความมุ่งมั่นในการพัฒนาโครงสร้างพื้นฐานของประเทศ ทล. จึงได้บูรณะและขยายสายทางดังกล่าวให้เป็นมาตรฐานทางชั้นพิเศษขนาด 4 ช่องจราจร แบ่งเป็น 2 ช่วง คือ ระหว่าง กม. ที่ 47+200 - 53+300 และ 54+450 - 60+200 ผิวจราจรแบบแอสฟัสท์คอนกรีต ความกว้างช่องละ 3.50 เมตร ไหล่ทางกว้าง 2.50 เมตร    แบ่งทิศทางการจราจรด้วยเกาะกลางแบบยก (Raised Median) และแบบกำแพงคอนกรีต (Barrier Median) รวมงานติดตั้งไฟแสงสว่าง ไฟสัญญาณจราจร และติดตั้งป้ายเตือนเพื่อความปลอดภัยตลอดเส้นทาง
ถนนสายนี้สามารถรองรับปริมาณการจราจรได้อย่างมีประสิทธิภาพ และยกระดับคุณภาพชีวิตประชาชนให้ได้รับความสะดวก รวดเร็ว ปลอดภัย สนับสนุนระบบการขนส่งโลจิสติกส์เพื่อเพิ่มความปลอดภัย รองรับการพัฒนาเศรษฐกิจในพื้นที่ เชื่อมโยงโครงข่ายทางหลวงกับกลุ่มประเทศ EEC ช่วยเพิ่มประสิทธิภาพการจราจร ยกระดับคุณภาพชีวิตของประชาชน สนับสนุนระบบโลจิสติกส์ระหว่างภาคตะวันออกกับภาคตะวันออกเฉียงเหนือ ส่งเสริมการค้าการลงทุนและการท่องเที่ยว เสริมศักยภาพในการแข่งขันของประเทศ นำไปสู่การพัฒนาที่ยั่งยืน

ที่มา : https://www.thaigov.go.th/news/contents/details/90416