รัฐบาลไทย-ข่าวทำเนียบรัฐบาล-"ดีพร้อม" ร่วมสร้างอุตสาหกรรมป้องกันประเทศ ”ตามข้อสั่งการ รมต.เอกนัฏ“ จัดทำเสื้อเกราะกันกระสุน และวัสดุต้นแบบแก้ปัญหาอุทกภัย ช่วยลดต้นทุนได้มากกว่าร้อยละ 50


วันอังคารที่ 5 พฤศจิกายน 2567
05/11/2567
พิมพ์
"ดีพร้อม" ร่วมสร้างอุตสาหกรรมป้องกันประเทศ ”ตามข้อสั่งการ รมต.เอกนัฏ“ จัดทำเสื้อเกราะกันกระสุน และวัสดุต้นแบบแก้ปัญหาอุทกภัย ช่วยลดต้นทุนได้มากกว่าร้อยละ 50
"ดีพร้อม" ร่วมสร้างอุตสาหกรรมป้องกันประเทศ ”ตามข้อสั่งการ รมต.เอกนัฏ“ จัดทำเสื้อเกราะกันกระสุน และวัสดุต้นแบบแก้ปัญหาอุทกภัย ช่วยลดต้นทุนได้มากกว่าร้อยละ 50
กรุงเทพฯ 28 ตุลาคม 2567 - นางสาวณัฏฐิญา เนตยสุภา รองปลัดกระทรวงอุตสาหกรรมรักษาราชการแทนอธิบดีกรมส่งเสริมอุตสาหกรรม ร่วมประชุมแนวทางการส่งเสริมและพัฒนาอุตสาหกรรมป้องกันประเทศร่วมกับกับสมาคมอุตสาหกรรมแม่พิมพ์ไทย นำโดยนายวิโรจน์ ศิริธนาศาสตร์ นายกสมาคมอุตสาหกรรมแม่พิมพ์ไทย นายภานุรุจ มงคลบวรกิจ เลขาธิการสมาคม พร้อมด้วยนายมนตรี วงค์มั่นกิจการ ผู้อำนวยการกองพัฒนานวัตกรรมและเทคโนโลยีอุตสาหกรรม นายอาทิตย์ พัฒนพงศ์ชัย ผู้อำนวยการกองพัฒนาขีดความสามารถธุรกิจอุตสาหกรรม นายกิตติโชติ ศุภกำเนิด ผู้อำนวยการกองพัฒนาเกษตรอุตสาหกรรม นายเจษฎา ถาวรศักดิ์ ผู้อำนวยการศูนย์วิจัยและพัฒนาวัสดุอุตสาหกรรม และเจ้าหน้าที่ดีพร้อม (DIPROM) ณ ห้องประชุม 3 ชั้น 3 อาคารกรมส่งเสริมอุตสาหกรรม (DIPROM Headquarter)
การประชุมดังกล่าว เป็นการหารือถึงการส่งเสริมและพัฒนาอุตสาหกรรมป้องกันประเทศให้สอดคล้องกับนโยบายของรัฐมนตรีว่าการกระทรวงอุตสาหกรรม (นายเอกนัฎ พร้อมพันธุ์) ในการปฏิรูปอุตสาหกรรม เสริมความเข้มแข็งของประเทศผ่านเทคโนโลยีที่ทันสมัย สร้างอุตสาหกรรมเศรษฐกิจใหม่ ควบคู่ไปกับความเป็นมิตรต่อสิ่งแวดล้อม ส่งเสริมและสนับสนุนอุตสาหกรรมที่มีการผลิตภายในประเทศ ซึ่งดีพร้อมขานรับนโยบายดังกล่าว โดยพัฒนาวัสดุอุตสาหกรรมต่อยอดงานวิจัยเกราะกันกระสุนผสมใยกัญชงให้ได้มาตรฐานและขยายผลเชิงพาณิชย์ สามารถลดต้นทุนการผลิตได้มากกว่าร้อยละ 50 คิดเป็นมูลค่าทางเศรษฐกิจได้กว่า 20 ล้านบาท นอกจากนี้ ยังร่วมกับสถาบันเทคโนโลยีป้องกันประเทศ ในการให้คำปรึกษาแนะนำและแก้ไขให้สายพานที่ติดมากับหุ่นยนต์กู้ภัยจากต่างประเทศมาออกแบบทำใหม่ทดแทนตัวเก่า รวมทั้งสนับสนุนการสร้างเครือข่ายและคลัสเตอร์อุตสาหกรรมป้องกันประเทศ อาทิ อุตสาหกรรมยานต์รบ ช่วยรบ อุตสาหกรรมต่อเรือ เทคโนโลยีอวกาศและภูมิสารสนเทศ เป็นต้น
ทั้งนี้ ดีพร้อมยังได้หารือถึงการส่งเสริมและพัฒนาอุตสาหกรรมป้องกันภัยพิบัติ และได้ร่วมวางแนวทางในการจัดเตรียมอุปกรณ์ เตรียมความพร้อมด้านวัสดุต้นแบบในการทำอุปกรณ์ป้องกันอุทกภัย สามารถลดความเสียหายจากการเกิดอุทกภัยได้กว่า 3.1 พันล้านบาท ซึ่งมีจำเป็นต้องใช้แม่พิมพ์ในการผลิต และจัดทำต้นแบบให้สามารถรองรับอุทกภัยได้เหมาะสมกับพื้นที่ที่มีความแตกต่างกัน โดยสมาคมอุตสาหกรรมแม่พิมพ์ไทย ตอบรับการพัฒนาอุตสาหกรรมป้องกันภัยพิบัติ พร้อมมุ่งหวังในการส่งเสริมให้สมาชิกหรือผู้ประกอบการได้มีศักยภาพสามารถแข่งขันได้ในระดับสากล สนับสนุนการใช้แม่พิมพ์ภายในประเทศ ป้องกันการนำเข้าจากต่างประเทศ

ที่มา : https://www.thaigov.go.th/news/contents/details/89874