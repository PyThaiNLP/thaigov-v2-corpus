รัฐบาลไทย-ข่าวทำเนียบรัฐบาล-“วราวุธ” เผย พม. ตั้ง ศูนย์บริหารการดูแลกลุ่มเปราะบางจากภัยพิบัติ (ศบปภ.)


วันอังคารที่ 5 พฤศจิกายน 2567
“วราวุธ” เผย พม. ตั้ง ศูนย์บริหารการดูแลกลุ่มเปราะบางจากภัยพิบัติ (ศบปภ.)
“วราวุธ” เผย พม. ตั้ง ศูนย์บริหารการดูแลกลุ่มเปราะบางจากภัยพิบัติ (ศบปภ.)
วันที่ 5 พฤศจิกายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผย ว่า ตามที่กระทรวง พม. ได้ขับเคลื่อนนโยบาย 5x5 ฝ่าวิกฤตประชากรอย่างต่อเนื่อง  เพื่อป้องกันและแก้ไขปัญหาของกลุ่มเปราะบางที่จะได้รับผลกระทบจากการเปลี่ยนแปลงโครงสร้างประชากรและการเปลี่ยนแปลงสภาพภูมิอากาศที่ทำให้โลกร้อนและเกิดภัยพิบัติต่างๆ  ภายใต้การทำงานตามหลักการ “พม. หนึ่งเดียว” ด้วยการบูรณาการทำงานร่วมกันระหว่างหน่วยงานสังกัดกระทรวง พม. ทั้งในส่วนกลางและส่วนภูมิภาค
ดังนั้น เพื่อเสริมสร้างขีดความสามารถในการปรับตัวต่อผลกระทบจากภัยพิบัติที่เกิดขึ้นสำหรับกลุ่มคนเปราะบาง กระทรวง พม. จึงมีการกำหนดนโยบายการจัดการภัยพิบัติ (Disaster Management) ด้วยการจัดตั้ง “ศูนย์บริหารการดูแลกลุ่มเปราะบางจากภัยพิบัติ” (ศบปภ.) หรือ Disaster Care Center for the Vulnerable (DCCV) ให้มีบทบาทสำคัญในการเป็นกลไกการขับเคลื่อนงานให้ความช่วยเหลือ ดูแล และเยียวยากลุ่มเปราะบางจากภัยพิบัติเชิงรุก โดยมีหน้าที่รับผิดชอบสำคัญ อาทิ 1) เป็นศูนย์กลางในการให้ความช่วยเหลือ ดูแล และเยียวยากลุ่มเปราะบางจากภัยพิบัติ 2) เป็นศูนย์กลางในการกำกับ ติดตาม และประเมินผลการให้ความช่วยเหลือฯ  และ 3) เป็นศูนย์กลางในการสื่อสาร ประชาสัมพันธ์ทางสังคมเชิงรุก ตลอดจนสร้างการรับรู้แก่ทุกภาคส่วนในการช่วยเหลือฯ
นอกจากนี้ มีการแต่งตั้งคณะทำงาน ศบปภ. เพื่อผลักดันการขับเคลื่อนการดำเนินงานอย่างมีประสิทธิภาพ  โดยมีรองปลัดกระทรวง พม. ที่ได้รับมอบหมาย เป็นประธานคณะทำงาน และมีที่ปรึกษาคณะทำงาน ได้แก่ 1. นายนิกร จำนง 2. ศาสตราจารย์ กนก วงษ์ตระหง่าน 3. ปลัดกระทรวง พม.  และ 4. นายอาชวิทธิ์ เจิงกลิ่นจันทน์ ซึ่งมีหน้าที่และอำนาจสำคัญในการศึกษา วิเคราะห์ และจัดทำแผนการให้ความช่วยเหลือ ดูแล และเยียวยา กลุ่มเปราะบางจากภัยพิบัติตามธรรมชาติ  และเสนอมาตรการหรือแนวทางในการให้ความช่วยเหลือฯ  อีกทั้งจัดทำข้อมูลและสถิติในการให้ความช่วยเหลือฯ  เพื่อทำเป็นข้อเสนอเชิงนโยบาย ตลอดจนกำกับ ติดตาม และประเมินผลรวมทั้งรายงานผลการดำเนินงานให้รัฐมนตรีว่าการกระทรวง พม. ทราบ เพื่อรายงานให้คณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม (คอส.) และหน่วยงานที่เกี่ยวข้องทราบต่อไป
และในวันที่ 7 พฤศจิกายน 2567 ตนพร้อมด้วยคณะผู้บริหารกระทรวง พม. มีกำหนดลงพื้นที่จังหวัดสงขลาเพื่อประชุมเชิงปฏิบัติการเพื่อเตรียมความพร้อมรับมือภัยพิบัติในพื้นที่ภาคใต้ตามบทบาทภารกิจของกระทรวง พม. อีกทั้งลงพื้นที่ตรวจเยี่ยม หน่วยงานทีม พม.หนึ่งเดียว จังหวัดสงขลา เพื่อเตรียมความพร้อมรองรับสถานการณ์ภัยพิบัติ พร้อมให้กำลังใจเจ้าหน้าที่ผู้ปฏิบัติงานในพื้นที่
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #กลุ่มเปราะบาง #ภัยพิบัติ #ศบปภ

ที่มา : https://www.thaigov.go.th/news/contents/details/89881