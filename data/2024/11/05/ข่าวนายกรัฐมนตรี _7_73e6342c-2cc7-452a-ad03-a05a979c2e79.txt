รัฐบาลไทย-ข่าวทำเนียบรัฐบาล-​นายกฯ แพทองธาร หารือบริษัท GDS International พร้อมลงทุน Data Center หนุนไทยสู่ฮับเศรษฐกิจดิจิทัลในภูมิภาคอาเซียน พร้อมผลักดันนโยบาย One Family One Soft Power 


วันอังคารที่ 5 พฤศจิกายน 2567
05/11/2567
พิมพ์
​นายกฯ แพทองธาร หารือบริษัท GDS International พร้อมลงทุน Data Center หนุนไทยสู่ฮับเศรษฐกิจดิจิทัลในภูมิภาคอาเซียน พร้อมผลักดันนโยบาย One Family One Soft Power
ควบพัฒนาทักษะดิจิทัลให้แก่บุคลากรไทย
วันนี้ (วันอังคารที่ 5 พฤศจิกายน 2567) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี พบหารือกับ นาย William Wei Huang ผู้ก่อตั้ง ประธาน และประธานเจ้าหน้าที่บริหารของบริษัท GDS Holdings และ Ms. Jamie Gee Choo Khoo ประธานของบริษัท GDS International (GDSI) โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้
นายกรัฐมนตรีกล่าวต้อนรับและยินดีกับแนวทางการลงทุนของบริษัท GDSI ซึ่งจะมีแผนการก่อสร้างศูนย์ข้อมูลขนาดใหญ่ (Hyperscale Data Center) ในจังหวัดชลบุรีของไทย รัฐบาลไทยยินดีที่บอร์ด BOI ได้อนุมัติโครงการแรกของบริษัทฯ ถือเป็นก้าวสำคัญในการวางรากฐานเพื่อขยายการลงทุนในประเทศไทยต่อไป ซึ่งทุกหน่วยงานที่เกี่ยวข้องพร้อมให้การสนับสนุนอย่างเต็มที่เพื่ออำนวยความสะดวกบริษัทที่ลงทุนในประเทศไทย ขอให้เชื่อมั่นศักยภาพประเทศไทยที่สามารถเป็นศูนย์กลางการเชื่อมโยงกับประเทศอื่น ๆ ได้ในภูมิภาคเอเชียตะวันออกเฉียงใต้ มีสาธารณูปโภคที่ครอบคลุม มีความพร้อมที่จะก้าวสู่โลกอนาคต รวมทั้งมีแนวทางที่จะพัฒนาบุคลากรให้มีความพร้อมต่อเทคโนโลยีดิจิทัลด้วย
ด้านประธานบริษัท GDS กล่าวแสดงความขอบคุณรัฐบาลไทยและ BOI ที่ให้การสนับสนุนการลงทุนของบริษัทฯ โดยเชื่อมั่นในศักยภาพของไทย ซึ่งมีสภาพแวดล้อม โครงสร้างพื้นฐานทางดิจิทัลที่เอื้ออำนวยต่อการเป็นหนึ่งในศูนย์กลางของ Data Center ในภูมิภาคได้ สามารถรองรับการขยายตัวของการใช้บริการ Cloud Services และเทคโนโลยี AI ซึ่งปัจจุบันบริษัทฯ มีลูกค้ามากกว่า 1,000 รายจากทั่วโลก รวมทั้งพันธมิตรในอุตสาหกรรมมากกว่า 1,000 รายเช่นเดียวกัน นอกจากนี้บริษัทฯ ยังพร้อมที่จะสนับสนุนการสร้างระบบนิเวศของ Data Center ในไทย โดยเฉพาะด้านการพัฒนาดิจิทัลในอนาคต
โอกาสนี้ ทั้งสองฝ่ายได้หารือถึงประเด็นต่าง ๆ ดังนี้
รัฐบาลไทย โดยผ่านทาง BOI พร้อมทำหน้าที่เป็นหน่วยงานประสานงานหลักในการอำนวยความสะดวกด้านการขออนุญาตต่าง ๆ เพื่อให้มั่นใจว่าบริษัทฯ ที่เข้ามาลงทุนในไทย และได้รับการอนุมัติดำเนินการตามกระบวนการที่จำเป็นทั้งหมดก่อนเริ่มดำเนินการให้บริการ โดยบริษัทฯ พร้อมดำเนินการให้สอดคล้องกับนโยบายของรัฐบาลไทยและมีแนวทางที่จะขยายการลงทุนต่อเนื่อง ขณะที่นายกรัฐมนตรีกล่าวว่า รัฐบาลให้ความสำคัญกับการส่งเสริมปัจจัยการลงทุนควบคู่ด้วย โดยเน้นย้ำถึงการพัฒนาทักษะบุคลากรของไทยให้มีความพร้อมรองรับการทำงานด้านเทคโนโลยีดิจิทัล ซึ่งจะสร้างโอกาส สร้างอาชีพให้กับประชาชนมากขึ้น
ทั้งสองฝ่ายพร้อมส่งเสริมไทยสู่การเป็นศูนย์กลางอุตสาหกรรมดิจิทัลชั้นนำ ซึ่งปัจจุบันรัฐบาลไทยส่งเสริมการลงทุนและพัฒนาบุคลากรในภาคดิจิทัล โดยนายกรัฐมนตรีนำเสนอถึง นโยบาย 1 ครอบครัว 1 Soft Power (One Family One Soft Power) เพื่อรองรับแรงงานทักษะสูง พร้อมกับส่งเสริมการพัฒนาทักษะ Upskill - Reskill ให้สอดรับกับการเปลี่ยนแปลงของโลก
โอกาสนี้ นายกรัฐมนตรีเน้นย้ำถึงการสนับสนุนบุคลากรไทยเพิ่มเติม พร้อมเชิญบริษัทฯ เข้ามาร่วมถ่ายทอดและแลกเปลี่ยนประสบการณ์ความเชี่ยวชาญด้านดิจิทัลให้กับมหาวิทยาลัยในไทย โดยเฉพาะการพัฒนาทักษะดิจิทัล โดยบริษัทฯ พร้อมสนับสนุนคนรุ่นใหม่ผ่านการให้ความรู้ด้านเทคโนโลยีที่เกี่ยวข้อง และยินดีที่จะร่วมมือกับหน่วยงานพันธมิตรและสถาบันการศึกษาของไทยเพื่อเสริมสร้างศักยภาพและทักษะดิจิทัลขั้นสูงให้แก่บุคลากรไทย เพื่อเตรียมความพร้อมสำหรับอุตสาหกรรมในอนาคต

ที่มา : https://www.thaigov.go.th/news/contents/details/89901