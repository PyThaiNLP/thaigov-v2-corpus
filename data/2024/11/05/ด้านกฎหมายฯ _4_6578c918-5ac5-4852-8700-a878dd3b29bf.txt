รัฐบาลไทย-ข่าวทำเนียบรัฐบาล-รมว.ยุติธรรม​ นำเลขาธิการอาเซียน เข้าเยี่ยมคารวะนายกรัฐมนตรี ในโอกาสเดินทางมาเยือนประเทศไทยอย่างเป็นทางการ


วันอังคารที่ 5 พฤศจิกายน 2567
05/11/2567
พิมพ์
รมว.ยุติธรรม​ นำเลขาธิการอาเซียน เข้าเยี่ยมคารวะนายกรัฐมนตรี ในโอกาสเดินทางมาเยือนประเทศไทยอย่างเป็นทางการ
รมว.ยุติธรรม​ นำเลขาธิการอาเซียน เข้าเยี่ยมคารวะนายกรัฐมนตรี ในโอกาสเดินทางมาเยือนประเทศไทยอย่างเป็นทางการ
ในวันอังคารที่​ ๕​ พฤศจิกายน​ ๒๕๖๗​ เวลา​ ๑๓.๓๐​ น.​ พันตำรวจเอก ทวี สอดส่อง รัฐมนตรีว่าการกระทรวงยุติธรรม นำ ดร. เกา กึมฮวน เลขาธิการอาเซียน H.E. Dr. Kao Kim Hourn, Secretary-General of ASEAN. เข้าเยี่ยมคารวะ นางสาวแพทองธาร ชินวัตร นายกรัฐมนตรี ในโอกาสเดินทางมาเยือนประเทศไทยอย่างเป็นทางการ ตามคำเชิญของรัฐมนตรีว่าการกระทรวงยุติธรรม ในฐานะแขกของรัฐบาลไทย​ ณ ห้องสีงาช้าง ทำเนียบรัฐบาล
ทั้งนี้​ นายกรัฐมนตรีมีความยินดีเป็นอย่างยิ่งที่ได้พบกับเลขาธิการอาเซียน​ ซึ่งการมาเยือนในครั้งนี้​เป็นครั้งที่สองนับตั้งแต่รับตำแหน่งเมื่อเดือนมกราคม ๒๕๖๖ โดยสืบเนื่องจากการเข้าร่วมประชุมรัฐมนตรีอาเซียนด้านอาชญากรรมข้ามชาติ​ ครั้งที่ ๑๘ (AMMTC) เมื่อเดือนสิงหาคม ๒๕๖๗ ที่รัฐมนตรีว่าการกระทรวงยุติธรรมได้เชิญเลขาธิการอาเซียนเยือนประเทศไทย
โอกาสนี้ เลขาธิการอาเซียนได้กล่าวถึงบทบาทสำคัญของประเทศไทยในภูมิภาคอาเซียน​ ทั้งเรื่องการพัฒนาที่ยั่งยืน ตลอดจนประเทศ​ไทยเป็นประเทศกลุ่มแรกในอาเซียนที่ประกาศจัดตั้งศูนย์อาเซียนสำหรับภาวะฉุกเฉินด้านสาธารณสุขและโรคอุบัติใหม่ (ACPHEED)
นอกจากนี้​ ทั้งสองฝ่ายได้หารือถึงความร่วมมือในด้านต่าง​ ๆ ประกอบด้วย การป้องกันและปราบปรามอาชญากรรมข้ามชาติ​ โดยเฉพาะอาชญากรรมไซเบอร์ การป้องกันและปราบปรามยาเสพติดในภูมิภาคอาเซียน การสนับสนุนทางการการศึกษาเพื่อพัฒนาคุณภาพชีวิตและให้โอกาสผู้ต้องขังกลับคืนสู่สังคม​ ตลอดจนการเสริมสร้างสันติภาพในพื้นที่ที่มีความแตกต่างและสร้างความมั่นคงปลอดภัยในสังคม​ โดยเลขาธิการอาเซียน ได้กล่าวขอบคุณนายกรัฐมนตรี​ และเชื่อมั่นว่าความร่วมมือในภูมิภาคจะเดินหน้าได้อย่างมั่นคงและเข้มแข็งเพื่อให้ภูมิภาคอาเซียนสู่ความมั่นคงและสงบสุขต่อไป

ที่มา : https://www.thaigov.go.th/news/contents/details/89910