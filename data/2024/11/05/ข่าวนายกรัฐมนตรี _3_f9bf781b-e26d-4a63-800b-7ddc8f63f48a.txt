รัฐบาลไทย-ข่าวทำเนียบรัฐบาล-นายกฯ เผย ครม.อนุมัติงบกลาง 2,553 ล้านบาทฟื้นฟูเกษตรกรหลังน้ำท่วม สั่งการ กระทรวงอุตสาหกรรม กระทรวงพาณิชย์และกระทรวงเกษตรวางแนวทางลดการเผาอ้อย ข้าวโพด ลดฝุ่น PM 2.5  


วันอังคารที่ 5 พฤศจิกายน 2567
05/11/2567
พิมพ์
นายกฯ เผย ครม.อนุมัติงบกลาง 2,553 ล้านบาทฟื้นฟูเกษตรกรหลังน้ำท่วม สั่งการ กระทรวงอุตสาหกรรม กระทรวงพาณิชย์และกระทรวงเกษตรวางแนวทางลดการเผาอ้อย ข้าวโพด ลดฝุ่น PM 2.5
นายกฯ เผย ครม.อนุมัติงบกลาง 2,553 ล้านบาทฟื้นฟูเกษตรกรหลังน้ำท่วม สั่งการ กระทรวงอุตสาหกรรม กระทรวงพาณิชย์และกระทรวงเกษตรวางแนวทางลดการเผาอ้อย ข้าวโพด ลดฝุ่น PM 2.5  และเร่งตั้งคณะทำงาน นำที่ดินของรัฐมาใช้ประโยชน์
วันนี้ (5 พฤศจิกายน 2567) เวลา 11.45 น. ณ บริเวณโถงกลาง ตึกบัญชาการ 1 ทำเนียบรัฐบาล  นางสาวแพทองธาร ชินวัตร นายกรัฐมนตรี เปิดเผย ภายหลังการประชุมภายหลังการประชุมคณะรัฐมนตรีว่า ได้สั่งการให้กระทรวงการคลังและกระทรวงมหาดไทย ร่วมกันจัดตั้งคณะทำงานเพื่อการศึกษาความเป็นไปได้และความเหมาะสม รวมทั้งเร่งดำเนินการให้สามารถนำที่ดินของรัฐที่อยู่ในความรับผิดชอบของรัฐที่มีอยู่เป็นจำนวนมากให้สามารถนำมาทำประโยชน์ให้กับประชาชนได้ แต่กรรมสิทธิ์ยังเป็นของรัฐอยู่ เพื่อเน้นการส่งเสริมให้ประชาชนได้มีที่อยู่อาศัยและมีคุณภาพดีขึ้น
นอกจากนี้ ภายหลังการประชุมหัวหน้าส่วนราชการระดับปลัดกระทรวงหรือเทียบเท่า เมื่อวานที่ผ่านมา (4 พ.ย.67) ได้สั่งการให้มีความร่วมมือระหว่างกระทรวงต่าง ๆ พร้อมบูรณาการ การดำเนินนโยบายต่าง ๆ ให้สำเร็จ เช่น กระทรวงการคลัง ให้มีการเร่งรัดเบิกจ่ายงบลงทุนของภาครัฐ และให้ทุกหน่วยงานร่วมมือกันในการเชื่อมโยง ข้อมูลให้สอดคล้องกับนโยบาย Digital government ของรัฐบาล พร้อมมอบหมายให้กระทรวงอุตสาหกรรม กระทรวงมหาดไทย ศึกษามาตรการรองรับการขยายตัวของเมืองและการปรับผังเมืองเพื่อให้ขยายตัวรองรับภาคอุตสาหกรรม และมอบหมายให้กระทรวงเกษตรและสหกรณ์กระทรวงอุตสาหกรรมและกระทรวงพาณิชย์เร่งหามาตรการรับซื้ออ้อย และแนวทางการเผาอ้อย ข้าวโพด เพื่อลดฝุ่น PM  2.5
นอกจากนี้ คณะรัฐมนตรียังได้อนุมัติงบกลางฟื้นฟูเกษตรกร ผู้ประสบอุทกภัยปี 2567 ตามที่กระทรวงเกษตรและสหกรณ์เสนอวงเงิน 2553 ล้านบาท จำนวน 8 โครงการ ทั้งการฟื้นฟูอาชีพการฟื้นฟูพื้นที่การเกษตร และซ่อมแซมเครื่องจักรกลเกษตร  รวมถึงลดหนี้สินสมาชิกสถาบันเกษตรกรกลุ่มเกษตรกร

ที่มา : https://www.thaigov.go.th/news/contents/details/89889