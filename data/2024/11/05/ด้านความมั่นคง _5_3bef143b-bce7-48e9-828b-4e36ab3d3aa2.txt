รัฐบาลไทย-ข่าวทำเนียบรัฐบาล-"พี่ต่อ" พา “หมูเด้ง” เข้าทำเนียบ พบ "นายกฯ แพทองธาร" หลังสร้างกระแส Soft power ฮิปโปฯ แคระ จากสวนสัตว์ไทยดังไกลทั่วโลก


วันอังคารที่ 5 พฤศจิกายน 2567
"พี่ต่อ" พา “หมูเด้ง” เข้าทำเนียบ พบ "นายกฯ แพทองธาร" หลังสร้างกระแส Soft power ฮิปโปฯ แคระ จากสวนสัตว์ไทยดังไกลทั่วโลก
"พี่ต่อ" พา “หมูเด้ง” เข้าทำเนียบ พบ "นายกฯ แพทองธาร" หลังสร้างกระแส Soft power ฮิปโปฯ แคระ จากสวนสัตว์ไทยดังไกลทั่วโลก
วันนี้ (5 พฤศจิกายน 2567) เวลา 09.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงฯ คณะผู้บริหารระดับสูงของกระทรวงฯ และผู้บริหารองค์การสวนสัตว์แห่งประเทศไทย ในพระบรมราชูปถัมภ์ นำพี่เลี้ยง “หมูเด้ง” ฮิปโปโปเตมัสแคระเพศเมีย จากสวนสัตว์เปิดเขาเขียว จ.ชลบุรี จัดแสดงนิทรรศการประชาสัมพันธ์ "หมูเด้ง" Soft Power จากธรรมชาติของสวนสัตว์ไทย โดยมี นางสาวแพทองธาร ชินวัตร นายกรัฐมนตรี เข้าเยี่ยมชมนิทรรศการ พร้อมถ่ายภาพร่วมกับหุ่นจำลอง “หมูเด้ง” ณ ตึกบัญชาการ 1 ทำเนียบรัฐบาล โดยนายกรัฐมนตรีได้กล่าวชื่นชมความน่ารักของ “หมูเด้ง” และกล่าวว่าหากมีเวลาจะพาลูก ๆ และครอบครัวไปเยี่ยมชม พร้อมเน้นย้ำนโยบายรัฐบาลพร้อมสนับสนุนส่งเสริมการท่องเที่ยวในประเทศไทย เพื่อสร้างรายได้เข้าประเทศ สร้างรายได้ให้กับประชาชนในพื้นที่
“หมูเด้ง” เป็นลูกฮิปโปโปเตมัสแคระ เพศเมีย เกิดเมื่อวันที่ 10 กรกฎาคม 2567 จากการเพาะขยายพันธุ์ในสวนสัตว์เปิดเขาเขียว องค์การสวนสัตว์แห่งประเทศไทยฯ ภายใต้สังกัดกระทรวงทรัพยากรธรรมชาติและสิ่งแวดล้อม จากพ่อ “โทนี่” และแม่ “โจน่า” ซึ่งปัจจุบันฮิปโปโปเตมัสแคระ เป็นสัตว์ใกล้สูญพันธุ์และต้องดูแลเป็นพิเศษ ฮิปโปโปเตมัสแคระจะมีขนาดเล็กกว่าฮิปโปโปเตมัสอย่างเห็นได้ชัด โดยมีน้ำหนักเพียง 250-300 กิโลกรัม ขณะที่ฮิปโปโปเตมัสจะมีน้ำหนักถึง 1,500-3,200 กิโลกรัม ฮิปโปโปเตมัสแคระจึงดูน่ารักและเป็นมิตรมากกว่า
สำหรับ “หมูเด้ง” ได้รับความชื่นชมจากโลกโซเซียลมีเดีย และเป็นกระแสโด่งดังผ่านสื่อมวลชนทุกแขนงทั่วโลก ส่งผลให้มีนักท่องเที่ยวเดินทางมาเยี่ยมชมและสัมผัสความน่ารักมากกว่า 250,000 คน ทำให้ในช่วง 3 เดือนที่ผ่านมา สวนสัตว์เปิดเขาเขียวของประเทศไทยสร้างรายได้เกินกว่าเป้าหมาย มากกว่า 40 ล้านบาท ช่วยกระตุ้นเศรษฐกิจในพื้นที่ชุมชนโดยรอบ และส่งผลให้จังหวัดชลบุรีและเมืองพัทยามีนักท่องเที่ยวเพิ่มขึ้นมากกว่า 80% ทั้งนี้ นักท่องเที่ยวทั้งชาวไทยและชาวต่างชาติ สามารถเข้าชมความน่ารักของฮิปโปโปเตมัสแคระ และสัตว์ต่าง ๆ ได้ที่สวนสัตว์ขององค์การสวนสัตว์แห่งประเทศไทยฯ ทั้ง 6 แห่ง ได้แก่ สวนสัตว์เปิดเขาเขียว สวนสัตว์เชียงใหม่ สวนสัตว์นครราชสีมา สวนสัตว์ขอนแก่น สวนสัตว์อุบลราชธานี และสวนสัตว์สงขลา

ที่มา : https://www.thaigov.go.th/news/contents/details/89897