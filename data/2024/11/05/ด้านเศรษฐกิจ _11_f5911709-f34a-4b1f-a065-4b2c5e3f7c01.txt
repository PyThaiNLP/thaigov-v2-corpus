รัฐบาลไทย-ข่าวทำเนียบรัฐบาล-กระทรวงเกษตรฯ เพิ่ม “ศูนย์บริการเกษตรพิรุณราชฯ”รวม 2,897 ศูนย์ทั่วประเทศ 


วันอังคารที่ 5 พฤศจิกายน 2567
กระทรวงเกษตรฯ เพิ่ม “ศูนย์บริการเกษตรพิรุณราชฯ”รวม 2,897 ศูนย์ทั่วประเทศ
กระทรวงเกษตรฯ เพิ่ม “ศูนย์บริการเกษตรพิรุณราชฯ”รวม 2,897 ศูนย์ทั่วประเทศ พร้อมปรับโฉมให้บริการ E-service เพิ่มเติมเพื่ออำนวยความสะดวกแก่เกษตรกรและประชาชน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานในพิธีเปิดการอบรมเจ้าหน้าที่ เพื่อเข้าใช้งานแอปพลิเคชัน และระบบงานบริการ ภายใต้ศูนย์บริการเกษตรพิรุณราช กระทรวงเกษตรและสหกรณ์ โดยมี นายนวนิตย์ พลเคน รองปลัดกระทรวงเกษตรและสหกรณ์ นางอัญชลี สุวจิตตานนท์ ผู้ตรวจราชการกระทรวงเกษตรและสหกรณ์ และเจ้าหน้าที่ของศูนย์บริการเกษตรพิรุณราชฯ ทั้ง 2,897 ศูนย์ จากทุกหน่วยงานในสังกัดกระทรวงเกษตรและสหกรณ์ ทั้งในส่วนกลางและส่วนภูมิภาค ผ่านระบบการประชุมออนไลน์ และห้องประชุม 135กระทรวงเกษตรและสหกรณ์ ว่ากระทรวงเกษตรและสหกรณ์ ได้จัดตั้ง“ศูนย์บริการเกษตรพิรุณราช กระทรวงเกษตรและสหกรณ์”เพื่อเป็นแนวทางปฏิบัติในการขับเคลื่อนงานตามนโยบายของกระทรวงเกษตรฯ ให้มีความชัดเจนและเป็นรูปธรรม สามารถแปลงนโยบายสร้างวิธีทำงานสู่วิธีปฏิบัติให้เป็นไปอย่างมีประสิทธิภาพ และเกิดผลสำเร็จ ตามเจตนารมณ์ที่กำหนดไว้ รวมทั้งเพื่อให้บริการประชาชนในการขอรับบริการ/ร้องเรียน/ร้องทุกข์ ที่เกี่ยวข้อง ในด้านการเกษตรซึ่งเปิดให้บริการเมื่อวันที่18 ตุลาคม 2566 ณ สำนักงานเกษตรอำเภอบางปะหัน อำเภอบางปะหัน             “สำหรับการจัดอบรมฯ ในครั้งนี้ เป็นส่วนหนึ่งของการขับเคลื่อนศูนย์บริการเกษตรพิรุณราชฯ ให้สอดคล้องกับนโยบายของรัฐบาลในปัจจุบันที่เน้นการใช้เทคโนโลยี มีการปรับปรุงการดำเนินงานลดขั้นตอนความยุ่งยากลง เพื่ออำนวยความสะดวกแก่ประชาชนให้มากขึ้น รวมทั้งเป็นการเพิ่มประสิทธิภาพของศูนย์บริการประชาชนภาคการเกษตร กระทรวงเกษตรฯ จึงได้ขยายศูนย์บริการเกษตรพิรุณราชฯเพิ่มเติมอีก จำนวน 1,937 ศูนย์ แบ่งออกเป็น 3 ระดับ ได้แก่ ระดับกรม จำนวน 21 หน่วยงาน (21 ศูนย์) ระดับจังหวัด จำนวน 7 หน่วยงาน (533 ศูนย์) และระดับอำเภอจำนวน 2 หน่วยงาน (1,383 ศูนย์) กระจายทั่วทุกพื้นที่ของประเทศนอกจากนี้ ยังได้ปรับปรุงระบบศูนย์บริการเกษตรพิรุณราชฯ จากเดิมที่รับเฉพาะเรื่องร้องเรียน/ร้องทุกข์ จะเพิ่มงานบริการ (E-service) ของหน่วยงานในสังกัดจาก 11 หน่วยงาน รวม 22 แอปพลิเคชันและระบบงานที่จะให้บริการภายใต้ศูนย์บริการเกษตรพิรุณราชฯ รวมทั้งสิ้น 2,897 ศูนย์ เพื่อให้บริการเกษตรกรและประชาชนได้อย่างทั่วถึงอีกด้วย” ปลัดเกษตรฯ กล่าว

ที่มา : https://www.thaigov.go.th/news/contents/details/89886