รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ประชุม คกก. แก้ไขปัญหารถยนต์รับจ้างและรถจักรยานยนต์สาธารณะ ครั้งที่ 2/2567 เพื่อปรับปรุงกฎหมาย พัฒนาระบบการบริการให้เหมาะกับยุคดิจิทัล


วันอังคารที่ 5 พฤศจิกายน 2567
นายสรพงศ์ ไพฑูรย์พงษ์ รองปลัดกระทรวงคมนาคม ประชุม คกก. แก้ไขปัญหารถยนต์รับจ้างและรถจักรยานยนต์สาธารณะ ครั้งที่ 2/2567 เพื่อปรับปรุงกฎหมาย พัฒนาระบบการบริการให้เหมาะกับยุคดิจิทัล
...
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานการประชุมคณะกรรมการแก้ไขปัญหารถยนต์รับจ้างและรถจักรยานยนต์สาธารณะ ครั้งที่ 2/2567 เพื่อหารือเกี่ยวกับการปรับปรุงกฎหมายรถรับจ้างสาธารณะให้ทันสมัย และพัฒนาระบบการบริการให้เหมาะกับยุคดิจิทัล โดยมีผู้แทนจากกรมการขนส่งทางบก (ขบ.) สำนักงานนโยบายและแผนการขนส่งและจราจร (สนข.) สำนักงานคณะกรรมการคุ้มครองผู้บริโภค (สคบ.) สถาบันวิจัยเพื่อการพัฒนาประเทศไทย (TDRI) และหน่วยงานที่เกี่ยวข้อง เข้าร่วมประชุมฯ เมื่อวันที่ 4 พฤศจิกายน 2567 ณ ห้องประชุมกระทรวงคมนาคม
นายสรพงศ์ ไพฑูรย์พงษ์ กล่าวว่า ตามที่ ขบ. ได้ร่วมกับสำนักงานพัฒนาธุรกรรมทางอิเล็กทรอนิกส์ (สพธอ.) เพื่อดำเนินการออกกฎหมายลำดับรอง “ร่างประกาศคณะกรรมการธุรกรรมทางอิเล็กทรอนิกส์ เรื่อง ให้บริการแพลตฟอร์มดิจิทัลประเภทบริการรถยนต์รับจ้างสาธารณะ (Ride Sharing) เป็นบริการแพลตฟอร์มดิจิทัลที่มีลักษณะเฉพาะ และมีหน้าที่เพิ่มเติม พ.ศ. ....” ภายใต้พระราชกฤษฎีกาการประกอบธุรกิจบริการแพลตฟอร์มดิจิทัลที่ต้องแจ้งให้ทราบ พ.ศ. 2565 เพื่อกำหนดหน้าที่เพิ่มเติมของผู้ให้บริการแพลตฟอร์ม เช่น การนำรถที่จดทะเบียนถูกต้องตามกฎกระทรวงมาให้บริการ และผู้ขับรถต้องมีใบอนุญาตขับรถสาธารณะมาให้บริการในแอปพลิเคชัน เป็นต้น ซึ่ง สพธอ. จะนำเสนอต่อคณะกรรมการร่วมระหว่างหน่วยงานของรัฐภายในเดือนพฤศจิกายน 2567 และคาดว่าจะออกประกาศใช้ได้ในช่วงเดือนธันวาคม 2567 - มกราคม 2568 ทั้งนี้ ในที่ประชุม ขบ. ได้รายงานความคืบหน้าการดำเนินงานของคณะอนุกรรมการกลั่นกรองปัญหารถจักรยานยนต์สาธารณะ ตามข้อเสนอของผู้ขับรถจักรยานยนต์สาธารณะทั้งสิ้น 10 ประเด็น ได้แก่ 1) การบังคับใช้กฎหมายในปัจจุบันต่อการนำรถส่วนบุคคลมาให้บริการ 2) การกำกับแอปพลิเคชันที่ให้บริการรถจักรยานยนต์รับจ้างผ่านแอปพลิเคชัน 3) การส่งเสริมการใช้รถจักรยานยนต์ไฟฟ้า 4) การจัดให้มีงบประมาณในการยกระดับคุณภาพชีวิตของผู้ขับขี่รถจักรยานยนต์สาธารณะ 5) การเปิดให้ลงทะเบียนคนใหม่ในวินเดิมเป็นการเร่งด่วน 6) การแก้ไขปัญหาวินเถื่อน 7) การแยกประเภทรถจักรยานยนต์สาธารณะ 8) การทำความเข้าใจเกี่ยวกับอายุของผู้ขับรถจักรยานยนต์ 9) การทำความเข้าใจเกี่ยวกับการกำหนดบทลงโทษผู้ขับรถจักรยานยนต์สาธารณะที่มีพฤติกรรมไม่เหมาะสม และ 10) การติดตามเรื่องการจัดทำแอปพลิเคชันกลาง
สำหรับการพิจารณาข้อเสนอของกลุ่มผู้ขับรถแท็กซี่ ขบ. รายงานว่าคณะอนุกรรมการกลั่นกรองปัญหารถยนต์รับจ้างบรรทุกคนโดยสารไม่เกินเจ็ดคน (TAXI - METER) ได้ดำเนินการพิจารณาตามข้อเสนอของกลุ่มผู้ขับรถแท็กซี่ 26 ข้อ ดำเนินการแล้วเสร็จ 12 ประเด็น อยู่ระหว่างการดำเนินการ 11 ประเด็น และอยู่ระหว่างพิจารณา 3 ประเด็น โดยประเด็นหลักที่อยู่ระหว่างการดำเนินการ คือ เรื่องกฎหมายกำกับแอปพลิเคชัน และอยู่ระหว่างการศึกษาของ TDRI คือ การพิจารณาขอบเขตการใช้มาตรค่าโดยสารของรถแท็กซี่ที่จดทะเบียนในกรุงเทพมหานคร และการกำหนดขนาดรถแท็กซี่และอายุแรกเข้า
ทั้งนี้ รองปลัดกระทรวงคมนาคม ได้มอบหมายให้ ขบ. และหน่วยงานที่เกี่ยวข้องดำเนินการโครงการต่าง ๆ โดยมุ่งเน้นความปลอดภัยของประชาชนผู้ใช้บริการเป็นสำคัญ โดยเฉพาะเรื่องการกำหนดมาตรฐานรถยนต์รับจ้างและรถจักรยานยนต์สาธารณะ การดูแลสภาพรถ การขนส่งพัสดุภัณฑ์ อาหาร รวมถึงเครื่องมือสื่อสารที่ติดอยู่กับตัวรถ โดยให้นำมารายงานความคืบหน้าในการประชุมครั้งถัดไป

ที่มา : https://www.thaigov.go.th/news/contents/details/89876