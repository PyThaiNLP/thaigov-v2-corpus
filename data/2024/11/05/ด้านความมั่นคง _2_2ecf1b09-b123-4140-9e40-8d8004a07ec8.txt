รัฐบาลไทย-ข่าวทำเนียบรัฐบาล-มท.1 ต้อนรับ ผู้อำนวยการ The China Institute, Fudan University แลกเปลี่ยนแนวทางการใช้งานวิจัยแก้ไขปัญหายากจน ย้ำสัมพันธ์ไทย-จีน ใกล้ชิด 2568 ครบรอบ 50 ปีสัมพันธ์ทางการทูต


วันอังคารที่ 5 พฤศจิกายน 2567
05/11/2567
พิมพ์
มท.1 ต้อนรับ ผู้อำนวยการ The China Institute, Fudan University แลกเปลี่ยนแนวทางการใช้งานวิจัยแก้ไขปัญหายากจน ย้ำสัมพันธ์ไทย-จีน ใกล้ชิด 2568 ครบรอบ 50 ปีสัมพันธ์ทางการทูต
มท.1 ต้อนรับ ผู้อำนวยการ The China Institute, Fudan University แลกเปลี่ยนแนวทางการใช้งานวิจัยแก้ไขปัญหายากจน ย้ำสัมพันธ์ไทย-จีน ใกล้ชิด 2568 ครบรอบ 50 ปีสัมพันธ์ทางการทูต
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (4 พ.ย. 67) เวลา 15.30 น. นายอนุทิน ชาญวีรกูล รองนายกรัฐมนตรี และ รมว.มหาดไทย ให้การต้อนรับ ศาสตราจารย์ ดร. จาง เหวย เหวย (Professor Zhang Weiwei) ผู้อำนวยการ The China Institute, Fudan University และ ศาสตราจารย์อู๋ ซินเหวิน (Professor Wu Xinwen) รองผู้อำนวยการฯ และคณะ ในโอกาสเข้าคารวะและนำเสนอการดำเนินงานของ The China Institute แห่ง Fudan University ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
ในการหารือ นายอนุทิน ได้ร่วมรับฟัง ตัวอย่างความสำเร็จของการดำเนินงานด้านการวิจัยเชิงคุณภาพของ The China Institute, Fudan University ในการแก้ไขปัญหาความยากจน การพัฒนาคุณภาพชีวิต ฟื้นฟูชนบทและการพัฒนาท้องถิ่น โดยการสนับสนุนของรัฐบาลจีน
นายอนุทิน ได้แลกเปลี่ยนเกี่ยวกับแนวทางการยกระดับคุณภาพชีวิตประชาชนของรัฐบาลประเทศไทย ที่ให้ความสำคัญกับการพัฒนาในทุกมิติ ผ่านการสร้างโอกาส สร้างงาน สร้างอาชีพ สร้างรายได้ สร้างความมั่นคงในชีวิต ซึ่งการพัฒนาคนได้ทำให้ไทยได้เป็นศูนย์กลางหลากหลายด้านของอาเซียน ทั้งศูนย์บริการสุขภาพ การคมนาคมขนส่ง
"ประเทศไทยให้ความสำคัญกับการพัฒนาทรัพยากรบุคคล ในเรื่องการศึกษา เรามีทุนการศึกษาขององค์กรต่างๆ รวมถึงทุนการศึกษาในลักษณะเงินกู้ยืมทางการศึกษา ที่นักเรียนและนักศึกษาสามารถกู้ยืมเงินและจ่ายดอกเบี้ยเพียงร้อยละ 1 ต่อปี โดยเริ่มคิดหลังจากนักศึกษาจบการศึกษาแล้ว 2 ปี ซึ่งสิ่งเหล่านี้เป็นปัจจัยความสำเร็จของนโยบายด้านการพัฒนาคน" นายอนุทิน กล่าว
นายอนุทิน กล่าวเพิ่มเติมว่า ประเทศไทยและสาธารณรัฐประชาชนจีน มีความสัมพันธ์ระหว่างสองประเทศที่มีความใกล้ชิด โดยในปี 2568 จะครบรอบ 50 ปีของการสถาปนาความสัมพันธ์ทางการทูตระหว่างไทยกับจีน ซึ่งประเทศไทยมีความพร้อมที่จะต้อนรับพี่น้องประชาชนชาวจีน มาท่องเที่ยว มาหารอยยิ้ม มาหาความสุขในประเทศไทย เฉกเช่นในอดีตที่ผ่านมา ตอนนี้สถานการณ์โควิด-19 คลี่คลายแล้ว จึงขอเชิญชวนกลับมาเที่ยวเมืองไทยอีกครั้งหนึ่ง เพื่อเสริมความสัมพันธ์ที่แน่นแฟ้นของทั้งสองประเทศ ที่เป็นบ้านพี่เมืองน้อง และคนไทยก็มีเชื้อชาติจีน และช่วยเหลือเกื้อกูลกันมาโดยตลอด
น.ส.ไตรศุลี กล่าวว่า การหารือในครั้งนี้มีคณะผู้บริหารระดับสูงของกระทรวงมหาดไทย ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย น.ส.อรอุมา วรแสน รักษาการผู้อำนวยการกองการต่างประเทศ สำนักงานปลัดกระทรวงมหาดไทย พร้อมด้วยคณะทำงานรัฐมนตรีว่าการกระทรวงมหาดไทย และเจ้าหน้าที่ที่เกี่ยวข้อง เข้าร่วมด้วย

ที่มา : https://www.thaigov.go.th/news/contents/details/89868