รัฐบาลไทย-ข่าวทำเนียบรัฐบาล-นายกฯ “แพทองธาร” ชื่นชมความน่ารักฮิปโปแคระ “หมูเด้ง” เผยหากมีเวลาจะพาลูก ๆ และครอบครัวไปเยี่ยมชม พร้อมเชิญชวนพี่น้องประชาชนพาลูกหลานเที่ยวสวนสัตว์ กระตุ้นการท่องเที่ยว


วันอังคารที่ 5 พฤศจิกายน 2567
05/11/2567
พิมพ์
นายกฯ “แพทองธาร” ชื่นชมความน่ารักฮิปโปแคระ “หมูเด้ง” เผยหากมีเวลาจะพาลูก ๆ และครอบครัวไปเยี่ยมชม พร้อมเชิญชวนพี่น้องประชาชนพาลูกหลานเที่ยวสวนสัตว์ กระตุ้นการท่องเที่ยว
นายกฯ “แพทองธาร” ชื่นชมความน่ารักฮิปโปแคระ “หมูเด้ง” เผยหากมีเวลาจะพาลูก ๆ และครอบครัวไปเยี่ยมชม พร้อมเชิญชวนพี่น้องประชาชนพาลูกหลานเที่ยวสวนสัตว์ กระตุ้นการท่องเที่ยว
วันนี้ (5 พฤศจิกายน 2567) เวลา 09.35 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ชมนิทรรศการประชาสัมพันธ์ “หมูเด้ง” Soft Power จากธรรมชาติของสวนสัตว์ไทย โดยมี นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นผู้มอบของที่ระลึก จากองค์การสวนสัตว์แห่งประเทศไทย (อสส.)  นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายอรรถพร ศรีเหรัญ  ผู้อำนวยการองค์การสวนสัตว์แห่งประเทศไทย เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีชื่นชมความน่ารัก ซึ่งหากมีเวลานายกรัฐมนตรีจะพาลูก ๆ และครอบครัวไปเยี่ยมชม โดยนายกฯ ได้เน้นย้ำว่ารัฐบาลพร้อมสนับสนุนส่งเสริมการท่องเที่ยวในประเทศไทย เพื่อสร้างรายได้เข้าประเทศ สร้างรายได้ให้กับประชาชนในพื้นที่ ซึ่งจากกระแส “หมูเด้ง” สามารถสร้างรายได้ด้านการท่องเที่ยวให้กับสวนสัตว์และคนในพื้นที่เป็นอย่างมาก ขอให้นำแนวคิดไปพัฒนาต่อยอดส่งเสริมการท่องเที่ยวและสร้างได้ในพื้นที่อื่น ๆ  และเชิญชวนพี่น้องประชาชนพาลูกหลานไปเที่ยวสวนสัตว์ต่าง ๆ ในประเทศ เพื่อกระตุ้นการท่องเที่ยวต่อไป
สำหรับนิทรรศการเพื่อร่วมประชาสัมพันธ์ “หมูเด้ง” Soft Power จากธรรมชาติของสวนสัตว์ไทย กระทรวงทรัพยากรธรรมชาติและสิ่งแวดล้อม โดยองค์การสวนสัตว์แห่งประเทศไทยได้ดำเนินการโครงการอนุรักษ์ฮิปโปโปเตมัสแคระของสวนสัตว์เปิดเขาเขียว ซึ่งเป็นสัตว์ที่ใกล้สูญพันธุ์ (Endangered) ตามการจัดอันดับของ IUCN และต้องการดูแลเป็นพิเศษ โดยสามารถเพาะขยายพันธุ์ฮิปโปโปเตมัสแคระเพศเมีย จำนวน 1 ตัวโดยได้ชื่อว่า “หมูเด้ง” และเพื่อให้รับทราบภารกิจในด้านการอนุรักษ์การเพาะขยายพันธุ์สัตว์ป่าสำคัญที่ใกล้สูญพันธุ์ของหน่วยงานในสังกัดและสามารถประชาสัมพันธ์สร้างกระแสความนิยมรวมทั้งสร้างชื่อเสียงให้กับประเทศไทย รวมทั้งเพื่อรายงานผลการดำเนินงาน จึงได้ดำเนินการจัดนิทรรศการประชาสัมพันธ์เรื่อง “หมูเด้ง” soft power จากธรรมชาติของสวนสัตว์ไทยในครั้งนี้
ทั้งนี้ จากการเผยแพร่ในโซเชียลมีเดียไปทั่วโลกมีการนำเสนอข่าวสารผ่านสื่อมวลชนในทุกช่องทาง สร้างความต้องการให้กับนักท่องเที่ยวเดินทางมาเยี่ยมชมติดตามความเคลื่อนไหวทำให้ “หมูเด้ง” กลายเป็น soft power ของประเทศไทยอย่างต่อเนื่อง ปลุกกระแสการท่องเที่ยวสวนสัตว์  ให้กลับมาเที่ยวชมสวนสัตว์เพิ่มมากขึ้น ส่งผลให้มีนักท่องเที่ยวเดินทางไปที่สวนสัตว์เปิดเขาเขียว มากกว่า 250,000 คน  ในช่วง 3 เดือนที่ผ่านมา สร้างรายได้เกินกว่าเป้าหมายที่คาดไว้ มากกว่า 40 ล้านบาท นอกจากนี้ กระแสของ “หมูเด้ง”  ช่วยกระตุ้นเศรษฐกิจ ในพื้นที่ชุมชนโดยรอบสวนสัตว์เปิดเขาเขียว รวมไปถึงทำให้จังหวัดชลบุรีและเมืองพัทยา มีนักท่องเที่ยว  คึกคัก เพิ่มขึ้นมากกว่า 80 % อีกด้วย

ที่มา : https://www.thaigov.go.th/news/contents/details/89880