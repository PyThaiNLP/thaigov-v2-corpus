รัฐบาลไทย-ข่าวทำเนียบรัฐบาล-รมว.ยุติธรรม ยกระดับเตรียมการแก้ปัญหายาเสพติดแบบเข้มข้น เน้นจุดแตกหักชัยชนะยาเสพติดเสพติดอยู่ที่หมู่บ้าน/ชุมชน


วันจันทร์ที่ 4 พฤศจิกายน 2567
04/11/2567
พิมพ์
รมว.ยุติธรรม ยกระดับเตรียมการแก้ปัญหายาเสพติดแบบเข้มข้น เน้นจุดแตกหักชัยชนะยาเสพติดเสพติดอยู่ที่หมู่บ้าน/ชุมชน
รมว.ยุติธรรม ยกระดับเตรียมการแก้ปัญหายาเสพติดแบบเข้มข้น เน้นจุดแตกหักชัยชนะยาเสพติดเสพติดอยู่ที่หมู่บ้าน/ชุมชน
ในวันจันทร์ที่ ๔ พฤศจิกายน ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมเตรียมการประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด (คณะกรรมการ ครส.) ครั้งที่ ๑/๒๕๖๗ โดยมี นายนิยม เติมศรีสุข นายศิริสุข ยืนหาญ รองเลขาธิการ ป.ป.ส. ผู้อำนวยการสำนักยุทธศาสตร์ และผู้แทนหน่วยงานที่เกี่ยวข้อง ประกอบด้วย กระทรวงมหาดไทย กระทรวงสาธารณสุข กรมสุขภาพจิต สำนักงานตำรวจแห่งชาติ กองบัญชาการกองทัพบก กรุงเทพมหานคร สมาคมองค์การบริหาร ส่วนจังหวัดแห่งประเทศไทย สมาคมองค์การบริหารส่วนตำบลแห่งประเทศไทย สมาคมสันนิบาตเทศบาลแห่งประเทศไทย กรมคุมประพฤติ กรมราชทัณฑ์ กรมพินิจและคุ้มครองเด็กและเยาวชน สำนักงานกิจการยุติธรรม เข้าร่วมประชุม ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารกระทรวงยุติธรรม
โดยรัฐมนตรีว่าการกระทรวงยุติธรรม ได้มีข้อสั่งการให้สำนักงาน ป.ป.ส. พิจารณาปรับแผนปฏิบัติการป้องกัน ปราบปราม และแก้ไขปัญหายาเสพติด ประจำปีงบประมาณ พ.ศ. ๒๕๖๘ ให้สอดคล้องกับนโยบายรัฐบาล นางสาวแพทองธาร ชินวัตร นายกรัฐมนตรี ที่ได้แถลงต่อรัฐสภาเมื่อวันที่ ๑๒ กันยายน ๒๕๖๗ โดยให้ผู้แทนหน่วยงานบูรณาการการทำงานร่วมกัน และวิเคราะห์จุดแตกหักของปัญหายาเสพติด เพราะชัยชนะยาเสพติดอยู่ที่หมู่บ้าน/ชุมชน และกำหนดยุทธศาสตร์การตัดต้นตอการผลิต จำหน่าย กับประเทศเพื่อนบ้าน การปราบปรามแหล่งพักยาเสพติดในพื้นที่ภาคกลางที่จะส่งมายังกรุงเทพมหานคร การลักลอบลำเลียงยาเสพติดลงไปในพื้นที่ภาคใต้ โดยให้มีการตั้งจุดตรวจ/ด่านตรวจ ในพื้นที่จังหวัดประจวบคีรีขันธ์ เพื่อสกัดกั้นยาเสพติดสู่พื้นที่ภาคใต้
ด้านนายศิริสุข ยืนหาญ รองเลขาธิการ ป.ป.ส. ได้รับมอบหมายจากพลตำรวจโท ภาณุรัตน์ หลักบุญ เลขาธิการ ป.ป.ส. ให้ดำเนินการขับเคลื่อนการแก้ไขปัญหายาเสพติดภายใต้คำสั่งสำนักนายกรัฐมนตรีที่ ๓๕๒/๒๕๖๗  รวมทั้งกำหนดเป้าหมายหลักลงระดับจังหวัด/อำเภอ และในพื้นที่มีการกำหนดตัวชี้วัดร่วมกันของทุกจังหวัดในมิติด้านป้องกัน มิติด้านปราบปราม มิติด้านการแก้ไขปัญหาผู้เสพ และมิติด้านการบริหารจัดการ โดยแต่ละจังหวัดกำหนดตัวชี้วัดให้สอดคล้องกับสถานการณ์ปัญหายาเสพติดในพื้นที่ เพื่อสร้างความเชื่อมั่นของประชาชน และประชาชนเกิดความพึงพอใจต่อการดำเนินงาน สุดท้ายจะเกิดความปลอดภัยทางสังคม ชุมชน ครอบครัว และสุขภาพของประชาชนในพื้นที่
นอกจากนี้ ผู้แทนหน่วยงานได้เสนอให้มีการบรรจุประเด็นเพิ่มเติมในแผนปฏิบัติการฯ ประกอบด้วย การฟื้นฟูสภาพทางสังคมแก่ผู้เสพ/ผู้ติด ที่อยู่ในกระบวนการยุติธรรม การป้องกันการกระทำผิดซ้ำของผู้พ้นโทษคดียาเสพติด การจัดทำฐานข้อมูลผู้เสพยาเสพติดทุกระบบ และที่สำคัญในปี ๒๕๖๘ ได้รับความร่วมมือจากสมาคมองค์การบริหารส่วนตำบลแห่งประเทศไทย สมาคมองค์การบริหารส่วนจังหวัดแห่งประเทศไทย สมาคมสันนิบาตรเทศบาลแห่งประเทศไทย และองค์การบริหารส่วนตำบลแห่งประเทศไทย เข้ามีส่วนร่วมกับการแก้ไขปัญหายาเสพติดระดับชาติอีกด้วย ทั้งนี้ ที่ประชุมมีการเสนอกลไกการดำเนินงานที่รองรับคณะกรรมการ ครส. ให้พิจารณาเสนอแต่งตั้งเท่าที่จำเป็น เพื่อไม่ให้มีคณะอนุกรรมการหรือคณะทำงาน ซ้ำซ้อนกับการทำงานในรูปแบบปกติ โดยฝ่ายเลขานุการจะดำเนินการปรับตามข้อเสนอของที่ประชุมให้มีความชัดเจนมากยิ่งขึ้น และใช้เป็นข้อมูลการประชุมคณะกรรมการ ครส. ครั้งที่ ๑/๒๕๖๗ ในวันพฤหัสบดีที่ ๗ พฤศจิกายน ๒๕๖๗ เพื่อเสนอขอความเห็นชอบต่อคณะกรรมการ ป.ป.ส. ในวันจันทร์ที่ ๑๑ พฤศจิกายน ๒๕๖๗ ต่อไป

ที่มา : https://www.thaigov.go.th/news/contents/details/89861