รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้าฯพระบรมราชินี เสด็จพระราชดำเนินทอดพระเนตร การแสดงโขนมูลนิธิส่งเสริมศิลปาชีพ


วันอังคารที่ 5 พฤศจิกายน 2567
05/11/2567
พิมพ์
​รัฐมนตรีฯ เอกนัฏ เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้าฯพระบรมราชินี เสด็จพระราชดำเนินทอดพระเนตร การแสดงโขนมูลนิธิส่งเสริมศิลปาชีพ
​รัฐมนตรีฯ เอกนัฏ เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้าฯพระบรมราชินี เสด็จพระราชดำเนินทอดพระเนตร การแสดงโขนมูลนิธิส่งเสริมศิลปาชีพ
3 พฤศจิกายน 2567 เวลา 19.26 น. นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้าฯพระบรมราชินี เสด็จพระราชดำเนินทอดพระเนตร การแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตอน “พระจักราวตาร” เพื่อเฉลิมพระเกียรติพระบาทสมเด็จพระเจ้าอยู่หัว ทรงเจริญพระชนมพรรษา 72 พรรษา และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 92 พรรษา ณ หอประชุมใหญ่ ศูนย์วัฒนธรรมแห่งประเทศไทย
การนี้ เสด็จฯเข้าชั้น 1 หอประชุมใหญ่ศูนย์วัฒนธรรม พระราชทานพระบรมราชวโรกาสให้  เด็กชายธนวินทร์ แตงแก้ว ผู้แสดงเป็นพระรามกุมาร เข้าเฝ้า ฯ ทูลเกล้า ฯ ถวายสูจิบัตร แด่พระบาทสมเด็จพระเจ้าอยู่หัว เด็กชายกันตพงษ์ ทองดอกบวบ ผู้แสดงเป็นพระลักษมณ์กุมาร เข้าเฝ้าฯทูลเกล้าฯ ถวายสูจิบัตร แด่สมเด็จพระนางเจ้า ฯ พระบรมราชินี พลอากาศเอก สถิตย์พงษ์ สุขวิมล รองประธานกรรมการและเลขาธิการมูสนิธิส่งเสริมศิลปาชีพฯ ประธานกรรมการอำนวยการ โขนมูลนิธิส่งเสริมศิลปาชีพฯกราบบังคมทูลรายงานวัตถุประสงค์ ของการจัดการแสดงโขนรอบปฐมทัศน์ เรื่อง รามเกียรติ์ ตอน "พระจักราวตาร" พร้อมทั้ง กราบบังคมทูลเชิญทอดพระเนตรการแสดงรำถวายพระพร ทอดพระเนตรวิดีทัศน์ เบื้องหลังการจัดการแสดงโขนรอบปฐมทัศน์ เรื่อง รามเกียรติ์ ตอน “พระจักราวตาร”
เนื่องด้วยปีพุทธศักราช 2567 เป็นปีมหามงคลของปวงชนชาวไทย ที่พระบาทสมเด็จพระเจ้าอยู่หัว ทรงเจริญพระชนมพรรษา 72 พรรษา และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 72 พรรษา คณะกรรมการ ผู้กำกับ ครูผู้เชี่ยวชาญ อาจารย์ผู้ฝึกซ้อม ศิลปิน นักแสดงโขน พร้อมด้วยผู้ปฏิบัติงานทุกคน จึงได้ร่วมกันปฏิบัติหน้าที่ในการแสดงโขนฯ เพื่อร่วมกันสืบสาน รักษา ต่อยอดศิลปวัฒนธรรมของชาติ  และร่วมกันแสดงความจงรักภักดีต่อสถาบันพระมหากษัตริย์ ผ่านการแสดงโขนมูลนิธิส่งเสริมศิลปาชีพฯ โดยได้คัดเลือกตอน  “พระจักราวตาร” อันเป็นตอนที่แสดงกฤษฎาภินิหารของพระจักราหรือพระนารายณ์ ที่อวตารลงมาเป็นพระรามโอรสของท้าวทศรถ กษัตริย์แห่งกรุงอโยธยา เพื่อปราบฝ่ายอธรรม เปรียบประดุจพระราชวงศ์จักรีที่ผดุงความสุขความสงบให้กับ พสกนิกรชาวไทยตลอดมา
นอกจากการแสดงที่วิจิตรงดงามที่แสดงโดยนักแสดงเยาวชนรุ่นใหม่ ซึ่งเป็นผู้ที่ผ่านการคัดเลือกและฝึกซ้อมจากครูผู้เชี่ยวชาญด้านนาฏศิลป์ จนมีฝีมือการร่ายรำอันงดงามถูกต้องตามจารีตแล้ว ผู้ชมยังจะได้รับฟังการบรรเลงดนตรีและขับร้องเพลงไทยอันไพเราะ รับชมความวิจิตรของเครื่องแต่งกายอันประณีต ที่จัดสร้างขึ้นเพื่อการแสดงโขนที่ยิ่งใหญ่บนเวที

ที่มา : https://www.thaigov.go.th/news/contents/details/89884