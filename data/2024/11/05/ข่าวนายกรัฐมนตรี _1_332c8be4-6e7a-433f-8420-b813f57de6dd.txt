รัฐบาลไทย-ข่าวทำเนียบรัฐบาล-นายกฯ ติดเข็มกลัดดอกแก้วกัลยา ประชาสัมพันธ์กิจกรรมของสภาสังคมสงเคราะห์แห่งประเทศไทย ในพระบรมราชูปถัมภ์ให้ประชาชนได้รับรู้และส่งเสริมผลิตภัณฑ์ดอกแก้วกัลยา


วันอังคารที่ 5 พฤศจิกายน 2567
05/11/2567
พิมพ์
นายกฯ ติดเข็มกลัดดอกแก้วกัลยา ประชาสัมพันธ์กิจกรรมของสภาสังคมสงเคราะห์แห่งประเทศไทย ในพระบรมราชูปถัมภ์ให้ประชาชนได้รับรู้และส่งเสริมผลิตภัณฑ์ดอกแก้วกัลยา
นายกฯ ติดเข็มกลัดดอกแก้วกัลยา ประชาสัมพันธ์กิจกรรมของสภาสังคมสงเคราะห์แห่งประเทศไทย ในพระบรมราชูปถัมภ์ให้ประชาชนได้รับรู้และส่งเสริมผลิตภัณฑ์ดอกแก้วกัลยา
วันนี้ (5 พฤศจิกายน 2567 2567) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางธิดารักษ์ สัจจพงษ์ ตำแหน่ง เลขาธิการ สภาสังคมสงเคราะห์ฯ และคณะเข้าพบนางสาวแพทองธาร ชินวัตร นายกรัฐมนตรี เพื่อจัดกิจกรรมประชาสัมพันธ์ และจำหน่ายผลิตภัณฑ์ “ดอกแก้วกัลยา” สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ทรงพระกรุณาโปรดเกล้าฯ พระราชทานชื่อดอกไม้ประดิษฐ์ ซึ่งประดิษฐ์โดยคนพิการของสำนักส่งเสริมอาชีพและพัฒนาคนพิการ สภาสังคมสงเคราะห์ฯ และพระราชทานพระอนุญาต ให้ใช้เป็นดอกไม้สัญลักษณ์ของคนพิการทั่วประเทศ เพื่อเป็นสิริมงคลแก่คนพิการ และเพื่อเป็นอาชีพ ทั้งนี้ รายได้จากการจำหน่ายดอกแก้วกัลยานำไปดำเนินงานพัฒนาและส่งเสริมอาชีพคนพิการในองค์กร คนพิการทั่วประเทศ
นายจิรายุ ห่วงทรัพย์ โฆษกประจำสำนักรัฐมนตรี เปิดเผยว่า นายกรัฐมนตรีรับฟังประวัติความเป็นมาและวัตถุประสงค์ของกองทุนดอกแก้วกัลยา สภาสังคมสงเคราะห์แห่งประเทศไทย ในพระบรมราชูปถัมภ์ จากนางธิดารักษ์ สัจจพงษ์ พร้อมกับร่วมติดเข็มกลัดดอกแก้วกัลยาและสนับสนุนผลิตภัณฑ์ดอกแก้วกัลยา โดยนายกรัฐมนตรียืนยันจะช่วยประชาสัมพันธ์กิจกรรมของสภาสังคมสงเคราะห์แห่งประเทศไทย ในพระบรมราชูปถัมภ์ให้ประชาชนได้รับรู้และส่งเสริมผลิตภัณฑ์ดอกแก้วกัลยา
“ขอเชิญประชาชนร่วมงาน “วันคนพิการ” ครั้งที่ 55 “พระบารมีปกเกล้า เหล่าคนพิการ” วันเสาร์ที่ 16 พฤศจิกายน 2567 เวลา 07.00 - 16.00 น. ณ ห้องจัดเลี้ยงอาคาร 9 ชั้น 1 บริษัท โทรคมนาคมแห่งชาติ จำกัด สำนักงานแจ้งวัฒนะ โดยกิจกรรมภายในงานประกอบด้วย 1.ประกาศเกียรติคุณบุคคลพิการตัวอย่าง ประจำปี 2567 2.นิทรรศการผลงานนวัตกรรมเพื่อคนพิการ 3.การจัดเลี้ยงอาหารพระราชทาน สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 4.ตรวจประเมินความพิการ และออกบัตรประจำตัวคนพิการ ONE STOP SERVICE 5.การมอบของขวัญให้คนพิการ และ 6.ให้บริการซ่อมรถวีลแชร์และรถโยก” นายจิรายุ กล่าว

ที่มา : https://www.thaigov.go.th/news/contents/details/89879