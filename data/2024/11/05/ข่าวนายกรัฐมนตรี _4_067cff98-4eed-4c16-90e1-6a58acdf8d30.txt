รัฐบาลไทย-ข่าวทำเนียบรัฐบาล-​นายกฯ ระบุพร้อมรับฟังประเด็นแก้ไขรัฐธรรมนูญจากฝ่ายค้าน เผยต้องดูกระบวนการอย่างละเอียด


วันอังคารที่ 5 พฤศจิกายน 2567
05/11/2567
พิมพ์
​นายกฯ ระบุพร้อมรับฟังประเด็นแก้ไขรัฐธรรมนูญจากฝ่ายค้าน เผยต้องดูกระบวนการอย่างละเอียด
​นายกฯ ระบุพร้อมรับฟังประเด็นแก้ไขรัฐธรรมนูญจากฝ่ายค้าน เผยต้องดูกระบวนการอย่างละเอียด
วันนี้ (5 พฤศจิกายน 2567) เวลา 11.45 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ถึงกรณี นายพริษฐ์ วัชรสินธุ สส.บัญชีรายชื่อพรรคประชาชนเสนอหารือการแก้ไขรัฐธรรมนูญ ว่า ยินดีรับฟัง หากมีสิ่งใดต้องตั้งคณะกรรมการพูดคุย หรือหารืออย่างเป็นทางการ ส่วนมีหนังสือเข้าพบมาถึงนายกรัฐมนตรีแล้วหรือไม่ นายกรัฐมนตรี กล่าวว่ายังไม่มี    ได้ทราบข่าวจากสื่อมวลชนเป็นครั้งแรกว่ามีการติดต่อมา เรื่องนี้ไม่ได้ติดใจหากจะเข้าพบ
ส่วนข้อกังวลที่จะแก้รัฐธรรมนูญไม่ทันในรัฐบาลนี้ นายกรัฐมนตรี กล่าวว่า ต้องทำในสิ่งที่ทำได้ และต้องถูกต้อง เพราะถ้าระยะเวลายาวนานเกินไป อาจจะเกิดปัญหาภายหลังได้ เมื่อมาอยู่ตรงนี้ได้ทราบถึงปัญหาต่าง ๆ ที่มีจำนวนมาก  ถ้าเร่งรีบในกระบวนการมากเกินไป นอกจากจะไม่ได้ผลลัพธ์แล้ว ระหว่างทางอาจจะโดนฟ้องด้วย ต้องช่วยกันดูรายละเอียด แต่รัฐบาลต้องรับฟังความคิดเห็นให้ครบถ้วนและพูดคุยถึงระยะเวลาว่าจะดำเนินการอย่างไร เพราะตั้งแต่พรรคเพื่อไทยได้มีการหาเสียงไว้อยู่แล้ว แต่ทั้งนี้ต้องมีการหารือกัน และไม่มีการแตะในหมวด 1 และ 2 เป็นสิ่งที่รัฐบาลทุกพรรคเห็นตรงกัน
ส่วนเนื้อหาในรัฐธรรมนูญมีประเด็นใดเป็นปัญหามากที่สุด จนต้องนำไปสู่การแก้ไข นายกรัฐมนตรี กล่าวว่า การถามเช่นนี้จะเป็นการเปิดการโต้แย้ง แต่แน่นอนว่าการแก้ไขรัฐธรรมนูญต้องทำเพื่อเอื้อต่อประชาธิปไตยและประชาชนให้มากที่สุด

ที่มา : https://www.thaigov.go.th/news/contents/details/89890