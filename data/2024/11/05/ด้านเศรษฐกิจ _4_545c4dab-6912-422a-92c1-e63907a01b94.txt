รัฐบาลไทย-ข่าวทำเนียบรัฐบาล-กรมบัญชีกลางเร่งรัดเบิกจ่ายงบปี 68 สนับสนุนการขับเคลื่อนเศรษฐกิจตามนโยบายรัฐบาล


วันอังคารที่ 5 พฤศจิกายน 2567
05/11/2567
พิมพ์
กรมบัญชีกลางเร่งรัดเบิกจ่ายงบปี 68 สนับสนุนการขับเคลื่อนเศรษฐกิจตามนโยบายรัฐบาล
คณะรัฐมนตรีได้มีมติเมื่อวันที่ 22 ตุลาคม 2567 รับทราบและเห็นชอบผลการประชุมคณะกรรมการติดตามเร่งรัดการเบิกจ่ายงบประมาณและการใช้จ่ายภาครัฐ และมาตรการเร่งรัดการเบิกจ่ายงบประมาณและการใช้จ่ายภาครัฐ ประจำปีงบประมาณ พ.ศ. 2568
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่คณะรัฐมนตรีได้มีมติเมื่อวันที่ 22 ตุลาคม 2567 รับทราบและเห็นชอบผลการประชุมคณะกรรมการติดตามเร่งรัดการเบิกจ่ายงบประมาณและการใช้จ่ายภาครัฐ และมาตรการเร่งรัดการเบิกจ่ายงบประมาณและการใช้จ่ายภาครัฐ ประจำปีงบประมาณ พ.ศ. 2568 เพื่อให้การเบิกจ่ายเงินปีงบประมาณ พ.ศ. 2568 เป็นปัจจัยสนับสนุนการขับเคลื่อนเศรษฐกิจ และหน่วยรับงบประมาณใช้เป็นแนวทางในการเร่งรัดการเบิกจ่ายเงินกันไว้เบิกเหลื่อมปี เงินงบประมาณ และงบลงทุนของรัฐวิสาหกิจ โดยในปีงบประมาณ พ.ศ. 2568 เป้าหมายการเบิกจ่ายงบประมาณรายจ่ายลงทุนไม่น้อยกว่า ร้อยละ 80 รายจ่ายประจำไม่น้อยกว่าร้อยละ 98 รายจ่ายภาพรวมไม่น้อยกว่า ร้อยละ 94 และการใช้จ่ายงบประมาณ (ก่อหนี้) รายจ่ายลงทุน รายจ่ายประจำ และรายจ่ายภาพรวม ร้อยละ 100 และให้หน่วยรับงบประมาณดำเนินการ ดังนี้
1. เงินกันไว้เบิกเหลื่อมปีงบประมาณ พ.ศ. 2567
เร่งรัดการเบิกจ่ายเงินกันไว้เบิกเหลื่อมปีงบประมาณ พ.ศ. 2567 ภายในไตรมาสที่ 1 ของปีงบประมาณ พ.ศ. 2568 โดยเฉพาะรายจ่ายที่ก่อหนี้ผูกพันแล้ว สำหรับเงินกันไว้เบิกเหลื่อมปีที่อยู่ระหว่างดำเนินกระบวนการจัดซื้อจัดจ้าง ให้เร่งรัดการก่อหนี้และเบิกจ่ายโดยเร็ว
2. เงินงบประมาณรายจ่ายประจำปีงบประมาณ พ.ศ. 2568
2.1 กรณีเป็นรายจ่ายที่ต้องดำเนินการหรือเบิกจ่ายโดยสำนักงานในส่วนภูมิภาค ให้หน่วยรับงบประมาณเร่งดำเนินการส่งเงินจัดสรรไปยังสำนักงานในส่วนภูมิภาคภายใน 5 วันนับแต่วันที่ได้รับอนุมัติเงินจัดสรร เพื่อให้สำนักงานในส่วนภูมิภาคดำเนินการใช้จ่ายหรือก่อหนี้ผูกพันต่อไป
2.2 กรณีรายจ่ายลงทุนปีเดียว ไม่ว่าจะเบิกจ่ายงบรายจ่ายใดให้ก่อหนี้ผูกพันให้แล้วเสร็จภายในไตรมาสที่ 1 สำหรับรายการผูกพันข้ามปีงบประมาณรายการใหม่ ให้ก่อหนี้ผูกพันแล้วเสร็จภายในไตรมาสที่ 2
2.3 ให้เร่งรัดการเบิกจ่ายค่าใช้จ่ายด้านการฝึกอบรม ประชุม สัมมนา ประจำปีงบประมาณ พ.ศ. 2568 ให้สามารถเบิกจ่ายงบประมาณดังกล่าวได้ภายในไตรมาสที่ 2
2.4 ให้หัวหน้าหน่วยรับงบประมาณที่ได้รับจัดสรรงบประมาณรายจ่ายประจำปี กำกับดูแลบริหารจัดการเร่งรัดการดำเนินการให้แล้วเสร็จโดยเร็ว และเป็นไปตามเป้าหมายที่กำหนด พร้อมทั้งรายงานความคืบหน้าการดำเนินงานของงบประมาณรายจ่ายลงทุน ปัญหาอุปสรรค และคาดการณ์การก่อหนี้และการเบิกจ่ายให้กรมบัญชีกลางภายในวันที่ 5 ของเดือนถัดไป เพื่อรายงานคณะกรรมการติดตามเร่งรัดการเบิกจ่ายงบประมาณและการใช้จ่ายภาครัฐ และเสนอคณะรัฐมนตรีต่อไป
2.5 ให้รองนายกรัฐมนตรีและรัฐมนตรีเจ้าสังกัดกำกับดูแลให้หน่วยงานของรัฐในกำกับ เร่งรัดการเบิกจ่ายเงินให้เป็นไปตามเป้าหมาย โดยให้นำผลการเบิกจ่ายงบประมาณไปใช้ประกอบการพิจารณาในการประเมินผลการปฏิบัติราชการของหัวหน้าหน่วยงานเจ้าของบประมาณ
“กรมบัญชีกลางได้ประชาสัมพันธ์ลำดับผลการเบิกจ่ายและการใช้จ่ายเงินงบประมาณรายจ่ายประจำปีงบประมาณ พ.ศ. 2568 ที่เว็บไซต์กรมบัญชีกลาง www.cgd.go.th หัวข้อ ข้อมูลสถิติ โดยปรับปรุงข้อมูลทุกสัปดาห์เพื่อเป็นข้อมูลประกอบการติดตามเร่งรัดการเบิกจ่ายและการใช้จ่ายเงินงบประมาณของส่วนราชการรัฐวิสาหกิจและหน่วยงานอื่นของรัฐ” โฆษกกรมบัญชีกลางกล่าว

ที่มา : https://www.thaigov.go.th/news/contents/details/89872