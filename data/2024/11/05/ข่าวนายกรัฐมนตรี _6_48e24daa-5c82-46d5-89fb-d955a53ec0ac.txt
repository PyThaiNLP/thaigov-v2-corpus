รัฐบาลไทย-ข่าวทำเนียบรัฐบาล- เลขาธิการอาเซียนพบนายกฯ หารือความร่วมมือสู้ภัยอาชญากรรมข้ามชาติ สนับสนุนการศึกษาผู้ต้องขัง ช่วยลดอัตราการกระทำความผิดซ้ำ 


วันอังคารที่ 5 พฤศจิกายน 2567
เลขาธิการอาเซียนพบนายกฯ หารือความร่วมมือสู้ภัยอาชญากรรมข้ามชาติ สนับสนุนการศึกษาผู้ต้องขัง ช่วยลดอัตราการกระทำความผิดซ้ำ
เลขาธิการอาเซียนพบนายกฯ หารือความร่วมมือสู้ภัยอาชญากรรมข้ามชาติ สนับสนุนการศึกษาผู้ต้องขัง ช่วยลดอัตราการกระทำความผิดซ้ำ
วันนี้ (5 พ.ย. 2567) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล ดร. เกา กิม ฮวน (Dr. Kao Kim Hourn) เลขาธิการอาเซียน (Secretary-General of ASEAN) เข้าเยี่ยมคารวะนางสาวแพทองธาร ชินวัตร นายกรัฐมนตรี โดยนายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยสาระสำคัญหลังการหารือ ดังนี้
นายกรัฐมนตรีกล่าวต้อนรับเลขาธิการอาเซียน ซึ่งเป็นโอกาสที่ดีที่จะพูดคุยถึงผลลัพธ์ของการทำงานที่ผ่านมา และสิ่งที่ต้องการทำในอนาคต โดยเฉพาะนโยบายที่เกี่ยวกับอาชญากรรมข้ามชาติและปัญหาสังคม พร้อมชื่นชมความสำเร็จของการประชุมสุดยอดอาเซียนที่ผ่านมา โดยได้พบปะกับผู้นำจากหลายประเทศและหารือในหลายประเด็น เชื่อมั่นว่าจะนำไปสู่ความร่วมมือด้านต่าง ๆ
เลขาธิการอาเซียนกล่าวขอบคุณนายกรัฐมนตรีสำหรับการต้อนรับ และชื่นชมการมีส่วนร่วมของไทยในเวทีอาเซียน โดยเฉพาะด้านสาธารณสุข ซึ่งไทยมีบทบาทสำคัญในการสนับสนุนการจัดตั้งศูนย์อาเซียนว่าด้วยสาธารณสุขฉุกเฉินและโรคอุบัติใหม่ (ASEAN Centre for Public Health Emergencies and Emerging Diseases: ACPHEED) ซึ่งจะเป็นประโยชน์อย่างยิ่งต่ออาเซียนในการเตรียมพร้อมรับมือโรคระบาดในอนาคต รวมทั้งไทยยังมีความโดดเด่นในการส่งเสริมเป้าหมายการพัฒนาที่ยั่งยืน (SDGs) ด้วย
โฆษกประจำสำนักนายกรัฐมนตรี เปิดเผยว่า ระหว่างการหารือ ทั้งสองฝ่ายเห็นพ้องกันถึงภัยอาชญากรรมไซเบอร์ โดยเฉพาะการโกงผ่านออนไลน์และการใช้เทคโนโลยีในทางที่ผิด ซึ่งกำลังเป็นปัญหาสำคัญที่หลายประเทศในอาเซียนกำลังเผชิญ รวมถึงไทย โดยนายกรัฐมนตรีเน้นย้ำถึงการแก้ไขปัญหาอาชญากรรมไซเบอร์ โดยเร่งดำเนินมาตรการแก้ไขปัญหาจากทุกภาคส่วน  จึงยินดีรับการสนับสนุนจากอาเซียนในการแก้ปัญหานี้ด้วย
ทั้งสองฝ่ายยังหารือแนวทางการแก้ไขปัญหายาเสพติด นายกรัฐมนตรีเห็นว่าเป็นเรื่องเร่งด่วนที่ไทยและประเทศอื่นๆ ในภูมิภาคต้องให้ความสำคัญ ดังนั้น การศึกษาเป็นเรื่องสำคัญที่ต้องให้โอกาสกลับมาใช้ชีวิตปกติหลังจากพ้นโทษ สามารถช่วยลดอัตราการกระทำความผิดซ้ำ เป็นทรัพยากรที่มีคุณค่า มีโอกาสกลับคืนสู่สังคม  ซึ่งเลขาธิการอาเซียนชื่นชมนายกรัฐมนตรีที่ให้ความสำคัญกับการศึกษาแก่ผู้ต้องขัง  เพราะจะช่วยสร้างโอกาสให้ผู้ต้องขังกลายเป็นพลเมืองที่มีคุณภาพ ซึ่งได้ให้ความสำคัญกับประเด็นนี้เช่นกัน //

ที่มา : https://www.thaigov.go.th/news/contents/details/89900