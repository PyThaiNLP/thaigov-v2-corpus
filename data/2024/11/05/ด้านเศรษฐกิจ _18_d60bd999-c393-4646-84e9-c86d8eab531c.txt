รัฐบาลไทย-ข่าวทำเนียบรัฐบาล-ธ.ก.ส. จัดพิธีถวายผ้าพระกฐินพระราชทาน ประจำปี 2567 ณ วัดสัมพันธวงศาราม วรวิหาร กรุงเทพฯ


วันอังคารที่ 5 พฤศจิกายน 2567
05/11/2567
พิมพ์
ธ.ก.ส. จัดพิธีถวายผ้าพระกฐินพระราชทาน ประจำปี 2567 ณ วัดสัมพันธวงศาราม วรวิหาร กรุงเทพฯ
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าฯ พระราชทานผ้าพระกฐินให้ ธ.ก.ส.ถวายพระภิกษุ สามเณร และบำรุงพระอาราม ณ วัดสัมพันธวงศาราม วรวิหาร ถนนทรงสวัสดิ์ แขวงสัมพันธวงศ์ เขตสัมพันธวงศ์ กรุงเทพฯ
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐินให้ธนาคารเพื่อการเกษตรและสหกรณ์การเกษตร (ธ.ก.ส.) ถวายพระภิกษุ สามเณร และบำรุงพระอาราม ณ วัดสัมพันธวงศาราม วรวิหาร ถนนทรงสวัสดิ์ แขวงสัมพันธวงศ์ เขตสัมพันธวงศ์ กรุงเทพมหานคร โดยมีนายจุลพันธ์ อมรวิวัฒน์ รัฐมนตรีช่วยว่าการกระทรวงการคลังและประธานกรรมการ ธ.ก.ส. เป็นประธานในพิธี และมีนายฉัตรชัย ศิริไล ผู้จัดการ ธ.ก.ส. พร้อมด้วยคณะผู้บริหารระดับสูง พนักงานธนาคาร ตลอดจนลูกค้าและประชาชนทั่วไปเข้าร่วมในพิธี เมื่อวันที่ 5 พฤศจิกายน 2567
โดยธนาคารเพื่อการเกษตรและสหกรณ์การเกษตร ตลอดจนผู้มีจิตศรัทธา ทั้งคณะกรรมการธนาคาร ผู้บริหาร พนักงาน ลูกค้าและประชาชนทั่วไป ได้ร่วมกันทำบุญถวายปัจจัยสมทบองค์ผ้าพระกฐินพระราชทาน ประจำปี 2567 เป็นจำนวนเงินรวม 3,754,121.80 บาท เพื่อบูรณปฏิสังขรณ์พระอารามให้มั่นคงถาวร เกิดความสะดวกแก่พระภิกษุสามเณร พุทธศาสนิกชนได้ใช้ประโยชน์ร่วมกัน และร่วมอนุรักษ์พระพุทธศาสนาให้ยั่งยืนสืบไป นอกจากนี้ ธนาคารยังมอบเงินสนับสนุนการศึกษาให้แก่โรงเรียนพระปริยัติธรรม และโรงเรียนวัดสัมพันธวงศ์ แห่งละ 30,000 บาท เพื่อช่วยเหลือเติมเต็มโอกาสทางการศึกษาให้แก่ภิกษุ สามเณรและเยาวชนอีกด้วย
สำหรับวัดสัมพันธวงศาราม หรือ วัดเกาะแก้วลังการาม เป็นพระอารามหลวงชั้นตรี ชนิดวรวิหาร ซึ่งเป็นวัดโบราณที่มีมาตั้งแต่สมัยพระนครศรีอยุธยาเป็นราชธานี จนต่อมาในรัชกาลของพระบาทสมเด็จพระจอมเกล้าเจ้าอยู่หัว ทรงบูรณปฏิสังขรณ์ "วัดเกาะแก้วลังการาม" แล้วทรงพระกรุณาโปรดเกล้าฯ พระราชทานเปลี่ยนนามวัดว่า "วัดสัมพันธวงศาราม วรวิหาร" เพื่อเป็นการเฉลิมพระเกียรติแห่งสมเด็จพระสัมพันธวงศ์เธอ เจ้าฟ้ากรมหลวงพิทักษ์มนตรี โดยในปัจจุบัน มีพระสงฆ์และแม่ชีรวม 36 รูป
ทั้งนี้ ตลอดระยะเวลากว่า 59 ปี ธ.ก.ส. ถือเป็นสถาบันการเงินเฉพาะกิจของรัฐที่มีบทบาทสำคัญในการพัฒนาภาคเกษตรกรรม โดยมุ่งยกระดับคุณภาพชีวิต และเพิ่มรายได้ให้กับเกษตรไทย ผ่านผลิตภัณฑ์และบริการต่าง ๆ ของธนาคาร ควบคู่กับการดำเนินกิจกรรมเพื่อสังคม ซึ่งพิธีถวายผ้าพระกฐินพระราชทาน ถือเป็นประเพณีปฏิบัติที่ ธ.ก.ส. ได้ดำเนินการอย่างต่อเนื่อง เพื่อร่วมทำนุบำรุงพระพุทธศาสนา สร้างกุศลอันยิ่งใหญ่ และเสริมความเป็นสิริมงคล นำไปสู่การสร้างสังคมไทยที่ดีและมีความสุข

ที่มา : https://www.thaigov.go.th/news/contents/details/89911