รัฐบาลไทย-ข่าวทำเนียบรัฐบาล-​ศปช. บอกอย่าเพิ่งลือ หลังปล่อยข่าวปลอมชุมพรน้ำจะท่วมใหญ่ว่อนเน็ต ยันภาคใต้เข้าปลายฝน ด้านเขื่อนเจ้าพระยาน้ำลดต่อเนื่อง คาดพื้นที่ท้ายน้ำกลับสู่ภาวะปกติในสัปดาห์หน้า


วันอังคารที่ 5 พฤศจิกายน 2567
05/11/2567
พิมพ์
​ศปช. บอกอย่าเพิ่งลือ หลังปล่อยข่าวปลอมชุมพรน้ำจะท่วมใหญ่ว่อนเน็ต ยันภาคใต้เข้าปลายฝน ด้านเขื่อนเจ้าพระยาน้ำลดต่อเนื่อง คาดพื้นที่ท้ายน้ำกลับสู่ภาวะปกติในสัปดาห์หน้า
​ศปช. บอกอย่าเพิ่งลือ หลังปล่อยข่าวปลอมชุมพรน้ำจะท่วมใหญ่ว่อนเน็ต ยันภาคใต้เข้าปลายฝน ด้านเขื่อนเจ้าพระยาน้ำลดต่อเนื่อง คาดพื้นที่ท้ายน้ำกลับสู่ภาวะปกติในสัปดาห์หน้า
วันนี้ (5 พฤศจิกายน 2567) นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. ระบุว่า สื่อสังคมออนไลน์เสนอข่าวจังหวัดชุมพรจะเกิดน้ำท่วมใหญ่ “ศปช. ขอย้ำว่า จะไม่มีน้ำท่วมใหญ่ที่จังหวัดชุมพรอย่างแน่นอน ปัจจุบันปริมาณน้ำจากสถานีตรวจวัดต่าง ๆ ยังอยู่ต่ำกว่าตลิ่งทั้งหมด และปริมาณฝนช่วงที่ผ่านมาส่งผลให้ชุมชนเมืองทำให้ระบายน้ำไม่ทันเท่านั้น ทางกรมป้องกันและบรรเทาสาธารณภัยและหน่วยงานในพื้นที่ได้ติดตั้งเครื่องสูบน้ำ จนสถานการณ์กลับเข้าสู่สภาวะปกติแล้ว จึงขอให้ประชาชนติดตามข่าวสารจากหน่วยงานราชการอย่างใกล้ชิด รวมทั้งสามารถส่งเรื่องมาตรวจสอบได้ที่เฟซบุ๊กเพจศูนย์ต่อต้านข่าวปลอมประเทศไทย หรือเพจกรมประชาสัมพันธ์”
ด้านกรมอุตุนิยมวิทยา ออกประกาศแจ้งเตือนวันที่ 5 - 6 พ.ย. 67 ในพื้นที่ภาคใต้ยังคงมีฝนตกหนักถึงหนักมากบางแห่ง สำหรับจังหวัดที่คาดว่าจะมีฝนตกหนักถึงหนักมาก ดังนี้ วันที่ 5 พ.ย. 67 จ.เพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ระนอง พังงา ภูเก็ต กระบี่ ตรัง และสตูล และในวันที่ 6 พ.ย. 67  จ.เพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ระนอง พังงา และกระบี่ ขอให้ประชาชนบริเวณดังกล่าวระวังอันตรายจากฝนตกหนักถึงหนักมาก และฝนที่ตกสะสมซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย
นายจิรายุกล่าวเพิ่มเติมว่า การระบายน้ำท้ายเขื่อนเจ้าพระยา วันนี้ (5 พ.ย.67) ที่สถานี C2 ปริมาณน้ำไหลผ่านอยู่ที่ 1,361 ลบ.ม./วินาที และปริมาณน้ำเหนือเขื่อนเจ้าพระยาอยู่ที่ 1,441 ลบ.ม./วินาที ดังนั้น ศปช. จึงปรับลดการระบายน้ำท้ายเขื่อนเจ้าพระยาอยู่ที่ 1,001 ลบ.ม./วินาที และจะปรับลดการระบายอย่างต่อเนื่อง คาดว่าในสัปดาห์นี้พื้นที่เจ้าพระยาตอนล่างที่ได้รับผลกระทบจะกลับเข้าสู่ภาวะปกติ
ส่วนความคืบหน้าการเร่งรัดจ่ายเงินเยียวยาแก่ผู้ประสบอุทกภัยตามข้อสั่งการของนายกรัฐมนตรี นางสาวแพทองธาร ชินวัตร ล่าสุด (4 พ.ย. 67) โอนจ่ายเงินผ่านพร้อมเพย์แล้ว 17 ครั้ง โอนสำเร็จ 200,564 ครัวเรือน จำนวน 1,805,024,000 บาท
ภายหลังจากกรมอุตุนิยมวิทยา ออกประกาศประเทศไทยเข้าสู่ฤดูหนาวแล้ว เมื่อวันที่ 3 พ.ย. ที่ผ่านมา ทำให้บรรยากาศการท่องเที่ยวรับลมหนาวในพื้นที่ภาคเหนือกลับมาคึกคักอีกครั้ง เช้านี้อุณหภูมิที่ยอดดอยอินทนนท์อยู่ที่ 7 องศาเซลเซียส รวมทั้งภาครัฐได้อัดฉีดนโยบายกระตุ้นการท่องเที่ยวในพื้นที่ภาคเหนือ “รัฐบาลขอเชิญชวนประชาชนเข้าร่วมโครงการแอ่วเหนือคนละครึ่ง ล่าสุดเหลือสิทธิ์ 7,150 สิทธิ์ ที่จะได้รับส่วนลด 50% ทั้งที่พัก ร้านอาหาร ฯลฯ ส่วนลด 50% รวมมูลค่าไม่เกิน 400 บาท และยังเป็นการกระตุ้นเศรษฐกิจภายในประเทศอีกด้วย” นายจิรายุกล่าว

ที่มา : https://www.thaigov.go.th/news/contents/details/89898