รัฐบาลไทย-ข่าวทำเนียบรัฐบาล-ผศอ.ภาสกร หารือปรับโครงสร้างอุตสาหกรรมอาหาร รับนโยบาย รมต.เอกนัฏ เน้น “ปฏิรูปอุตสาหกรรม”


วันจันทร์ที่ 4 พฤศจิกายน 2567
04/11/2567
พิมพ์
ผศอ.ภาสกร หารือปรับโครงสร้างอุตสาหกรรมอาหาร รับนโยบาย รมต.เอกนัฏ เน้น “ปฏิรูปอุตสาหกรรม”
ผศอ.ภาสกร หารือปรับโครงสร้างอุตสาหกรรมอาหาร รับนโยบาย รมต.เอกนัฏ เน้น “ปฏิรูปอุตสาหกรรม”
เมื่อวันที่ 1 พฤศจิกายน 2567 นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม เป็นประธานการประชุมหารือปรับโครงสร้างอุตสาหกรรมอาหาร เพื่อดำเนินการตามนโยบายนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เน้น “ปฏิรูปอุตสาหกรรม” โดยมี ผอ.กร.2 ผอ.กม. ผอ.กส. ผอ.กว. ผอ.กท. และเจ้าหน้าที่ สศอ. เข้าร่วมหารือกับผู้แทนจากหน่วยงานภาครัฐและเอกชน ณ ห้องประชุม 601 ชั้น 6 สศอ.
ผอ.กร.2 รายงานสถานการณ์อุตสาหกรรมอาหารเบื้องต้นเพื่อนำไปสู่การระดมความคิดเห็น และผู้เข้าร่วมการประชุม ได้แสดงความคิดเห็นเพื่อกำหนดบทบาทของอุตสาหกรรมอาหารไทยในห่วงโซ่การผลิตอาหารโลก ซึ่งสามารถสรุปได้ดังนี้
(1) การสนับสนุนส่งเสริมการพัฒนาอาหารกลุ่มโภคภัณฑ์ ซึ่งเป็นกลุ่มสินค้าพื้นฐานสำคัญในการส่งออกของประเทศไทย เพื่อรักษาระยะห่างจากประเทศคู่แข่ง โดยเน้นการบริหารจัดการปัจจัยการผลิตอย่างเหมาะสม เพื่อเพิ่มผลผลิตต่อไร่ ลดต้นทุนการผลิต ปรับปรุงการผลิตและการเก็บเกี่ยวให้เป็นมิตรกับสิ่งแวดล้อม
(2) การให้ความสำคัญกับกลุ่มที่เกี่ยวข้องกับ Future Food ตามแนวโน้มของโลก เช่น อาหารที่ดีต่อสุขภาพ อาหารผู้สูงอายุ อาหารออร์แกนิก โปรตีนทางเลือก โดยควรพัฒนาตถุดิบต้นน้ำให้มีคุณภาพ ควบคุมการผลิตเพื่อให้มีปริมาณสารสำคัญคงที่ ไม่มีสารเคมีตกค้าง สำหรับปลายน้ำควรทำการตลาดโดยเริ่มจากในประเทศเพื่อให้ผู้บริโภครู้จักและคุ้นชินกับสินค้า Future Food ของไทย
(3) การผลักดันกลุ่มสินค้าอาหารสัตว์ ทั้งอาหารสัตว์เลี้ยง และอาหารสัตว์เศรษฐกิจ  เนื่องจากเป็นสินค้าที่มีศักยภาพในการพัฒนา มีแนวโน้มเติบโต โดย ปี 2566 ไทยส่งออกอาหารสุนัขและแมว มูลค่า 2,081 ล้านเหรียญสหรัฐ เป็นอันดับที่ 4 ของโลก
(4) การพัฒนาบุคลากรที่เกี่ยวข้องในอุตสาหกรรมอาหาร รวมถึงบุคลากรสนับสนุนที่เกี่ยวกับการซ่อมบำรุงเครื่องจักร
(5) การอำนวยความสะดวกในการประกอบธุรกิจ เช่น การขยายตลาดต่างประเทศ ภาครัฐควรหารือแนวปฏิบัติและระเบียบที่เกี่ยวข้อง  การรับรองมาตรฐานร่วมกัน การลดการกีดกันทางการค้า ก่อนที่ภาคเอกชนจะเข้าไปทำตลาดในประเทศนั้น สำหรับการดำเนินธุรกิจในประเทศควรพิจารณาลดระยะเวลาหรือลดขั้นตอนต่างๆ  นอกจากนี้ควรบริหารจัดการวัตถุดิบ เพื่อกระจายรายได้ให้ผู้ผลิตในประเทศ เนื่องจากปัจจุบันราคาวัตถุดิบบางชนิดไม่คงที่ และวัตถุดิบนำเข้ามีราคาต่ำกว่าวัตถุดิบในประเทศ
ทั้งนี้ สศอ. จะรวบรวมความเห็นจากการประชุมครั้งนี้ เพื่อกำหนดเป็นกรอบแนวทางในงานสัมมนาระดมความคิดเห็นเพื่อกำหนดทิศทางการปฏิรูปอุตสาหกรรมอาหาร ภายใต้งาน Thailand Industrial Conference 2024: Find Industry Vision 2025 ในวันที่ 20 พฤศจิกายน 2567 ณ ศูนย์นิทรรศการและการประชุมไบเทค บางนา ต่อไป

ที่มา : https://www.thaigov.go.th/news/contents/details/89862