รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม พร้อมด้วย​ปลัดกระทรวงยุติธรรม ให้การต้อนรับ Dr. Kao Kim Hourn เลขาธิการอาเซียน ในโอกาสเข้าเยี่ยมคารวะและหารือข้อราชการ


วันอังคารที่ 5 พฤศจิกายน 2567
05/11/2567
พิมพ์
รัฐมนตรีว่าการกระทรวงยุติธรรม พร้อมด้วย​ปลัดกระทรวงยุติธรรม ให้การต้อนรับ Dr. Kao Kim Hourn เลขาธิการอาเซียน ในโอกาสเข้าเยี่ยมคารวะและหารือข้อราชการ
รัฐมนตรีว่าการกระทรวงยุติธรรม พร้อมด้วย​ปลัดกระทรวงยุติธรรม ให้การต้อนรับ Dr. Kao Kim Hourn เลขาธิการอาเซียน ในโอกาสเข้าเยี่ยมคารวะและหารือข้อราชการ
ในวันอังคารที่ ๕ พฤศจิกายน ๒๕๖๗ เวลา ๐๘.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นางพงษ์สวาท นีละโยธิน ปลัดกระทรวงยุติธรรม พันตำรวจโท วรรณพงษ์ คชรักษ์ เลขาธิการ ศอ.บต. และผู้บริหารของส่วนราชการและหน่วยงานในสังกัดกระทรวงยุติธรรม ได้ให้การต้อนรับ Dr. Kao Kim Hourn เลขาธิการอาเซียน ในโอกาสเข้าเยี่ยมคารวะและหารือข้อราชการ ณ ห้องรับรองประจำกระทรวงยุติธรรม (ห้อง ๓ - ๐๑) ชั้น ๓ อาคารกระทรวงยุติธรรม
ในโอกาสนี้ทั้งสองฝ่ายได้หารือในประเด็นความเหลื่อมล้ำ ความมั่นคงและความปลอดภัยทางสังคม การเสริมสร้างความร่วมมือที่เข้มแข็งในการแก้ไขปัญหาอาชญากรรมระดับภูมิภาค เช่น การแก้ปัญหายาเสพติดพื้นที่สามเหลี่ยมทองคำ โดยเฉพาะการใช้ประเทศไทยเป็นทางผ่าน การต่อต้านอาชญากรรมข้ามชาติ อาชญากรรมไซเบอร์ โดยเฉพาะอย่างยิ่ง กระบวนการคอลเซ็นเตอร์ การขับเคลื่อนหลักนิติธรรม (Rule of Law) โดยเน้นย้ำการเสริมสร้างความร่วมมือเพื่อให้ประชาคมอาเซียนเป็นประชาคมที่มีสันติภาพและสงบสุข การเสริมสร้างโอกาสในการพัฒนาพฤตินิสัยผ่านการให้โอกาสทางศึกษาให้กับผู้กระทำความผิด เพื่อพัฒนาตนเองให้เป็นคนมีคุณภาพของประชาคม
ทั้งนี้ เลขาธิการอาเซียนได้กล่าวขอบคุณรัฐมนตรีว่าการกระทรวงยุติธรรมในโอกาสนี้ที่ได้เชิญมาเยือนประเทศไทยและกล่าวเพิ่มเติมว่า มีความยินดีสนับสนุนการดำเนินงานกระทรวงยุติธรรมผ่านกรอบการประชุมรัฐมนตรีอาเซียนด้านกฎหมาย รวมถึงยินดีที่จะสนับสนุนประเด็นที่กระทรวงยุติธรรมให้ความสำคัญข้างต้น ด้วยเห็นว่าประเด็นดังกล่าวเป็นเรื่องสำคัญของอาเซียนที่จะต้องขับเคลื่อนและก้าวไปข้างหน้า เพื่อบรรลุเป้าหมายต่าง ๆ ที่อาเซียนได้วางไว้ โดยเฉพาะอย่างยิ่ง การป้องกันและปราบปรามอาชญากรรมข้ามชาติ การแก้ปัญหาด้านยาเสพติด การยกระดับหลักนิติธรรม (Rule of Law) การเสริมสร้างโอกาสให้กับพลเมืองของอาเซียนผ่านการศึกษา ตลอดจนการเสริมสร้างอาเซียนให้เป็นประชาคมที่มีสันติภาพและสงบสุข
โดยการหารือข้อราชการในครั้งนี้ นับเป็นโอกาสสำคัญของกระทรวงยุติธรรมในการผลักดันประเด็นต่าง ๆ ที่เป็นประโยชน์ต่อการสร้างอนาคตของอาเซียนอย่างยั่งยืน

ที่มา : https://www.thaigov.go.th/news/contents/details/89896