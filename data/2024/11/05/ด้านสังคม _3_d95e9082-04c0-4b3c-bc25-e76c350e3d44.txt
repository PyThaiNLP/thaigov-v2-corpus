รัฐบาลไทย-ข่าวทำเนียบรัฐบาล-พม. เดินหน้าขยาย "สถานธนานุเคราะห์" สาขาที่ 46 ลาดกระบัง ยึดนโยบายรับจำนำในอัตราดอกเบี้ยต่ำ เริ่มต้นร้อยละ 0.25 ต่อเดือน


วันอังคารที่ 5 พฤศจิกายน 2567
พม. เดินหน้าขยาย "สถานธนานุเคราะห์" สาขาที่ 46 ลาดกระบัง ยึดนโยบายรับจำนำในอัตราดอกเบี้ยต่ำ เริ่มต้นร้อยละ 0.25 ต่อเดือน
พม. เดินหน้าขยาย "สถานธนานุเคราะห์" สาขาที่ 46 ลาดกระบัง ยึดนโยบายรับจำนำในอัตราดอกเบี้ยต่ำ เริ่มต้นร้อยละ 0.25 ต่อเดือน
วันที่ 5 พฤศจิกายน 2567 เวลา 09.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดสถานธนานุเคราะห์ สาขาที่ 46 ลาดกระบัง อย่างเป็นทางการ ซึ่งตั้งอยู่ในการเคหะชุมชนร่มเกล้า ซอยเคหะร่มเกล้า 29 ถนนเคหะร่มเกล้า แขวงคลองสองต้นนุ่น เขตลาดกระบัง กรุงเทพฯ โดยมี นายประสงค์ พันธ์ลิมา ผู้อำนวยการสำนักงานธนานุเคราะห์ พร้อมด้วยคณะผู้บริหาร และเจ้าหน้าที่ เข้าร่วม
นายอนุกูล กล่าวว่า สำนักงานธนานุเคราะห์ (สธค.) ดำเนินงานภายใต้กรมพัฒนาสังคมและสวัสดิการ (พส.) กระทรวงการพัฒนาสังคมและความมั่นคงของมนุษย์ (พม.) โดย สธค. พร้อมก้าวเข้าสู่ปีที่ 70 ในปี 2568  ภายใต้วิสัยทัศน์ “เป็นโรงรับจำนำเพื่อสังคม บริการด้วยนวัตกรรมและเทคโนโลยีที่ทันสมัย โดยยึดหลักธรรมาภิบาล” มีวัตถุประสงค์หลักเพื่อช่วยเหลือประชาชนผู้มีรายได้น้อยที่ประสบความเดือดร้อนและขาดแคลนเงิน ที่จะนำไปใช้ในการดำรงชีพหรือนำไปลงทุนประกอบอาชีพ โดยนำทรัพย์สินมาจำนำ ที่ดอกเบี้ยในอัตราต่ำ และเพื่อเป็นการตรึงระดับอัตราดอกเบี้ยรับจำนำไม่ให้สูงเกินไป
นายอนุกูล กล่าวต่อไปว่า วันนี้ สธค. ได้เปิดสถานธนานุเคราะห์ สาขาที่ 46 ลาดกระบัง อย่างเป็นทางการ เนื่องจากเล็งเห็นว่าพื้นที่เขตลาดกระบัง มีประชากรอาศัยอยู่หนาแน่น มีความต้องการที่จะเข้าถึงแหล่งเงินทุนของภาครัฐเป็นจำนวนมาก และเป็นพื้นที่ที่มีศักยภาพเป็นแหล่งธุรกิจสำคัญ ดังนั้น จึงได้คัดเลือกพื้นที่เขตลาดกระบัง เพื่อรองรับความต้องการและเพื่อช่วยเหลือประชาชนผู้มีรายได้น้อยในท้องถิ่นอย่างทั่วถึง ซึ่ง สธค. เป็นโรงรับจำนำเพื่อสังคม สำหรับช่วยเหลือพี่น้องประชาชนเฉพาะหน้าทางด้านการเงิน และเป็นการเปิดโอกาสให้ประชาชนในพื้นที่ใกล้เคียงได้มาใช้บริการเช่นกัน ทั้งนี้ ปัจจุบัน สถานธนานุเคราะห์ มีทั้งหมด 46 แห่ง ตั้งอยู่ในเขตพื้นที่กรุงเทพมหานคร จำนวน 30 แห่ง ปริมณฑล จำนวน 5 แห่ง ได้แก่ จังหวัดนนทบุรี 2 แห่ง ปทุมธานี 2 แห่ง และสมุทรปราการ 1 แห่ง และในพื้นที่ส่วนภูมิภาค จำนวน 11 แห่ง ได้แก่ จังหวัดระยอง 2 แห่ง ลำพูน 1 แห่ง สุราษฎร์ธานี 1 แห่ง อุดรธานี 1 แห่ง พิษณุโลก 1 แห่ง พระนครศรีอยุธยา 1 แห่ง ชลบุรี 1 แห่ง สุพรรณบุรี 1 แห่ง ราชบุรี 1 แห่ง ลพบุรี 1 แห่ง และวันนี้เป็นสาขาที่ 46 ลาดกระบัง
นายอนุกูล กล่าเพิ่มเติมว่า กระทรวง พม โดย สธค. มีความมุ่งมั่นเพื่อขับเคลื่อนองค์กรให้เป็นโรงรับจำนำ เพื่อสังคม เพื่อช่วยเหลือผู้มีรายได้น้อยระดับฐานรากและผู้ที่ประสบปัญหาเฉพาะหน้าทางการเงินและมุ่งยกระดับให้ลูกค้าและผู้มีส่วนได้ส่วนเสียของ สธค. มีอาชีพ มีรายได้ มีความมั่นคง มีคุณภาพชีวิตที่ดีขึ้นอย่างยั่งยืน ส่งเสริมบทบาทของกระทรวง พม. โดยเป็นโรงรับจำนำเพื่อสังคม ให้บริการรับจำนำด้วยนวัตกรรมและเทคโนโลยีที่ทันสมัย โดยยึดหลักธรรมาภิบาล ซึ่ง สธค. เราพร้อมดูแลประชาชน ด้วยการรับจำนำในอัตราดอกเบี้ยต่ำ เริ่มต้นเพียงร้อยละ 0.25 ต่อเดือนเท่านั้น และ สธค. ยังได้จัดทำแผนขยายสาขาการให้บริการในพื้นที่ส่วนภูมิภาคให้ครอบคลุมทั่วทั้งประเทศ และได้จัดทำแผนเตรียมเปิดสาขาที่ 47 บางขุนเทียน โดยจะเปิด ทำการวันแรกในวันที่ 12 พ.ย. นี้
#ข่าวพม #พม #ศรส #esshelpme #1300 #พมพอใจให้ทุกวัยพึงพอใจในพม
#พมหนึ่งเดียว #สถานธนานุเคราะห์46ลาดกระบัง #สธค #โรงรับจำนำของรัฐ

ที่มา : https://www.thaigov.go.th/news/contents/details/89888