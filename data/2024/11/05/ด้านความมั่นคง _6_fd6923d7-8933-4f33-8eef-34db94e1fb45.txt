รัฐบาลไทย-ข่าวทำเนียบรัฐบาล-ปลัด มท. หารือร่วมรองเลขาธิการ กกต. มุ่งบูรณาการการขับเคลื่อนการสร้างความรู้ความเข้าใจที่ถูกต้องเกี่ยวกับการเลือกตั้ง ร่วมสร้างสังคมประชาธิปไตยตามเจตจำนงของรัฐธรรมนูญ


วันอังคารที่ 5 พฤศจิกายน 2567
05/11/2567
พิมพ์
ปลัด มท. หารือร่วมรองเลขาธิการ กกต. มุ่งบูรณาการการขับเคลื่อนการสร้างความรู้ความเข้าใจที่ถูกต้องเกี่ยวกับการเลือกตั้ง ร่วมสร้างสังคมประชาธิปไตยตามเจตจำนงของรัฐธรรมนูญ
ปลัด มท. หารือร่วมรองเลขาธิการ กกต. มุ่งบูรณาการการขับเคลื่อนการสร้างความรู้ความเข้าใจที่ถูกต้องเกี่ยวกับการเลือกตั้ง ร่วมสร้างสังคมประชาธิปไตยตามเจตจำนงของรัฐธรรมนูญ
วันนี้ (5 พ.ย. 67) เวลา 14.30 น. ที่ห้อง War Room กระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมหารือแนวทางบูรณาการการขับเคลื่อนการสร้างความรู้ความเข้าใจที่ถูกต้องเกี่ยวกับการเลือกตั้ง โดยมี นายวีระ ยี่แพร รองเลขาธิการคณะกรรมการการเลือกตั้ง (กกต.) และคณะ ร่วมหารือ
นายอรรษิษฐ์ สัมพันธรัตน์ กล่าวว่า กระทรวงมหาดไทยให้ความร่วมมือกับสำนักงาน กกต. ในการสนับสนุนด้านต่าง ๆ เพื่อให้การจัดการเลือกตั้งทุกระดับเป็นไปตามเจตจำนงของรัฐธรรมนูญแห่งราชอาณาจักรไทย พ.ศ. 2560 มาอย่างต่อเนื่อง "การหารือร่วมกับรองเลขาธิการ กกต. ในวันนี้ ตนได้มอบหมายให้กรมส่งเสริมการปกครองท้องถิ่น ได้แจ้งไปยังทุกจังหวัดเพื่อเตรียมความพร้อมจัดการเลือกตั้งสมาชิกสภาองค์การบริหารส่วนจังหวัด (ส.อบจ.) และนายก อบจ. ที่กำลังจะมีขึ้นในปี 2568 และร่วมกับสำนักงาน กกต. จังหวัด ตลอดจนภาคีเครือข่ายในพื้นที่ รณรงค์ประชาสัมพันธ์ให้ประชาชนออกมาใช้สิทธิเลือกตั้งอย่างทั่วถึง เพื่อร่วมสร้างสังคมประชาธิปไตยที่มีคุณภาพ"
ด้าน นายวีระ ยี่แพร กล่าวว่า กระทรวงมหาดไทย ได้ร่วมกับสำนักงาน กกต. ขับเคลื่อนการสร้างพลเมืองคุณภาพมาเป็นเวลาหลายปี ด้วยกรอบแนวความคิด 'สร้างความรู้ความเข้าใจที่ถูกต้องเกี่ยวกับการเลือกตั้ง' "ในปี 2568 กกต. จะมีการดำเนินโครงการบูรณาการความร่วมมือของทุกภาคส่วน ทั้งการสัมมนาเพิ่มประสิทธิภาพวิทยากรหลักสูตรพลเมือง และการสร้างผู้ปฏิบัติงานเลือกตั้งมืออาชีพ เพื่อรองรับการเตรียมการเลือกตั้งสมาชิกสภาองค์การบริหารส่วนจังหวัด (อบจ.) และนายก อบจ. ต่อไป โดยประชาชนสามารถตรวจสอบข้อมูลเกี่ยวกับการเลือกตั้งทางแอปพลิเคชันฉลาดเลือก (Smart Vote)"
สำหรับผู้บริหารส่วนราชการในสังกัดกระทรวงมหาดไทยที่ร่วมหารือในครั้งนี้ ประกอบด้วย นายสมชัย เลิศประสิทธิพันธ์ รองอธิบดีกรมการปกครอง นายสุวิชชา เพ็งไพบูลย์ ผอ.กองกฎหมายและระเบียบท้องถิ่น กรมส่งเสริมการปกครองท้องถิ่น นายอิสรา เจริญชาศรี ผอ.สำนักอำนวยการกองอาสารักษาดินแดน กรมการปกครอง นายณธกร จิตรอรุณฑ์ ผอ.กลุ่มงานยุทธศาสตร์ด้านความมั่นคงภายใน สำนักนโยบายและแผน สำนักงานปลัดกระทรวงมหาดไทย

ที่มา : https://www.thaigov.go.th/news/contents/details/89903