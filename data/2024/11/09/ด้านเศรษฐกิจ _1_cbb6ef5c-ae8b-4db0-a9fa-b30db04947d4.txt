รัฐบาลไทย-ข่าวทำเนียบรัฐบาล-รมช.เกษตรฯ ติดตามการดำเนินงานของท่าเทียบเรือประมงชุมพร พร้อมพบปะตัวแทนกลุ่มชาวประมง (พาณิชย์และพื้นบ้าน)


วันศุกร์ที่ 8 พฤศจิกายน 2567
รมช.เกษตรฯ ติดตามการดำเนินงานของท่าเทียบเรือประมงชุมพร พร้อมพบปะตัวแทนกลุ่มชาวประมง (พาณิชย์และพื้นบ้าน)
รมช.เกษตรฯ ติดตามการดำเนินงานของท่าเทียบเรือประมงชุมพร พร้อมพบปะตัวแทนกลุ่มชาวประมง (พาณิชย์และพื้นบ้าน) เพื่อรับฟังปัญหาและอุปสรรคในการประกอบกิจการด้านประมง
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามการดำเนินงานของท่าเทียบเรือประมงชุมพร พร้อมพบปะตัวแทนกลุ่มชาวประมง (พาณิชย์และพื้นบ้าน) เพื่อรับฟังปัญหาและอุปสรรคในการประกอบกิจการด้านประมง ณ ท่าเทียบเรือประมงชุมพร ต.ปากน้ำ อ.เมือง จ.ชุมพร ซึ่งปัจจุบันท่าเทียบเรือประมงชุมพรมีการดำเนินงาน ทั้งในเรื่องการให้บริการการขนถ่ายและจำหน่ายสัตว์น้ำผ่านท่าเทียบเรือประมง มีความยาว 138 เมตร การให้สินเชื่อกับชาวประมง โดยบริการให้สินเชื่อกับชาวประมงและผู้ประกอบการประมง ทั้งสินเชื่อเครื่องมืออุปกรณ์ประมง สินเชื่อซ่อมแชมเรือประมง การให้บริการข้อมูลข่าวสารด้านตลาด และสถิติประมง ผ่านเว็บไซด์ขององค์การสะพานปลา และการดำเนินงานตามนโยบายของรัฐบาลและอื่น ๆ
นอกจากนี้ รัฐมนตรีช่วยว่าการกระทรวงเกษตรและสหกรณ์ได้เยี่ยมชมโรงคลุมสำหรับขนถ่ายสินค้าสัตว์น้ำ และชมการขนถ่ายปูจากเรือลอบปูขึ้นท่าเทียบเรือ และเยี่ยมชมกิจการแพที่รับซื้อปูม้าจากเรือประมงและนำมาแปรรูป
“การลงพื้นที่ตรวจเยี่ยมท่าเทียบเรือประมงชุมพรในวันนี้ ถือเป็นหนึ่งในนโยบายสำคัญที่ต้องการจะพัฒนาในเรื่องการเพิ่มมูลค่าสินค้า โดยต้องการให้กรมประมงทำหน้าที่เป็นผู้ผลิต และองค์การสะพานปลาทำหน้าที่เป็นผู้ขาย ซึ่งจะเป็นการตอบโจทย์นโยบายของรัฐบาลและกระทรวงเกษตรฯ ในเรื่องตลาดนำการผลิต อย่างไรก็ตาม กระทรวงเกษตรฯ พร้อมเข้ามาส่งเสริมทั้งในเรื่องปัจจัยการผลิต องค์ความรู้ เทคโนโลยีและนวัตกรรม รวมถึงการพัฒนาคุณภาพสินค้าและการแปรรูปเพื่อสร้างมูลค่าเพิ่มต่อไป” รมช.เกษตรฯ กล่าว

ที่มา : https://www.thaigov.go.th/news/contents/details/90036