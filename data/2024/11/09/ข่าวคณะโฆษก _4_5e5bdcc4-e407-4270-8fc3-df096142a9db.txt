รัฐบาลไทย-ข่าวทำเนียบรัฐบาล-ศปช.เตือนประชาชนภาคใต้ระวังอันตรายฝนตกหนัก น้ำท่วมฉับพลัน น้ำป่าไหลหลาก ช่วง 9-11 พ.ย  จาก “พายุหยินซิ่ง” เคลื่อนเข้าใกล้เวียดนาม เผยน้ำท่วมแม่สายคลี่คลายแล้ว


วันเสาร์ที่ 9 พฤศจิกายน 2567
09/11/2567
พิมพ์
ศปช.เตือนประชาชนภาคใต้ระวังอันตรายฝนตกหนัก น้ำท่วมฉับพลัน น้ำป่าไหลหลาก ช่วง 9-11 พ.ย  จาก “พายุหยินซิ่ง” เคลื่อนเข้าใกล้เวียดนาม เผยน้ำท่วมแม่สายคลี่คลายแล้ว
ศปช.เตือนประชาชนภาคใต้ระวังอันตรายฝนตกหนัก น้ำท่วมฉับพลัน น้ำป่าไหลหลาก ช่วง 9-11 พ.ย  จาก “พายุหยินซิ่ง” เคลื่อนเข้าใกล้เวียดนาม เผยน้ำท่วมแม่สายคลี่คลายแล้ว
วันนี้ (9 พฤศจิกายน 2567) นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า ศปช. เตือนประชาชนภาคใต้ ได้รับผลกระทบจากพายุไต้ฝุ่น “หยินซิ่ง” ในช่วงวันที่ 9-11 พ.ย. 2567 ทำให้บริเวณภาคใต้มีฝนตกหนักถึงหนักมากบางแห่ง ขอให้ประชาชนระวังอันตรายจากฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม ในพื้นที่ดังต่อไปนี้ จังหวัดชุมพร : ท่าแซะ ทุ่งตะโก ปะทิว จังหวัดสุราษฎร์ธานี : เกาะสมุย วิภาวดี บ้านตาขุ จังหวัดนครศรีธรรมราช : ท่าศาลา ทุ่งสง ร่อนพิบูลย์ จังหวัดพัทลุง : ป่าบอน  จังหวัดสงขลา : จะนะ จังหวัดยะลา : เบตง รามัน จังหวัดนราธิวาส : แว้ง ศรีสาคร จังหวัดปัตตานี : มายอ ยะรัง และจังหวัดประจวบคีรีขันธ์ : หัวหิน บางสะพาน บางสะพานน้อย
สำหรับการดำเนินการ กรณีน้ำท่วมขังในพื้นที่อำเภอแม่สาย จังหวัดเชียงราย เมื่อวันที่ 8 พฤศจิกายน 2567 หน่วยงานที่เกี่ยวข้อง ดำเนินการ ดังนี้
1. สถานการณ์ : สถานการณ์น้ำท่วมขังที่อำเภอแม่สาย มีจุดน้ำท่วมขังสูงประมาณ 10-20 ซม บางจุดริมน้ำสาย บริเวณใต้สะพาน และพื้นที่ที่ลุ่มต่ำที่เป็นแอ่ง สาเหตุเกิดจากมีฝนตกในพื้นที่ในช่วงที่ผ่านมา
ปัจจุบันสถานการณ์คลี่คลายเข้าสู่ภาวะปกติแล้ว
2. ผลกระทบ : บริเวณตลาดสายลมจอยไม่มีน้ำท่วม ประชาชนไม่ได้รับผลกระทบ
3.การดำเนินการให้ความช่วยเหลือ : หน่วยงานในพื้นที่ได้ดำเนินการติดตั้งเครื่องสูบน้ำเพื่อระบายน้ำออกจากพื้นที่ ทั้งนี้ ศูนย์ ปภ. เขต 15 เชียงราย อำเภอแม่สาย อปท. โครงการชลประทานจังหวัด และหน่วยงานที่เกี่ยวข้องได้ลงพื้นที่ตรวจสอบสถานการณ์พร้อมทั้งได้วางมาตรการรับมือหากมีฝนตกหนักในพื้นที่
ส่วนการระบายน้ำท้ายเขื่อนเจ้าพระยา เพื่อให้การบริหารจัดการน้ำเป็นไปอย่างเหมาะสมและสอดคล้องกับสถานการณ์น้ำฝน-น้ำท่า ได้ปรับลดการระบายน้ำลง ในวันที่ 9 พฤศจิกายน 2567 โดยเริ่มเวลา 03.00 น. ทยอยจากอัตรา 850 ลบ.ม./วิ เหลืออัตรา 800 ลบ.ม./วิ  เวลา 06.00 น. และคงอัตราดังกล่าวต่อเนื่อง

ที่มา : https://www.thaigov.go.th/news/contents/details/90044