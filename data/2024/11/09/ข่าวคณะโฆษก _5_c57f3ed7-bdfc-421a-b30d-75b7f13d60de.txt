รัฐบาลไทย-ข่าวทำเนียบรัฐบาล-ศปช. ยัน พายุ“หยินซิ่ง”ไม่เข้าไทยด้านภาคใต้เฝ้าระวังต่ออาทิตย์นี้ ส่วนข่าวลือ“ลมจอย ”แม่สาย น้ำท่วมไม่จริง ด้านศปช.ส่วนหน้าชวนเที่ยวงานลอยยี่เป็งเชียงใหม่สัปดาห์หน้านี้


วันเสาร์ที่ 9 พฤศจิกายน 2567
09/11/2567
พิมพ์
ศปช. ยัน พายุ“หยินซิ่ง”ไม่เข้าไทยด้านภาคใต้เฝ้าระวังต่ออาทิตย์นี้ ส่วนข่าวลือ“ลมจอย ”แม่สาย น้ำท่วมไม่จริง ด้านศปช.ส่วนหน้าชวนเที่ยวงานลอยยี่เป็งเชียงใหม่สัปดาห์หน้านี้
ศปช. ยัน พายุ“หยินซิ่ง”ไม่เข้าไทยด้านภาคใต้เฝ้าระวังต่ออาทิตย์นี้ ส่วนข่าวลือ“ลมจอย ”แม่สาย น้ำท่วมไม่จริง ด้านศปช.ส่วนหน้าชวนเที่ยวงานลอยยี่เป็งเชียงใหม่สัปดาห์หน้านี้
วันนี้ (9 พฤศจิกายน 2567) นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะ ผอ.ศปช.  ได้สั่งการให้ทุกหน่วยเฝ้าระวังผลกระทบจาก พายุ "หยินซิ่ง" โดยกรมอุตุนิยมวิทยา รายงานการเคลื่อนตัวของพายุดังกล่าว คาดว่าจะเคลื่อนเข้าใกล้ตอนใต้ของเกาะไหหลำ ประเทศจีน และชายฝั่งประเทศเวียดนามตอนกลางในวันพรุ่งนี้ (10 พ.ย.67) จากนั้นจะอ่อนกำลังลงตามลำดับ โดยพายุนี้ไม่เคลื่อนเข้าสู่ประเทศไทย แต่อาจทำให้พื้นที่ด้านตะวันออกของภาคอีสานมีเมฆมากในช่วงเวลาดังกล่าว
อย่างไรก็ตามในช่วงระหว่างวันที่ 9-11 พ.ย.67 ภาคใต้มีร่องมรสุมพาดผ่าน ส่งผลให้มีฝนตกหนักถึงหนักมาก โดยกรมป้องกันและบรรเทาสาธารณภัย ได้ออกประกาศแจ้งเตือน 14 จังหวัดให้เฝ้าระวังน้ำท่วมฉับพลัน น้ำป่าไหลหลากใน พื้นที่ภาคใต้ ได้แก่
- จ.ชุมพร 5 อำเภอ (อ.เมืองชุมพร อ.ปะทิว อ.ท่าแซะ อ.สวี อ.พะโต๊ะ)
- จ.สุราษฎร์ธานี 5 อำเภอ (อ.บ้านตาขุน อ.พนม อ.ดอนสัก อ.เกาะสมุย อ.เกาะพะงัน)
- จ.นครศรีธรรมราช 10 อำเภอ (อ.ขนอม อ.สิชล อ.นบพิตำ อ.ท่าศาลา อ.ฉวาง อ.ช้างกลาง อ.นาบอน อ.ทุ่งสง อ.ชะอวด อ.หัวไทร)
- จ.พัทลุง 5 อำเภอ (อ.ศรีบรรพต อ.ศรีนครินทร์ อ.ป่าพะยอม อ.กงหรา อ.ป่าบอน)
- จ.สงขลา 8 อำเภอ (อ.เมืองสงขลา อ.หาดใหญ่ อ.รัตภูมิ อ.จะนะ อ.เทพา อ.นาทวี อ.สะเดา อ.สะบ้าย้อย)
- จ.ปัตตานี 4 อำเภอ (อ.เมืองปัตตานี อ.โคกโพธิ์ อ.ยะรัง อ.มายอ)
- จ.ยะลา 5 จังหวัด (อ.ยะหา อ.กาบัง อ.บันนังสตา อ.เบตง อ.ธารโต)
- จ.นราธิวาส 4 อำเภอ (อ.ศรีสาคร อ.จะแนะ อ.สุคิริน อ.แว้ง)
- จ.ระนอง 3 อำเภอ ได้แก่ (อ.เมืองระนอง อ.กะเปอร์ อ.สุขสำราญ)
- จ.พังงา 4 อำเภอ ได้แก่ (อ.คุระบุรี อ.ตะกั่วป่า อ.กะปง อ.ท้ายเหมือง)
- จ.ภูเก็ต 3 อำเภอ ได้แก่ (อ.เมืองภูเก็ต อ.กะทู้ อ.ถลาง)
- จ.กระบี่ 5 อำเภอ (อ.เมืองกระบี่ อ.ปลายพระยา อ.อ่าวลึก อ.เขาพนม อ.คลองท่อม)
- จ.ตรัง 4 อำเภอ (อ.เมืองตรัง อ.สิเกา อ.ห้วยยอด อ.ย่านตาขาว)
- จ.สตูล 4 อำเภอ (อ.เมืองสตูล อ.ควนกาหลง อ.ทุ่งหว้า อ.มะนัง)
"ขณะนี้กรมป้องกันและบรรเทาสาธารณภัย ปภ.ได้เตรียมความพร้อมทั้งเจ้าหน้าที่ เครื่องจักรเครื่องกลกว่า 1,500 หน่วยในพื้นที่เสี่ยง นอกจากนี้ทุกจังหวัด
โดย อปท. จัดฝึกซ้อมแผนเผชิญเหตุ และทำความเข้าใจกับประชาชนในพื้นที่เสี่ยง เพื่อลดความสูญเสียกรณีเกิดสาธารณภัยในพื้นที่"
นายจิรายุ กล่าว ต่อไปว่า กรณีมีการปล่อยข่าวเท็จ ว่าน้ำท่วมบริเวณตลาดสายลมจอย อ.แม่สาย จ.เชียงราย นั้น ยืนยันว่าไม่จริง ศปช.ได้รับรายงานจาก กรมป้องกันและบรรเทาสาธารณภัยว่า ก่อนหน้านี้มีฝนตกในพื้นที่ จนเกิดน้ำเอ่อล้นในพื้นที่ต่ำริมแม่น้ำสาย ประมาณ 10-20 ซม. ซึ่งได้ติดตั้งเครื่องสูบน้ำเพื่อระบายน้ำออกจากพื้นที่ หมดแล้วโดยไม่กระทบกับประชาชน และร้านค้าที่ซ่อมแซมเสร็จแล้วต่างก็เปิดขายของได้ตามปกติ
ทั้งนี้ ศูนย์ ปภ. เขต 15 เชียงราย อำเภอแม่สาย อปท. โครงการชลประทานจังหวัด และหน่วยงานที่เกี่ยวข้องได้ลงพื้นที่ตรวจสอบสถานการณ์พร้อมทั้งได้วางมาตรการรับมือป้องกันผลกระทบกรณีมีฝนตกหนักในพื้นที่ต่อไป
ส่วนความคืบหน้าการจ่ายเงินเยียวยาผู้ประสบอุทกภัย ธนาคารออมสินจ่ายเงินผ่านพร้อมเพย์แล้ว 21 ครั้ง โอนสำเร็จ 223,477 ครัวเรือน จำนวนเงิน 2พันกว่าล้านบาทแล้ว
ส่วนที่จังหวัดเชียงใหม่เปิดบ้านรับนักท่องเที่ยวร่วมงานประเพณีเดือนยี่เป็ง 2567 “มนต์สเน่ห์แม่ระมิงค์ แสงศิลป์ ถิ่นวัฒนธรรม ” 14 – 17 พ.ย. นี้ โดยที่จังหวัดเชียงใหม่มีความพร้อมในการต้อนรับนักท่องเที่ยว โดยเฉพาะช่วงเทศกาลยี่เป็ง ที่ปีนี้เน้นในด้านการแสดงศิลปวัฒนธรรมของจังหวัดเชียงใหม่ซึ่งเป็นจุดเด่นในด้านการท่องเที่ยว และเน้นด้านความปลอดภัยในการท่องเที่ยวเป็นหลัก ซึ่งขณะนี้จังหวัดเชียงใหม่ได้ฟื้นตัวจากเหตุอุทกภัยครั้งใหญ่แล้ว โดยมียอดการจองโรงแรมที่พักมากกว่าร้อยละ 85 ของห้องพักทั้งหมด และคาดว่าในช่วงเทศกาลยี่เป็ง จะมีเงินสะพัดมากกว่า พันล้านบาท ซึ่งจะสามารถช่วยให้เชียงใหม่ฟื้นตัวจากเหตุอุทกภัยครั้งใหญ่ได้
“ขอเชิญชวนประชาชนร่วมท่องเที่ยวในงานประเพณีลอยกระทง หรืองานยี่เป็ง 2567 ระหว่างวันที่ 14 - 17 พ.ย. 67 โดยในปีนี้จะจัดซุ้มไฟเฉลิมพระเกียรติ และประดับตกแต่งไฟสวยงาม ตลอดถนนท่าแพ ภายใต้แนวคิด 12 นักษัตรตามความเชื่อล้านนา และความเชื่อด้านตะวันตก รวมถึงการจัดประกวดขบวนแห่สะเปา และการประกวดขบวนแห่ขบวนกระทงใหญ่ การประกวดนางนพมาศ และกิจกรรมแสงสีเสียง”

ที่มา : https://www.thaigov.go.th/news/contents/details/90045