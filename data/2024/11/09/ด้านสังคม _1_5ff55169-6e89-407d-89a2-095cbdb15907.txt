รัฐบาลไทย-ข่าวทำเนียบรัฐบาล-ดีอี ร่วมประชุม CA 2024 ครั้งที่ 2 ณ สวิตเซอร์แลนด์


วันศุกร์ที่ 8 พฤศจิกายน 2567
ดีอี ร่วมประชุม CA 2024 ครั้งที่ 2 ณ สวิตเซอร์แลนด์
ดีอี ร่วมประชุม CA 2024 ครั้งที่ 2 ณ สวิตเซอร์แลนด์
นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) เข้าร่วมการประชุมสภาบริหารของสหภาพสากลไปรษณีย์ (Council of Administration: CA) ประจำปี ค.ศ. 2024 ครั้งที่ 2 ระหว่างวันที่ 6 - 8 พฤศจิกายน 2567 ณ กรุงเบิร์น สมาพันธรัฐสวิส ในฐานะประเทศสมาชิกสภาบริหาร ผู้เข้าร่วมประชุมฯ ประกอบด้วย ผู้แทนประเทศสมาชิกสภาบริหาร จำนวน 41 ประเทศ และประเทศผู้สังเกตการณ์
โดยที่ประชุมได้มีการพิจารณาแผนงานและแผนยุทธศาสตร์ ข้อตกลงและกฎหมายที่เป็นประโยชน์ในการบริหารกิจการไปรษณีย์ ตลอดจนพิจารณาให้ความเห็นชอบด้านการเงิน งบประมาณ และการให้ความช่วยเหลือทางด้านเทคนิคและวิชาการแก่ประเทศสมาชิกสหภาพฯ ซึ่งมีประเทศสมาชิกรวม 192 ประเทศ โดยนางสาวกัลยาฯ ได้เสนอความเห็นต่อร่างนโยบายว่าด้วยความร่วมมือด้านการพัฒนา ปี ค.ศ. 2026 - 2029 ในการเพิ่มบทบาทของสำนักงานภูมิภาคเอเชียและแปซิฟิกของสหภาพฯ ณ กรุงเทพ ในการเสริมสร้างความร่วมมือกับสำนักงานภูมิภาคขององค์การระหว่างประเทศในสาขาอื่น เพื่อสร้างพันธมิตรใหม่ที่เข้มแข็งในการพัฒนางานเครือข่ายไปรษณีย์ เช่น การสร้างความร่วมมือกับสำนักงานภูมิภาคฯ สหภาพโทรคมนาคมระหว่างประเทศ ในการใช้เทคโนโลยีดิจิทัลในการพัฒนาบริการไปรษณีย์
ทั้งนี้ คณะรัฐมนตรีในคราวการประชุมเมื่อวันที่ 5 พฤศจิกายน 2567 อนุมัติให้ประเทศไทยสมัครรับเลือกตั้งตำแหน่งสมาชิกสภาบริหารและสภาปฏิบัติการไปรษณีย์ วาระปี ค.ศ. 2026 - 2029 ซึ่งจะมีการเลือกตั้งในการประชุมใหญ่สหภาพสากลไปรษณีย์ สมัยที่ 28 ณ นครดูไบ สหรัฐอาหรับเอมิเรตส์ ในเดือนกันยายน 2568
‐-----------------------------------------------------------

ที่มา : https://www.thaigov.go.th/news/contents/details/90035