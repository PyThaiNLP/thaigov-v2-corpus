รัฐบาลไทย-ข่าวทำเนียบรัฐบาล-"อนุทิน" ลงพื้นที่สุราษฎร์ธานี ชมความสวยงามคลองร้อยสาย เชิญชวนคนไทยเลือกเป็นจุดหมายปลายทางท่องเที่ยวในเทศกาลปีใหม่ เที่ยวในประเทศ ประหยัด ปลอดภัย เงินไม่รั่วไหล


วันเสาร์ที่ 9 พฤศจิกายน 2567
09/11/2567
พิมพ์
"อนุทิน" ลงพื้นที่สุราษฎร์ธานี ชมความสวยงามคลองร้อยสาย เชิญชวนคนไทยเลือกเป็นจุดหมายปลายทางท่องเที่ยวในเทศกาลปีใหม่ เที่ยวในประเทศ ประหยัด ปลอดภัย เงินไม่รั่วไหล
"อนุทิน" ลงพื้นที่สุราษฎร์ธานี ชมความสวยงามคลองร้อยสาย เชิญชวนคนไทยเลือกเป็นจุดหมายปลายทางท่องเที่ยวในเทศกาลปีใหม่ เที่ยวในประเทศ ประหยัด ปลอดภัย เงินไม่รั่วไหล
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (9 พ.ย. 67) เวลา 11.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย (มท.1) พร้อมด้วย น.ส.ธนนนท์ นิรามิษ ภริยารองนายกรัฐมนตรี และ รมว.มหาดไทย และที่ปรึกษาสมาคมแม่บ้านมหาดไทย ลงพื้นที่จังหวัดสุราษฎร์ธานี ซึ่งหลังเสร็จสิ้นภารกิจแล้วได้ ร่วมลงเรือชมทัศนียภาพ บริเวณคลองบางใบไม้ ต.บางใบไม้ อ.เมืองสุราษฎร์ธานี โดยมี พลเอก เกรียงไกร ศรีรักษ์ รองประธานวุฒิสภา คนที่ 1 ดร.คนึงนิตย์ ศรีรักษ์ ภริยารองประธานวุฒิสภา คนที่ 1 และนายธีรุตม์ ศุภวิบูลย์ผล รองผู้ว่าราชการจังหวัดสุราษฎร์ธานี รักษาราชการแทนผู้ว่าราชการจังหวัดสุราษฎร์ธานี ร่วมในคณะ
นายอนุทิน กล่าวว่า ก่อนเดินทางมาสุราษฎร์ธานีเคยได้ยินชื่อเสียงของคลองร้อยสาย ที่ไหลผ่านชุมชนเก่าแก่หลายตำบล ผู้คนมีวิถีชีวิตริมน้ำใช้ชีวิตอย่างเรียบง่ายตั้งแต่อดีตจนถึงปัจจุบัน และเมื่อได้มาเห็นแล้วอยากเชิญชวนคนไทยมาเที่ยว โดยเฉพาะเทศกาลปีใหม่ที่กำลังจะมาถึงนี้ เลือกท่องเที่ยวในประเทศ ทั้งประหยัด ปลอดภัย และที่สำคัญเงินทองไม่รั่วไหลไปนอกประเทศ
"ท่านที่มองหาสถานที่ท่องเที่ยวช่วงปีใหม่ "สุราษฎร์ธานี" เป็นอีกจุดหมายปลายทางที่น่ามาท่องเที่ยว และสุราษฎร์ฯ ไม่ได้มีแค่สมุย แต่ยังมีสถานที่ท่องเที่ยวอื่น ๆ ชุมชนเก่าแก่ต่าง ๆ ให้ศึกษาเรียนรู้ อย่าง "คลองร้อยสาย" ก็มีบริการแจวเรือ เพื่อที่จะเข้าไปเยี่ยมชมอุโมงค์ต้นจาก ที่มีความสวยงาม อากาศดี มีร้านอาหารตลอดแนวคลองที่เป็นอาหารพื้นเมืองของ จ.สุราษฎร์ธานี ทั้งอาหารทะเล อาหารเผ็ด ๆ ตามสไตล์ชาวปักษ์ใต้" นายอนุทิน กล่าว
โฆษกกระทรวงมหาดไทย กล่าวว่า คลองร้อยสาย เป็นชุมชนเก่าแก่ริมคลองในพื้นที่อำเภอเมืองสุราษฎร์ธานี จังหวัดสุราษฎร์ธานี มีเส้นทางคลองเล็กคลองน้อยนับร้อยสายเชื่อมต่อกัน ประกอบด้วย 6 ตำบล ได้แก่ ต.บางใบไม้ ,ต.บางชนะ, ต.คลองฉนาก, ต.บางโพธิ์, ต.บางไทร และ ต.คลองน้อย ปัจจุบันเป็นแหล่งท่องเที่ยวเชิงนิเวศ และยังคงใช้เรือเป็นพาหนะหลักในการสัญจรไปมา มีวิถีชีวิตของชาวประมงพื้นบ้านและชาวสวน และมีบ้านเรือนโบราณเก่าแก่กว่าร้อยปีที่ได้รับการดูแลรักษาเป็นอย่างดี ซึ่งผู้ที่มาเที่ยวชมมีโอกาสได้สัมผัสประสบการณ์การท่องเที่ยว ทั้งการสาธิตหัตถกรรมกะลามะพร้าว ลิงเก็บมะพร้าวและผักตบชวา การเขียนผ้าบาติก การสาธิต Eco Print ผ้าพิมพ์ใบไม้สีธรรมชาติ และในพลบค่ำ สามารถล่องเรือชมหิ่งห้อยยามค่ำคืน
"ท่าน มท.1 ให้ความสำคัญกับการสร้างมูลค่าเพิ่มให้กับการท่องเที่ยวชุมชน เมื่อท่านเดินทางไปภารกิจจังหวัดใด มักจะแวะไปแหล่งท่องเที่ยวท้องถิ่นในที่นั้น ๆ บางครั้งก็มีให้คำแนะนำผู้บริหารในพื้นที่ ให้พัฒนา ปรับปรุงในบางประเด็นเพื่อให้เป็นแหล่งท่องเที่ยวที่ให้ประสบการณ์ใหม่ ๆ กับผู้มาเยือน เป็นการสร้างแหล่งท่องเที่ยวแต่ละที่เกิดความยั่งยืน สามารถสร้างรายได้ให้ชุมชนได้ในระยะยาว" น.ส.ไตรศุลี กล่าว

ที่มา : https://www.thaigov.go.th/news/contents/details/90047