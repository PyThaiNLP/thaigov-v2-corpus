รัฐบาลไทย-ข่าวทำเนียบรัฐบาล-มท.2 ลงพื้นที่ตรวจราชการในพื้นที่จังหวัดกาฬสินธุ์ และมอบนโยบายแก่ผู้บริหารองค์กรปกครองส่วนท้องถิ่น กำนัน ผู้ใหญ่บ้าน อำเภอสมเด็จ อำเภอคำม่วง อำเภอสามชัย และอำเภอสหัสขันธ์


วันเสาร์ที่ 9 พฤศจิกายน 2567
09/11/2567
พิมพ์
มท.2 ลงพื้นที่ตรวจราชการในพื้นที่จังหวัดกาฬสินธุ์ และมอบนโยบายแก่ผู้บริหารองค์กรปกครองส่วนท้องถิ่น กำนัน ผู้ใหญ่บ้าน อำเภอสมเด็จ อำเภอคำม่วง อำเภอสามชัย และอำเภอสหัสขันธ์
มท.2 ลงพื้นที่ตรวจราชการในพื้นที่จังหวัดกาฬสินธุ์ และมอบนโยบายแก่ผู้บริหารองค์กรปกครองส่วนท้องถิ่น กำนัน ผู้ใหญ่บ้าน อำเภอสมเด็จ อำเภอคำม่วง อำเภอสามชัย และอำเภอสหัสขันธ์
เมื่อวันที่ 8 พฤศจิกายน 2567 เวลา 13.10 น. นายทรงศักดิ์ ทองศรี รัฐมนตรีช่วยว่าการกระทรวงมหาดไทย และคณะ นางสาวประภา เฮงไพบูลย์. สภาผู้แทนราษฎร จังหวัดกาฬสินธุ์ เขต 4 พรรคภูมิใจไทย วิเชียร จงชูวณิชย์ ผู้ช่วยเลขานุการรัฐมนตรีว่าการกระทรวงมหาดไทย นายสมเกียรติ กิจเจริญ คณะทำงานรัฐมนตรีช่วยว่าการกระทรวงมหาดไทย ลงพื้นที่ตรวจราชการในพื้นที่จังหวัดกาฬสินธุ์และมอบนโยบายแก่ผู้บริหารองค์กรปกครองส่วนท้องถิ่น กำนัน ผู้ใหญ่บ้าน อำเภอสมเด็จ อำเภอคำม่วง อำเภอสามชัย และอำเภอสหัสขันธ์ ณ อาคารอเนกประสงค์ โดมที่ว่าการอำเภอสมเด็จ จังหวัดกาฬสินธุ์ โดยมี นายสนั่น พงษ์อักษร ผู้ว่าราชการจังหวัดกาฬสินธุ์ ให้การต้อนรับ โดยมี รองผู้ว่าราชการจังหวัดกาฬสินธุ์ ทั้ง 3 ท่าน (นายธนภัทร ณ ระนอง นายนพดล จอมเพชร นายรุจติศักดิ์ รังษี) นายผุดศักดิ์ อิ่มเอิบ ปลัดจังหวัดกาฬสินธุ์ นายภัทรพล ลักษณาวิบูลย์กุล รักษาราชการแทนหัวหน้าสำนักงานจังหวัดกาฬสินธุ์ หัวหน้าส่วนราชการระดับจังหวัด นายอำเภอทั้ง 18 อำเภอ ผู้บริหาร ข้าราชการ พนักงานองค์กรปกครองส่วนท้องถิ่น กำนัน ผู้ใหญ่บ้าน แพทย์ สารวัตรกำนัน ผู้ช่วยผู้ใหญ่บ้านจากอำเภอสมเด็จ อำเภอคำม่วง อำเภอสามชัย และอำเภอสหัสขันธ์ ร่วมให้การต้อนรับด้วย
นายทรงศักดิ์ ทองศรี รัฐมนตรีช่วยว่าการกระทรวงมหาดไทย ได้เน้นย้ำ การขับเคลื่อนนโยบายสำคัญของกระทรวงมหาดไทย โดยเฉพาะ 5 นโยบายหลักของรัฐมนตรีว่าการกระทรวงมหาดไทย (นายอนุทิน ชาญวีรกูล) รวมถึงการสื่อสารสร้างการรับรู้แก่ประชาชน โดยเน้นให้ประชาชนได้รู้ถึงสิทธิประโยชน์ต่าง ๆ ที่ตนพึงได้รับ การดำเนินงานด้านการออกเอกสารสิทธิในที่ดิน ต้องอำนวยความสะดวกให้กับพี่น้องประชาชนอย่างเต็มที่ และเร่งการออกเอกสารสิทธิให้ประชาชน โดยต้องเป็นเอกสารสิทธิที่ชอบด้วยกฎหมายและสามารถออกเอกสารสิทธิได้ตามประมวลกฎหมายที่ดินเท่านั้น และด้านการป้องกันและบรรเทาสาธารณภัย อยากให้ทุกจังหวัดมีการเตือนภัยล่วงหน้าที่มีประสิทธิภาพ ซึ่งกระทรวงมหาดไทยจะเร่งดำเนินการเรื่องของอุปกรณ์ในการวิเคราะห์สถานการณ์เพื่อให้ทุกจังหวัดได้มีข้อมูลสำหรับการเตือนภัยล่วงหน้าที่แม่นยำและทันต่อสถานการณ์
ทั้งนี้ นายสนั่น พงษ์อักษร ผู้ว่าราชการจังหวัดกาฬสินธุ์ ยังได้รายงานผลการดำเนินงานการขับเคลื่อนนโยบายสำคัญของกระทรวงมหาดไทยว่า จังหวัดกาฬสินธุ์ มีการขับเคลื่อนนโยบายสำคัญของกระทรวงมหาดไทย โดยเฉพาะ 5 นโยบายหลักของจังหวัดกาฬสินธ์ ในประเด็นที่สำคัญ
1. การจัดระเบียบสังคม ปราบปรามผู้มีอิทธิพล จังหวัดกาฬสินธุ์ มีสถานะพื้นที่เฝ้าระวังสีเหลือง มีรายชื่อบุคคลผู้มีอิทธิพลที่ต้องเฝ้าระวัง จำนวน 10 ราย โดยจังหวัดได้บูรณาการหน่วยงานที่เกี่ยวข้องดำเนินการติดตามตรวจสอบบุคคลกลุ่มเป้าหมายทั้งหมดแล้ว พร้อมได้ดำเนินการจัดชุดปฏิบัติการออกจัดระเบียบสังคม ทั้งการตั้งจุดตรวจ/จุดสกัด การตรวจตราสถานที่ การกวดขันสถานบริการ และการสืบหาข่าวอย่างต่อเนื่อง
2. การป้องกันและแก้ไขปัญหายาเสพติด จังหวัดกาฬสินธุ์ ได้ดำเนินการภายใต้ยุทธการฟ้าแดดสงยางระดมกวาดล้างยาเสพติด โดยดำเนินการใน 3 ด้าน ได้แก่ ด้านการป้องกัน ได้ดำเนินมาตรการกวาดล้างบ้านตัวเอง คัดกรองศาสนสถาน โรงเรียนและสถานประกอบการ ตั้งจุดตรวจจุดสกัดและจัดระเบียบสังคม ด้านการปราบปราม ได้ดำเนินมาตรการปิดล้อมตรวจค้นระดมกวาดล้างยาเสพติด กวดขันการพนันผิดกฎหมายต่างๆ อย่างต่อเนื่องและเข้มงวด และด้านการบำบัดฟื้นฟู ได้ดำเนินการโครงการช่วยเหลือผู้เสพ/ผู้ติดยาเสพติดของศูนย์ฟื้นฟูสภาพทางสังคมจังหวัดกาฬสินธุ์ มีผู้ผ่านการอบรมทั้งสิ้น 2,787 ราย
3. การสร้างอาชีพ เพิ่มรายได้ให้ประชาชน จังหวัดกาฬสินธุ์ ได้ส่งเสริมการสร้างงาน สร้างอาชีพ สร้างรายได้ โดยจัดให้มีกิจกรรมสำหรับการส่งเสริมการจำหน่ายสินค้า OTOP ผ่านโครงการสำคัญตามแผนปฏิบัติราชการประจำปีของจังหวัด สร้างรายได้หมุนเวียนในระบบเศรษฐกิจของจังหวัดกาฬสินธุ์ ในปีงบประมาณ พ.ศ. 2567 จำนวน 6,900 ล้านบาท
4. การส่งเสริมการท่องเที่ยวชุมชน สร้างความเข้มแข็งของเศรษฐกิจฐานราก ในปีงบประมาณ พ.ศ. 2567 จังหวัดกาฬสินธุ์ ได้ขับเคลื่อนนโยบายส่งเสริมการท่องเที่ยวผ่านการจัดกิจกรรมอีเว้นท์สำคัญต่างๆ ซึ่งเป็นการนำวัฒนธรรมประเพณีโดดเด่นซึ่งเป็นซอฟต์พาวเวอร์ (Soft Power) ของจังหวัด อาทิ งานมหกรรมโปงลางแพรวากาฬสินธุ์ เทศกาล ทะเลธุงอีสานที่พระธาตุยาคู งานบุญบั้งไฟตะไลล้าน งานมหกรรมผู้ไทนานาชาติ เป็นต้น ทำให้มีนักท่องเที่ยวเดินทางมาเที่ยวจังหวัดกาฬสินธุ์มากกว่า 1 ล้านคน สร้างรายได้กว่า 2,200 ล้านบาท
5. นโยบายน้ำดื่มสะอาดบริการประชาชน จังหวัดกาฬสินธุ์ ได้ให้ความสำคัญกับการส่งเสริมให้ทุกองค์กรปกครองส่วนท้องถิ่นจัดบริการน้ำประปาท้องถิ่นให้ได้มาตรฐาน เพื่อบริการประชาชนตามนโยบายของกระทรวงมหาดไทย ซึ่งในปีงบประมาณ พ.ศ. 2567 มีองค์กรปกครองส่วนท้องถิ่นในพื้นที่จังหวัดกาฬสินธุ์ ได้รับรางวัลน้ำประปาสะอาดดื่มได้ระยะที่สอง ปี 2567 ประเภทรางวัลชมเชย จำนวน 1 แห่ง ได้แก่ เทศบาลตำบลโพน อำเภอคำม่วง จังหวัดกาฬสินธุ์
ซึ่งการขับเคลื่อนตามนโยบายสำคัญของกระทรวงมหาดไทยข้างต้น ได้รับความร่วมมือจากทุกภาคส่วน ส่งผลให้ ปัจจุบัน จังหวัดกาฬสินธุ์ ได้หลุดพ้นจากการเป็นจังหวัดที่มีสัดส่วนคนจนสูงสุด 10 อันดับของประเทศแล้ว และมีการเติบโตทางเศรษฐกิจอย่างต่อเนื่อง ประชาชนมีคุณภาพชีวิตที่ดีขึ้นตามลำดับ
จากนั้น นายทรงศักดิ์ ทองศรี รัฐมนตรีช่วยว่าการกระทรวงมหาดไทย และคณะ ลงพื้นที่สวนสาธารณะอ่างอารีย์ (หลังวัดรังษีชัชวาลย์) เทศบาลตำบลสมเด็จ ซึ่งจะดำเนินการปรับปรุงเป็นสวนสาธารณะประจำอำเภอสมเด็จ และลงพื้นที่สวนสาธารณะรักษ์สมเด็จ ชุมชนบ้านสี่แยก เทศบาลตำบลสมเด็จ ที่จะดำเนินการปรับปรุงเพื่อรองรับแผนพัฒนาเมือง ต่อจากนั้น ออกเดินทางไปยังถนนสายบ้านโพนแพง ตำบลดินจี่ - บ้านคำม่วง ตำบลทุ่งคลอง อำเภอคำม่วง จังหวัดกาฬสินธุ์ และถนนสายหน้าที่ว่าการอำเภอคำม่วง (ที่น้ำท่วมขัง) ณ สวนสาธารณะเฉลิมพระเกียรติสวนหลวง ร.9 หมู่ที่ 4 ตำบลคำม่วง อำเภอคำม่วง จังหวัดกาฬสินธุ์ และจากนั้นลงพื้นที่ศาลเจ้าพ่อหลักเมืองอำเภอสามชัย ซึ่งจะดำเนินการพัฒนาเป็นแหล่งท่องเที่ยวเชิงวัฒนธรรมของอำเภอสามชัย จังหวัดกาฬสินธุ์ อีกด้วย
#พูดแล้วทำ #สำนักงานประชาสัมพันธ์จังหวัดกาฬสินธุ์

ที่มา : https://www.thaigov.go.th/news/contents/details/90046