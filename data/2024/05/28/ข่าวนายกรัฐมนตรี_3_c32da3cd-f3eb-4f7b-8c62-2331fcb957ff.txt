รัฐบาลไทย-ข่าวทำเนียบรัฐบาล-นายกรัฐมนตรีรับมอบเข็มที่ระลึกวันอานันทมหิดล ประจำปี พ.ศ. 2567 เนื่องใน “วันอานันทมหิดล” วันคล้ายวันสวรรคต รัชกาลที่ 8 (9 มิถุนายน) ผู้พระราชทานกำเนิด “แพทย์จุฬาฯ”


วันอังคารที่ 28 พฤษภาคม 2567
28/05/2567
พิมพ์
นายกรัฐมนตรีรับมอบเข็มที่ระลึกวันอานันทมหิดล ประจำปี พ.ศ. 2567 เนื่องใน “วันอานันทมหิดล” วันคล้ายวันสวรรคต รัชกาลที่ 8 (9 มิถุนายน) ผู้พระราชทานกำเนิด “แพทย์จุฬาฯ”
นายกรัฐมนตรีรับมอบเข็มที่ระลึกวันอานันทมหิดล ประจำปี พ.ศ. 2567 เนื่องใน “วันอานันทมหิดล” วันคล้ายวันสวรรคต รัชกาลที่ 8 (9 มิถุนายน) ผู้พระราชทานกำเนิด “แพทย์จุฬาฯ”
วันนี้ (28 พ.ค. 67) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี รองศาสตราจารย์ ฉันชาย สิทธิพันธุ์ คณบดีคณะแพทยศาสตร์ จุฬาลงกรณ์มหาวิทยาลัย พร้อมด้วย ศ.ดร.นพ.สิทธิศักดิ์ หรรษาเวก รองคณบดีฝ่ายกิจการนิสิต คณะแพทยศาสตร์ จุฬาฯ, นสพ.ชัญญา มิตรตระกูลกิจ นายกสโมสรนิสิตคณะแพทยศาสตร์ จุฬาฯ ประจำปี 2567 นสพ.พลอยกวิญญ์ ชัยเกียรติ ประธานโครงการเข็มวันอานันทมหิดล ประจำปี 2567 และนิสิตแพทย์จุฬาฯ เข้าพบนายเศรษฐา ทวีสิน นายกรัฐมนตรี เพื่อประชาสัมพันธ์เข็มที่ระลึกวันอานันทมหิดล ประจำปี พ.ศ. 2567 เนื่องใน “วันอานันทมหิดล” วันคล้ายวันสวรรคต รัชกาลที่ 8 (9 มิถุนายน) ผู้พระราชทานกำเนิด “แพทย์จุฬาฯ”
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกสโมสรนิสิตคณะแพทยศาสตร์ จุฬาฯ ได้ส่งมอบเข็มที่ระลึกวันอานันทมหิดล ประจำปี พ.ศ. 2567 ให้กับนายกรัฐมนตรี โดยนายกรัฐมนตรีได้ร่วมบริจาคและรับฟังวัตถุประสงค์การจัดทำเข็มวันอานันทมหิดล พร้อมกล่าวว่า จะให้คณะทำงานช่วยกันประชาสัมพันธ์บนสื่อโซเชียลให้ประชาชนที่สนใจได้ร่วมบริจาค จากนั้นนายกฯ ร่วมถ่ายภาพกับคณบดีคณะแพทยศาสตร์ จุฬาลงกรณ์มหาวิทยาลัยและนิสิตแพทย์จุฬาฯ
สำหรับเข็มวันอานันทมหิดล ประจำปี 2567 มีรูปแบบเป็นโลหะทองเหลืองสีโรสโกลด์ เส้นผ่าศูนย์กลาง 2.5 เซนติเมตร พระบรมรูปสีโรสโกลด์ ตามแบบพระบรมราชานุสาวรีย์ฯ ที่ประดิษฐานอยู่ ณ ด้านหน้าอาคาร อปร คณะแพทยศาสตร์ จุฬาฯ พระเกี้ยวสีโรสโกลด์ ดอกกุหลาบสีแดง เนื่องจากวันที่ 9 มิถุนายน 2567 ตรงกับวันอาทิตย์ ด้านหน้ามีตัวอักษรคำว่า “วันอานันทมหิดล 2567” ด้านหลังมีตัวอักษรคำว่า “คณะแพทยศาสตร์ จุฬาลงกรณ์มหาวิทยาลัย” ทั้งนี้ ผู้บริจาคจะได้รับเข็มวันอานันทมหิดลแบบเข็มเดี่ยวบนโปสการ์ดพระบรมสาทิสลักษณ์ บริจาคเข็มละ 150 บาท (รวมค่าจัดส่ง) นอกจากนี้ ทางโครงการฯ ได้จัดทำเสื้อยืด 2 สี คือ สีแดงและสีครีม ขนาดไซส์ XS-3XL บริจาคตัวละ 299 บาท (รวมค่าจัดส่ง) ซึ่งการบริจาคเพื่อรับเข็มฯ และเสื้อยืด ใบเสร็จสามารถลดหย่อนภาษีได้ 1 เท่า ผู้ที่สนใจสามารถติดตามข่าวสารต่าง ๆ เกี่ยวกับโครงการเข็มวันอานันทมหิดล ได้ที่ Facebook Fan page: ANAN DAY, Instagram: anan_day หรือสอบถามเพิ่มเติมที่ โทร. 02 256 4183 เวลา 08.00 – 17.00 น.

ที่มา : https://www.thaigov.go.th/news/contents/details/83566