รัฐบาลไทย-ข่าวทำเนียบรัฐบาล-“วราวุธ” รมว.พม. กำชับ อธิบดี พก. ชวนเครือข่าย ถก ออกแบบทางลาดใหม่ ช่วยคนพิการขึ้นเครื่องบิน เล็ง ขยายวง เรือ-รถไฟ


วันอังคารที่ 28 พฤษภาคม 2567
“วราวุธ” รมว.พม. กำชับ อธิบดี พก. ชวนเครือข่าย ถก ออกแบบทางลาดใหม่ ช่วยคนพิการขึ้นเครื่องบิน เล็ง ขยายวง เรือ-รถไฟ
“วราวุธ” รมว.พม. กำชับ อธิบดี พก. ชวนเครือข่าย ถก ออกแบบทางลาดใหม่ ช่วยคนพิการขึ้นเครื่องบิน เล็ง ขยายวง เรือ-รถไฟ
วันที่ 28 พฤษภาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากการที่ตนเดินทางไปลงพื้นที่จังหวัดร้อยเอ็ด และได้ไปทดลองนั่งรถวีลแชร์ใช้ทางลาดสำหรับคนพิการในการที่ขึ้นเครื่องบิน ซึ่งพบว่ายังมีปัญหาอุปสรรคบางประการอยู่ และในวันที่ 7 มิถุนายน 2567 นี้ ตนได้มอบหมายให้นายกันตพงศ์ รังษีสว่าง อธิบดีกรมส่งเสริมและพัฒนาคุณภาพชีวิตคนพิการ เชิญหน่วยงานภาคีเครือข่ายที่เกี่ยวข้องมาประชุมหารือร่วมกัน ไม่ว่าจะเป็น กรมท่าอากาศยาน บริษัท ท่าอากาศยานไทย จำกัด (มหาชน) และตัวแทนของคนพิการ อาจจะมีผู้อำนวยการหรือว่าทางสถาบันการศึกษาเข้ามาร่วมด้วย เพื่อหาวิธีที่จะทำให้พี่น้องคนพิการนั้น สามารถเดินทางได้มีความสะดวกมากยิ่งขึ้น ซึ่งการออกแบบทางลาดนั้นต้องคำนึงถึงทั้งผู้ใช้คือคนพิการ รวมถึงผู้สูงอายุ และผู้ป่วยที่นั่งรถวีลแชร์ และคำนึงถึงผู้ประกอบการด้วย คือทางสายการบินและเจ้าหน้าที่ของสนามบินเพราะว่าคงจะไม่สามารถทำให้ฝ่ายใดฝ่ายหนึ่งพึงพอใจได้ 100 เปอร์เซ็นต์ แต่อย่างน้อยจะได้เพิ่มการอำนวยความสะดวก เพราะว่าท้ายที่สุดแล้วพี่น้องคนพิการนั้นไม่ได้ต้องการจะเป็นภาระให้กับคนทั่วไป และไม่ได้ต้องการความสงสาร แต่ต้องการโอกาสที่จะสามารถอยู่ได้โดย ที่ไม่ต้องพึ่งพาหรือทำให้คนอื่นลำบาก
นายวราวุธ กล่าวเพิ่มเติมว่า วันที่ 7 มิถุนายนนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) จะเชิญหน่วยงานภาคีเครือข่ายที่เกี่ยวข้องมาประชุมหารือ และอาจจะมีการออกแบบทางขึ้นเครื่องบินสำหรับคนพิการในแบบใหม่ที่มีความลาดชันน้อยลง เพราะว่าตามมาตรฐานของนานาชาติ อัตราส่วนความลาดชันนั้นหากว่าจะสูงขึ้น 1 เมตร จะต้องใช้ความพื้นที่ทอดลาดประมาณ 12 เมตร แต่ถ้าหากจะให้ดีจะต้องยาวขึ้นไปถึง 15 เมตร ดังนั้นการทำทางลาดจากนี้ไป คงต้องมาพิจารณากันถึงว่าจะออกแบบ หรือว่าจะใช้กลไกใดที่อำนวยความสะดวกคนพิการมากที่สุด และทำให้สายการบินและสนามบินนั้นมีความเดือดร้อน หรือใช้กำลังคนน้อยที่สุด โดยคาดว่าภายในสิ้นปีนี้ เราน่าจะได้มีทางลาดที่ทำให้พี่น้องคนพิการที่ใช้รถวีลแชร์เดินทางได้สะดวกมากยิ่งขึ้น และเมื่อเราคุยกันเรื่องเครื่องบินแล้ว ก้าวต่อไปอาจจะพิจารณาถึงการอำนวยความสะดวกในการเดินทางโดยเรือและรถไฟเป็นอันดับต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนพิการ #สนามบิน #สายการบิน #พก #อารยสถาปัตย์

ที่มา : https://www.thaigov.go.th/news/contents/details/83580