รัฐบาลไทย-ข่าวทำเนียบรัฐบาล-ดีอี หารือผู้แทนโปแลนด์ ผลักดันสังคม-เศรษฐกิจดิจิทัลร่วมกัน


วันอังคารที่ 28 พฤษภาคม 2567
ดีอี หารือผู้แทนโปแลนด์ ผลักดันสังคม-เศรษฐกิจดิจิทัลร่วมกัน
ดีอี หารือผู้แทนโปแลนด์ ผลักดันสังคม-เศรษฐกิจดิจิทัลร่วมกัน
วันนี้ (28 พฤษภาคม 2567) นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม ให้การต้อนรับ Mr. Tomasz Sad ziński อธิบดีกรมความร่วมมือทางเศรษฐกิจ (Department Director for Economic Cooperation) สาธารณรัฐโปแลนด์ และคณะ ในโอกาสร่วมหารือแลกเปลี่ยนประสบการณ์ในรูปแบบการหารือทวิภาคีอย่างไม่เป็นทางการ โดยมีประเด็นหารือ ได้แก่ (1) การประยุกต์ใช้เทคโนโลยีดิจิทัล (Digital Transformation) (2) การดำเนินการด้าน E - Administration และ E - Government สู่การเป็นรัฐบาลดิจิทัล (3) กลุ่มเทคโนโลยี FinTech และความปลอดภัยทางไซเบอร์ (Cybersecurity)
ทั้งนี้ผู้แทนจากสาธารณรัฐโปแลนด์ได้นำเสนอข้อมูลเกี่ยวกับ Digital Decade ซึ่งเป็นการปฏิบัติตามข้อเรียกร้องของสภายุโรปให้มีการกำหนด “เข็มทิศดิจิทัล” ซึ่งระบุแนวทางและเป้าหมายอียูสู่นโยบายที่เป็นรูปธรรม และต่อยอดแผนยุทธศาสตร์ดิจิทัลของอียู สำหรับการเปลี่ยนผ่านสู่เศรษฐกิจและสังคมดิจิทัล ในปี ค.ศ. 2030 รวมถึง Citizen Apps, Digital Wallet รวมทั้งยังได้แนะนำ บริษัท Comarch (Thailand) ซึ่งนำเสนอ application และซอฟต์แวร์เกี่ยวกับการป้องกันการทำธุรกรรมทางการเงิน ศึกษาวิเคราะห์พฤติกรรมการใช้ mobile banking รวมถึง digital platform ที่ช่วยเหลือผู้ประกอบการในการดำเนินธุรกิจ ทั้งภาคธนาคารและภาคธุรกิจต่าง ๆ
พร้อมกันนี้ ผู้แทนโปแลนด์ได้ให้ความสนใจการดำเนินการของกระทรวงฯ เกี่ยวกับการแก้ไขปัญหาความเดือดร้อนของประชาชนในประเทศ ทั้งในด้านป้องกันการจู่โจมทางไซเบอร์ การป้องกันการโจมตีทางไซเบอร์ และอาชญากรรมทางไซเบอร์ รวมถึงการส่งเสริมความร่วมมือระหว่างไทยกับโปแลนด์ ด้านเศรษฐกิจดิจิทัล และโอกาสในการผลักดันและขยายความร่วมมือด้านการค้าและการลงทุน และเทคโนโลยีดิจิทัลร่วมกัน โดยมีผู้แทนจากกองยุทธศาสตร์และแผนงาน และกองป้องกันและปราบปรามการกระทำความผิดทางคอมพิวเตอร์ สำนักงานปลัดกระทรวงดิจิทัลเพื่อเศรษฐกิจและสังคม เข้าร่วมการหารือดังกล่าว ณ ห้องประชุม 801 สำนักงานปลัดกระทรวงดิจิทัลเพื่อเศรษฐกิจและสังคม
------------------------------

ที่มา : https://www.thaigov.go.th/news/contents/details/83606