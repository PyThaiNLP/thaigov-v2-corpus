รัฐบาลไทย-ข่าวทำเนียบรัฐบาล-​นายกฯ เผยกำลังร่างคำสั่งแต่งตั้ง “วิษณุ” เป็นที่ปรึกษาสำนักเลขาธิการคณะรัฐมนตรี  ระบุรู้จักกันเป็นการส่วนตัว


วันอังคารที่ 28 พฤษภาคม 2567
28/05/2567
พิมพ์
​นายกฯ เผยกำลังร่างคำสั่งแต่งตั้ง “วิษณุ” เป็นที่ปรึกษาสำนักเลขาธิการคณะรัฐมนตรี  ระบุรู้จักกันเป็นการส่วนตัว
​นายกฯ เผยกำลังร่างคำสั่งแต่งตั้ง “วิษณุ” เป็นที่ปรึกษาสำนักเลขาธิการคณะรัฐมนตรี  ระบุรู้จักกันเป็นการส่วนตัว
วันนี้ (28 พฤษภาคม 2567) เวลา 11.30 น. ณ บริเวณโถงกลาง ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) ถึงกรณี การแต่งตั้งนายวิษณุ เครืองาม อดีตรองนายกรัฐมนตรี เป็นที่ปรึกษาสำนักเลขาธิการคณะรัฐมนตรีว่า ตอนนี้อยู่ระหว่างร่างคำสั่ง ซึ่งต้องดูความถูกต้อง และความเหมาะสม โดยนายวิษณุ ก็พร้อมรับหน้าที่ หลังที่ก่อนหน้านี้ได้เข้าไปพูดคุยกับนายวิษณุแล้ว
ส่วนเรื่องนี้เป็นการสะท้อนว่าพรรคเพื่อไทยขาดกุนซือทางด้านกฎหมายหรือไม่  นายกรัฐมนตรี ระบุว่า จริง ๆ แล้ว การทำงานมีผู้ชำนาญการแตกต่างกันไป ไม่ว่าจะเป็นด้านไหน รัฐบาลก็ต้องหาทางเสริมความแข็งแกร่ง เพื่อมาทำงานให้กับพี่น้องประชาชน
ผู้สื่อข่าวถามว่าใครเป็นผู้แนะนำนายกรัฐมนตรี ให้แต่งตั้งนายวิษณุ มาเป็นที่ปรึกษา นายกรัฐมนตรี กล่าวว่าตนเองรู้จักกับนายวิษณุ เป็นการส่วนตัวอยู่แล้ว รวมถึงนายแพทย์พรหมินทร์ เลิศสุริย์เดช เลขาธิการนายกรัฐมนตรี ก็รู้จักนายวิษณุ สำหรับที่มีบางคนกังวลว่าอาจจะเกิดการวางยารัฐบาล เพราะเป็นอดีตรองนายกรัฐมนตรีของรัฐบาลชุดที่แล้วนั้น นายกรัฐมนตรี กล่าวว่า หากรัฐบาลกลัวเรื่องนี้  คงไม่ไปชวนนายวิษณุเข้ามาเป็นที่ปรึกษา และขอให้ดูคำสั่งที่จะออกมาก่อน ว่ามอบหมายให้นายวิษณุ ช่วยทำงานในส่วนไหน

ที่มา : https://www.thaigov.go.th/news/contents/details/83588