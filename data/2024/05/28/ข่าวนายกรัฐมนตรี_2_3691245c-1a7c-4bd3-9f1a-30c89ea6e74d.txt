รัฐบาลไทย-ข่าวทำเนียบรัฐบาล-นายกฯ หารือนายกฯ สิงคโปร์ แนะนำตัวในโอกาสรับตำแหน่ง ขอบคุณฝ่ายไทยที่ช่วยเหลือกรณีสายการบินสิงคโปร์แอร์ไลน์ เที่ยวบิน SQ321 ลงจอดฉุกเฉินที่ท่าอากาศยานสุวรรณภูมิ 


วันอังคารที่ 28 พฤษภาคม 2567
28/05/2567
พิมพ์
นายกฯ หารือนายกฯ สิงคโปร์ แนะนำตัวในโอกาสรับตำแหน่ง ขอบคุณฝ่ายไทยที่ช่วยเหลือกรณีสายการบินสิงคโปร์แอร์ไลน์ เที่ยวบิน SQ321 ลงจอดฉุกเฉินที่ท่าอากาศยานสุวรรณภูมิ
ซึ่งนายกฯ สิงคโปร์สนใจเดินทางเยือนไทยในปีนี้
วันนี้ (วันที่ 28 พฤษภาคม 2567) เวลา 9.00 น. ณ ห้องทำงานนายกรัฐมนตรี ชั้น 2 ตึกไทยคู่ฟ้า ทำเนียบรัฐบาล นายชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีได้หารือทางโทรศัพท์กับ นายลอว์เรนซ์ หว่อง (H.E. Mr. Lawrence Wong) นายกรัฐมนตรีสิงคโปร์ ในโอกาสการแนะนำตัว เนื่องจากเข้ารับตำแหน่งนายกรัฐมนตรีสิงคโปร์ และขอบคุณไทย สำหรับการช่วยเหลือ อำนวยความสะดวกกรณีที่สายการบินสิงคโปร์แอร์ไลน์ เที่ยวบิน SQ321 เส้นทางฮีทโธรว์ - ชางงี ประเทศสิงคโปร์ ลงจอดฉุกเฉินที่ท่าอากาศยานสุวรรณภูมิ
นายกรัฐมนตรีแสดงความยินดีกับนายกรัฐมนตรีสิงคโปร์ในโอกาสเข้ารับตำแหน่ง เชื่อมั่นว่าภายใต้การนำของนายกรัฐมนตรีจะส่งเสริมความสัมพันธ์ไทย-สิงคโปร์ที่แน่นแฟ้นอยู่แล้วให้กระชับขึ้นอีก รวมทั้งได้ส่งความปรารถนาดีไปยังอดีตนายกรัฐมนตรีลี เซียน ลุง และภริยา โดยในโอกาสนี้ นายกรัฐมนตรีแสดงความเสียใจต่อเหตุการณ์ไม่คาดคิดที่เกิดขึ้นกับ สายการบินสิงคโปร์แอร์ไลน์ เที่ยวบิน SQ321 ลงจอดฉุกเฉินที่ท่าอากาศยานสุวรรณภูมิ
นายกรัฐมนตรีสิงคโปร์ขอบคุณที่นายกรัฐมนตรีส่งหนังสือแสดงความยินดีในโอกาสเข้ารับตำแหน่ง และนับเป็นเกียรติที่ได้คุยกันในวันนี้ การที่เครื่องบินตกหลุมอากาศเป็นเหตุสุดวิสัย และการตกหลุมอากาศของเครื่องบินสิงคโปร์ครั้งนี้ค่อนข้างรุนแรง ซึ่งขณะนี้เครื่องบินลำดังกล่าวกลับถึงสิงคโปร์อย่างปลอดภัยแล้ว ทางการสิงคโปร์กำลังตรวจสอบสาเหตุ ทั้งนี้ ขอขอบคุณนายกรัฐมนตรี ประเทศไทย และประชาชนไทย
นายกรัฐมนตรีกล่าวว่าเจ้าหน้าที่ผู้เกี่ยวข้องชาวไทยอำนวยความสะดวกให้อย่างสุดความสามารถ เพื่อให้ความช่วยเหลือในเหตุฉุกเฉินนี้ และขอให้วางใจผู้ที่ยังบาดเจ็บที่พักรักษาตัวที่ประเทศไทยจะได้รับการดูแลรักษาอย่างดี ในโอกาสนี้ นายกรัฐมนตรีได้เชิญนายกรัฐมนตรีสิงคโปร์เยือนไทยในโอกาสที่สะดวกและเหมาะสม ซึ่งจะเป็นประโยชน์ต่อความสัมพันธ์ของทั้งสองประเทศ
ซึ่งนายกรัฐมนตรีสิงคโปร์กล่าวว่า ยินดีและคาดว่าจะเดินทางเยือนประเทศไทยภายในปีนี้ ซึ่งไทย-สิงคโปร์มีความสัมพันธ์ระหว่างกันอย่างราบรื่น และประสงค์ขยายความร่วมมือในทุกมิติ
ทั้งนี้ ทั้งสองฝ่ายยินดีที่จะจัดกิจกรรมร่วมกันอย่างเหมาะสมเพื่อเฉลิมฉลองในโอกาสครบรอบสถาปนาความสัมพันธ์ทางการทูตครบ 60 ปี ในปี 2568

ที่มา : https://www.thaigov.go.th/news/contents/details/83563