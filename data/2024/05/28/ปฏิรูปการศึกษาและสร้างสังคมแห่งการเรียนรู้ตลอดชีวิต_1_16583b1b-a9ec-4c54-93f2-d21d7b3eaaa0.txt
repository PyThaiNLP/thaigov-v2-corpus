รัฐบาลไทย-ข่าวทำเนียบรัฐบาล-“ศุภมาส” ดัน ม.เกษตรฯ เป็นศูนย์กลางแพลตฟอร์มดิจิทัลและปัญญาประดิษฐ์ ยกระดับความสามารถด้านการเกษตร อาหาร และความหลากหลายทางชีวภาพของประเทศ


วันอังคารที่ 28 พฤษภาคม 2567
“ศุภมาส” ดัน ม.เกษตรฯ เป็นศูนย์กลางแพลตฟอร์มดิจิทัลและปัญญาประดิษฐ์ ยกระดับความสามารถด้านการเกษตร อาหาร และความหลากหลายทางชีวภาพของประเทศ
......
“ศุภมาส” ดัน ม.เกษตรฯ เป็นศูนย์กลางแพลตฟอร์มดิจิทัลและปัญญาประดิษฐ์ ยกระดับความสามารถด้านการเกษตร อาหาร และความหลากหลายทางชีวภาพของประเทศ
เมื่อวันที่ 27 พ.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานสัมมนา KU Digital and AI Platform for Agriculture, Food, Biodiversity and Natural Resources ในโครงการยกระดับขีดความสามารถระบบแพลตฟอร์มดิจิทัลและปัญญาประดิษฐ์ (AI) ด้านการเกษตร อาหาร และความหลากหลายชีวภาพสำหรับการบูรณาการ ภายใต้พลวัตของเศรษฐกิจ BCG ในยุคปฏิวัติอุตสาหกรรมที่ 4 โดยมี ดร.จงรัก วัชรินทร์รัตน์ อธิการบดีมหาวิทยาลัยเกษตรศาสตร์ รศ.ยืน ภู่วรวรรณ กรรมการสภามหาวิทยาลัยผู้ทรงคุณวุฒิ มหาวิทยาลัยเกษตรศาสตร์ รศ.ดร.สุดเขตต์ นาคะเสถียร รองอธิการบดีฝ่ายวิจัยและสร้างสรรค์ หัวหน้าโครงการฯ รศ.ดร.ธงชัย สุวรรณสิชณน์ ผู้อำนวยการหน่วยบริหารและจัดการทุนด้านการเพิ่มความสามารถในการแข่งขันของประเทศ (บพข.) ผศ.ดร.วรรณรัช สันติอมรทัต ประธานคณะอนุกรรมการ แผนงานกลุ่มดิจิทัลแพลตฟอร์ม บพข. และบุคลากรมหาวิทยาลัยเกษตรศาสตร์ เข้าร่วม ณ ห้อง Auditorium (306) ชั้น 3 สำนักบริการคอมพิวเตอร์ มหาวิทยาลัยเกษตรศาสตร์
น.ส.ศุภมาส กล่าวว่า ปัจจุบันเทคโนโลยีปัญญาประดิษฐ์ (Artificial Intelligence) หรือ AI ได้รับการพัฒนาอย่างต่อเนื่องจนมีความฉลาดเหนือมนุษย์ กระทรวง อว. ได้เห็นถึงความสำคัญของเทคโนโลยี AI โดยประกาศนโยบาย อว. for AI ให้เทคโนโลยี AI สามารถนำไปประยุกต์ใช้ให้เกิดประโยชน์ทั้งภาคการผลิตและบริการ รวมถึงในภาคการเกษตรด้วย เทคโนโลยี AI ได้เข้ามามีบทบาทสำคัญอย่างมากในการเปลี่ยนแปลงวิธีการเกษตรทั่วโลก รวมทั้งประเทศไทยของเราที่ภาคการเกษตรมีความสำคัญมาก การใช้เทคโนโลยี AI ในภาคการเกษตรไม่เพียงเพิ่มประสิทธิภาพและผลผลิต แต่ยังช่วยป้องกันการสูญเสียที่เกิดจากปัญหาต่าง ๆ เช่น ภัยธรรมชาติและการเปลี่ยนแปลงสภาพภูมิอากาศด้วย โดยสามารถวิเคราะห์ข้อมูลทางด้านอุตสาหกรรมและสภาพภูมิอากาศอย่างละเอียดแม่นยำ ทำให้ภาคการเกษตรมีประสิทธิภาพมากขึ้นและยังสามารถป้องกันปัญหาได้ดียิ่งขึ้น ในภาคการเกษตร AI ไม่เพียงแค่เครื่องมือสำหรับวิเคราะห์ข้อมูล แต่ยังเป็นเครื่องมือสำคัญในการคาดการณ์และวางแผน ใช้ในการพยากรณ์และการวิเคราะห์ข้อมูลเกี่ยวกับอุปสรรคทางเกษตร เช่น การคาดการณ์สภาพอากาศ การเรียนรู้จากข้อมูลประวัติศาสตร์ของผลผลิตและการเจริญเติบโตของพืช เพื่อช่วยในการตัดสินใจในการจัดการแปลงนาและการเพาะปลูกอย่างมีประสิทธิภาพ
“มหาวิทยาลัยเกษตรศาสตร์มีความพร้อมในด้านโครงสร้างพื้นฐานด้าน AI ด้วยการสนับสนุนโครงการจากหลายภาคส่วน เพื่อผลักดันงานด้านการเกษตร และพร้อมที่จะเปลี่ยนแปลงด้วยการใช้เทคโนโลยี AI เพื่อเสริมสร้างการเกษตรที่ยั่งยืนและสร้างประสิทธิภาพ เพื่อเอาชนะความท้าทายที่จะเผชิญในอนาคตได้ ตนในฐานะ รมว.อว.จึงพร้อมผลักดันให้มหาวิทยาลัยเกษตรศาสตร์เป็นศูนย์กลางแพลตฟอร์มดิจิทัลและปัญญาประดิษฐ์ เพื่อยกระดับความสามารถด้านการเกษตร อาหาร และความหลากหลายทางชีวภาพของประเทศต่อไป” น.ส.ศุภมาส กล่าว
ด้าน ดร.จงรัก กล่าวว่า โลกในปัจจุบันได้ประสบกับสถานการณ์ภาวะโลกร้อน ส่งผลให้ผลผลิตทางพืช สัตว์ และจุลชีพทางการเกษตรมีผลผลิตที่ตกต่ำลงและขาดความต้านทานต่อโรค การใช้เทคโนโลยีและการวิจัย ในการเข้าถึงข้อมูลขนาดใหญ่จากโครงสร้างพื้นฐานด้านปัญญาประดิษฐ์จะช่วยผลักดันและขับเคลื่อนการยกระดับและเพิ่มประสิทธิภาพด้านการเกษตรให้สูงขึ้น ส่งผลให้ประเทศไทยกลายเป็นประเทศที่มีการเกษตรแบบแม่นยำมากขึ้น มหาวิทยาลัยเกษตรศาสตร์มีการดำเนินงานและการวิจัยแบบสหสาขาวิชาโดยนักวิจัยที่เชี่ยวชาญ มีเครือข่ายนักวิจัยที่เข้มแข็งและมีประสบการณ์ในการบริหารจัดการแบบเครือข่ายขนาดใหญ่ มหาวิทยาลัยเกษตรศาสตร์ จึงมุ่งหวังเป็นศูนย์กลางด้าน AI ด้านการเกษตร อาหาร และความหลากหลายทางชีวภาพสำหรับการบูรณาการของประเทศต่อไป
#กระทรวงการอุดมศึกษาวิทยาศาสตร์วิจัยและนวัตกรรม #อว #วิจัยและนวัตกรรม #อุดมศึกษา #มหาวิทยาลัยเกษตรศาสตร์

ที่มา : https://www.thaigov.go.th/news/contents/details/83564