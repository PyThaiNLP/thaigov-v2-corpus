รัฐบาลไทย-ข่าวทำเนียบรัฐบาล-ผู้ว่าฯ สุราษฎร์ สั่งฝ่ายปกครองสนธิกำลังตำรวจบุกจับร้านลักลอบขายบุหรี่ไฟฟ้า 2 แห่งกลางเกาะสมุย ยึดเงินสดกว่า 127,695 บาท พร้อมของกลางจำนวนมาก เน้นย้ำ ปราบปรามอย่างต่อเนื่องจริงจัง 


วันอังคารที่ 28 พฤษภาคม 2567
28/05/2567
พิมพ์
ผู้ว่าฯ สุราษฎร์ สั่งฝ่ายปกครองสนธิกำลังตำรวจบุกจับร้านลักลอบขายบุหรี่ไฟฟ้า 2 แห่งกลางเกาะสมุย ยึดเงินสดกว่า 127,695 บาท พร้อมของกลางจำนวนมาก เน้นย้ำ ปราบปรามอย่างต่อเนื่องจริงจัง
ผู้ว่าฯ สุราษฎร์ สั่งฝ่ายปกครองสนธิกำลังตำรวจบุกจับร้านลักลอบขายบุหรี่ไฟฟ้า 2 แห่งกลางเกาะสมุย ยึดเงินสดกว่า 127,695 บาท พร้อมของกลางจำนวนมาก เน้นย้ำ ปราบปรามอย่างต่อเนื่องจริงจัง ปกป้องอนาคตของเยาวชนจากภัยร้ายของบุหรี่ไฟฟ้า
เมื่อวันที่ 27 พ.ค. 2567 นายเจษฎา จิตรัตน์ ผู้ว่าราชการจังหวัดสุราษฎร์ธานี เปิดเผยว่า ชุดปฏิบัติการพิเศษจังหวัดสุราษฎร์ธานี ได้สนธิกำลัง ฝ่ายปกครอง ฝ่ายความมั่นคงและตำรวจ บุกจับร้านขายบุหรี่ไฟฟ้า 2 แห่ง ซึ่่งได้จำหน่ายบุหรี่ไฟฟ้าให้กับเยาวชนในพื้นที่เกาะสมุย โดยยึดเงินสดกว่า 127,695 บาท และของกลางจำนวนมาก พร้อมทั้งได้ขยายผลการจับกุมเครือข่ายร้านที่ลักลอบขายบุหรี่ไฟฟ้าเพื่อปราบปรามให้เมืองสุราษฎร์ธานี เป็นเมืองไร้ควันบุหรี่ และปลอดภัยกับทุกคน
นายเจษฎาฯ กล่าวต่อไปว่า ภายหลังจากการแจ้งเบาะแสร้องเรียนมายัง ศูนย์ดำรงธรรมจังหวัดสุราษฎร์ธานี ตนจึงสั่งการให้ นายปัญญาศักดิ์ กั่งเซ่ง ป้องกันจังหวัดสุราษฎร์ธานี, มว.อ. ฉัตรชัย รักรณรงค์ ผบ.ร้อย อส.จ.สฎ.1, นายสุริยา มาดี ปลัดอำเภอหัวหน้าฝ่ายความมั่นคงอำเภอเกาะสมุย พร้อมด้วยชุดปฏิบัติการพิเศษป้องกันและปราบปรามการกระทำความผิดตามนโยบายผู้ว่าราชการจังหวัดสุราษฎร์ธานี (ฉก.ท่าเพชร) จำนวน 2 นาย และชุดปฏิบัติการพิเศษอำเภอเกาะสมุย(ฉก.ร้อยเกาะ) จำนวน 2 นาย ร่วมกับเจ้าหน้าที่ตำรวจพื้นที่ออกปฏิบัติการตรวจตราความเรียบร้อยในพื้นที่ที่ซึ่งได้รับแจ้งเบาะแส และได้ทำการจับกุมตัวผู้กระทำความผิด จำนวน 2 คดี รายละเอียด ดังนี้ คดีที่แรก ได้ทำการจับกุมผู้ต้องหา จำนวน 1 ราย คือ นางสาวรัฐฎาพร (สงวนนามสกุล) อายุ 28 ปี สถานที่เกิดเหตุ ร้าน MB marble เฉวง เลขที่ 184/31 ตำบลบ่อผุด อำเภอเกาะสมุย จังหวัดสุราษฎร์ธานี พร้อมด้วยของกลางที่สำคัญ ดังนี้ 1) ของกลางจำนวนหลายรายการ (อยู่ระหว่างการตรวจนับ) 2) ตรวจยึดเงินสด จำนวน 4,310 บาท คดีที่สอง ทำการจับกุมผู้ต้องหา จำนวน 1 ราย คือ นายสุธี (สงวนนามสกุล) อายุ 34 ปี
สถานที่เกิดเหตุ ร้าน MB marble แม่น้ำ เลขที่ 14/92 ตำบล แม่น้ำ อำเภอเกาะสมุย จังหวัดสุราษฎร์ธานี พร้อมด้วยของกลางที่สำคัญ ดังนี้ 1) ของกลางจำนวนหลายรายการ(อยู่ระหว่างการตรวจนับ) 2) ตรวจยึดเงินสด จำนวน 123,385 บาท โดยเจ้าหน้าที่ได้ดำเนินการแจ้งข้อกล่าวหา ผู้ถูกจับทั้ง 2 ราย ได้แก่ 1) ฝ่าฝืนคำสั่งคณะกรรมการคุ้มครองผู้บริโภคที่ 9/2558 เรื่อง ห้ามขายหรือห้ามให้บริการสินค้า "บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า" ดังนั้น ผู้ใดขายหรือให้บริการบุหรี่ไฟฟ้า น้ำยาเติม มีความผิดตาม พ.ร.บ.คุ้มครองผู้บริโภค (ฉบับที่ 4) พ.ศ.2562 2) ครอบครองหรือรับไว้ซึ่งบุหรี่ไฟฟ้า อันเป็นสินค้าห้ามนำเข้ามาในราชอาณาจักรจะมีความผิดฐาน ช่วยซ่อนเร้น ช่วยจำหน่าย ช่วยพาเอาไปเสีย ซื้อ หรือรับไว้โดยประการใด ซึ่งของอันตนรู้ว่าเป็นของที่เข้ามาในราชอาณาจักร โดยยังมิได้ผ่านพิธีการศุลกากรโดยถูกต้อง ตามมาตรา 246 วรรคหนึ่ง ของ พ.ร.บ.ศุลกากร พ.ศ. 2560 โดยได้นำส่งพนักงานสอบสวน สภ.บ่อผุดและ สภ.เกาะสมุย ดำเนินคดีตามกฎหมายต่อไป
"สำหรับปฏิบัติการครั้งนี้ เป็นไปตามนโยบายของรัฐบาลและกระทรวงมหาดไทย ที่ได้ร่วมกับหน่วยงานต่าง ๆ เดินหน้าปราบปรามบุหรี่ไฟฟ้าอย่างเต็มที่ เพื่อแก้ไขสถานการณ์แพร่ระบาดของบุหรี่ไฟฟ้าในนักเรียนนักศึกษาอย่างรุนแรง โดยเฉพาะอย่างยิ่งในช่วงเปิดเทอม ซึ่งมักจะได้รับทราบความเดือดร้อนจากพ่อแม่ผู้ปกครองอย่างต่อเนื่อง เพราะบุหรี่ไฟฟ้าเป็นสิ่งที่มอบเมาเด็กเยาวชน ปัจจุบันผลิตภัณฑ์บุหรี่ไฟฟ้า นับว่ามีความหลากหลาย มีรูปร่างลักษณะสวยงาม อาทิ มีลักษณะเป็นการ์ตูน หรือพกพาได้ง่าย มีอุปกรณ์เติมแต่งรสชาติ มีเทคโนโลยีทันสมัยในการใช้งาน อีกทั้ง ยังมีรสและกลิ่นหลากหลาย จึงขอเน้นย้ำให้เจ้าหน้าที่ฝ่ายปกครอง ฝ่ายความมั่นคงและตำรวจทุกท่าน ช่วยกันปฏิบัติหน้าที่บังคับใช้กฎหมายอย่างเข้มข้นในการปราบปรามผู้กระทำความผิดลักลอบจำหน่ายบุหรี่ไฟฟ้าผิดกฎหมาย รวมทั้งต้องขอความร่วมมือพ่อแม่พี่น้องประชาชนทุกคนได้กำชับดูแลบุตรหลานไม่ให้เข้าไปยุ่งเกี่ยวกับสิ่งผิด ห่างไกลจากบุหรี่ สุรา ยาเสพติด ซึ่งเป็นอบายมุขและเป็นภัยต่อสุขภาพรวมทั้งอนาคตของลูกหลาน และร่วมกันแจ้งเบาะแสของผู้กระทำความผิด ให้กับเจ้าหน้าที่ได้ทราบโดยเร็วผ่านสายด่วนศูนย์ดำรงธรรม 1567 ฟรี ตลอด 24 ชั่วโมงเพื่อที่จะสามารถตรวจตรา ป้องกันปัญหา ช่วยกันทำให้เมืองสุราษฎร์ เป็นเมืองไร้ควันบุหรี่ เพื่ออนาคตที่สดใสของลูกหลานของเรา" นายเจษฎาฯ กล่าวทิ้งท้ายเน้นย้ำ

ที่มา : https://www.thaigov.go.th/news/contents/details/83573