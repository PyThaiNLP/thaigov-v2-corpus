รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานคอนกรีตเสริมเหล็กข้ามแม่น้ำกก อำเภอแม่จัน จังหวัดเชียงราย คืบหน้ากว่า 35% คาดว่าจะแล้วเสร็จในเดือนเมษายน 2568


วันอังคารที่ 28 พฤษภาคม 2567
กรมทางหลวงชนบท สร้างสะพานคอนกรีตเสริมเหล็กข้ามแม่น้ำกก อำเภอแม่จัน จังหวัดเชียงราย คืบหน้ากว่า 35% คาดว่าจะแล้วเสร็จในเดือนเมษายน 2568
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานคอนกรีตเสริมเหล็กข้ามแม่น้ำกก อำเภอแม่จัน จังหวัดเชียงราย เป็นโครงข่ายที่ส่งเสริมต่อระบบเกษตร เชื่อมโยงการคมนาคมให้สามารถเดินทางได้อย่างสะดวก รวดเร็ว ปลอดภัย ลดต้นทุนการขนส่ง บรรเทาความเดือดร้อนให้ประชาชนอย่างยั่งยืน สะพานดังกล่าวเชื่อมระหว่างหมู่ที่ 10 บ้านผาเรือ ตำบลท่าข้าวเปลือก อำเภอแม่จัน กับ หมู่ที่ 8 บ้านวังเขียว ตำบลหนองป่าก่อ อำเภอดอยหลวง จังหวัดเชียงราย สะพานมีความยาว 160 เมตร ผิวจราจรกว้าง 9 เมตร ขนาด 2 ช่องจราจร ไป - กลับ ไม่มีทางเท้า พร้อมก่อสร้างถนนต่อเชื่อม ความยาว 2,522 เมตร ใช้งบประมาณ 59.950 ล้านบาท ทั้งนี้ เมื่อก่อสร้างแล้วเสร็จจะช่วยยกระดับคุณภาพชีวิตของประชาชนทั้งสองตำบล/อำเภอ ให้สามารถขนส่งสินค้าพืชผลทางการเกษตรไปสู่จุดหมายปลายทางได้อย่างสะดวก รวดเร็ว ปลอดภัย ช่วยลดค่าใช้จ่ายในการเดินทาง เนื่องจากร่นระยะทางได้ถึง 25 กิโลเมตร ทั้งยังช่วยอำนวยความสะดวกในการทำงานให้กับหน่วยงานอื่น ๆ และสามารถใช้เป็นทางเลี่ยงหรือทางลัดให้แก่ผู้สัญจรได้อีกทางหนึ่งด้วย
ปัจจุบันการก่อสร้างมีความคืบหน้าไปแล้วกว่าร้อยละ 35 ขณะนี้อยู่ระหว่างการก่อสร้างโครงสร้างฐานรากของสะพาน คาดว่าจะแล้วเสร็จสมบูรณ์ในเดือนเมษายน 2568

ที่มา : https://www.thaigov.go.th/news/contents/details/83583