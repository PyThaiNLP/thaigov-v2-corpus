รัฐบาลไทย-ข่าวทำเนียบรัฐบาล-มท. จัดพิธีมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ผู้ว่าฯ 10 จังหวัดต้นทาง


วันอังคารที่ 28 พฤษภาคม 2567
28/05/2567
พิมพ์
มท. จัดพิธีมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ผู้ว่าฯ 10 จังหวัดต้นทาง
มท. จัดพิธีมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ผู้ว่าฯ 10 จังหวัดต้นทาง เพื่อนำไปจัดกิจกรรมเดิน วิ่ง ปั่น ธงตราสัญลักษณ์ฯ 1 มิ.ย. - 28 ก.ค. 2567
มท. จัดพิธีมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ผู้ว่าราชการจังหวัด 10 จังหวัดต้นทาง เพื่อนำไปจัดกิจกรรมเดิน วิ่ง ปั่น ธงตราสัญลักษณ์ฯ ระหว่างวันที่ 1 มิถุนายน – 28 กรกฎาคม 2567 พร้อมเชิญชวนประชาชนทุกจังหวัดทั่วประเทศ เข้าร่วมกิจกรรมเดิน วิ่ง ปั่น ธงตราสัญลักษณ์ฯ เพื่อร่วมแสดงออกซึ่งความจงรักภักดีและออกกำลังกายให้ชีวีมีสุข ร่างกายแข็งแรง โดยพร้อมเพรียงกัน
วันนี้ (28 พ.ค. 67) เวลา 08.30 น. ที่ลานอเนกประสงค์ ศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายชำนาญวิทย์ เตรัตน์ นายโชตินรินทร์ เกิดสม นายเชษฐา โมสิกรัตน์ นายราชันย์ ซุ้นหั้ว รองปลัดกระทรวงมหาดไทย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายพรพจน์ เพ็ญพาส อธิบดีกรมที่ดิน นายอรรษิษฐ์ สัมพันธรัตน์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย พร้อมด้วย ผู้ว่าราชการจังหวัดทุกจังหวัด หัวหน้าหน่วยงาน ข้าราชการ พนักงาน เจ้าหน้ากระทรวงมหาดไทย และสมาชิกกองบัญชาการกองอาสารักษาดินแดน ร่วมพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย นำผู้ร่วมพิธีถวายความเคารพแล้วถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว แล้วเป็นประธานมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ผู้ว่าราชการจังหวัด 10 จังหวัดซึ่งเป็นจังหวัดต้นทางเพื่อนำไปจัดกิจกรรมในส่วนภูมิภาค ตามลำดับ ได้แก่ 1) ผู้ว่าราชการจังหวัดแม่ฮ่องสอน 2) ผู้ว่าราชการจังหวัดเชียงราย 3) ผู้ว่าราชการจังหวัดบึงกาฬ 4) ผู้ว่าราชการจังหวัดนครพนม 5) ผู้ว่าราชการจังหวัดอุบลราชธานี 6) ผู้ว่าราชการจังหวัดสระแก้ว 7) ผู้ว่าราชการจังหวัดตราด 8) ผู้ว่าราชการจังหวัดยะลา 9) ผู้ว่าราชการจังหวัดสตูล และ 10) ผู้ว่าราชการจังหวัดกาญจนบุรี
นายสุทธิพงษ์ จุลเจริญ ปลัดกระทรวงมหาดไทย กล่าวว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทยได้กำหนดจัดโครงการเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว โดยมีวัตถุประสงค์ที่สำคัญเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และส่งเสริมให้หน่วยงานภาครัฐ ภาคเอกชน และประชาชนทั่วไปได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ตลอดจนส่งเสริมและสนับสนุนให้บุคลากรในทุกภาคส่วน รวมทั้งเด็ก เยาวชน และประชาชนทั่วไปในพื้นที่จังหวัดได้มีความรักสมัครสมานสามัคคีเป็นอันหนึ่งอันเดียวกัน รวมทั้งเป็นการส่งเสริมการออกกำลังกายเพื่อสุขภาพตามรอยพระบาทยาตราของพระบาทสมเด็จพระเจ้าอยู่หัว พระผู้ทรงเป็นหลักชัย เป็นต้นแบบแก่พสกนิกรชาวไทยในการดูแลสุขภาพร่างกายให้มีความแข็งแรง
“กิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในครั้งนี้ มีรูปแบบการจัดกิจกรรม คือ กำหนดจัดในทุกจังหวัดทั่วประเทศ แบ่งสายการจัดกิจกรรมเป็น 10 สาย จำนวนธงสายละ 72 คันธง รวมจำนวน 720 คันธง โดยจังหวัดต้นทาง ทั้ง 10 สาย จะเริ่มจัดกิจกรรมพร้อมกันในวันที่ 1 มิถุนายน 2567 ส่งต่อไปยังจังหวัดต่าง ๆ ครบทุกจังหวัด และมีกำหนดเคลื่อนขบวนเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 มายังกระทรวงมหาดไทย ในวันที่ 10 กรกฎาคม 2567 เพื่อเข้าร่วมในขบวนเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร ในวันพฤหัสบดีที่ 25 กรกฎาคม 2567 และขบวนเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ราชวรมหาวิหารไปยังพระบรมมหาราชวัง ในวันอาทิตย์ที่ 28 กรกฎาคม 2567” นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย ยังได้กล่าวอีกว่า การจัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติฯ ในครั้งนี้ เป็นกิจกรรมครั้งสำคัญที่พี่น้องประชาชนจะได้มีโอกาสร่วมกันแสดงความจงรักภักดีต่อพระบาทสมเด็จพระเจ้าอยู่หัว ด้วยการส่งเสริมให้หันมาดูแลสุขภาพอนามัย เพื่อทำให้สุขภาพร่างกายแข็งแรง ด้วยการเดิน การวิ่ง ออกกำลังกาย รวมทั้งยังเป็นการร่วมกันเผยแพร่พระเกียรติคุณของพระบาทสมเด็จพระเจ้าอยู่หัวให้เป็นไปอย่างกว้างขวาง โดยกิจกรรมในระดับอำเภอ จะมีท่านนายอำเภอ ผู้นำท้องที่ ผู้บริหารองค์กรปกครองส่วนท้องถิ่น ร่วมกันช่วยคิด ช่วยทำ กำหนดรูปแบบในการจัดกิจกรรมร่วมกับพี่น้องประชาชน พร้อมทั้งมีการจัดกิจกรรมสันทนาการสร้างความสุข อาทิ การฉายภาพยนตร์พระราชประวัติ และพระราชกรณียกิจของพระบาทสมเด็จพระเจ้าอยู่หัว การจัดนิทรรศการเฉลิมพระเกียรติฯ กิจกรรมถวายพระพร เพื่อน้อมสำนึกในพระมหากรุณาธิคุณ เนื่องในโอกาสมหามงคลที่พระบาทสมเด็จพระเจ้าอยู่หัว จะทรงเจริญพระชนมพรรษาครบ 6 รอบ ในวันที่ 28 กรกฎาคม 2567 ควบคู่กับการส่งมอบความสุขให้กับพี่น้องประชาชนด้วยการจัดกิจกรรมในพื้นที่ หรือการปฏิบัติบูชา เช่น การจัดหน่วยบริการประชาชนเคลื่อนที่ หรือการแสดงวัฒนธรรมประจำถิ่น มหรสพ การประกวดร้องเพลง ประกวดกล่าวสุนทรพจน์เฉลิมพระเกียรติ เป็นต้น
“กระทรวงมหาดไทย ขอเชิญชวนพี่น้องประชาชนร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งจะจัดขึ้นในทุกจังหวัดทั่วประเทศ ตั้งแต่วันที่ 1 มิถุนายน – 28 กรกฎาคม 2567 โดยสามารถติดตามข่าวสารตามช่องทางต่าง ๆ ในพื้นที่จังหวัด ซึ่งในระหว่างเส้นทางที่ขบวนเฉลิมพระเกียรติเคลื่อนผ่าน พี่น้องประชาชนสามารถร่วมกันแสดงความจงรักภักดีและให้กำลังใจผู้ร่วมขบวนฯ พร้อมทั้งร่วมกันช่วยดูแลรักษาความสะอาดเรียบร้อยให้กับบ้านเรือนและชุมชน ประดับตกแต่งธงชาติไทย ธงตราสัญลักษณ์เฉลิมพระเกียรติฯ ร่วมกันทำกิจกรรมจิตอาสา การจัดแสดงนิทรรศการเผยแพร่พระราชกรณียกิจและพระเกียรติคุณ การละเล่นพื้นบ้าน มหรสพ และการแสดงวัฒนธรรมประเพณีในแต่ละท้องถิ่น เพื่อเฉลิมพระเกียรติพระบาทสมเด็จพระเจ้าอยู่หัว โดยประชาชนทุกคนสามารถออกมาร่วมกันทำกิจกรรมได้อย่างหลากหลาย เพราะถือเป็นโอกาสสร้างเสริมสุขภาพที่ดีด้วยการเดิน วิ่ง ปั่น ออกกำลังกาย ทำกิจวัตรเพื่อให้ร่างกายได้ขยับ ทำให้ร่างกายได้รับการเคลื่อนไหว ยังผลให้สุขภาพแข็งแรง ดังที่พระบาทสมเด็จพระเจ้าอยู่หัว ทรงเป็นต้นแบบของการดูแลสุขภาพอนามัย เพื่อสนองพระราชปณิธาน “แก้ไขในสิ่งผิด” คือ การทำให้ร่างกายมีความแข็งแรง ทำให้บ้านเมืองมีความสะอาด ความเป็นระเบียบเรียบร้อย เมื่อพวกเราทุกคนร่วมใจกัน ร่วมแรงแข็งขัน ช่วยกันพัฒนา ในทุกพื้นที่แล้ว ก็จะทำให้ “ประเทศชาติมั่นคง ประชาชนมีความสุข” ทั้งยังเป็นการแบ่งเบาพระราชภาระของพระบาทสมเด็จพระเจ้าอยู่หัว พระผู้ทรงพระคุณอันประเสริฐ ผู้เป็นที่รักยิ่งของปวงชนชาวไทย ทำให้ประเทศไทยของเราเป็นดินแดนสุวรรณภูมิแห่งความสุขตลอดไปอย่างยั่งยืน” นายสุทธิพงษ์ฯ กล่าวในช่วงท้าย
#WorldSoilday #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/83582