รัฐบาลไทย-ข่าวทำเนียบรัฐบาล-ดร. นลินี ทวีสิน กล่าวเปิด ICAPP Business Council ครั้งที่ 2 ถกประเด็นการส่งเสริมการท่องเที่ยว และความมั่นคงทางอาหาร ย้ำนโยบายสนับสนุน Soft Power ของรัฐบาลไทย


วันอังคารที่ 28 พฤษภาคม 2567
28/05/2567
พิมพ์
ดร. นลินี ทวีสิน กล่าวเปิด ICAPP Business Council ครั้งที่ 2 ถกประเด็นการส่งเสริมการท่องเที่ยว และความมั่นคงทางอาหาร ย้ำนโยบายสนับสนุน Soft Power ของรัฐบาลไทย
ดร. นลินี ทวีสิน กล่าวเปิด ICAPP Business Council ครั้งที่ 2 ถกประเด็นการส่งเสริมการท่องเที่ยว และความมั่นคงทางอาหาร ย้ำนโยบายสนับสนุน Soft Power ของรัฐบาลไทย
ดร. นลินี ทวีสิน กล่าวเปิด ICAPP Business Council ครั้งที่ 2 ถกประเด็นการส่งเสริมการท่องเที่ยว และความมั่นคงทางอาหาร ย้ำนโยบายสนับสนุน Soft Power ของรัฐบาลไทย
ดร. นลินี ทวีสิน กล่าวเปิดการประชุม ICAPP Business Council ครั้งที่ 2 มีนักธุรกิจชั้นนำกว่า 100 คน จากกว่า 20 ประเทศเข้าร่วม การส่งเสริมการท่องเที่ยวและความมั่นคงทางอาหาร เป็นปัจจัยสำคัญต่อการเติบโตทางเศรษฐกิจ และการพัฒนาที่ครอบคลุม โดยทั้งสองประเด็นล้วนแต่เป็นประเด็นที่ไทยมีจุดเด่น        ย้ำนโยบายรัฐบาลพร้อมขับเคลื่อน Soft Power ของไทยในทุกมิติ
ดร. นลินี ทวีสิน ผู้แทนการค้าไทย เปิดเผยว่า ตนได้กล่าวเปิด (Opening remarks) การประชุม ICAPP Business Council ครั้งที่ 2 ภายใต้หัวข้อ ความมั่นคงทางอาหาร และการส่งเสริมการท่องเที่ยว (Food Security and Tourism Promotion) โดยการประชุมดังกล่าวมีผู้เข้าร่วมการประชุม กว่า 100 คน  ซึ่งเป็นนักธุรกิจชั้นแนวหน้าจากนานาประเทศ อาทิ อาเซอร์ไบจาน บังกลาเทศ กัมพูชา จีน จอร์เจีย อินโดนีเซีย คาซัคสถาน เกาหลีใต้ ลาว เลบานอน เมียนมาร์ เนปาล ปากีสถาน รัสเซีย ศรีลังกา ไทย ตุรกี เวียดนาม และสมาชิกรัฐสภายุโรป (European Parliament)
ผู้แทนการค้าไทย เสริมว่า ตนได้เน้นย้ำว่าประเด็นความมั่นคงทางอาหารนั้น นับว่ามีความสำคัญต่อการเติบโตทางเศรษฐกิจ โดยเฉพาะการเติบโตที่ครอบคลุม และการพัฒนาคุณภาพชีวิตของประชาชน นอกจากนี้ จากการที่ไทยถือเป็นผู้ผลิตและส่งออกอาหารชั้นนำของโลก และมีความมั่นคงทางอาหารอยู่ในเกณฑ์สูง จึงเป็นโอกาสสำคัญในการส่งเสริมบทบาทของไทยในฐานะ “ครัวโลก” ในขณะที่ การท่องเที่ยว เป็นปัจจัยสำคัญในการสร้างงาน ดึงดูดการลงทุน และการแลกเปลี่ยนวัฒนธรรม อย่างไรก็ตาม เป็นเรื่องจำเป็นที่ต้องทำให้มั่นใจว่าการท่องเที่ยวนั้น เป็นการท่องเที่ยวที่ยั่งยืน และไม่ส่งผลกระทบต่อสิ่งแวดล้อมและต่อผู้คนในพื้นที่ ตลอดจนต้องหาแนวทางในการใช้เทคโนโลยีดิจิทัลในการนำเสนอการท่องเที่ยวรูปแบบใหม่ ๆ        โดยไทยนั้นมีความพร้อมในการเป็นผู้นำด้านการท่องเที่ยว เนื่องจากไทยมีวัฒนธรรมที่โดนเด่น อาหารที่โด่งดัง และผู้คนที่เป็นมิตร ตลอดจนรัฐบาลก็ได้มีการสนับสนุนและมีนโยบายในการส่งเสริม Soft Power ด้านต่าง ๆ ของไทยอย่างต่อเนื่อง
ดร. นลินี กล่าวทิ้งท้ายว่า อีกหนึ่งไฮไลท์สำคัญของการประชุมนี้คือการที่ผู้เข้าร่วมประชุมได้เดินทางไปร่วมงาน THAIFEX-ANUGA ASIA 2024 ณ อิมแพคเมืองทองธานี ซึ่งเป็นโอกาสดีที่ทำให้ผู้เข้าร่วมประชุมได้เห็นถึงศักยภาพโดดเด่นของประเทศไทยในอุตสาหกรรมอาหาร และเครื่องดื่ม ที่เติบโตอย่างต่อเนื่องโดยเฉพาะฮาลาลไทยที่กำลังมีบทบาทสำคัญ นอกจากนี้ยังมีนวัตกรรมหลากหลายส่งเสริมให้ไทยเป็นจุดหมายปลายทางที่น่าสนใจทั้งด้านการค้า การลงทุน และการท่องเที่ยว

ที่มา : https://www.thaigov.go.th/news/contents/details/83576