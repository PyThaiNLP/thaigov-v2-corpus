รัฐบาลไทย-ข่าวทำเนียบรัฐบาล-​นายกฯ เผย “ผู้ว่าฯ ธปท.” ร่วมประชุม  ครม.เศรษฐกิจ ตามคำเชิญ  เชื่อทุกคนเป้าหมายตรงกัน หวังดีกับประเทศ ทำเพื่อประชาชน 


วันอังคารที่ 28 พฤษภาคม 2567
28/05/2567
พิมพ์
​นายกฯ เผย “ผู้ว่าฯ ธปท.” ร่วมประชุม  ครม.เศรษฐกิจ ตามคำเชิญ  เชื่อทุกคนเป้าหมายตรงกัน หวังดีกับประเทศ ทำเพื่อประชาชน
​นายกฯ เผย “ผู้ว่าฯ ธปท.” ร่วมประชุม  ครม.เศรษฐกิจ ตามคำเชิญ  เชื่อทุกคนเป้าหมายตรงกัน หวังดีกับประเทศ ทำเพื่อประชาชน
วันนี้ (28 พฤษภาคม 2567) เวลา 11.30 น. ณ บริเวณโถงกลาง ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) ถึงการประชุม  ครม.เศรษฐกิจ ที่นายเศรษฐพุฒิ สุทธิวาทนฤพุฒิ ผู้ว่าการธนาคารแห่งประเทศไทย (ธปท.) เข้าร่วมประชุมด้วย ว่า ได้มีการพูดคุยกันในวงกว้าง ผู้ว่า ธปท. ก็ตอบรับการถูกเชิญเข้ามาด้วยดี และมีการให้ความคิดแบบสร้างสรรค์ ตามที่ นายพิชัย ชุณหวชิร รองนายกรัฐมนตรี และ รมว.คลัง และรมช.คลัง ได้แถลงไปแล้ว ส่วนจะออกมาทิศทางใดตนเองเชื่อว่าทุกคนมีความหวังดีกับประเทศชาติ
ผู้สื่อข่าวถามว่า ตัวเลขผลิตภัณฑ์มวลรวมในประเทศ (จีดีพี) ที่นายพิชัย จะทำตัวเลขให้ได้ ร้อยละ 2.5 ภายในสิ้นปีนี้ มีความเป็นไปได้มากน้อยแค่ไหน นายกฯ กล่าวว่า มีความเป็นไปได้ เนื่องจากงบประมาณยังไม่ได้ใช้ และตอนนี้จะมีการเร่งจ่าย โดยวาระแรกที่มีการพูดคุยกัน ใน ครม.เศรษฐกิจคือเร่งจ่ายเงินงบประมาณปี 2567 ออกไปให้เร็วที่สุด
ผู้สื่อข่าวถามว่า ท่าทีของผู้ว่าฯ ธปท. อ่อนลงหรือไม่ เพราะที่ผ่านมาไม่เห็นด้วยกับโครงการแจกเงินดิจิทัลวอลเล็ต นายกฯ กล่าวว่า เรื่องปฏิกิริยาอ่อนหรือแข็ง หรือเห็นด้วยไม่เห็นด้วย ตนเองคิดว่าทุกท่านที่เข้าร่วมประชุม ไม่ว่าจะเป็นผู้ว่าฯ ธปท. เลขาธิการสภาพัฒนาการเศรษฐกิจและสังคมแห่งชาติ (สศช.) หรือบุคคลที่เกี่ยวข้องต่าง ๆ มาด้วยจุดมุ่งหมายเดียวกัน โดยอยากทำให้เศรษฐกิจประเทศไทยดีขึ้น และเรื่องของเงินดิจิทัลก็เป็นหนึ่งในหลาย ๆ โครงการที่รัฐบาลมีการพูดคุยกัน ซึ่งทุกคนตอบรับด้วยความมีเหตุมีผลซึ่งกันและกัน

ที่มา : https://www.thaigov.go.th/news/contents/details/83592