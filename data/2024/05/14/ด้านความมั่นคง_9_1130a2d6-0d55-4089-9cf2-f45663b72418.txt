รัฐบาลไทย-ข่าวทำเนียบรัฐบาล-รมช.มท. "ชาดา" ลงพื้นที่เพชรบุรี รับฟังประเด็นความเดือดร้อนของประชาชน พร้อมถกแนวทางบูรณาการทุกภาคส่วนแก้ไข "บำบัดทุกข์ บำรุงสุข" ให้เร็วที่สุด


วันจันทร์ที่ 13 พฤษภาคม 2567
13/05/2567
พิมพ์
รมช.มท. "ชาดา" ลงพื้นที่เพชรบุรี รับฟังประเด็นความเดือดร้อนของประชาชน พร้อมถกแนวทางบูรณาการทุกภาคส่วนแก้ไข "บำบัดทุกข์ บำรุงสุข" ให้เร็วที่สุด
รมช.มท. "ชาดา" ลงพื้นที่เพชรบุรี รับฟังประเด็นความเดือดร้อนของประชาชน พร้อมถกแนวทางบูรณาการทุกภาคส่วนแก้ไข "บำบัดทุกข์ บำรุงสุข" ให้เร็วที่สุด
วันนี้ (13 พ.ค. 67) เวลา 16.30 น. ที่ห้องประชุม ชั้น 2 อาคารศูนย์บริการสาธารณสุขเทศบาลเมืองชะอำ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มอบหมายให้ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย พร้อมคณะ ลงพื้นที่ตรวจติดตามนโยบายสำคัญของรัฐบาลและภารกิจสำคัญของกระทรวงมหาดไทย หารือปัญหาความเดือดร้อนของประชาชนในพื้นที่จังหวัดเพชรบุรี พร้อมมอบนโยบายแนวทางการแก้ไข โดยมี นายเลิศชัย สกลเสาวภาคย์ รองผู้ว่าราชการจังหวัดเพชรบุรี นายสุธี เล้าสุบินประเสริฐ ปลัดจังหวัดเพชรบุรี พร้อมด้วย นายฤกษ์ อยู่ดี สมาชิกสภาผู้แทนราษฎร จังหวัดเพชรบุรี เขต 2 นายเกษม เกิดโต นายกองค์การบริหารส่วนตำบลห้วยทรายเหนือ นายสุพล หมอนทอง นายกองค์การบริหารส่วนตำบลไร่ใหม่พัฒนา นายเหิม เขียวมณี กำนันตำบลวังไคร้ ร่วมให้การต้อนรับ โอกาสนี้ นายราชันย์ ซุ้นหั้ว รองปลัดกระทรวงมหาดไทย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายพรพจน์ เพ็ญพาส อธิบดีกรมที่ดิน นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายสยาม ศิริมงคล อธิบดีกรมการพัฒนาชุมชน นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย คณะที่ปรึกษาและคณะทำงานรัฐมนตรีว่าการกระทรวงมหาดไทย ร่วมลงพื้นที่
นายชาดา กล่าวว่า นายอนุทินมีความห่วงใยและต้องการลงพื้นเพื่อรับฟังประเด็นต่าง ๆ จากพี่น้องประชาชนด้วยตนเอง ซึ่งช่วงสัปดาห์ที่ผ่านมาก็ได้ลงพื้นที่ที่จังหวัดภูเก็ตและนราธิวาส แต่ในวันนี้ท่านมีภารกิจที่จังหวัดนครสวรรค์ จึงได้มอบหมายให้ตนพร้อมด้วยผู้บริหารระดับสูงของกระทรวงมหาดไทยมาพบปะพี่น้องประชาชนจังหวัดเพชรบุรี ซึ่งจากการได้รับฟังประเด็นต่าง ๆ จากรองผู้ว่าราชการจังหวัดเพชรบุรี ไม่ว่าจะเป็นเรื่องของน้ำแล้ง น้ำท่วม ภัยพิบัติธรรมชาติต่าง ๆ ท่านอนุทิน ได้กำชับให้ผู้บริหารกระทรวงมหาดไทยดำเนินการเชิงรุกเพื่อแก้ไขให้กับชาวเพชรบุรีให้เร็วที่สุด
"สำหรับเรื่องปัญหาเอกสารสิทธิ์ในที่ดินในพื้นที่ตำบลไร่ใหม่พัฒนา อำเภอชะอำ ขอให้กรมที่ดินได้รับเรื่องและดำเนินการต่อไป ส่วนโครงการสร้างเขื่อนเก็บน้ำเพื่อการอุปโภคบริโภค ทางท่านอนุทิน รับทราบแล้วและจะได้สั่งการให้หน่วยงานที่เกี่ยวข้องดำเนินการแก้ไขปัญหาทันทีโดยไม่ต้องรองบประมาณประจำปี พ.ศ. 2569 ส่วนปัญหาการกัดเซาะตลิ่งริมแม่น้ำเพชรบุรี และลำห้วยแม่ประจัน กระทรวงมหาดไทย โดยกรมโยธาธิการและผังเมือง อยู่ระหว่างดำเนินการในหลายโครงการ ซึ่งทั้งผู้บริหารกระทรวงและผู้บริหารส่วนท้องถิ่นในพื้นที่ จะผลักดันให้ประชาชนอย่างเต็มที่" นายดาชา กล่าว
นายชาดา กล่าวเพิ่มเติมว่า ขอบคุณรองผู้ว่าราชการจังหวัดเพชรบุรี ผู้บริหารองค์กรปกครองส่วนท้องถิ่น สมาชิกสภาผู้แทนราษฎร กำนัน ผู้ใหญ่บ้าน ตลอดจนข้าราชการมหาดไทยทุกท่าน มุ่งมั่นตั้งใจทำหน้าที่ "บำบัดทุกข์บำรุงสุข" ทุกคนถือว่าเป็นครอบครัวเดียวกันคือครอบครัวกระทรวงมหาดไทย ซึ่งการได้มาลงพื้นที่พบปะหารือในวันนี้ ทุกคนได้สะท้อนประเด็นที่เป็นประโยชน์กับพี่น้องประชาชนมายังผู้บริหาร ซึ่งเราได้รับทราบและจะรับไปขับเคลื่อนต่อเพื่อ "บำบัดทุกข์บำรุงสุข" ช่วยเหลือพี่น้องประชาชน แม้ว่าบางเรื่องจะไม่ได้อยู่ในความรับผิดชอบโดยตรงของเรา แต่สิ่งสำคัญคือเราต้องบูรณาการประสานงานทุกภาคส่วน เพื่อพัฒนาคุณภาพชีวิตของพี่น้องประชาชนต่อไป
นายเลิศชัย สกลเสาวภาคย์ รองผู้ว่าราชการจังหวัดเพชรบุรี กล่าวว่า จังหวัดเพชรบุรีเป็นจังหวัดที่มีศักยภาพและมีความโดดเด่นด้านการท่องเที่ยวทั้งทางธรรมชาติ ประวัติศาสตร์ และศิลปวัฒนธรรม มีแหล่งท่องเที่ยวมากมายที่สามารถดึงดูดนักท่องเที่ยวทั้งชาวไทยและชาวต่างชาติให้มาเที่ยวชม สร้างรายได้สำคัญและกระตุ้นเศรษฐกิจ ให้กับประเทศไทย รวมทั้งมีทรัพยากรและต้นทุนทางธรรมชาติที่หลากหลายเป็นที่ตั้งอุทยานแห่งชาติแก่งกระจาน ซึ่งเป็นอุทยานที่มีพื้นที่ที่ใหญ่ที่สุดในประเทศ จนยูเนสโกก็ได้ประกาศขึ้นทะเบียนให้ปากแก่งกระจานเป็นมรดกโลกทางธรรมชาติ โดยป่าดังกล่าวเป็นป่าต้นน้ำที่เป็นแหล่งก่อกำเนิดของแม่น้ำเพชรบุรี ที่หล่อเลี้ยงวิถีชีวิตของชาวเพชรบุรีมาอย่างยาวนาน ประกอบกับเป็นที่ตั้งของโครงการพระราชดำริที่เกี่ยวข้องกับเรื่องน้ำอยู่หลายโครงการ ประกอบด้วยอ่างเก็บน้ำและคลองส่งน้ำหลายสาย ทำให้จังหวัดเพชรบุรีมีพื้นที่การเกษตรเป็นแหล่งเพาะปลูกสำคัญ ได้รับการยกย่องจากองค์การยูเนสโกให้เป็นเมืองสร้างสรรค์ด้านอาหาร สามารถดึงดูดนักท่องเที่ยวมาสู่จังหวัดเพชรบุรี
"จากการเติบโตภาคการท่องเที่ยวและการขยายตัวของภาคการเกษตรส่งผลให้มีการใช้น้ำในปริมาณมากขึ้นประกอบกับสภาพแวดล้อมที่เปลี่ยนแปลงไปเนื่องจากสภาวะโลกร้อนทำให้การบริหารจัดการน้ำในบางพื้นที่ของอำเภอชะอำ และอำเภอท่ายางยังไม่ครอบคลุมและเพียงพอต่อความต้องการ ทั้งเพื่อการเกษตรและการอุปโภคบริโภค โดยเฉพาะในส่วนของพื้นที่ซึ่งตั้งอยู่ติดกับริมแม่น้ำเพชรบุรี และลำห้วยแม่ประจัน โดยเฉพาะเขตพื้นที่อำเภอท่ายาง ในฤดูฝนมีปริมาณน้ำมาก เกิดการกัดเซาะตลิ่งและการพังทลายของเขื่อนป้องกันตลิ่ง น้ำไหลบ่าเข้าท่วมพื้นที่เกษตรกรรมกระทบต่อวิถีชีวิตของประชาชนซึ่งจากการลงพื้นที่ของส่วนราชการต่าง ๆ ครั้งนี้จะได้ประสานงานเพื่อแก้ไขให้กับประชาชนต่อไป" นายเลิศชัย กล่าวเพิ่มเติม
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82993