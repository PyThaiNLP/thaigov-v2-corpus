รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทยลงพื้นที่ตรวจเยี่ยมกิจการร้านลุงอเนกขนมหวานเมืองเพ็ชร์


วันอังคารที่ 14 พฤษภาคม 2567
14/05/2567
พิมพ์
รัฐมนตรีช่วยว่าการกระทรวงมหาดไทยลงพื้นที่ตรวจเยี่ยมกิจการร้านลุงอเนกขนมหวานเมืองเพ็ชร์
รัฐมนตรีช่วยว่าการกระทรวงมหาดไทยลงพื้นที่ตรวจเยี่ยมกิจการร้านลุงอเนกขนมหวานเมืองเพ็ชร์
นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย นายสมคิด เชื้อคง รองเลขาธิการนายกรัฐมนตรี นายศุภชัย นพขำ ผู้ช่วยเลขานุการรัฐมนตรีว่าการกระทรวงมหาดไทย นางทรงลักษณ์ วรภัย รองผู้ว่าราชการจังหวัดอุบลราชธานี และนางสมหญิง บัวบุตร ลงพื้นที่ในการประชุมครม.สัญจร จังหวัดเพชรบุรี ณ ร้านลุงอเนกขนมหวานเมืองเพ็ชร์ โดยมี นายกองโทสมศักดิ์ แย้มพันธุ์นุ้ย นายอำเภอเมืองเพชรบุรี และ นายประวิทย์ เครือทรัพย์  เจ้าของร้านลุงอเนกขนมหวานเมืองเพ็ชร์ เพื่อตรวจเยี่ยมโรงงานการผลิตขนมและให้กำลังใจผู้ประกอบการสินค้าโอท็อป รวมทั้งวิสาหกิจชุมชนบ้านบ่อระวาด ในโครงการส่งเสริมการสร้างรายได้จากกิจการอาหารปลอดภัย
ทั้งนี้ นายเกรียงและคณะ ได้ชิมขนมสูตรเด็ดของทางร้านและรับฟังการบรรยาย ถึงความเป็นมาและการต่อยอดธุรกิจ โดยลุงเอนกขนมหวานเมืองเพ็ชร์เป็นโรงงานที่เน้นผลิตขนมไทย ขนมหวานพื้นเมืองเพชรบุรีเพื่อการค้าส่ง ผ่านระบบออนไลน์ โดยจำหน่ายทั้งปลีกและส่ง มีระบบส่งสินค้าโดยรถของโรงงานเอง และมีหน้าร้านจำหน่ายราคาพิเศษที่หน้าโรงงานด้วย
จุดเด่นของร้านขนมหวานลุงอเนก เป็นร้านขนมที่สืบสานสูตรต้นตํารับ ของชาวเพชรบุรีขนานแท้ โดยเฉพาะขนมหม้อแกงที่ใช้นวัตกรรมด้าน บรรจุภัณฑ์ที่มีฝาปิดสนิท ,ชวยเพิ่มอายุการเก็บรักษาขนมให้ยาวนานขึ้นได้ถึง 2 เดือน ทำให้สะดวกพร้อมทานขนาดพอดีต่อการทานหนึ่งครั้ง และยังเพิ่มรสชาติกว่า 6 รสชาติ คือ เผือกหอม กล้วยหอมทอง ทุเรียน ถั่วทอง เมล่อน และฟักทอง จนสามารถส่งต่อความอร่อยและความภาคภูมิใจของชาวเพชรบุรีไปทั่วประเทศ ผ่านตัวแทนจําหน่ายกว่า 3,000 ราย สร้างยอดขาย 120 ล้านบาท

ที่มา : https://www.thaigov.go.th/news/contents/details/83012