รัฐบาลไทย-ข่าวทำเนียบรัฐบาล-จังหวัดสมุทรปราการน้อมนำพระดำริ จัดงาน “ผ้าไทย ใส่ให้สนุก” ประจำปี 2567 พร้อมจัดแสดงเดินแบบผ้าไทย ปลุกกระแสเชิญชวนประชาชนจังหวัดสมุทรปราการ หันมาสวมใส่ผ้าไทยในทุกวันและทุกโอกาส


วันจันทร์ที่ 13 พฤษภาคม 2567
13/05/2567
พิมพ์
จังหวัดสมุทรปราการน้อมนำพระดำริ จัดงาน “ผ้าไทย ใส่ให้สนุก” ประจำปี 2567 พร้อมจัดแสดงเดินแบบผ้าไทย ปลุกกระแสเชิญชวนประชาชนจังหวัดสมุทรปราการ หันมาสวมใส่ผ้าไทยในทุกวันและทุกโอกาส
จังหวัดสมุทรปราการน้อมนำพระดำริ จัดงาน “ผ้าไทย ใส่ให้สนุก” ประจำปี 2567 พร้อมจัดแสดงเดินแบบผ้าไทย ปลุกกระแสเชิญชวนประชาชนจังหวัดสมุทรปราการ หันมาสวมใส่ผ้าไทยในทุกวันและทุกโอกาส
เมื่อวันที่ 12 พ.ค. 67 นายศุภมิตร ชิณศรี ผู้ว่าราชการจังหวัดสมุทรปราการ เปิดเผยว่า จังหวัดสมุทรปราการ ชมรมแม่บ้านมหาดไทยจังหวัดสมุทรปราการ และหน่วยงานภาคีเครือข่ายที่เกี่ยวข้อง ร่วมจัดงาน “ผ้าไทย ใส่ให้สนุก” ประจำปี 2567 ในระหว่างวันที่ 10 - 19 พฤษภาคม 2567 ณ บริเวณศาลากลางจังหวัดสมุทรปราการ ซึ่งภายในงานมีการจัดแสดงผ้าลายพระราชทาน การจัดจำหน่ายผ้าไทยที่ผลิตโดยผู้ประกอบการในจังหวัดสมุทรปราการ การจำหน่ายสินค้าหนึ่งตำบลหนึ่งผลิตภัณฑ์และของดีจังหวัดสมุทรปราการ และกิจกรรมการกุศลเดินแบบ “ผ้าไทยใส่ ให้สนุก” โดยตน พร้อมด้วย นางสาวอรวรรณ ชิณศรี ประธานแม่บ้านมหาดไทยจังหวัดสมุทรปราการ ได้ร่วมเป็นนายแบบ นางแบบกิตติมศักดิ์เดินแบบผ้าไทย พร้อมด้วยหัวหน้าส่วนราชการ ภาคีเครือข่ายภาคเอกชน ผู้บริหารองค์กรปกครองส่วนท้องถิ่นร่วมเดินแบบในครั้งนี้ด้วย
นายศุภมิตร ชิณศรี ผู้ว่าราชการจังหวัดสมุทรปราการ กล่าวว่า จังหวัดสมุทรปราการได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในจังหวัดสมุทรปราการหันมาสวมใส่ผ้าไทยในทุกวันและทุกโอกาส ซึ่งจะเป็นการช่วยส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และสามารถพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้คนในชุมชนสามารถพึ่งพาตนเองได้ตามหลักปรัชญาเศรษฐกิจพอเพียง
“การจัดงาน "ผ้าไทย ใส่ให้สนุก" ประจำปี 2567 ในครั้งนี้ เป็นการร่วมแรงร่วมใจกันของจังหวัดสมุทรปราการ ชมรมแม่บ้านมหาดไทยจังหวัดสมุทรปราการ และภาคีเครือข่ายทุกภาคส่วน ที่ช่วยกันจัดงานนี้ขึ้นมา โดยมีวัตถุประสงค์ เพื่อเป็นการส่งเสริมให้ช่างทอผ้าและผู้ประกอบการ OTOP ประเภทผ้าไทย ได้ผลิตชิ้นงาน และพัฒนาต่อยอดผลิตภัณฑ์ของไทยที่สืบสานมาจากบรรพบุรุษ ผสมผสานกับหลักวิชาการสมัยใหม่ ออกแบบชุดผ้าไทยให้มีความสวยงาม หลากหลายสไตล์ มีความทันสมัยตามความต้องการของทุกช่วงวัย สวมใส่ได้ทุกเพศ ทุกวัย ทุกโอกาส คงไว้ซึ่งเสน่ห์ความเป็นไทย ได้อย่างสง่างาม สร้างให้เกิดกระแสนิยมในการแต่งกายด้วยผ้าไทย เพื่อต่อยอดให้ผ้าไทยเป็นที่นิยมอย่างแพร่หลาย และเผยแพร่สู่สากล รวมทั้งเป็นการส่งเสริมสนับสนุน การสร้างงาน สร้างอาชีพ กระจายรายได้สู่ชุมชน ส่งเสริมเศรษฐกิจฐานรากให้ประชาชนในชุมชนพึ่งพาตนเองได้ตามหลักปรัชญาเศรษฐกิจพอเพียง” นายศุภมิตรฯ กล่าว
“ขอขอบคุณภาคีเครือข่ายตลอดจนถึงผู้ที่มีส่วนเกี่ยวข้องทุกท่านที่ได้ร่วมมือกันจัดกิจกรรมที่ดีแบบนี้ขึ้นมา จังหวัดสมุทรปราการนั้นมีความมุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทยในทุกวันและทุกโอกาส และขอเชิญชวนพี่น้องประชาชนร่วมใส่ผ้าไทยมาชมการแสดงที่หลากหลาย ตื่นตระการตา และร่วมอุดหนุนสุดยอดผ้าไทยสมุทรปราการ สินค้า OTOP ขึ้นชื่อ รวมทั้งผลิตภัณฑ์ต่าง ๆ มากมาย ในงาน "ผ้าไทย ใส่ให้สนุก" ณ บริเวณหน้าศาลากลางจังหวัดสมุทรปราการ ตั้งแต่วันนี้ จนถึงวันที่ 19 พฤษภาคม 2567 ” นายศุภมิตรฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82987