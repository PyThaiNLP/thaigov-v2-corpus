รัฐบาลไทย-ข่าวทำเนียบรัฐบาล-กรุงไทยตอกย้ำความสำเร็จโอนเงินกลุ่มประเทศตะวันออกกลาง พร้อมเปิดให้บริการเพิ่มอีก 2 สกุลเงิน "สหรัฐอาหรับเอมิเรตส์ดีแรห์ม" และ "กาตาร์ริยัล"  


วันอังคารที่ 14 พฤษภาคม 2567
14/05/2567
พิมพ์
กรุงไทยตอกย้ำความสำเร็จโอนเงินกลุ่มประเทศตะวันออกกลาง พร้อมเปิดให้บริการเพิ่มอีก 2 สกุลเงิน "สหรัฐอาหรับเอมิเรตส์ดีแรห์ม" และ "กาตาร์ริยัล"
ธนาคารกรุงไทยเปิดให้บริการโอนเงินต่างประเทศสกุลท้องถิ่นในกลุ่มประเทศตะวันออกกลาง เพิ่มอีก 2 สกุลเงิน คือ "สหรัฐอาหรับเอมิเรตส์ดีแรห์ม" และ "กาตาร์ริยัล"
ธนาคารกรุงไทย เปิดให้บริการโอนเงินต่างประเทศสกุลท้องถิ่นในกลุ่มประเทศตะวันออกกลาง เพิ่มอีก 2 สกุลเงิน คือ "สหรัฐอาหรับเอมิเรตส์ดีแรห์ม" และ "กาตาร์ริยัล"  ส่งเสริมการค้าระหว่างประเทศในกลุ่มตะวันออกกลางที่มีแนวโน้มเติบโตอย่างต่อเนื่อง ตอกย้ำความสำเร็จหลังนำร่องให้บริการโอนเงินระหว่างประเทศสกุลเงินซาอุดิอาราเบียริยัล
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า  ในฐานะธนาคารพาณิชย์ชั้นนำของประเทศ ธนาคารกรุงไทยมุ่งมั่นพัฒนาผลิตภัณฑ์และบริการทางการเงิน โดยสนับสนุนการค้าและการลงทุนระหว่างประเทศ เพื่อยกระดับการทำธุรกรรมระหว่างประเทศ  ซึ่งจากกระแสตอบรับที่ดีของลูกค้าที่ใช้บริการโอนเงินระหว่างประเทศด้วยสกุลเงินซาอุดิอาราเบียริยัลในปีที่ผ่านมา ธนาคารได้ตระหนักถึงความสำคัญของการทำธุรกรรมการค้าระหว่างกลุ่มประเทศตะวันออกกลาง โดยเปิดให้บริการโอนเงินต่างประเทศเป็นสกุลเงินท้องถิ่นเพิ่มอีก 2 สกุลเงิน ประกอบด้วย
1.สหรัฐอาหรับเอมิเรตส์ดีแรห์ม (United Arab Emirates Dirham : AED) เพื่อสนับสนุนความตกลงการค้าเสรีระหว่างไทยกับสหรัฐอาหรับเอมิเรตส์ที่เริ่มในปีที่ผ่านมา สำหรับสินค้าไทยในการขยายโอกาสทางการค้าไปตลาด UAE ซึ่งเป็นประเทศคู่ค้าอันดับ 6 ของไทย ด้วยมูลค่าการค้าปีล่าสุดที่มากถึง 6.8 แสนล้านบาท อีกทั้งยังมีกำลังซื้อสูงและจำเป็นต้องพึ่งพาการนำเข้าสินค้าจากต่างประเทศ นอกจากนี้ สหรัฐอาหรับเอมิเรตส์ยังมีนโยบายการลงทุนที่เปิดกว้าง เป็นเป้าหมายในการลงทุนของนักลงทุนต่างชาติ
2.กาตาร์ริยัล (Qatari Riyal : QAR) เพื่อรองรับการทำธุรกรรมการค้ากับประเทศกาตาร์ ที่ปีล่าสุดมีมูลค่าสูงกว่า 1.3 แสนล้านบาท โดยเฉพาะก๊าซธรรมชาติ และยานยนต์ รวมถึงนักท่องเที่ยวกาตาร์ที่นิยมเดินทางมารักษาพยาบาลในประเทศไทย นอกจากนี้ ยังสนับสนุนแรงงานไทยที่เดินทางไปทำงานในประเทศกาตาร์ และต้องการส่งรายได้กลับมายังประเทศไทย ที่มีแนวโน้มเติบโตขึ้นอย่างต่อเนื่อง
ทั้งนี้ บริการโอนเงินระหว่างประเทศด้วย 3 สกุลเงินท้องถิ่นดังกล่าว ช่วยลดความเสี่ยงค่าเงิน เพิ่มความสะดวก ปลอดภัย ถึงผู้รับปลายทางรวดเร็ว ด้วยอัตราค่าธรรมเนียมที่เหมาะสม รองรับทั้งลูกค้ากลุ่มนิติบุคคลและบุคคลธรรมดา ผู้ที่สนใจ ศึกษาข้อมูลเพิ่มเติมได้ที่ https://krungthai.com/link/middle-east-transfer-pr หรือ Krungthai Contact Center โทร. 02-111-1111

ที่มา : https://www.thaigov.go.th/news/contents/details/83003