รัฐบาลไทย-ข่าวทำเนียบรัฐบาล-กระทรวงยุติธรรม เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๓ (The 33rd Commission on Crime Prevention and Criminal Justice : CCPCJ)


วันอังคารที่ 14 พฤษภาคม 2567
14/05/2567
พิมพ์
กระทรวงยุติธรรม เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๓ (The 33rd Commission on Crime Prevention and Criminal Justice : CCPCJ)
กระทรวงยุติธรรม เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๓ (The 33rd Commission on Crime Prevention and Criminal Justice : CCPCJ)
เมื่อวันที่ ๑๓ พฤษภาคม ๒๕๖๗ เวลา ๑๒.๐๐ น. ณ กรุงเวียนนา สาธารณรัฐออสเตรีย นางพงษ์สวาท นีละโยธิน ปลัดกระทรวงยุติธรรม ในฐานะหัวหน้าคณะผู้แทนไทยในการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๓ ได้กล่าวถ้อยแถลงในการประชุมวาระที่ ๓ การอภิปรายทั่วไป (General Debate) ณ ศูนย์ประชุมแห่งสหประชาชาติ กรุงเวียนนา (Vienna International Centre : VIC) สาธารณรัฐออสเตรีย
ในการนี้ ถ้อยแถลงได้เน้นย้ำถึงความสำคัญของการสร้างสังคมที่ปลอดภัยและมั่นคงสงบสุข โดยการนำหลักการสิทธิมนุษยชนมาใช้ในการป้องกันอาชญากรรมและกระบวนการยุติธรรมทางอาญา อาทิ การออก พ.ร.บ.ป้องกันและปราบปรามการทรมานและการกระทำให้บุคคลสูญหาย พ.ศ. ๒๕๖๕ และ พ.ร.บ.กำหนดระยะเวลาดำเนินงานในกระบวนการยุติธรรม พ.ศ. ๒๕๖๕ นอกจากนี้ ไทยผลักดันการปฏิบัติตามมาตรฐานและข้อกำหนดขั้นต่ำในการปฏิบัติต่อผู้ต้องขังตามหลักของ Bangkok Rules และ Nelson Mandela Rules และขับเคลื่อนความร่วมมือระหว่างประเทศในเรื่องดังกล่าวโดยการเป็นประธานร่วมของ Group of Friend of Nelson Mandela Rules ร่วมกับแอฟริกาใต้ เป็นต้น โดยไทยที่ได้รับเลือกตั้งเป็นสมาชิก CCPCJ ต่อเนื่องอีกสมัย สำหรับวาระปี ค.ศ. ๒๐๒๕-๒๐๒๗ ไทยจะยึดมั่นในการนำมาตรฐานสากลต่าง ๆ ภายใต้เวที CCPCJ มาปฏิบัติใช้ในประเทศต่อไป
การประชุม CCPCJ สมัยที่ ๓๓ นี้ กำหนดจัดขึ้นระหว่างวันที่ ๑๓-๑๗ พฤษภาคม ๒๕๖๗ ณ กรุงเวียนนา สาธารณรัฐออสเตรีย​ โดยมีคณะผู้แทนไทยจากหน่วยงานในกระบวนการยุติธรรมเข้าร่วมในรูปแบบเฉพาะหน้า ได้แก่ กระทรวงยุติธรรม กระทรวงการต่างประเทศ สำนักงานอัยการสูงสุด สำนักงานศาลยุติธรรม สำนักงาน ป.ป.ช. สำนักงาน ป.ป.ท. สำนักงานตำรวจแห่งชาติ โดยมีสถาบันเพื่อการยุติธรรมแห่งประเทศไทย (Thailand Institute of Justice : TIJ) ซึ่งเป็นสถาบันเครือข่ายแผนงานสหประชาชาติด้านการป้องกันอาชญากรรมและความยุติธรรมทางอาญา (Programme Network Institute : PNI) เข้าร่วมด้วย
นอกจากนี้ ยังมีหน่วยงานที่เข้าร่วมติดตามการประชุมผ่านระบบ UN Webcast ได้แก่ กรมสอบสวนคดีพิเศษ กรมพินิจและคุ้มครองเด็กและเยาวชน กรมราชทัณฑ์ กรมคุมประพฤติ กรมคุ้มครองสิทธิและเสรีภาพ สำนักงานกิจการยุติธรรม สำนักงาน ป.ป.ส. และสำนักงาน ปปง.
ทั้งนี้ ประเทศไทยได้แสดงบทบาทในเวที CCPCJ อย่างจริงจังและต่อเนื่องมาตลอด โดยผ่านการกล่าวถ้อยแถลงในการประชุมหลัก (Plenary) จากผู้แทนส่วนราชการที่เกี่ยวข้อง การจัดนิทรรศการ (Exhibition) และการจัดกิจกรรมคู่ขนาน (Side Event) ในนามประเทศไทย การร่วมอุปถัมภ์และส่งวิทยากร (Panelist) ในกิจกรรมคู่ขนานที่จัดโดยรัฐสมาชิก/องค์การระหว่างประเทศอื่น ๆ อีกด้วย รวมถึงการร่วมอุปถัมภ์ในร่างข้อมติในประเด็นที่ไทยผลักดัน

ที่มา : https://www.thaigov.go.th/news/contents/details/83004