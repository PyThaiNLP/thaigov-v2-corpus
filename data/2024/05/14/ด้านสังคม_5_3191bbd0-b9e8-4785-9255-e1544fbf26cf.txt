รัฐบาลไทย-ข่าวทำเนียบรัฐบาล-ปลัด สธ. มอบเกียรติบัตรผู้ได้รับการเสนอชื่อคัดเลือกข้าราชการพลเรือนดีเด่น สป.สธ. ส่วนกลาง ปี 2566 เป็นขวัญกำลังใจและเป็นแบบอย่างที่ดีในหน่วยงาน


วันอังคารที่ 14 พฤษภาคม 2567
ปลัด สธ. มอบเกียรติบัตรผู้ได้รับการเสนอชื่อคัดเลือกข้าราชการพลเรือนดีเด่น สป.สธ. ส่วนกลาง ปี 2566 เป็นขวัญกำลังใจและเป็นแบบอย่างที่ดีในหน่วยงาน
ปลัด สธ. มอบเกียรติบัตรให้กับข้าราชการและลูกจ้างประจำ ที่ได้รับการเสนอชื่อเข้ารับการคัดเลือกเป็นข้าราชการพลเรือนดีเด่น ประจำปี พ.ศ. 2566 ของสำนักงานปลัดกระทรวงสาธารณสุข (ส่วนกลาง) 21 ราย
วันนี้ (14 พฤษภาคม 2567) ที่กระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า เนื่องในวันข้าราชการพลเรือน 1 เมษายน 2567 ที่ผ่านมา สำนักงานปลัดกระทรวงสาธารณสุขได้จัดพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2566 ให้กับข้าราชการและลูกจ้างประจำในสังกัดกระทรวงสาธารณสุข จำนวน 108 ราย ประกอบด้วย 1.สังกัดสำนักงานปลัดกระทรวงสาธารณสุข (ส่วนกลาง) 2 ราย ได้แก่ นพ.กรกฤช ลิ้มสมมุติ ผอ.กองบริหารการสาธารณสุข และนางสุรีรัตน์ ใจดี นักวิชาการสาธารณสุขชำนาญการพิเศษ (ด้านส่งเสริมพัฒนา) กองสาธารณสุขฉุกเฉิน 2.สังกัดกรมต่างๆ 21 ราย และ 3.สังกัดส่วนภูมิภาค 85 ราย
นพ.โอภาส กล่าวต่อว่า ในส่วนของสำนักงานปลัดกระทรวงสาธารณสุข (ส่วนกลาง) มีผู้ได้รับการเสนอชื่อเข้ารับการคัดเลือกเป็นข้าราชการพลเรือนดีเด่น ประจำปี พ.ศ. 2566 จำนวน 21 ราย เพื่อเป็นการเชิดชูเกียรติและสร้างขวัญกำลังใจให้กับข้าราชการและลูกจ้างประจำที่มีคุณสมบัติตามหลักเกณฑ์ของการเป็นข้าราชการดีเด่น คือ เป็นผู้ที่มีความรู้ ความสามารถ สร้างผลงานเป็นที่ประจักษ์ มีความคิดริเริ่มสร้างสรรค์ ปรับปรุงพัฒนางานให้มีประสิทธิภาพ มีพฤติกรรมการครองตน ครองคน และครองงานที่ดี รวมถึงเป็นผู้มีจริยธรรมและมีจิตสาธารณะ และเป็นแบบอย่างให้กับสมาชิกในหน่วยงาน จึงได้จัดพิธีมอบเกียรติบัตรให้กับผู้ที่ได้รับการเสนอชื่อ โดยมีผู้เข้ารับเกียรติบัตรในวันนี้ 19 ราย
สำหรับผู้ได้รับการเสนอชื่อ จำนวน 21 ราย  ประกอบด้วย  กลุ่มที่ 1 ตำแหน่งประเภทอำนวยการ ระดับต้น ระดับสูง และประเภทวิชาการ ระดับเชี่ยวชาญ 6 ราย กลุ่มที่ 2 ตำแหน่งประเภทวิชาการระดับชำนาญการ ชำนาญการพิเศษ และประเภททั่วไป อาวุโส และระดับทักษะพิเศษ 8 ราย กลุ่มที่ 3 ตำแหน่งประเภทวิชาการ ระดับปฏิบัติการและประเภททั่วไป ระดับปฏิบัติงาน ชำนาญงาน 5 ราย และกลุ่มที่ 4 ตำแหน่งประเภทลูกจ้างประจำ 2 ราย
********************* 14 พฤษภาคม 2567

ที่มา : https://www.thaigov.go.th/news/contents/details/83035