รัฐบาลไทย-ข่าวทำเนียบรัฐบาล-รมว.ยุติธรรม มอบบัตรประจำตัวประชาชน โครงการนำความยุติธรรมเข้าหาประชาชน แก้ไขปัญหาสถานะบุคคลและสัญชาติ พร้อมทั้งมอบเงินช่วยเหลือเยียวยาผู้เสียหายฯ


วันจันทร์ที่ 13 พฤษภาคม 2567
13/05/2567
พิมพ์
รมว.ยุติธรรม มอบบัตรประจำตัวประชาชน โครงการนำความยุติธรรมเข้าหาประชาชน แก้ไขปัญหาสถานะบุคคลและสัญชาติ พร้อมทั้งมอบเงินช่วยเหลือเยียวยาผู้เสียหายฯ
รมว.ยุติธรรม มอบบัตรประจำตัวประชาชน โครงการนำความยุติธรรมเข้าหาประชาชน แก้ไขปัญหาสถานะบุคคลและสัญชาติ พร้อมทั้งมอบเงินช่วยเหลือเยียวยาผู้เสียหายฯ
ในวันจันทร์ที่ ๑๓ พฤษภาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีมอบบัตรประจำตัวให้แก่กลุ่มเด็กนักเรียนที่มีเลขประจำตัวขึ้นต้นด้วยอักษร G และบุคคลที่ได้รับการเพิ่มชื่อเข้าในทะเบียนราษฎรหรือคนไทยตกหล่น ตามโครงการนำความยุติธรรมเข้าหาประชาชน แก้ไขปัญหาสถานะบุคคลและสัญชาติ โดยมี นายปีเตอร์ เกรดี้ ในฐานะผู้แทนสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายเกิดโชค เกษมวงศ์จิตร ผู้ตรวจราชการกระทรวงยุติธรรม นายภคพัส ส่งวัฒนายุทธ รองผู้ว่าราชการจังหวัดเพชรบุรี นายธนยศ หิรัญเนตร นายอำเภอแก่งกระจาน และผู้บริหารของส่วนราชการในสังกัดกระทรวงยุติธรรม เข้าร่วม ณ ที่ว่าการอำเภอแก่งกระจาน จังหวัดเพชรบุรี
​
การมอบบัตรประจำตัวดังกล่าว กระทรวงยุติธรรม โดย กรมสอบสวนคดีพิเศษ สถาบันนิติวิทยาศาสตร์ กรมพินิจและคุ้มครองเด็กและเยาวชน สำนักงานยุติธรรมจังหวัดเพชรบุรี บูรณาการกับสำนักทะเบียนอำเภอแก่งกระจาน และ สำนักงานข้าหลวงใหญ่ผู้ลี้ภัย แห่งสหประชาชาติ (UNHCR) โดยกลุ่มบุคคลที่ได้รับความช่วยเหลือในครั้งนี้ประกอบด้วยกลุ่มเด็กนักเรียนที่มีเลขประจำตัวขึ้นต้นด้วยอักษร G และบุคคลไม่มีสถานะทางทะเบียน จำนวน ๕๕ ราย และบุคคลที่ได้รับการเพิ่มชื่อเข้าในทะเบียนราษฎร หรือคนไทยตกหล่น จำนวน ๔๗ ราย รวมจำนวนผู้ได้รับความช่วยเหลือทั้งสิ้น จำนวน ๑๐๒ ราย
นอกจากนี้ ภายในกิจกรรมยังมีการเปิดรับลงทะเบียนบุคคลที่ประสงค์จะขอรับความช่วยเหลือในการตรวจสารพันธุกรรม (DNA) จากกระทรวงยุติธรรมโดยไม่มีค่าใช้จ่าย และเปิดรับลงทะเบียนกลุ่มบุคคลที่จะขอรับความช่วยเหลือในการพัฒนาสถานะทางทะเบียน ซึ่งทั้งสองกลุ่ม กระทรวงยุติธรรมจะบูรณาการร่วมกับสำนักทะเบียนอำเภอแก่งกระจานและหน่วยงานทั้งภาครัฐและภาคประชาสังคมที่เกี่ยวข้องในการให้ความช่วยเหลือ โดยภายหลังกิจกรรมมอบบัตรประจำตัว จะมีการประชุมร่วมกันระหว่างหน่วยงานที่เกี่ยวข้อง ณ ที่ว่าการอำเภอแก่งกระจาน เพื่อกำหนดแผนงานในการให้ความช่วยเหลือกลุ่มบุคคลดังกล่าวเพิ่มเติม
โอกาส​นี้ พันตำรวจเอก ทวี​ สอดส่อง​ รัฐมนตรีว่าการกระทรวงยุติธรรม กล่าวว่า ความหมายที่สำคัญของคำว่า "มนุษย์" เพราะมีศักดิ์ศรี มีคุณค่า ไม่ใช่ปัจจัยการพัฒนาแต่ต้องได้รับการพัฒนา ซึ่งการเป็นคนไร้รัฐ ไร้สัญชาติ ไร้สถานทางทะเบียนราษฎรเท่ากับถูกละเมิดศักดิ์ศรีความเป็นมนุษย์ จะส่งผลให้เกิดความเหลื่อมล้ำในด้านต่าง ๆ ของสังคม ปัญหาการไร้สิทธิ ไร้รัฐ ไร้สัญชาติ เป็นเรื่องสำคัญด้านสิทธิมนุษยชน กระทรวงยุติธรรมจึงให้ความสำคัญและมุ่งหวังให้มีความเท่าเทียมกันในทุกกลุ่มคน โดยมีนโยบายขับเคลื่อนกระทรวงยุติธรรมไปสู่ยุค “ความยุติธรรมสำหรับทุกคนหรือความยุติธรรมนำประเทศ” โดยมุ่งเน้นการนำความยุติธรรมเข้าหาประชาชน มิใช่ให้ประชาชนเป็นผู้ต้องเข้ามาหาความยุติธรรมเพียงฝ่ายเดียว การเข้าถึงความยุติธรรมเป็นสิทธิมนุษยชนขั้นพื้นฐานที่มีคุณค่าต่อสังคม เป็นสิ่งที่ประชาชนจับต้องได้ ความถูกต้องและความยุติธรรมจะต้องเป็นเรื่องเดียวกัน ดังนั้น การช่วยเหลือประชาชนเพื่อให้เข้าถึงความยุติธรรมได้อย่างถ้วนหน้า จึงเป็นภารกิจสำคัญของกระทรวงยุติธรรม
ทั้งนี้ ในพื้นที่อำเภอแก่งกระจาน จังหวัดเพชรบุรี มีบุคคลไร้รัฐไร้สัญชาติและผู้มีปัญหาสถานะทางทะเบียนอันประกอบด้วยกลุ่มกะเหรี่ยง กลุ่มชาติพันธุ์ และกลุ่มคนไทยดั้งเดิม รวมจำนวนประมาณ ๑,๑๐๐  ราย ซึ่งกระทรวงยุติธรรม โดยกรมสอบสวนคดีพิเศษและหน่วยงานที่เกี่ยวข้องบูรณาการร่วมกันให้ความช่วยเหลือกลุ่มบุคคลดังกล่าวกับอำเภอแก่งกระจาน จังหวัดเพชรบุรีอย่างต่อเนื่อง
โอกาสนี้ รัฐมนตรีว่าการกระทรวงยุติธรรม ได้มอบเงินช่วยเหลือเยียวยาตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙ ให้แก่ผู้เสียหาย จำนวน ๖ ราย รวมเป็นเงิน ๔๐๒,๗๑๒ บาท อีกด้วย

ที่มา : https://www.thaigov.go.th/news/contents/details/82984