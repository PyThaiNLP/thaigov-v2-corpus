รัฐบาลไทย-ข่าวทำเนียบรัฐบาล-ปลัดเกษตรฯ รุดตรวจพนังคอนกรีตริมแม่น้ำเจ้าพระยาชำรุด สั่งกรมชลฯ เร่งสร้างคันกันน้ำชั่วคราว ป้องกันน้ำหลากในช่วงฤดูฝน


วันอังคารที่ 14 พฤษภาคม 2567
ปลัดเกษตรฯ รุดตรวจพนังคอนกรีตริมแม่น้ำเจ้าพระยาชำรุด สั่งกรมชลฯ เร่งสร้างคันกันน้ำชั่วคราว ป้องกันน้ำหลากในช่วงฤดูฝน
ปลัดเกษตรฯ รุดตรวจพนังคอนกรีตริมแม่น้ำเจ้าพระยาชำรุด สั่งกรมชลฯ เร่งสร้างคันกั้นน้ำชั่วคราว ป้องกันน้ำหลากในช่วงฤดูฝนที่จะถึงนี้ไม่ให้กระทบชุมชนริมฝั่ง
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ มอบหมายให้ นายประยูร อินสกุล ปลัดกระทรวงเกษตรและสหกรณ์ ลงพื้นที่ตรวจสอบสภาพพนังคอนกรีตป้องกันตลิ่งริมแม่น้ำเจ้าพระยา ซึ่งเกิดการทรุดตัวระยะทางประมาณ 50 เมตรโดยมี นายชูชาติ รักจิตร อธิบดีกรมชลประทาน นายชุติมันต์ สกุลพราหมณ์ ผู้อำนวยการสำนักงานชลประทานที่ 11 กรมชลประทาน และหน่วยงานที่เกี่ยวข้อง ร่วมลงพื้นที่ตรวจสอบ ณ บริเวณสถานีสูบน้ำบางกรวย ตำบลบางกรวย อำเภอบางกรวย จังหวัดนนทบุรี
จากการตรวจสอบเบื้องต้น พบว่า โครงสร้างพนังคอนกรีตแห่งนี้ ก่อสร้างตั้งแต่ปี 2555 เกิดการชำรุดจากการกัดเซาะของกระแสน้ำ ประกอบกับระดับน้ำในแม่น้ำเจ้าพระยามีระดับต่ำจึงเกิดการทรุดตัวลง ส่งผลให้ปัจจุบันปริมาณน้ำจากแม่น้ำเจ้าพระยาสามารถไหลผ่านพนังคอนกรีตที่ทรุดตัวเข้าคลองบางกรวยตามกระแสน้ำขึ้นลงได้ตลอดเวลา ในเบื้องต้นได้ติดป้ายประกาศแจ้งเตือนประชาชนที่ใช้สัญจรเดินผ่าน ทั้งนี้ ไม่มีผู้ได้รับอันตรายจากสถานการณ์ที่เกิดขึ้น ประชาชนผู้อยู่อาศัยบริเวณดังกล่าวสามารถใช้เส้นทางอื่นสัญจรได้
“กระทรวงเกษตรและสหกรณ์ ไม่นิ่งนอนใจต่อความเสียหายที่เกิดขึ้นกับพี่น้องประชาชนในครั้งนี้ จึงได้มอบหมายให้กรมชลประทานตั้งคณะกรรมการตรวจสอบข้อเท็จจริงของสาเหตุที่พนังคอนกรีตเกิดการทรุดตัวพังเสียหาย เพื่อดำเนินการตามขั้นตอนต่อไป สำหรับแนวทางการป้องกันความเดือดร้อนในระยะเร่งด่วน ขณะนี้กรมชลประทานได้ประสานขอความอนุเคราะห์กับเจ้าของที่ที่อยู่บริเวณใกล้เคียง เพื่อก่อสร้างคันกั้นน้ำชั่วคราว ป้องกันช่วงที่น้ำขึ้นไม่ให้ไหลเข้าชุมชน และในระยะที่ 2 เตรียมแผนทำทำนบหลังกำแพงกึ่งถาวร ป้องกันน้ำจากเเม่น้ำเจ้าพระยาที่จะหลากเข้าไปท่วมพื้นที่ในช่วงฤดูฝนที่จะถึงนี้คาดว่าจะใช้ระยะเวลาดำเนินการประมาณ 30 วัน อย่างไรก็ตาม เมื่อได้ข้อยุติจากการตรวจสอบหาสาเหตุการทรุดตัวได้แล้วนั้น กรมชลประทานจะดำเนินโครงการสร้างพนังคอนกรีตให้แล้วเสร็จต่อไปและขอความร่วมมือผู้ใช้เรือไม่ใช้พนังคอนกรีตตลอดแนวในการผูกเรือเพื่อจอดเทียบ เนื่องจากอาจทำให้โครงสร้างของพนังคอนกรีตเกิดการชำรุดได้” ปลัดเกษตรฯ กล่าว

ที่มา : https://www.thaigov.go.th/news/contents/details/83036