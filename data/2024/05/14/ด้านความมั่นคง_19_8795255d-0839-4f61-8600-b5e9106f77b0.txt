รัฐบาลไทย-ข่าวทำเนียบรัฐบาล-รัชกาลที่ ๑๐ สืบสานต่อยอด โครงการกองทุนการศึกษา ของรัชกาลที่ ๙


วันอังคารที่ 14 พฤษภาคม 2567
รัชกาลที่ ๑๐ สืบสานต่อยอด โครงการกองทุนการศึกษา ของรัชกาลที่ ๙
เมื่อปี พุทธศักราช ๒๕๕๕ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มีพระราชดำริให้ ประธานองคมนตรีและคณะองคมนตรี ดำเนินงานเพื่อพัฒนาการศึกษาและคุณธรรมจริยธรรมให้แก่เด็กนักเรียน
โดยสนับสนุนเด็กนักเรียนที่ยากจน แต่มีความประพฤติดีให้ได้รับทุนพระราชทาน ได้มีโอกาสทางการศึกษาจนประกอบอาชีพได้ และสร้างความพร้อมด้านกายภาพให้แก่โรงเรียน สร้างจิตสำนึกให้ครูรักนักเรียน ให้นักเรียนรักครู พร้อมทั้งพระราชทานชื่อโครงการนี้ว่า “โครงการกองทุนการศึกษา”
พระบาทสมเด็จพระเจ้าอยู่หัว ทรงให้ความสำคัญด้านการศึกษาอย่างมาก และทรงมีพระมหากรุณาธิคุณโปรดเกล้าโปรดกระหม่อมให้คณะองคมนตรีดำเนินการสานต่อโครงการกองทุนการศึกษาของพระบาทสมเด็จพระปรมินทรมหาภูมิพลอดุลยเดช บรมนาถบพิตร ตามพระบรมราโชบายที่พระราชทานไว้ โดยให้ปรับปรุงและพัฒนาให้ดีขึ้นในทุกมิติ และต่อยอดให้บรรลุวัตถุประสงค์ เพื่อสร้างพื้นฐานแก่เยาวชนให้เป็นคนดี มีทัศนคติที่ดีและถูกต้องต่อบ้านเมือง มีพื้นฐานชีวิตที่มั่นคงเข้มแข็ง มีคุณธรรม มีงานทำและมีอาชีพ และเป็นพลเมืองที่ดีมีระเบียบวินัย
ปัจจุบันมีโรงเรียน ๑๔๓ แห่ง และวิทยาลัยอาชีวศึกษา ๑๒ แห่ง ในความดูแลของโครงการกองทุนการศึกษากระจายอยู่ในถิ่นทุรกันดาร ๓๕ จังหวัด ทั่วประเทศและในกรุงเทพมหานคร
ที่มา พระลาน

ที่มา : https://www.thaigov.go.th/news/contents/details/83029