รัฐบาลไทย-ข่าวทำเนียบรัฐบาล-นายกฯ นำ ครม. เยี่ยมชมโครงการตัวอย่างด้านการเกษตร และรวบรวมพันธุ์พืชเศรษฐกิจ ณ โครงการชั่งหัวมัน ตามพระราชดำริ จ.เพชรบุรี


วันอังคารที่ 14 พฤษภาคม 2567
14/05/2567
พิมพ์
นายกฯ นำ ครม. เยี่ยมชมโครงการตัวอย่างด้านการเกษตร และรวบรวมพันธุ์พืชเศรษฐกิจ ณ โครงการชั่งหัวมัน ตามพระราชดำริ จ.เพชรบุรี
นายกฯ นำ ครม. เยี่ยมชมโครงการตัวอย่างด้านการเกษตร และรวบรวมพันธุ์พืชเศรษฐกิจ ณ โครงการชั่งหัวมัน ตามพระราชดำริ จ.เพชรบุรี
วันนี้ (14 พฤษภาคม 2567) เวลา 13.00 น.  ณ โครงการชั่งหัวมัน ตามพระราชดำริ ตำบลเขากระปุก อำเภอท่ายาง จังหวัดเพชรบุรี นายเศรษฐา ทวีสิน นายกรัฐมนตรี พร้อมคณะรัฐมนตรี  เยี่ยมชมโครงการตัวอย่างด้านการเกษตรและรวบรวมพันธุ์พืชเศรษฐกิจ โดยมี นางสาวกอบกุล กาญจนาลัย รองผู้อำนวยการโครงการส่วนพระองค์ ให้การต้อนรับ
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีพร้อมคณะรัฐมนตรี เยี่ยมชมและศึกษาการดำเนินงานโครงการตัวอย่างด้านการเกษตรและรวบรวมพันธุ์พืชเศรษฐกิจ  พร้อมรับฟังบรรยายสรุปโครงการฯ จากนางสาวกอบกุล กาญจนาลัย รองผู้อำนวยการโครงการส่วนพระองค์ รวมทั้งชมวีดิทัศน์ความเป็นมาและการดำเนินงานของโครงการชั่งหัวมัน โดยภายในอาคารมีการจัดแสดงบอร์ดนิทรรศการ ประกอบด้วย 1. อุตสาหกรรมเกษตรกลุ่มมะนาวไร่หลวง ที่มีการต่อยอดผลิตภัณฑ์โดยวิธีการตัดแต่งกิ่งพัฒนาสายพันธุ์มะนาวแป้นให้มีขนาดใหญ่ (มะนาวยักษ์) 2. กลุ่มเอกชน บางจาก กรุ๊ป ที่เข้ามามีส่วนร่วมในการดำเนินงานด้านพลังงาน การซ่อมแซมและติดตั้งกังหันลมภายในโครงการฯ 3. งานแปรรูปนม และงานสัตวบาล โดยนายกรัฐมนตรีได้รับประทานไอศครีมซอฟต์เสริ์ฟ จากผลิตภัณฑ์ภายในโครงการด้วย
จากนั้น นายกรัฐมนตรีพร้อมคณะรัฐมนตรี นั่งรถรางเยี่ยมชมโครงการฯ พร้อมรับฟังการบรรยายการจัดสรรพื้นที่ภายในโครงการฯ ประกอบด้วย 1. พื้นที่การปลูกมะนาวยักษ์ และมะนาวแป้นเพชรบุรี 2. พื้นที่จุดติดตั้งกังหันลม ที่เอกชนเข้ามามีส่วนร่วม (กลุ่ม บางจาก กรุ๊ป) 3. พื้นที่ปลูกสับปะรดเพชรบุรี 4. พื้นที่เลี้ยงโคและกระบือ คอกโครุ่น - โคสาว ซึ่งบริเวณโรงเลี้ยงได้มีการติดตั้งแผงโซล่าเซลล์ เพื่อใช้ในโรงเลี้ยง 5. พื้นที่ปลูกยางพารา 6. พื้นที่ปลูกชมพู่เพชรสายรุ้ง 7. พื้นที่โรงเลี้ยงไส้เดือนเพื่อใช้ในการผลิตปุ๋ย 8. พื้นที่บ่อน้ำ ซึ่งมีการจัดวางแผงโซล่าลอยน้ำเพื่อให้เกิดประโยชน์ในการจัดสรรทรัพยากรพื้นที่อย่างมีประสิทธิภาพ 9. แปลงปลูกพืชผักสวนครัว 10. แปลงเพาะปลูกพันธุ์ข้าว กข 43 และ 11. โรงงานแปรรูปนมพาสเจอร์ไรส์
ภายหลังการเยี่ยมชมพื้นที่ภายในโครงการฯ นายกรัฐมนตรีรับฟังการบรรยายการจัดดิน ณ พิพิธภัณฑ์ดิน ทั้งนี้ ภายหลังการรับฟังการบรรยายฯ นายกรัฐมนตรีอุดหนุนสินค้าโครงการหลวง โดยได้ซื้อสินค้าผักปลอดสารภายในโครงการฯ
โอกาสนี้ นายกรัฐมนตรีและคณะรัฐมนตรี ได้วางพวงมาลัยสักการะพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ณ พลับพลาที่ประทับเก้าเหลี่ยม และรับมอบของที่ระลึกจากชาวบ้านในพื้นที่ ก่อนเดินทางกลับกรุงเทพฯ

ที่มา : https://www.thaigov.go.th/news/contents/details/83033