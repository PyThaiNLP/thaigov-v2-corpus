รัฐบาลไทย-ข่าวทำเนียบรัฐบาล-นายกฯ สวมผ้าไหมพิมพ์ลายสุวรรณวัชร์สีเหลืองรวงผึ้ง เข้าร่วมประชุม ครม.สัญจร ครั้งที่ 3/2567 จ.เพชรบุรี กระทรวงทรัพยากรธรรมชาติฯ มอบต้นหัวใจเศรษฐีให้นายกฯ เนื่องในวันต้นไม้แห่งชาติ 


วันอังคารที่ 14 พฤษภาคม 2567
14/05/2567
พิมพ์
นายกฯ สวมผ้าไหมพิมพ์ลายสุวรรณวัชร์สีเหลืองรวงผึ้ง เข้าร่วมประชุม ครม.สัญจร ครั้งที่ 3/2567 จ.เพชรบุรี กระทรวงทรัพยากรธรรมชาติฯ มอบต้นหัวใจเศรษฐีให้นายกฯ เนื่องในวันต้นไม้แห่งชาติ
นายกฯ สวมผ้าไหมพิมพ์ลายสุวรรณวัชร์สีเหลืองรวงผึ้ง เข้าร่วมประชุม ครม.สัญจร ครั้งที่ 3/2567 จ.เพชรบุรี กระทรวงทรัพยากรธรรมชาติฯ มอบต้นหัวใจเศรษฐีให้นายกฯ เนื่องในวันต้นไม้แห่งชาติ
นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (14 พฤษภาคม 2567) เวลา 09.20 น. ณ บริเวณอาคารสุเมธตันติเวชกุล ชั้น 2 มหาวิทยาลัยราชภัฏเพชรบุรี ตำบลนาวุ้ง  อำเภอเมืองเพชรบุรี จังหวัดเพชรบุรี นายเศรษฐา ทวีสิน นายกรัฐมนตรี เยี่ยมชมนิทรรศการ ก่อนเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 3/2567 “ฐานเศรษฐกิจสีเขียว และการท่องเที่ยวเชิงนิเวศ” โดยนายกรัฐมนตรีและคณะรัฐมนตรี ได้สวมเสื้อผ้าไหมพิมพ์ลายสุวรรณวัชร์สีเหลืองรวงผึ้ง ผ้าอัตลักษณ์ประจำจังหวัดเพชรบุรี เข้าร่วมการประชุมคณะรัฐมนตรีในวันนี้
นายกรัฐมนตรีได้เยี่ยมชมนิทรรศการของดีจังหวัดเพชรบุรี ดังนี้ 1) นิทรรศการ “อาหารผสานศิลป์” Phetchaburi City of Gastronomy เพชรบุรีเมืองสร้างสรรค์ด้านอาหาร ประกอบด้วยอาหารสร้างสรรค์จากวัตถุดิบ 8 อำเภอ ที่นำเสนอเรื่องราวทางประวัติศาสตร์ ภูมิปัญญา วิถีชีวิต วัฒนธรรมและธรรมชาติ 2) อาหารท้องถิ่นเมืองเพชรบุรีขับเคลื่อนการเป็นเครือข่ายเมืองสร้างสรรค์ด้านอาหารของ UNESCO นำมรดกทุนทางธรรมชาติและวัฒนธรรมด้านอาหารผสานกับเทคโนโลยีสมัยใหม่ เพื่อพัฒนาต่อยอดอาหารถิ่นสู่ระดับสากล 3) งานปูนปั้น งานลายรดน้ำ งานลงรักปิดทองประดับกระจก งานจิตรกรรม งานช่างทอง งานแทงหยวก งานตอกกระดาษ งานจำหลักหนังใหญ่ งานแกะสลักไม้ งานปั้นหัวโขนหัวละคร งานปั้นหัวสัตว์ 4) การสาธิตงานสกุลช่างเมืองเพชรโดยครูช่าง การสาธิตงานเขียนลายรดน้ำ การสาธิตงานทำทอง การสาธิตงานปูนปั้น 5) นวัตกรรมพลังงานทดแทนเพื่อประชาชน จัดโดยกระทรวงพลังงาน อาทิ การผลิตน้ำมันจากขยะพลาสติก ยางพาราโดยใช้เทคโนโลยีไพโรไลชีส โซล่าเซลล์หมุนตามแสงอาทิตย์ ชุดแบตเตอรี่ลิเธียมจัดเก็บไฟฟ้าพลังงานแสงอาทิตย์ระดับครัวเรือน 6) นิทรรศการวันต้นไม้ประจำปีของชาติ 2567 จัดโดยกระทรวงทรัพยากรธรรมชาติและสิ่งแวดล้อม โดย พล.ต.อ.พัชรวาท วงษ์สุวรรณ รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม ได้มอบต้นหัวใจเศรษฐีให้กับนายกรัฐมนตรี
โฆษกประจำสำนักนายกรัฐมนตรี กล่าวว่า ระหว่างการเยี่ยมชมนิทรรศการ นายกรัฐมนตรีรับมอบหงส์ปูนปั้นช่อฟ้า และกล่องโมเดลต้นตาลคู่ จากอธิการบดีมหาวิทยาลัยราชภัฏเพชรบุรี จากนั้น นายกรัฐมนตรีได้ลองดื่มน้ำลามปาล์มโซดา หนึ่งในอาหารสร้างสรรค์จากวัตถุดิบ 8 อำเภอ โดยนายกรัฐมนตรีกล่าวว่า “อร่อยมาก ชื่นใจ” ถัดจากนั้น นายกรัฐมนตรีได้ร่วมสาธิตการทำลวดลายวัวลาน โดยการหยดน้ำลงในถ้วยลายเพื่อให้เกิดลายวัวลาน เสร็จแล้ว นายกรัฐมนตรีได้ถ่ายภาพร่วมกับคณะรัฐมนตรี ผู้ว่าราชการกลุ่มจังหวัดภาคกลางตอนล่าง 2 (ประจวบคีรีขันธ์ เพชรบุรี สมุทรสงคราม และสมุทรสาคร) และผู้แทนภาครัฐ ก่อนการประชุมคณะรัฐมนตรี

ที่มา : https://www.thaigov.go.th/news/contents/details/83014