รัฐบาลไทย-ข่าวทำเนียบรัฐบาล-จับกุมเรือหางยาว 2 ลำ ในเวลาไล่เลี่ยกัน ลักลอบขนยางพาราแผ่น จากเมียนมา เข้ามาไทย


วันอังคารที่ 14 พฤษภาคม 2567
จับกุมเรือหางยาว 2 ลำ ในเวลาไล่เลี่ยกัน ลักลอบขนยางพาราแผ่น จากเมียนมา เข้ามาไทย
เมื่อวันที่ 12 พ.ค.67 ทัพเรือภาคที่ 3 ได้ร่วมบูรณาการกับ ศรชล.ภาค 3 จัดเรือ ต.274 และชุดปฏิบัติการพิเศษ ลาดตระเวนเส้นทาง ลำน้ำกระบุรีถึงคลองละอุ่น จว.ระนอง เพื่อค้นหากลุ่มคนผู้ลักลอบขนยางพาราแผ่นเข้ามาในประเทศไทย ตามที่ได้รับแจ้งจากแหล่งข่าว
จนกระทั่ง เวลา 21.00 น. เรือ ต.274 ตรวจการณ์พบเรือหางยาว จำนวน 1 ลำบรรทุกสิ่งของแล่นมาจากเกาะมุด ประเทศเมียนมา มุ่งหน้าเข้าพื้นที่บริเวณคลองละอุ่น ต.บางแก้ว อ.ละอุ่น จ.ระนอง เจ้าหน้าที่จึงได้ติดตามและจับกุมได้บริเวณริมฝั่ง ขณะที่กลุ่มคนกำลังลำเลียงยางพาราจากเรือหางยาวมาไว้บนฝั่ง เพื่อเตรียมลำเลียงเข้าพื้นที่ตอนใน โดยในเรือหางยาว พบของกลางยางพาราแผ่น จำนวน 1,000 กิโลกรัม ซึ่งต่อมา นาย ปิยะพงษ์ อ่วมจันทร์ ได้มาแสดงตัวเป็นเจ้าของของกลางดังกล่าว
หลังจากนั้น เวลา 22.00 น. ในพื้นที่ใกล้เคียงกันห่างกันประมาณ 1 กิโลเมตร เจ้าหน้าที่อีกชุดหนึ่ง ได้ตรวจพบกลุ่มคนกำลังลำเลียงสิ่งของขึ้นเรือหางยาว จึงได้เข้าแสดงตน และตรวจค้นภายในเรือหางยาง พบเป็นยางพาราแผ่น จำนวน 1,000 กิโลกรัม แต่ไม่สามารถจับกลุ่มคนดังกล่าวได้ เนื่องจากได้หลบหนีไปในความมืด
ทั้งนี้ เจ้าหน้าที่ได้ส่งตัวผู้ต้องหา นาย ปิยะพงษ์ อ่วมจันทร์ และของกลาง เรือหางยาว จำนวน 2 ลำ และยางพาราแผ่น 2,000 กิโลกรัม ให้กับ สภ.บางแก้ว เพื่อดำเนินการตามกฎหมายต่อไป
ที่มา กองทัพเรือ

ที่มา : https://www.thaigov.go.th/news/contents/details/83021