รัฐบาลไทย-ข่าวทำเนียบรัฐบาล-"พัชรวาท" ประชุมหน่วยงาน ทส. พื้นที่ภาคกลางตอนล่าง 2 กำชับเร่งแก้ปัญหาลิง-แคดเมียม-กัดเซาะชายฝั่ง-ภัยแล้ง ให้ประชาชน ก่อนร่วมประชุม ครม. นอกสถานที่ จ.เพชรบุรี


วันอังคารที่ 14 พฤษภาคม 2567
"พัชรวาท" ประชุมหน่วยงาน ทส. พื้นที่ภาคกลางตอนล่าง 2 กำชับเร่งแก้ปัญหาลิง-แคดเมียม-กัดเซาะชายฝั่ง-ภัยแล้ง ให้ประชาชน ก่อนร่วมประชุม ครม. นอกสถานที่ จ.เพชรบุรี
"พัชรวาท" ประชุมหน่วยงาน ทส. พื้นที่ภาคกลางตอนล่าง 2 กำชับเร่งแก้ปัญหาลิง-แคดเมียม-กัดเซาะชายฝั่ง-ภัยแล้ง ให้ประชาชน ก่อนร่วมประชุม ครม. นอกสถานที่ จ.เพชรบุรี
"พัชรวาท" ประชุมหน่วยงาน ทส. พื้นที่ภาคกลางตอนล่าง 2 กำชับเร่งแก้ปัญหาลิง-แคดเมียม-กัดเซาะชายฝั่ง-ภัยแล้ง ให้ประชาชน ก่อนร่วมประชุม ครม. นอกสถานที่ จ.เพชรบุรี
วันที่ 13 พฤษภาคม 2567 เวลา 14.30 น. พล.ต.อ. พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมติดตามการดำเนินงานของหน่วยงานในพื้นที่กลุ่มจังหวัดภาคกลางตอนล่าง 2 ประกอบด้วย จังหวัดประจวบคีรีขันธ์ เพชรบุรี สมุทรสงคราม และสมุทรสาคร โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมด้วยผู้บริหารหน่วยงานในสังกัดกระทรวงฯ และหัวหน้าส่วนราชการในพื้นที่ เข้าร่วมประชุม ณ ห้องประชุม วนอุทยานชะอำ จังหวัดเพชรบุรี เพื่อติดตามการดำเนินงานแก้ไขปัญหาสำคัญด้านทรัพยากรธรรมชาติและสิ่งแวดล้อมในพื้นที่ให้กับประชาชน พร้อมทั้งมอบนโยบายการดำเนินงานที่สำคัญในพื้นที่ 4 จังหวัด ภาคกลางตอนล่าง 2 ก่อนเข้าร่วมการประชุมคณะรัฐมนตรีอย่างเป็นทางการนอกสถานที่ ครั้งที่ 3/2567 ณ จังหวัดเพชรบุรี
โดยภายหลังรับฟังการรายงานข้อมูลในพื้นที่ 4 จังหวัด พล.ต.อ.พัชรวาท ได้มอบนโยบายและแนวทางการดำเนินงานแก่หน่วยงานในสังกัดกระทรวงฯ โดยโครงการที่ผ่านความเห็นชอบจากการประชุมบูรณาการการพัฒนากลุ่มจังหวัดภาคกลางตอนล่าง 2 จำนวน 10 โครงการ ให้หน่วยงานเจ้าของโครงการ คือ กรมอุทยานแห่งชาติ สัตว์ป่า และพันธุ์พืช กรมทรัพยากรทางทะเลและชายฝั่ง และสำนักงานทรัพยากรธรรมชาติและสิ่งแวดล้อมจังหวัดประจวบคีรีขันธ์ เร่งรัดดำเนินการตามขั้นตอน สำหรับข้อเสนอให้มีการปักหมุดแสดงเขตพื้นที่แนวชายฝั่งทะเล และแนวเขตป่าชายเลน ตามมติคณะรัฐมนตรี ให้กรมทรัพยากรทางทะเลและชายฝั่ง ดำเนินการร่วมกับหน่วยงานที่เกี่ยวข้องให้ชัดเจน เพื่อให้เกิดประโยชน์ต่อการพัฒนาพื้นที่ต่อไป พร้อมทั้งได้เร่งรัดโครงการสำคัญ ได้แก่ โครงการก่อสร้างระบบกระจายน้ำด้วยพลังงานแสงอาทิตย์ในพื้นที่จังหวัดประจวบคีรีขันธ์ จำนวน 2 โครงการ จังหวัดเพชรบุรี จำนวน 3 โครงการ และโครงการพัฒนาสิ่งอำนวยความสะดวก พื้นที่โครงการพัฒนาพื้นที่เตรียมการป่านันทนาการป่าสนเหมืองแร่ จังหวัดประจวบคีรีขันธ์ พื้นที่โครงการพัฒนาพื้นที่ป่าเพื่อการเรียนรู้ และนันทนาการป่าที่จัดสรรเขาเต่า ตำบลปากน้ำปราณและตำบลวังก์พง อำเภอปราณบุรี จังหวัดประจวบคีรีขันธ์ พื้นที่ป่านั่นทนาการเขาแด่น จังหวัดเพชรบุรี พื้นที่โครงการพัฒนาพื้นที่เตรียมการป่านันทนาการเขากระทิง จังหวัดเพชรบุรี
นอกจากนี้ ยังได้เร่งรัดการแก้ไขปัญหาการลักลอบขนกากแร่แคดเมียมในพื้นที่จังหวัดสมุทรสาคร โดยให้ติดตามเฝ้าระวังสถานการณ์สิ่งแวดล้อมบริเวณดังกล่าวอย่างต่อเนื่องจนกว่าจะเข้าสู่ภาวะปกติ เพื่อสร้างความมั่นใจให้กับพี่น้องประชาชนในพื้นที่ และประสานงานร่วมกับจังหวัดในการแก้ไขปัญหา รวมทั้งให้กรมควบคุมมลพิษติดตามและประมวลผลข้อมูลจากการสำรวจโรงงานที่มีความเสี่ยง โดยเฉพาะโรงงานประเภทที่มีของเสียอันตรายหรือวัตถุอันตราย ที่ตั้งอยู่ในเขตพื้นที่ชุมชน โรงงานที่ถูกร้องเรียนปัญหาด้านมลพิษซ้ำซากและไม่ได้รับการแก้ไข จากคณะอนุกรรมการระดับจังหวัดฯ เพื่อเสนอต่อคณะกรรมการสิ่งแวดล้อมแห่งชาติในเดือนมิถุนายน นี้ พร้อมทั้งให้ทุกหน่วยงานให้ความสำคัญกับปัญหาที่เกิดขึ้นอยู่ในขณะนี้ ซึ่งมีผลกระทบต่อสิ่งแวดล้อมและความเป็นอยู่ของพี่น้องประชาชนทั้งทางตรงและทางอ้อม ในส่วนของการแก้ไขปัญหาสัตว์ป่า ให้กรมอุทยานแห่งชาติ สัตว์ป่า และพันธุ์พืช เร่งรัดดำเนินการแก้ไขปัญหาลิง และช้างป่าที่สร้างความเดือดร้อนให้กับประชาชน โดยดำเนินการร่วมกับองค์กรปกครองส่วนท้องถิ่นและจังหวัด โดยให้จัดชุดเฝ้าระวังและเคลื่อนที่เร็วไปยังจุดที่เกิดเหตุ หรือตามที่ชาวบ้านร้องขอ และเมื่อเกิดปัญหาให้เจ้าหน้าที่ระดับหัวหน้าหน่วยลงพื้นที่ เพื่อสร้างความเข้าใจและสร้างความเชื่อมั่นให้กับประชาชน การแก้ไขปัญหาการกัดเซาะชายฝั่ง ให้กรมทรัพยากรทางทะเลและชายฝั่ง จัดทำแผนการแก้ไขปัญหาการกัดเซาะชายฝั่งอย่างเป็นระบบ โดยให้กรมทรัพยากรธรณีเข้าร่วมดำเนินการ กำหนดมาตรการและรูปแบบให้สอดคล้องกับสภาพชายฝั่งทะเล และการกัดเซาะชายฝั่งที่เกิดขึ้นในแต่ละพื้นที่ โดยไม่ส่งผลกระทบต่อระบบนิเวศและสภาพแวดล้อม เพื่อให้การแก้ไขปัญหาเป็นไปในระยะยาวและยั่งยืน สำหรับการแก้ไขปัญหาภัยแล้งหลายพื้นที่ของประเทศในขณะนี้ ส่งผลกระทบต่อประชาชน โดยเฉพาะอย่างยิ่งต่อเกษตรกร จึงให้กรมทรัพยากรน้ำและกรมทรัพยากรน้ำบาดาล สำรวจพื้นที่ขาดแคลนน้ำและเร่งจัดหาน้ำ ทั้งน้ำเพื่อการอุปโภค และน้ำเพื่อการเกษตรให้เพียงพอกับความต้องการ เพื่อเป็นการแก้ไขปัญหาเฉพาะหน้าให้กับพี่น้องประชาชน เพื่อไม่ให้พืชผลทางการเกษตรเกิดความเสียหาย และในระยะยาวให้จัดทำแผนการจัดหาแหล่งน้ำให้เพียงพอและครอบคลุมพื้นที่ ที่เกิดภัยแล้งต่อไป และการแก้ไขปัญหาธรณีพิบัติภัย ให้กรมทรัพยากรธรณี ประชาสัมพันธ์แจ้งเตือนชุมชนในพื้นที่เสี่ยงด้านพิบัติภัย ดินโคลนถล่ม สร้างการรับรู้ให้กับประชาชนในการสังเกตปริมาณและระยะเวลาการตกของฝน สีของน้ำไหลบ่า และมวลดินก่อนที่จะเกิดพิบัติภัย และให้ประสานหน่วยงานที่เกี่ยวข้องในพื้นที่เพื่อแจ้งเตือนภัยและช่วยเหลือประชาชนในการอพยพไปยังพื้นที่ปลอดภัย

ที่มา : https://www.thaigov.go.th/news/contents/details/83007