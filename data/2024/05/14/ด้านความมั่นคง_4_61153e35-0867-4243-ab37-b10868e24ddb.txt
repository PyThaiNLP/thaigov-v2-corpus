รัฐบาลไทย-ข่าวทำเนียบรัฐบาล-ฝ่ายปกครองภูเก็ต เดินหน้าปราบน้ำกระท่อมลงพื้นที่จับกุมร้านลักลอบขายกลางเมือง ผู้ว่าฯ เน้นย้ำ น้ำกระท่อมเป็นสิ่งผิดกฎหมายและทำลายสุขภาพ เร่งสร้างความเข้าใจที่ถูกต้องให้เด็กและเยาวชน


วันจันทร์ที่ 13 พฤษภาคม 2567
13/05/2567
พิมพ์
ฝ่ายปกครองภูเก็ต เดินหน้าปราบน้ำกระท่อมลงพื้นที่จับกุมร้านลักลอบขายกลางเมือง ผู้ว่าฯ เน้นย้ำ น้ำกระท่อมเป็นสิ่งผิดกฎหมายและทำลายสุขภาพ เร่งสร้างความเข้าใจที่ถูกต้องให้เด็กและเยาวชน
ฝ่ายปกครองภูเก็ต เดินหน้าปราบน้ำกระท่อมลงพื้นที่จับกุมร้านลักลอบขายกลางเมือง ผู้ว่าฯ เน้นย้ำ น้ำกระท่อมเป็นสิ่งผิดกฎหมายและทำลายสุขภาพ เร่งสร้างความเข้าใจที่ถูกต้องให้กับเด็กและเยาวชน หากพบเบาะแส แจ้งสายด่วนศูนย์ดำรงธรรม 1567 ทันที
เมื่อวันที่ 12 พ.ค. 67 นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า จังหวัดภูเก็ต ได้รับการร้องเรียนจากประชาชนว่ามีร้านค้าของชำ (ซอยสามกอง) ตำบลรัษฎา อำเภอเมืองภูเก็ต จังหวัดภูเก็ต ลักลอบจำหน่ายน้ำต้มพืชกระท่อมให้เเก่เยาวชนและประชาชนในพื้นที่ใกล้เคียง ตนจึงได้สั่งการให้นายอัครา สุวัตถิกุล ป้องกันจังหวัดภูเก็ต นายธงไชย รัตนเดช ผู้ช่วยป้องกันจังหวัดภูเก็ต นายจิระเดช บุรารักษ์ นายศิริพล เกษม ปลัดอำเภอเมืองภูเก็ต พร้อมด้วยสมาชิกกองอาสารักษาดินแดน ร้อย.บก.บร.อส.จ.ภูเก็ต/ร้อย.อส.อ.เมืองภูเก็ตที่ 1 ร่วมลงสืบสวนข้อเท็จจริงในบริเวณพื้นที่ดังกล่าว
"การเข้าตรวจสอบครั้งนี้ พบว่ามีการลักลอบจำหน่ายน้ำกระท่อมจริง และสามารถจับกุมผู้ต้องหาชายชาวไทยวัย 51 ปี พร้อมด้วยของกลาง 1. สำเนาธนบัตรรัฐบาลไทย 200 บาท 2 ฉบับ ที่ใช้ในการล่อซื้อ 2. น้ำต้มพืชกระท่อมที่ได้จากการล่อซื้อ จำนวน 2 ขวด 3. น้ำต้มพืชกระท่อม จำนวน 27 ขวด รวมของกลางน้ำต้มกระท่อม บรรจุขวด ทั้งสิ้น จำนวน 29 ขวด 38,000 มิลลิลิตร" นายโสภณฯ กล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวเพิ่มเติมว่า หลังจากจับกุมผู้ต้องหา เจ้าหน้าที่ได้แจ้งข้อกล่าวหา 1. ผลิตและจำหน่ายอาหาร (น้ำกระท่อม) ที่ห้ามผลิต นำเข้าหรือจำหน่ายโดยประกาศกระทรวงสาธารสุข โดยฝ่าฝืนต่อกฎหมาย อันเป็นการฝ่าฝืนประกาศกระทรวงสาธารณสุข (ฉบับที่ 430) พ.ศ.2564 ออกตามพระราชบัญญัติอาหาร พ.ศ.2522 เรื่องกำหนดอาหารที่ห้ามผลิต นำเข้า หรือจำหน่ายตามบัญชีแนบท้ายประกาศ ลำดับที่ 52 (กระท่อม) อันเป็นความผิดตามมาตรา 6(8) ประกอบมาตรา 50 ของพระราชบัญญัติอาหาร พ.ศ. 2522 2. ขายผลิตภัณฑ์สมุนไพร (ที่ผลิตจากพืชกระท่อม) โดยไม่ได้ขึ้นทะเบียนตำรับหรือไม่ได้จดเเจ้งผลิตภัณฑ์สมุนไพร ตาม พ.ร.บ.ผลิตภัณฑ์สมุนไพร พ.ศ.2562 มาตรา 58(4)และมาตรา 106 หลังจากนั้น เจ้าหน้าที่ได้นำตัวผู้ถูกจับกุมตัวพร้อมของกลางลงทำบันทึกจับกุม ณ ที่ทำการปกครองจังหวัดภูเก็ต (กลุ่มงานความมั่นคง) โดยไม่มีหมายจับ เมื่อดำเนินเสร็จสิ้นตามกระบวนการแล้ว ได้นำผู้ต้องหาและของกลางส่งพนักงานสอบสวน สภ.เมืองภูเก็ต เพื่อดำเนินคดีตามกฏหมายต่อไป
“การขายน้ำกระท่อมเป็นสิ่งผิดกฎหมาย และน้ำกระท่อมมีผลเสียต่อสุขภาพ โดยเฉพาะยิ่งเมื่อผสมกับยาแก้ไอ จะยิ่งส่งผลต่อผู้ดื่ม ซึ่งที่ผ่านมาตนได้ให้ทุกภาคส่วน ร่วมกันชี้แจงต่อพี่น้องประชาชน รวมถึงเด็กและเยาวชนได้เข้าใจในข้อเท็จจริงดังกล่าว อย่าได้หลงไปกับการโฆษณาชวนเชื่อของผู้ที่นำน้ำกระท่อมมาต้มขายว่ามีสรรพคุณที่ดีต่าง ๆ นานา และไม่เป็นผลเสียต่อร่างกาย โดยจังหวัดภูเก็ตมุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล มุ่งขจัดยาเสพติดให้หมดไป โดยเฉพาะการพุ่งเป้า Re X-Ray พื้นที่เป้าหมาย เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวน ซึ่งจังหวัดภูเก็ตได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง” นายโสภณฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82988