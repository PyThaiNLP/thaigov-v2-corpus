รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ตรวจเยี่ยมเรือนจำกลางสมุทรสงคราม มุ่งยกสถานะเป็นมหาวิทยาลัยชีวิต พัฒนาศักยภาพให้โอกาสผู้ก้าวพลาด 


วันจันทร์ที่ 13 พฤษภาคม 2567
13/05/2567
พิมพ์
รมว.ยุติธรรม ลงพื้นที่ตรวจเยี่ยมเรือนจำกลางสมุทรสงคราม มุ่งยกสถานะเป็นมหาวิทยาลัยชีวิต พัฒนาศักยภาพให้โอกาสผู้ก้าวพลาด
รมว.ยุติธรรม ลงพื้นที่ตรวจเยี่ยมเรือนจำกลางสมุทรสงคราม มุ่งยกสถานะเป็นมหาวิทยาลัยชีวิต พัฒนาศักยภาพให้โอกาสผู้ก้าวพลาด
ในวันจันทร์ที่ ๑๓ พฤษภาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม เดินทางมาตรวจเยี่ยมเรือนจำกลางสมุทรสงคราม โดยมี นายสหการณ์ เพ็ชรนรินทร์ อธิบดีกรมราชทัณฑ์ และนางจิตรา ประเสริฐโสภา ผู้บัญชาการเรือนจำกลางสมุทรสงคราม และหัวหน้าส่วนราชการที่เกี่ยวข้อง ผู้บริหารองค์กรปกครองส่วนท้องถิ่นในพื้นที่ ร่วมให้การต้อนรับ
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวระหว่างการให้โอวาทผู้ต้องราชทัณฑ์ ตอนหนึ่งว่า “กรมราชทัณฑ์ที่มีผู้ต้องขังกว่า ๒.๘ แสนคน ล้วนเป็นหนุ่มสาวเป็นพลังของประเทศถือเป็นแรงงานที่มีพลัง มีศักดิ์ศรีความมนุษย์ที่ต้องได้รับการพัฒนา ทั้งนี้ การพัฒนางานราชทัณฑ์จะทำให้เรือนจำยกสถานะเป็นมหาวิทยาลัยชีวิตของผู้ก้าวพลาดที่เข้าไปอยู่ในเรือนจำ เปลี่ยนสถานที่หลังกำแพงให้เป็นดินแดนของโอกาสของความเท่าเทียม และโอกาสของการมีเวลาของการสำรวจตัวเองเพื่อพัฒนาศักยภาพต่อไป”
โดยเรือนจำกลางสมุทรสงคราม มีการดำเนินการคัดเลือกผู้ต้องขังเข้าฝึกอบรมด้านอาชีพเพื่อให้มีความรู้และทักษะฝีมือที่สอดคล้องกับสภาพเศรษฐกิจและสังคม เป็นแนวทางพัฒนาศักยภาพคนให้มีทักษะความรู้ความสามารถในการดำรงชีวิตอย่างมีคุณค่า สร้างโอกาสในการพัฒนาศักยภาพของผู้ต้องขัง ให้ผู้ต้องขังสามารถนำความรู้ที่ได้รับจากการฝึกอบรมไปประกอบอาชีพเลี้ยงตนเองและครอบครัวภายหลังพ้นโทษ โดยลดโอกาสการหวนกลับมากระทำความผิดซ้ำอีก
โดยรัฐมนตรีว่าการกระทรวงยุติธรรม และคณะได้เดินตรวจเยี่ยมโรงนอน ห้องน้ำภายในโรงนอน ห้องสมุด และส่วนงานสูทกรรม เรือนจำกลางสมุทรสงคราม ทำหน้าที่ รับผิดชอบด้านโภชนาการ จัดทำอาหารคาวหวานให้กับผู้ต้องขังภายในเรือนจำรับประทาน วันละ ๓ มื้อ และมีคุณค่าทางอาหารครบถ้วน สะอาดถูกหลักอนามัย รายการอาหารจะสับเปลี่ยนกันในแต่ละวัน โดยคำนึงถือคุณค่าทางอาหารที่ผู้ต้องขังจะได้รับ และความสะอาดถูกหลักอนามัยเป็นหลัก
นอกจากนี้ ยังได้ชมการดำเนินงานของโรงเลี้ยงเป็ดไข่ ซึ่งเป็นสถานที่ฝึกวิชาชีพการเลี้ยงเป็ดไข่ รวมทั้งยุ้งเกลือ และบ่อเลี้ยงปลากระพง โดย รัฐมนตรีว่าการกระทรวงยุติธรรม ได้ให้อาหารปลากระพงด้วยตนเองด้วย พร้อมกับปลูกต้นไม้ และเดินสำรวจพื้นที่ชายเลนที่เป็นแหล่งปลูกต้นไม้ป่าชายเลน และอนุบาลสัตว์น้ำตามธรรมชาติ ที่พื้นที่บริเวณรอบเรือนจำกลางสมุทรสงครามด้วย ก่อนนำคณะผู้บริหารระดับสูงกระทรวงยุติธรรม แวะชิมเครื่องดื่มจากร้านหับเผย แม่กลองด้วย

ที่มา : https://www.thaigov.go.th/news/contents/details/82983