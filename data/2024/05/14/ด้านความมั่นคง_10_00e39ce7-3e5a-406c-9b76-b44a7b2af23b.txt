รัฐบาลไทย-ข่าวทำเนียบรัฐบาล-รมว.กห. ลงพื้นที่ตรวจเยี่ยมหน่วย พัน.มทบ.๑๕  โครงการชั่งหัวมันตามพระราชดําริ อ.เมือง จ.เพชรบุรี และ บก.ฉก.จงอางศึก (ร.๑๙) จุดตรวจช่องสิงขร ต.เกาะหลัก อ.เมือง จ.ประจวบคีรีขันธ์


วันอังคารที่ 14 พฤษภาคม 2567
รมว.กห. ลงพื้นที่ตรวจเยี่ยมหน่วย พัน.มทบ.๑๕  โครงการชั่งหัวมันตามพระราชดําริ อ.เมือง จ.เพชรบุรี และ บก.ฉก.จงอางศึก (ร.๑๙) จุดตรวจช่องสิงขร ต.เกาะหลัก อ.เมือง จ.ประจวบคีรีขันธ์
ก่อนการประชุม ครม. อย่างเป็นทางการนอกสถานที่ ครั้งที่ ๓/ ๒๕๖๗ วันนี้ (๑๓ พฤษภาคม ๒๕๖๗) เมื่อเวลา ๐๙.๐๐ น. นายสุทิน คลังแสง รัฐมนตรีว่าการกระทรวงกลาโหม พร้อมคณะ ได้เดินทางไปราชการเพื่อตรวจเยี่ยมการฝึกทหารใหม่ ผลัดที่ ๑/๖๗ ณ พัน.มทบ.๑๕
(ค่ายเพชรบุรีราชสิรินธร) โดยรับชมการสาธิตการช่วยกู้ชีพขั้นพื้นฐาน (Cardiopulmonaryresuscitaiton: CPR) การใช้เครื่องกระตุกหัวใจ (Automated External Defibrillator: AED) การสาธิตการป้องกันระวังโรคลมร้อน (Heatstroke) ของ รพ.ค่ายรามราชนิเวศน์ และการสาธิตการฝึกโดยทหารใหม่ ซึ่ง รมว.กห. ได้เยี่ยมและมอบสิ่งของบำรุงขวัญให้กับกําลังพล พร้อมกับมีการต่อสัญญาณภาพกับทางครอบครัวทหารใหม่เพื่อร่วมพูดคุยอีกด้วย ในการนี้ รมว.กห. ได้กล่าวให้โอวาทกับกำลังพล และเน้นย้ำถึง “ให้ผู้ฝึก ผู้ช่วยผู้ฝึก และครูนายสิบ ดูแลน้องทหารใหม่เสมือนคนในครอบครัว เพราะเขาคือ น้องเล็กของกองทัพบก”
เมื่อเวลา ๑๐.๕๐ น. รมว.กห.และคณะ ได้เข้าเยี่ยมชมโครงการชั่งหัวมันตามพระราชดําริ พร้อมกับพบปะกำลังพลของหน่วย มทบ.๑๕ ที่เข้ามาหมุนเวียนในการปฏิบัติหน้าที่รักษาความปลอดภัย และอำนวยความสะดวกให้กับประชาชน รวมถึงการนำโครงการ ไข่ไก่อารมณ์ดี (ไข่ไก่ออร์แกนิค) มาขยายผลดำเนินการอื่นๆ ต่อไป
จากนั้นเมื่อเวลา ๑๓.๔๐ น. รมว.กห. และคณะ เดินทางไป จ.ประจวบคีรีขันธ์ เพื่อรับฟังบรรยายสรุปสถานการณ์ชายแดน ณ บก.ฉก.จงอางศึก (ร.๑๙) และเยี่ยมจุดตรวจช่องสิงขร โดยสมทบร่วมกับ นายมาริษ เสงี่ยมพงษ์ รมว.กระทรวงต่างประเทศ ในการมอบของสิ่งของบำรุงขวัญพร้อมให้กำลังใจแก่กำลังพลที่ปฏิบัติหน้าที่ในพื้นที่ดังกล่าว
ในโอกาสนี้ นายสุทิน คลังแสง รมว.กห. ได้มีข้อสั่งการ ดังนี้
๑) เน้นย้ำเรื่องการฝึกทหารใหม่ ให้ดูแลช่วยเหลือ สร้างขวัญกำลังใจ รวมทั้งคุณวุฒิทางด้านการศึกษาให้มีการศึกษาที่เพิ่มขึ้น พัฒนาทักษะวิชาชีพเพื่อเพิ่มโอกาสในการสร้างอนาคตที่ดี สร้างเยาวชนที่เข้มแข็ง มีสุขภาพร่างกายแข็งแรง หันหลังให้กับยาเสพติด โดยมีการเข้าไปดูแลความเป็นอยู่ทั้งในห้วงเวลาที่อยู่ที่หน่วย รวมถึงเมื่อทหารลากลับพักบ้านซึ่งมีโอกาสมากที่ทหารจะกลับไปยุ่งเกี่ยวกับยาเสพติด และกลับมาสร้างปัญหาให้กับหน่วยได้อีกด้วย ทั้งนี้ การฝึกในปัจจุบันให้ดำเนินการให้เป็นไปตามระเบียบต่าง ๆ ที่กำหนดอย่างเคร่งครัด สิทธิต่าง ๆ ให้ได้รับอย่างครบถ้วน รวมทั้งแนะนำส่งเสริมให้มีการสมัครใจเข้าเป็นพลทหารกองประจำการต่อไป
๒ ) ขอให้กองทัพน้อมนำโครงการช่างหัวมันตามพระราชดำริ ไปปรับใช้เพื่อเป็นประโยชน์ในการเสริมสร้างความมั่นคง และยกระดับคุณภาพชีวิตด้วยศาสตร์พระราชา
๓) ขอให้หน่วยเฉพาะกิจจงอางศึก ใช้กลไกลด้านความร่วมมือกับประเทศเพื่อนบ้านที่มีอยู่แล้วในการสร้างความสัมพันธ์อันดี รวมทั้งดำเนินการลาดตระเวนร่วมตามแนวชายแดน บูรณาการกับหน่วยในพื้นที่ร่วมกันเพื่อสกัดกั้นการนำเข้ายาเสพติด ของหนีภาษี และการลักลอบนำเข้ายางพาราทุกกรณี

ที่มา : https://www.thaigov.go.th/news/contents/details/83001