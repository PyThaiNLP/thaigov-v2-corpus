รัฐบาลไทย-ข่าวทำเนียบรัฐบาล-“เกณิกา”เผย รัฐบาล เดินหน้าโครงการส่งเสริมการเปลี่ยนเมล็ดพันธุ์ข้าว ปี 67 ผลักดันการส่งออกข้าวไทยเทียบกับประเทศผู้ส่งออก


วันพุธที่ 8 พฤษภาคม 2567
08/05/2567
พิมพ์
“เกณิกา”เผย รัฐบาล เดินหน้าโครงการส่งเสริมการเปลี่ยนเมล็ดพันธุ์ข้าว ปี 67 ผลักดันการส่งออกข้าวไทยเทียบกับประเทศผู้ส่งออก
“เกณิกา”เผย รัฐบาล เดินหน้าโครงการส่งเสริมการเปลี่ยนเมล็ดพันธุ์ข้าว ปี 67 ผลักดันการส่งออกข้าวไทยเทียบกับประเทศผู้ส่งออก
วันนี้ (8 พ.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า จากนโยบายของรัฐบาลโดยนายเศรษฐา ทวีสิน นายกรัฐมนตรี ที่ให้ความสำคัญกับคุณภาพชีวิตที่ต้องดีขึ้นของเกษตรกร ซึ่ง กระทรวงเกษตรและสหกรณ์นำโดยร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ในส่วนของกรมการข้าวจึงได้ดำเนินการโครงการส่งเสริมการเปลี่ยนเมล็ดพันธุ์ข้าว ปี 2567 โดยมีวัตถุประสงค์เพื่อส่งเสริมใช้ชาวนาเปลี่ยนเมล็ดพันธุ์ข้าวคุณภาพดีสำหรับใช้เพาะปลูก และเป็นการผลักดันการส่งออกข้าวไทยเทียบกับประเทศผู้ส่งออก
“กรมการข้าวมีแผนการดำเนินงานโครงการนี้ต่อเนื่องเพื่อให้เกษตรกรจะได้รับประโยชน์สูงสุดจากโครงการนี้ เนื่องจากว่า ข้าวถือเป็นพืชสินค้าหลักของคนไทย และมีหลายภาคส่วนที่เกี่ยวข้อง อาทิ เกษตรกร กลุ่มโรงสี กลุ่มผู้ค้าข้าว ผู้ส่งออกรายใหญ่ โดยในเรื่องของการพัฒนาการปลูกข้าวเพื่อให้ผลผลิตต่อไร่สูงขึ้น”น.ส.เกณิกา กล่าว
น.ส.เกณิกา กล่าวต่อว่า หลักเกณฑ์และคุณสมบัติของเกษตรกรที่เข้าร่วมโครงการ จะต้องเป็นครัวเรือนเกษตรกรที่ขึ้นทะเบียนการปลูกข้าวกับกรมส่งเสริมการเกษตร ฤดูนาปี 2566/67 และไม่ได้รับความช่วยเหลือเมล็ดพันธุ์ข้าวจากหน่วยงานของกรมการข้าวในปี 2566 - 2567 โดยเกษตรกรสามารถรวมกลุ่มกันสมัครผ่านผู้นำชุมชน อาสาสมัครเกษตรกรหมู่บ้าน (อกม.) สำนักงานเกษตรอำเภอ เกษตรกรปราดเปรื่อง (Smart Farmer) ประธานศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) ประธานศูนย์ข้าวชุมชน ชาวนาอาสา หรือเกษตรกรสามารถสมัครเข้าร่วมโครงการโดยตรงกับศูนย์เมล็ดพันธุ์ข้าวในพื้นที่ โดยเกษตรกรแต่ละรายจะได้รับการช่วยเหลือตามพื้นที่ปลูกจริงที่ขึ้นทะเบียนเกษตรกร ครัวเรือนละไม่เกิน 30 ไร่ อัตราไร่ละไม่เกิน 15 กิโลกรัม รายละไม่เกิน 450 กิโลกรัม
ทั้งนี้ โครงการดังกล่าวจะเปิดรับสมัครแต่วันนี้ ถึง 30 พฤษภาคม 2567(หรือจนกว่าเมล็ดพันธุ์ข้าวจะหมด)
โดยสามารถเข้าไปกรอกใบสมัครได้ตามลิงก์นี้ https://me-qr.com/mobile/pdf/21984236 และให้เตรียมใบสมัคร (คปม.01) โครงการส่งเสริมการเปลี่ยนเมล็ดพันธุ์ข้าว ปี 2567 เป็นเอกสารประกอบในการสมัครร่วมโครงการ อย่างไรก็ตามสามารถสอบถามรายละเอียดเพิ่มเติมได้ที่ : กองเมล็ดพันธุ์ข้าว
https://www.facebook.com/share/p/ebK4UpVfyDsPHtXE/?mibextid=WC7FNe

ที่มา : https://www.thaigov.go.th/news/contents/details/82727