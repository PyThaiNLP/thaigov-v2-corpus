รัฐบาลไทย-ข่าวทำเนียบรัฐบาล-จังหวัดพัทลุง จัดประกวดสุดยอดผ้าจังหวัดพัทลุง สืบสานงานหัตถศิลป์ หัตถกรรมผ้าเมืองลุง มุ่งขับเคลื่อนพัฒนาและยกระดับคุณภาพชีวิตของพี่น้องประชาชนอย่างยั่งยืน


วันพุธที่ 8 พฤษภาคม 2567
08/05/2567
พิมพ์
จังหวัดพัทลุง จัดประกวดสุดยอดผ้าจังหวัดพัทลุง สืบสานงานหัตถศิลป์ หัตถกรรมผ้าเมืองลุง มุ่งขับเคลื่อนพัฒนาและยกระดับคุณภาพชีวิตของพี่น้องประชาชนอย่างยั่งยืน
จังหวัดพัทลุง จัดประกวดสุดยอดผ้าจังหวัดพัทลุง สืบสานงานหัตถศิลป์ หัตถกรรมผ้าเมืองลุง มุ่งขับเคลื่อนพัฒนาและยกระดับคุณภาพชีวิตของพี่น้องประชาชนอย่างยั่งยืน
วันนี้ (8 พ.ค. 67) นางนิศากร วิศิษฏ์สรอรรถ ผู้ว่าราชการจังหวัดพัทลุง/ประธานชมรมแม่บ้านมหาดไทยจังหวัดพัทลุง เปิดเผยว่า จังหวัดพัทลุง ได้จัดประกวดสุดยอดผ้าจังหวัดพัทลุง ประจำปี 2567 โดยตนพร้อมด้วยคณะกรรมการการประกวดสุดยอดผ้าจังหวัดพัทลุง ได้ร่วมกันเฟ้นหาสุดยอดผ้าของจังหวัดพัทลุง ซึ่งมีผู้ผลิต ผู้ประกอบการ OTOP ประเภทผ้า และผู้ที่สนใจส่งผ้าเข้าประกวด จำนวน 14 ราย มีผ้าส่งเข้าประกวด จำนวน 34 ผืน ณ ห้องเพชรสุกานต์ โรงแรมชัยคณาธานี อำเภอเมืองพัทลุง
นางนิศากร วิศิษฏ์สรอรรถ ผู้ว่าราชการจังหวัดพัทลุง/ประธานชมรมแม่บ้านมหาดไทยจังหวัดพัทลุง กล่าวว่า การจัดประกวดผ้าฯ มีวัตถุประสงค์เพื่อส่งเสริมพัฒนาภูมิปัญญาผ้าไทย สืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และขับเคลื่อนโครงการ “ผ้าไทยใส่ให้สนุก” ตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา รวมทั้งเป็นการผลักดันมาตรการส่งเสริมและสนับสนุนการใช้และสวมใส่ผ้าไทย ตลอดจนเพื่อค้นหาสุดยอดผ้าจังหวัดให้ได้ผืนผ้าที่เป็นที่สุดของจังหวัดพัทลุง ซึ่งผืนที่ได้รับรางวัลชนะเลิศของจังหวัด จะนำขึ้นทูลเกล้า ฯ ถวายสมเด็จพระนางเจ้า ฯ พระบรมราชินี เนื่องในวันเฉลิมพระชนมพรรษา 3 มิถุนายน 2567
นางนิศากร วิศิษฏ์สรอรรถ ผู้ว่าราชการจังหวัดพัทลุง/ประธานชมรมแม่บ้านมหาดไทยจังหวัดพัทลุง กล่าวต่อว่า ในการจัดการประกวดสุดยอดผ้าจังหวัดพัทลุง ประจำปี 2567 ในครั้งนี้ ถือเป็นงานหัตถศิลป์ หัตถกรรม ที่แสดงออกถึงความเป็นอัตลักษณ์ของจังหวัด เป็นสิ่งล้ำค่าของจังหวัดพัทลุง ผ่านสิ่งที่จับต้องไม่ได้ คือ ภูมิปัญญา และสิ่งที่จับต้องได้ คือ ชิ้นงานที่เกิดจากช่างทอช่างฝีมือที่เราสามารถดัดแปลงและรังสรรค์ให้เป็นรูปธรรม ด้วยความหลากหลายตามแต่ละมุมมองของผู้ผลิต และช่างทอผ้า ด้วยพระดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่พระองค์มีพระปณิธานมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการสืบสาน รักษา และต่อยอด พระราชดำริการส่งเสริมผ้าไทยของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งผ้าไทยมีนัยยะสำคัญที่คนไทยรับสืบทอดความรู้จากบรรพบุรุษ และสามารถสร้างสรรค์ ต่อยอดทำขึ้นมาเองได้ เพื่อสร้างรายได้กลับสู่ชุมชน ด้วยการส่งเสริม และกระตุ้นผ้าไทยให้ทันสมัย เป็นที่นิยมของทุกเพศ ทุกวัย และทุกโอกาส
“จังหวัดพัทลุง มีความมุ่งมั่นพัฒนาและยกระดับคุณภาพชีวิตของพี่น้องประชาชน สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทยให้สนุก ในทุกโอกาส เพื่อเป็นแรงผลักดันให้ผู้ผลิตกลุ่มทอผ้าได้มีการพัฒนาลวดลาย และเทคนิคของผลิตภัณฑ์ผ้าไทย ส่งเสริมความมั่นคงเข้มแข็งของเศรษฐกิจฐานรากที่ยั่งยืน อันจะนำไปสู่การสร้างงาน สร้างอาชีพ และสร้างรายได้ ทำให้ที่พี่น้องประชาชนมีกิน มีใช้ และมีความสุข สามารถพึ่งพาตนเองได้” นางนิศากรฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82758