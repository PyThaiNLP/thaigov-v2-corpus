รัฐบาลไทย-ข่าวทำเนียบรัฐบาล-ชุดปฏิบัติการพิเศษกรมการปกครอง ร่วมกับ กองกำกับการ 5 กองบังคับการปราบปรามการค้ามนุษย์ “เปิดปฏิบัติการปราบปรามค้ามนุษย์ ทลายแหล่งค้ากามเด็ก เปิดร้านคาราโอเกะบังหน้า”


วันพุธที่ 8 พฤษภาคม 2567
08/05/2567
พิมพ์
ชุดปฏิบัติการพิเศษกรมการปกครอง ร่วมกับ กองกำกับการ 5 กองบังคับการปราบปรามการค้ามนุษย์ “เปิดปฏิบัติการปราบปรามค้ามนุษย์ ทลายแหล่งค้ากามเด็ก เปิดร้านคาราโอเกะบังหน้า”
ชุดปฏิบัติการพิเศษกรมการปกครอง ร่วมกับ กองกำกับการ 5 กองบังคับการปราบปรามการค้ามนุษย์ “เปิดปฏิบัติการปราบปรามค้ามนุษย์ ทลายแหล่งค้ากามเด็ก เปิดร้านคาราโอเกะบังหน้า” อึ้ง! พบเหยื่อเด็กสาว 2 คน อายุต่ำสุดเพียง 15 ปี เท่านั้น
วันนี้ (8 พ.ค. 2567) นายอรรษิษฐ์ สัมพันธรัตน์ อธิบดีกรมการปกครอง เปิดเผยว่า ตนได้สั่งการให้ชุดปฏิบัติการพิเศษการปกครอง ร่วมกับ กองกำกับการ 5 กองบังคับการปราบปรามการค้ามนุษย์ “เปิดปฏิบัติการปราบปรามค้ามนุษย์ ทลายแหล่งค้ากามเด็ก เปิดร้านคาราโอเกะบังหน้า” บุกจับร้านคาราโอเกะ ในพื้นที่อำเภอปราณบุรี จังหวัดประจวบคีรีขันธ์ พบเด็กสาวถูกนำมาลักลอบค้าประเวณีภายในร้าน 2 คน ต่ำสุดเป็นเพียงเยาวชน อายุ 15 ปี เท่านั้น ทางเจ้าหน้าที่จึงได้เข้าช่วยเหลือผู้เสียหาย และเตรียมนำตัวส่งเข้าบ้านพักเด็กฯ เพื่อฟื้นฟูสภาพจิตใจ จากการตกเป็นผู้เสียหายจากการค้ามนุษย์
นายอรรษิษฐ์ สัมพันธรัตน์ อธิบดีกรมการปกครอง กล่าวต่อว่า ปฏิบัติการปราบปรามค้ามนุษย์ ทลายแหล่งค้ากามเด็ก เปิดร้านคาราโอเกะบังหน้า ในครั้งนี้ เกิดขึ้นหลังได้รับเรื่องเรียนจากองค์กรระหว่างประเทศ ซึ่งทำงานด้านการต่อต้านการค้ามนุษย์ ว่าร้านคาราโอเกะแห่งนี้มีการแอบแฝงนำเด็ก อายุต่ำกว่า 18 ปี เข้ามาขายตัว จึงแจ้งขอความช่วยเหลือให้ทางเจ้าหน้าที่ได้เข้าไปตรวจสอบ ตนจึงสั่งการให้ชุดปฏิบัติการพิเศษ กรมการปกครอง วางแผนประชุมร่วมกัน เพื่อเข้าดำเนินการตรวจสอบจับกุม และช่วยเหลือเหยื่อจากการค้ามนุษย์ โดยทำการส่งสายลับแฝงตัวเข้าไปเพื่อพิสูจน์ความผิด จากนั้น เวลา 22.00 น. สายลับได้พบว่าร้านดังกล่าวมีการกระทำความผิดฐานการค้ามนุษย์จริง จึงได้แจ้งให้ชุดจับกุมทราบ เพื่อเข้าดำเนินการตรวจสอบร้านดังกล่าว ซึ่งพบว่ามีการนำเด็กสาวมาขายตัว อีกทั้งยังพบว่าภายในร้านมีบริการจัดห้องพักให้ลูกค้าสามารถร่วมประเวณีกับพนักงานหญิงสาวของร้านได้ ทางเจ้าหน้าที่จึงได้ทำการจับกุมผู้ต้องหาไปดำเนินคดี โดยตั้งข้อหาหนัก ในความผิดฐานค้ามนุษย์ (โดยแสวงหาประโยชน์ทางเพศโดยมิชอบจากเด็ก) และเข้าช่วยเหลือผู้เสียหาย ได้จำนวน 2 ราย ซึ่งพบว่า คนที่มีอายุน้อยสุด มีอายุเพียง 15 ปี เท่านั้น เจ้าหน้าที่จึงได้ทำการสัมภาษณ์เพื่อคัดกรอง และคัดแยกโดยทีมสหวิชาชีพ เตรียมนำตัวส่งเข้าบ้านพักเด็กฯ เพื่อฟื้นฟูสภาพจิตใจ จากการตกเป็นผู้เสียหายจากการค้ามนุษย์ หลังจากการขยายผลเพิ่มเติมของชุดจับกุม ยังพบว่า มีผู้เสียหายที่อายุต่ำกว่า 18 ปี อีกจำนวนมาก ซึ่งเจ้าหน้าที่จะเร่งดำเนินการเข้าช่วยเหลือผู้เสียหายจากการค้ามนุษย์ต่อไป
"การปฏิบัติการของกรมการปกครองในครั้งนี้ ถือเป็นส่วนหนึ่งของการดำเนินตามนโยบายของกระทรวงมหาดไทย ในการเข้มงวดกวดขันสถานบริการและสถานประกอบการที่มีลักษณะคล้ายสถานบริการให้ปฏิบัติตามระเบียบกฎหมายอย่างเคร่งครัด ซึ่งปัจจุบันพบว่ามีหลายพื้นที่ และผู้ประกอบการหลายราย ทำการลักลอบเปิดสถานบริการโดยฝ่าฝืนกฎหมาย อีกทั้งยังมีการค้าประเวณีในลักษณะของการค้ามนุษย์ โดยนำเด็กสาวมาขายบริการ อันส่งผลกระทบต่อตัวผู้ตกเป็นเหยื่อโดยเฉพาะกลุ่มเด็กและเยาวชนที่รู้เท่าไม่ถึงการณ์ และยังไม่มีภูมิคุ้มกันทางสังคมเพียงพอต้องกลายเป็นผู้ที่ถูกนำมาค้ากาม กระทำชำเรา สร้างความเสียหายต่อสภาพกาย สภาพจิตใจเป็นอย่างมาก ยิ่งไปกว่านั้นผู้ใช้บริการส่วนใหญ่ก็ยังคงเป็นกลุ่มผู้ที่อายุน้อยอีกด้วย เพราะฉะนั้น กรมการปกครอง กระทรวงมหาดไทย และหน่วยงานที่เกี่ยวข้องจะมุ่งมั่น ตั้งใจ ยกระดับความเข้มข้นในการตรวจสอบ ตรวจตรา ออกตรวจจัดระเบียบสังคม รักษาความสงบเรียบร้อย ตามอำนาจหน้าที่ ตรวจตราสถานบริการ สถานประกอบการที่เปิดให้บริการในลักษณะที่คล้ายกับสถานบริการ เพื่อเข้มงวด กวดขันสถานที่ดังกล่าวให้ปฏิบัติตามกฎหมาย และขอกำชับให้เจ้าหน้าที่ฝ่ายปกครองทุกคนต้องเป็นกำลังหลัก เป็นที่พึ่งในการรักษาความปลอดภัยและความสงบสุขแก่บ้านเมืองอย่างต่อเนื่อง เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับสิ่งผิดกฎหมายและการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง" นายอรรษิษฐ์ เน้นย้ำในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82769