รัฐบาลไทย-ข่าวทำเนียบรัฐบาล-“คารม” เผยการไฟฟ้าส่วนภูมิภาคเปลี่ยนไลน์แจ้งเตือนค่าไฟฟ้าใหม่ เป็น @PEAThailand ขอ ปชช. อย่าหลงเชื่อมิจฉาชีพแอบอ้างชื่อไลน์ใกล้เคียง หลอกสอบถามข้อมูล


วันพุธที่ 8 พฤษภาคม 2567
08/05/2567
พิมพ์
“คารม” เผยการไฟฟ้าส่วนภูมิภาคเปลี่ยนไลน์แจ้งเตือนค่าไฟฟ้าใหม่ เป็น @PEAThailand ขอ ปชช. อย่าหลงเชื่อมิจฉาชีพแอบอ้างชื่อไลน์ใกล้เคียง หลอกสอบถามข้อมูล
“คารม” เผยการไฟฟ้าส่วนภูมิภาคเปลี่ยนไลน์แจ้งเตือนค่าไฟฟ้าใหม่ เป็น @PEAThailand ขอ ปชช. อย่าหลงเชื่อมิจฉาชีพแอบอ้างชื่อไลน์ใกล้เคียง หลอกสอบถามข้อมูล
วันนี้ (8 พ.ค. 67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ตามที่มีข่าวเกี่ยวกับการไฟฟ้าส่วนภูมิภาคเปลี่ยนไลน์แจ้งเตือนค่าไฟฟ้าใหม่ เป็น @PEAThailand นั้น ขอย้ำว่า เป็นข้อมูลจริง
นายคารม กล่าวว่า การไฟฟ้าส่วนภูมิภาค กระทรวงมหาดไทย เปิดให้บริการ LINE @PEAThailand ซึ่งเป็น LINE Official Account ของการไฟฟ้าส่วนภูมิภาคเวอร์ชันใหม่ ซึ่งสามารถตรวจสอบค่าไฟฟ้า สร้าง QR Code เพื่อชำระค่าไฟฟ้า และให้บริการแจ้งเตือนค่าไฟฟ้าในแต่ละเดือน สำหรับผู้ใช้ไฟฟ้า 17 จังหวัดภาคกลางที่ใช้ไลน์ PEA NEXT สามารถโอนย้ายข้อมูลเป็น PEA Thailand โดยจะได้รับลิงก์สำหรับกดยืนยันการโอนย้ายข้อมูล และให้ทำตามขั้นตอนเพื่อย้ายข้อมูลที่กรอกไว้ โดยไม่ต้องกรอกข้อมูลผู้ใช้ไฟฟ้าใหม่อีกครั้ง
นายคารม ย้ำว่า หากเป็นไลน์จริงของการไฟฟ้าส่วนภูมิภาค จะมีสัญลักษณ์ตราโล่สีเขียวติดอยู่ที่หน้าชื่อไลน์ โดยผู้ใช้ไฟฟ้าทั่วประเทศสามารถกรอกข้อมูลเพื่อรับบริการได้ โดยเข้าไปที่เมนู “เพิ่มสถานที่ใช้ไฟฟ้า” กรอก “หมายเลขผู้ใช้ไฟฟ้า” “รหัสเครื่องวัด” และ “เลขประจำตัวประชาชน” ของผู้ใช้ไฟฟ้า เพื่อบันทึกข้อมูลและรับบริการแจ้งเตือน
“ขอประชาชนอย่าหลงเชื่อมิจฉาชีพ ที่อาจใช้โอกาสที่การไฟฟ้าส่วนภูมิภาคเปลี่ยนไลน์แจ้งเตือนค่าไฟฟ้าใหม่หลอกลวงให้แอดไลน์ แล้วหลอกเอาข้อมูลส่วนตัว ทำให้สูญเสียทรัพย์สินตามมา ขอให้สังเกตให้ดี ไลน์ใหม่ของการไฟฟ้าส่วนภูมิภาค ชื่อ “@PEAThailand” เท่านั้น หากไม่ใช่ไลน์นี้ ขอประชาชนอย่าแอดเพิ่มเพื่อน ทั้งนี้ เพื่อให้ประชาชนได้รับข้อมูลข่าวสารเกี่ยวกับจากการไฟฟ้าส่วนภูมิภาค สามารถติดตามได้ที่เว็บไซต์ www.pea.co.th หรือหากต้องการสอบถามข้อมูลเพิ่มเติมโทร. 1129” นายคารม ระบุ

ที่มา : https://www.thaigov.go.th/news/contents/details/82729