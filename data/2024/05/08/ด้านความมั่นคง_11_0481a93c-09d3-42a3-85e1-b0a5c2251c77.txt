รัฐบาลไทย-ข่าวทำเนียบรัฐบาล-มท.1 นำผู้บริหารกระทรวงมหาดไทยและภาคีเครือข่าย วางศิลาฤกษ์อาคารที่ว่าการอำเภอบ้านลาด (หลังใหม่) มุ่งยกระดับการให้บริการสู่มาตรฐานในการให้บริการศูนย์ราชการสะดวกเพื่อประชาชน


วันพุธที่ 8 พฤษภาคม 2567
08/05/2567
พิมพ์
มท.1 นำผู้บริหารกระทรวงมหาดไทยและภาคีเครือข่าย วางศิลาฤกษ์อาคารที่ว่าการอำเภอบ้านลาด (หลังใหม่) มุ่งยกระดับการให้บริการสู่มาตรฐานในการให้บริการศูนย์ราชการสะดวกเพื่อประชาชน
มท.1 นำผู้บริหารกระทรวงมหาดไทยและภาคีเครือข่าย วางศิลาฤกษ์อาคารที่ว่าการอำเภอบ้านลาด (หลังใหม่) มุ่งยกระดับการให้บริการสู่มาตรฐานในการให้บริการศูนย์ราชการสะดวกเพื่อประชาชน
วันนี้ (8 พ.ค. 67) เวลา 09.09 น. ที่อำเภอบ้านลาด จังหวัดเพชรบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานในพิธีวางศิลาฤกษ์อาคารที่ว่าการอำเภอบ้านลาด (หลังใหม่) โดยได้รับเมตตาจากพระพรหมวัชรเมธี กรรมการมหาเถรสมาคม เจ้าคณะภาค 9 เจ้าอาวาสวัดอรุณราชวราราม วรวิหาร เป็นประธานสงฆ์ โดยมี นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายสมศักดิ์ เจริญไพฑูรย์ ผู้ตรวจราชการกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายขจร ศรีชวโนทัย อธิบดีกรมส่งเสริมการปกครองท้องถิ่น นายประพจน์ คล้ายสุบรรณ ตุลาการศาลปกครองสูงสุด พล.ต.ต.ปรัชญ์ชัย ใจชาญสุขกิจ สมาชิกวุฒิสภา นายณัฏฐชัย นำพูลสุขสันต์ ผู้ว่าราชการจังหวัดเพชรบุรี นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทย หัวหน้าส่วนราชการ ข้าราชการ พนักงานรัฐวิสาหกิจ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกสภาองค์กรปกครองส่วนท้องถิ่น และภาคีเครือข่ายในพื้นที่ ร่วมในพิธี
โอกาสนี้ นายอนุทิน ได้ประกอบพิธีบวงสรวงบูชาฤกษ์ โดยจุดธูปเทียนหน้าเครื่องบวงสรวง แล้วนำผู้เข้าร่วมพิธีปักธูปหาง ถวายเครื่องบวงสรวง พราหมณ์ประกอบพิธีบวงสรวงบูชาฤกษ์ ประธานและผู้ร่วมพิธีโปรยข้าวตอก/ดอกไม้ ที่โต๊ะบวงสรวง จากนั้น จุดธูปเทียนบูชาพระรัตนตรัย ศาสนพิธีกรอาราธนาศีล พระสงฆ์ให้ศีล ศาสนพิธีกรอาราธนาพระปริตร พระสงฆ์ทรงสมณศักดิ์ 10 รูป เจริญพระพุทธมนต์ แล้วประกอบพิธีวางศิลาฤกษ์พระสงฆ์ พระสงฆ์เจริญชัยมงคลคาถา ประธานนำผู้ร่วมพิธีถวายจตุปัจจัยไทยธรรมและปิ่นโตแด่พระสงฆ์ พระสงฆ์ทั้งนั้นอนุโมทนา กรวดน้ำ รับพร ประพรมน้ำพระพุทธมนต์ เป็นอันเสร็จพิธี
นายอรรษิษฐ์ สัมพันธรัตน์ อธิบดีกรมการปกครอง กล่าวว่า เดิมอำเภอบ้านลาด เป็นท้องที่ขึ้นอยู่กับอำเภอคลองกระแชง (ปัจจุบันเป็นอำเภอเมืองเพชรบุรี) แต่เนื่องจากอำเภอคลองกระแชงมีพื้นที่กว้างขวาง ยากต่อการอำนวยความสะดวกในการให้บริการแก่ประชาชน ทำให้การดูแลทุกข์สุขของประชาชนไม่ทั่วถึง ในปี พ.ศ. 2459 จึงได้แยกออกจากอำเภอคลองกระแชง และได้ยกฐานะเป็นอำเภอ เรียกว่า "อำเภอท่าช้าง" ซึ่งตั้งอยู่ที่หน้าวัดโพธิ์กรุ และในปี 2465 ได้ย้ายที่ทำการอำเภอไปตั้ง ณ บ้านวังชนวน หมู่ที่ 7 ตำบลบ้านลาด และได้เปลี่ยนชื่ออำเภอใหม่เป็น "อำเภอบ้านลาด"
"สืบเนื่องจากอาคารที่ว่าการอำเภอบ้านลาดหลังปัจจุบัน ซึ่งตั้งอยู่ในพื้นที่หมู่ที่ 7 ตำบลบ้านลาด อำเภอบ้านลาด จังหวัดเพชรบุรี ก่อสร้างมาตั้งแต่ปี พ.ศ. 2525 มีอายุการใช้งาน 42 ปี ลักษณะอาคารเป็นอาคารคอนกรีตครึ่งไม้ 2 ชั้น ขนาดกว้าง 11.5 เมตร ยาว 30 เมตร หรือมีพื้นที่ใช้สอยจำนวน 34.5 ตารางเมตร ซึ่งสภาพอาคารในปัจจุบันมีความคับแคบ ชำรุดทรุดโทรม และมีขนาดพื้นที่ใช้สอยต่อการให้บริการประชาชนซึ่งมาติดต่อขอรับบริการจากส่วนราชการต่าง ๆ ของอำเภอบ้านลาด เฉลี่ยวันละ 150 คน ทำให้ประชาชนไม่ได้รับความสะดวกสบาย รวมถึงอาจได้รับอันตร้ายจากสภาพอาคารที่ชำรุดทรุดโทรม ประกอบกับภูมิทัศน์ภายนอกอาคารที่ว่าการอำเภอบ้านลาดที่ดูไม่เป็นระเบียบเรียบร้อย อีกทั้งอารยสถาปัตย์ที่ไม่เอื้ออำนวยต่อการให้บริการผู้พิการ ผู้สูงอายุ และไม่สอดคล้องต่อการยกระดับการให้บริการประชาชนสู่มาตรฐานในการให้บริการของศูนย์ราชการสะดวก (Government Easy Contact Center : GECC) และที่สำคัญสถานที่ตั้งอาคารที่ว่าการบ้านลาดหลังปัจจุบันไม่สามารถสร้างต่อเติมหรือขยายพื้นที่ให้มีขนาดกว้างขึ้นได้ เนื่องจากข้อจำกัดในเรื่องพื้นที่" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า จากสภาพปัญหาดังกล่าวที่เกิดขึ้น อำเภอบ้านลาดจึงขอรับการสนับสนุนงบประมาณเพื่อก่อสร้างอาคารที่ว่าการอำเภอบ้านลาด (หลังใหม่) โดยมีแผนก่อสร้างอาคารที่ว่าการอำเภอหลังใหม่ ในพื้นที่หมู่ที่ 3 ตำบลถ้ำรงค์ อำเภอบ้านลาด ซึ่งมีระยะทางห่างจากที่ว่าการอำเภอหลังปัจจุบันประมาณ 4 กิโลเมตร โดยก่อสร้างบนที่ดินที่ได้รับบริจาคจากพระครูสุนทรวัชรกิจ ดร. เจ้าอาวาสวัดถ้ำรงค์ เจ้าคณะตำบลถ้ำรงค์ และที่ดินของนางปราณี ทองล่อน รวมพื้นที่ 15 ไร่ และอำเภอบ้านลาดมีแผนพัฒนาให้เป็นศูนย์ราชการครบวงจรในอนาคต (หลังใหม่) ซึ่งเป็นไปตามหลักเกณฑ์ ที่กำหนด โดยคำนึงถึงเหตุผลความจำเป็นสำคัญในเรื่องการอำนวยความสะดวก กรมการปกครองได้พิจารณาคำขอรับการสนับสนุนงบประมาณการก่อสร้างอาคารที่ว่าการอำเภอบ้านลาด และตอบสนองการใช้บริการประชาชนได้อย่างมีประสิทธิภาพ จึงได้อนุมัติจัดสรรงบประมาณประจำปีงบประมาณ พ.ศ. 2567 เป็นค่าก่อสร้างอาคารที่ว่าการอำเภอบ้านลาด (หลังใหม่) วงเงิน 24,087,000 บาท

ที่มา : https://www.thaigov.go.th/news/contents/details/82760