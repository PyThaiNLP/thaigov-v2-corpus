รัฐบาลไทย-ข่าวทำเนียบรัฐบาล-นายกฯ ชื่นชมการดำเนินงานของโครงการหลวง เกิดผลสัมฤทธิ์เป็นประโยชน์ต่อประชาชน รัฐบาลพร้อมสนับสนุนการดำเนินงานโครงการหลวงตามแผนที่วางไว้ 


วันพุธที่ 8 พฤษภาคม 2567
08/05/2567
พิมพ์
นายกฯ ชื่นชมการดำเนินงานของโครงการหลวง เกิดผลสัมฤทธิ์เป็นประโยชน์ต่อประชาชน รัฐบาลพร้อมสนับสนุนการดำเนินงานโครงการหลวงตามแผนที่วางไว้
นายกฯ ชื่นชมการดำเนินงานของโครงการหลวง เกิดผลสัมฤทธิ์เป็นประโยชน์ต่อประชาชน รัฐบาลพร้อมสนับสนุนการดำเนินงานโครงการหลวงตามแผนที่วางไว้
วันนี้ (8 พ.ค. 67) เวลา 13.30 น. ณ ตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรี เป็นประธานการประชุมคณะกรรมการประสานงานและสนับสนุนงานโครงการหลวง (กปส.) ครั้งที่ 1/2567 ร่วมกับหน่วยงานที่เกี่ยวข้อง โดยมี นายจรัลธาดา กรรณสูต องคมนตรี ประธานกรรมการมูลนิธิโครงการหลวง พลเอก กัมปนาท รุดดิษฐ์ องคมนตรี ประธานกรรมการบริหารมูลนิธิโครงการหลวง นายอําพน กิตติอําพน องคมนตรี ที่ปรึกษาสถาบันวิจัยและพัฒนาพื้นที่สูง และร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เข้าร่วมด้วย นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
องคมนตรี ประธานกรรมการมูลนิธิโครงการหลวง กล่าวขอบคุณรัฐบาลและนายกรัฐมนตรี ในฐานะประธานคณะกรรมการประสานงานและสนับสนุนงานโครงการหลวง (กปส.) รวมทั้งทุกหน่วยงานที่เกี่ยวข้อง ที่เห็นความสำคัญของการพัฒนาบนพื้นที่สูง ซึ่งที่ผ่านมาได้ร่วมกันสนับสนุนโครงการหลวงมาโดยตลอด และปัจจุบันความก้าวหน้าต่าง ๆ ได้เกิดผลสัมฤทธิ์ การพัฒนาที่เป็นรูปธรรมอันก่อให้เกิดประโยชน์สุขต่อประชาชน ประเทศชาติมาอย่างต่อเนื่อง เป็นการสนองพระราชดำริที่พระบาทสมเด็จพระเจ้าอยู่หัว ทรงมีพระราชปณิธานที่จะสืบสาน รักษา และต่อยอดมูลนิธิโครงการหลวง สำหรับการดำเนินงานในระยะต่อไปขอให้หน่วยงานทุกภาคส่วนประสานพลังความร่วมมือกันเพื่อให้การพัฒนาชุมชนบนพื้นที่สูง เกิดความอยู่ดีมีสุขอย่างยั่งยืนต่อไป
โอกาสนี้ นายกฯ ได้ชื่นชมการดำเนินงานของโครงการหลวงที่เกิดผลสัมฤทธิ์เป็นรูปธรรมและเกิดประโยชน์ต่อประชาชนอย่างมาก โดยรัฐบาลยินดีพร้อมให้การสนับสนุนการดำเนินงานโครงการหลวงให้การดำเนินงานเป็นไปตามแผนและเป้าหมายที่กำหนดไว้
พร้อมกันนี้ นายกรัฐมนตรีได้รับทราบผลการดำเนินงานของมูลนิธิโครงการหลวง และหน่วยงานสนับสนุนการดำเนินงานฯ อาทิ ผลการดำเนินงานของมูลนิธิโครงการหลวง ประจำปีงบประมาณ พ.ศ. 2566 ประกอบด้วย 1) ผลการดำเนินงานด้านวิจัย ภายใต้ศูนย์วิจัยและพัฒนาการเกษตรโครงการหลวงชนกาธิเบศรดำริ 2) ผลการดำเนินงานด้านการพัฒนาชีวิตและความเป็นอยู่ ของประชาชนบนพื้นที่สูงและการอนุรักษ์และฟื้นฟูสิ่งแวดล้อม รวมทั้งผลการดำเนินงานของหน่วยงานบูรณาการสนับสนุนการดำเนินงานตามแผนปฏิบัติการด้านการพัฒนาพื้นที่โครงการหลวง และแผนปฏิบัติการด้านการพัฒนาพื้นที่สูงแบบโครงการหลวง ประจำปีงบประมาณ พ.ศ. 2566 และ พ.ศ. 2567
สำหรับที่ประชุมได้มีการพิจารณาและเห็นชอบในประเด็นสำคัญ ดังนี้
1. เห็นชอบ (ร่าง) แผนการวิจัยพื้นที่สูง ระยะ 4 ปี (พ.ศ. 2567-2570) เพื่อใช้เป็นกรอบการดำเนินงานด้านการวิจัยบนพื้นที่สูงของหน่วยงานต่าง ๆ ที่เกี่ยวข้อง และมอบหมายให้กระทรวงการอุดมศึกษา วิทยาศาสตร์ วิจัยและนวัตกรรม (อว.) พิจารณาให้การสนับสนุนการดำเนินงานและงบประมาณต่อไป
2. เห็นชอบกรอบคำของบประมาณรายจ่ายของหน่วยงานต่าง ๆ ที่สนับสนุนงานพัฒนาพื้นที่สูง งานโครงการหลวง และโครงการพัฒนาพื้นที่สูงแบบโครงการหลวง ประจำปีงบประมาณ พ.ศ. 2568 และมอบให้สำนักงบประมาณพิจารณาให้การสนับสนุนกรอบงบประมาณให้กับหน่วยงานร่วมบูรณาการ เพื่อขับเคลื่อนการพัฒนาพื้นที่สูงต่อไป
3. เห็นชอบการพัฒนาแหล่งน้ำเพื่อแก้ไขบนพื้นที่สูงในพื้นที่ที่มีความจำเป็นเร่งด่วนในปีงบประมาณ พ.ศ. 2568 และมอบหมายให้หน่วยงานที่เกี่ยวข้องให้การสนับสนุนต่อไป
พร้อมกันนี้ ที่ประชุมได้มีการพิจารณาการเร่งรัดการขออนุญาตใช้ประโยชน์พื้นที่ดำเนินงานโครงการพัฒนาพื้นที่สูงแบบโครงการหลวง โดยอาศัยอำนาจตามมาตรา 19 แห่งพระราชบัญญัติป่าสงวนแห่งชาติ พ.ศ. 2507 และที่แก้ไขเพิ่มเติม โดยที่ประชุมมอบหมายให้กระทรวงทรัพยากรธรรมชาติและสิ่งแวดล้อมพิจารณาพื้นที่เป้าหมายขอจัดทำโครงการร่วมเพิ่มเติมและเร่งรัดการขออนุญาตใช้ประโยชน์พื้นที่ดำเนินโครงการพัฒนาพื้นที่สูงแบบโครงการหลวงโดยอาศัยอำนาจตามมาตรา 19 แห่งพระราชบัญญัติป่าสงวนแห่งชาติ พ.ศ. 2507 และที่แก้ไขเพิ่มเติม ภายใต้ “โครงการพัฒนาป่าไม้พัฒนาพื้นที่สูงแบบโครงการหลวง.....” เป้าหมายจำนวน 33 โครงการ 528 กลุ่มบ้าน โดยนายกฯ ได้เน้นย้ำให้สำนักงบประมาณดำเนินการให้เป็นไปตามขั้นตอน และพิจารณาดำเนินการตามลำดับความสำคัญต่อไป

ที่มา : https://www.thaigov.go.th/news/contents/details/82774