รัฐบาลไทย-ข่าวทำเนียบรัฐบาล-‘รมช.อรรถกร’ Kick Off เดินหน้าสร้างวินัยการเงิน ส่งเสริมการออมสู่ชุมชนเข้มแข็ง เฉลิมพระเกียรติพระบาทสมเด็จพระเจ้าอยู่หัวฯ


วันพุธที่ 8 พฤษภาคม 2567
‘รมช.อรรถกร’ Kick Off เดินหน้าสร้างวินัยการเงิน ส่งเสริมการออมสู่ชุมชนเข้มแข็ง เฉลิมพระเกียรติพระบาทสมเด็จพระเจ้าอยู่หัวฯ
‘รมช.อรรถกร’ Kick Off เดินหน้าสร้างวินัยการเงิน ส่งเสริมการออมสู่ชุมชนเข้มแข็ง เฉลิมพระเกียรติพระบาทสมเด็จพระเจ้าอยู่หัวฯ พร้อมเชิดชูครูบัญชีอาสา ยกเป็นฟันเฟืองเสริมแกร่งด้านการเงินการบัญชีสู่เกษตรกร
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานในพิธี Kick Off โครงการเสริมสร้างวินัยทางการเงินภาคครัวเรือนขับเคลื่อนชุมชนเข้มแข็ง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเปิดการประชุมสัมมนาเครือข่ายครูอาสาประจำปี 2567 เรื่อง บัญชีฟาร์ม : กุญแจสำคัญขับเคลื่อนเศรษฐกิจไทยสู่ความสำเร็จ จัดขึ้นระหว่างวันที่ 7-9 พฤษภาคม 2567 โดยมี นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ ผู้บริหารกรมตรวจบัญชีสหกรณ์ เข้าร่วม ณ โรงแรม ไมด้า เดอ ซี หัวหิน อ.ชะอำ จ.เพชรบุรี
รัฐมนตรีช่วยฯ กล่าวว่า ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ได้มอบนโยบายให้กรมตรวจบัญชีสหกรณ์ ขับเคลื่อนงานเสริมสร้างศักยภาพด้านการเงินการบัญชีแก่เกษตรกรและประชาชน ผ่านการเสริมสร้างกระบวนการเรียนรู้และจัดทำบัญชี เพื่อให้มีทักษะและความสามารถ ทั้งในด้านการวางแผนการประกอบอาชีพ ส่งผลให้ครัวเรือนและชุมชนเกิดการพัฒนาอย่างเป็นรูปธรรม รวมไปถึงสามารถนำบัญชีไปวางรากฐานของชีวิต เสริมสร้างภูมิคุ้มกันและความสมดุลในการดำรงชีวิต ให้มีคุณภาพชีวิตที่ดีและมีความเข้มแข็งได้อย่างยั่งยืน
รมช.อรรถกร กล่าวต่อไปว่า สำหรับกิจกรรม Kick off เปิดตัวโครงการเสริมสร้างวินัยทางการเงินภาคครัวเรือนขับเคลื่อนชุมชนเข้มแข็ง เฉลิมพระเกียรติพระบาทสมเด็จพระเจ้าอยู่หัวฯ ในวันนี้ มีวัตถุประสงค์ เพื่อสร้างวินัยทางการเงินและส่งเสริมการออม พัฒนาและสร้างชุมชนเข้มแข็งไปสู่ประชาชนให้กว้างขวางยิ่งขึ้น มีเป้าหมายคือ ชุมชนทั่วประเทศ 77 จังหวัด รวมกว่า 7,800 ราย ให้ได้รับองค์ความรู้การจัดทำบัญชีและมีเงินออม ผ่านการดำเนินกิจกรรมร่วมกัน ทั้งกิจกรรมการสอนการทำบัญชี กิจกรรมการฝึกอาชีพเสริมรายได้ และกิจกรรมสานสัมพันธ์ เทิดทูนสถาบันพระมหากษัตริย์ กิจกรรมจิตอาสา เพื่อสาธารณประโยชน์ต่าง ๆ คาดหวังว่าประชาชนที่เข้าร่วมโครงการ จะได้รับการเสริมสร้างวินัยทางการเงิน มีเงินเก็บออม
“รมว.เกษตรฯ ได้เน้นย้ำและให้ความสำคัญกับกรมตรวจบัญชีสหกรณ์ ในการสร้างความเข้มแข็งและสร้างความยั่งยืนด้านการเงินการบัญชีแก่เกษตรกร ซึ่งเป็นการทำงานขั้นพื้นฐานเพื่อยกระดับเกษตรกรในทุกมิติ สำหรับแนวคิดเรื่องการออมนั้น เป็นสิ่งที่เราทราบกันมานานแล้ว การสัมมนาในครั้งนี้ จึงมุ่งเน้นการพัฒนาสร้างเครือข่าย ให้ความรู้กลุ่มครูบัญชีอาสา วางแผนร่วมกันในการวางรากฐานการออม ให้ทุกภาคส่วนได้นำแนวคิดการออมอย่างมีระบบมาใช้ และให้เกิดการทำงานร่วมกันได้อย่างมีประสิทธิภาพ และผมขอเป็นกำลังใจให้ครูบัญชีอาสาทุกท่าน ที่ได้ทุ่มเททั้งความรู้ ความตั้งใจ และมีใจรักในการทำงานเคียงคู่กับเกษตรกรในพื้นที่ต่อไป“ รมช.อรรถกร กล่าว
ทั้งนี้ ภายในงานยังมีพิธีมอบป้ายโครงการให้แก่ผู้นำชุมชนวัดหนองแก อ.บ้านลาด จ.เพชรบุรี และรับชมบรรยากาศกิจกรรม Kick Off ที่จัดขึ้นทั่วประเทศ 78 แห่ง โอกาสนี้ รมช.เกษตรฯ พบปะครูบัญชีอาสาที่เข้าร่วมภายในงาน ซึ่งปัจจุบันมีครูบัญชีอาสารวมกว่า 5,000 ราย เป็นเครือข่ายที่สำคัญในระดับพื้นที่ ในการถ่ายทอดองค์ความรู้การทำบัญชีสู่เกษตรกรและชุมชน ถือเป็นแรงผลักดันงานนโยบายของรัฐบาลและกระทรวงฯ ในการยกระดับเกษตรกรไทยให้ก้าวหน้าต่อไป
นางสาวอัญมณี ถิรสุทธิ์ อธิบดีกรมตรวจบัญชีสหกรณ์ กล่าวว่า กรมตรวจบัญชีสหกรณ์ ได้จัดทำโครงการเสริมสร้างวินัยทางการเงินภาคครัวเรือนขับเคลื่อนชุมชนเข้มแข็ง เฉลิมพระเกียรติพระบาทสมเด็จพระเจ้าอยู่หัวฯ เพื่อแสดงออกถึงความจงรักภักดีและน้อมรำลึกถึงพระมหากรุณาธิคุณของพระบาทสมเด็จพระเจ้าอยู่หัวฯ โดยน้อมนำพระราชปณิธานมาสานต่อการดำเนินงานในโครงการฯ เสริมสร้างวินัยทางการเงินภาคครัวเรือน อีกทั้ง ในเดือนกรกฎาคม กำหนดจัดกิจกรรมเทิดพระเกียรติพร้อมกันทั่วประเทศ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และในวันที่ 5 ธันวาคม 2567 กำหนดจัดกิจกรรม“เปิดกระปุก ปิดโครงการ” โดยคาดหวังภาคครัวเรือนจะมีเงินออมเพิ่มขึ้น และเชื่อมั่นว่าการมีวินัยทางการเงินที่ดีและมีเงินออมจะเป็นจุดเริ่มต้นที่ดีในการพัฒนาคุณภาพชีวิต สู่ความกินดี อยู่ดี และสร้างชุมชนเข้มแข็งได้อย่างยั่งยืน

ที่มา : https://www.thaigov.go.th/news/contents/details/82751