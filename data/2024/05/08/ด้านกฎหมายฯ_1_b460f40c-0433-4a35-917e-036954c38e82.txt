รัฐบาลไทย-ข่าวทำเนียบรัฐบาล-รมว.ยุติธรรม เดินหน้าแก้หนี้ประชาชน กำชับยุติธรรมจังหวัด ขับเคลื่อนนโยบาย เร่งแก้ไขปัญหาให้เกิดผล มุ่งลดความเหลื่อมล้ำ ให้โอกาสทางการศึกษา 


วันพุธที่ 8 พฤษภาคม 2567
08/05/2567
พิมพ์
รมว.ยุติธรรม เดินหน้าแก้หนี้ประชาชน กำชับยุติธรรมจังหวัด ขับเคลื่อนนโยบาย เร่งแก้ไขปัญหาให้เกิดผล มุ่งลดความเหลื่อมล้ำ ให้โอกาสทางการศึกษา
รมว.ยุติธรรม เดินหน้าแก้หนี้ประชาชน กำชับยุติธรรมจังหวัด ขับเคลื่อนนโยบาย เร่งแก้ไขปัญหาให้เกิดผล มุ่งลดความเหลื่อมล้ำ ให้โอกาสทางการศึกษา
ในวันพุธที่ ๘ พฤษภาคม ๒๕๖๗ เวลา ๐๘.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการเพื่อขับเคลื่อนนโยบายแก้หนี้ประชาชน และมอบนโยบาย การจัดมหกรรมแก้หนี้ สร้างวิถีแห่งความเป็นธรรม โดยมี นายไตรยฤทธิ์ เตมหิวงศ์ รองปลัดกระทรวงยุติธรรม นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ คณะผู้บริหารกรมคุ้มครองสิทธิและเสรีภาพ เข้าร่วม และมีผู้แทนยุติธรรมจังหวัดจากทั่วประเทศ และผู้แทนกองทุนเงินให้กู้ยืมเพื่อการศึกษา (กยศ.) รวมทั้งผู้แทนธนาคารแห่งประเทศไทย เข้าร่วมประชุมเพื่อระดมความคิดเห็นการทำแผนการจัด มหกรรมแก้หนี้สร้างวิถีแห่งความเป็นธรรม ณ โรงแรมเบสท์เวสเทิร์น พลัส แวนด้า แกรนด์ จังหวัดนนทบุรี
โอกาส​นี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า กระทรวงยุติธรรมมีบทบาทให้ความเป็นธรรม ทั้งในกระบวนการยุติธรรมทางอาญา ทางแพ่ง การบริหารงาน ทางการปกครอง และยังครอบคลุมไปถึงการดูแลแก้ปัญหาเรื่องสิทธิ เช่น คดีเงินกู้ กยศ.ที่มีการแก้กฎหมายไม่ต้องมีผู้ค้ำประกัน ซึ่งผู้ค้ำประกันที่อาจจะถูกยึดทรัพย์หรือขายทอดตลาด ซึ่งต้องมีการปรับโครงสร้างหนี้ ที่ปัจจุบันมีผู้ค้ำประกันในการกู้ กยศ.จำนวนกว่า ๓ ล้านคน ถูกบังคับคดีไปแล้วกว่า ๙ แสนคดี โดยหน้าที่ของยุติธรรมจังหวัดต้องให้ประชาชนรับรู้ถึงสิทธิและใช้สิทธิในการปลดหนี้ ซึ่งจากการจัดกิจกรรมมหกรรมแก้หนี้พบว่า ประชาชนส่วนใหญ่ค้างหนี้ กยศ.จำนวนมาก กระทรวงยุติธรรมต้องให้การช่วยเหลือในสิทธิตามกฎหมายของประชาชน ไม่ให้ต้องถูกยึดทรัพย์หรือนำที่อยู่อาศัย ที่ทำกินขายทอดตลาด
รัฐมนตรีว่าการกระทรวงยุติธรรม กล่าวเพิ่มเติมว่า เรื่องสิทธิขั้นพื้นฐาน เช่น การศึกษา ซึ่งประชาชนส่วนใหญ่ต้องจบการศึกษาขั้นพื้นฐานนั้น ในเรือนจำพบว่าผู้ต้องราชทัณฑ์ได้รับการศึกษาขั้นพื้นฐานต่ำกว่างบประมาณของกระทรวงศึกษาธิการได้ตั้งไว้ หน้าที่ของหน่วยงานจะต้องให้การศึกษาเป็นสำคัญเพราะการให้การศึกษาได้มีความรู้มีอาชีพจะช่วยแก้ปัญหาฐานรากได้ พร้อมย้ำให้หน่วยงานสำรวจในพื้นที่ หากพบผู้ที่ตกหล่นยังไม่ได้รับการศึกษาต้องให้การช่วยเหลือแจ้งไปยังหน่วยงานที่เกี่ยวข้อง
โดยรัฐมนตรีว่าการกระทรวงยุติธรรม ได้เน้นย้ำเรื่องการแก้ปัญหายาเสพติดต้องแก้ที่ครอบครัว ชุมชนหมู่บ้าน ถ้าครอบครัวเข้มแข็ง ชุมชนเข้มแข็ง รัฐมีการปราบปรามอย่างจริงจังเชื่อว่าจะเห็นผลอย่างมีนัยยะสำคัญโดยเร็ว ขณะที่ผู้ที่ถูกคุมประพฤติแต่ศาลไม่ได้มีคำสั่งให้บำบัดรักษา จะต้องออกมาตรการส่วนนี้ด้วย เนื่องจากเป็นช่องว่างทางกฎหมายที่ประมวลกฎหมายยาเสพติดไม่ได้บัญญัติไว้ซึ่งตัวเลขของผู้ที่ถูกคุมประพฤติในแต่ละปีมีมากถึง ๑ แสนราย หากได้รับการบำบัดรักษาจะช่วยลดปัญหายาเสพติดได้
“ยุติธรรมจังหวัดต้องเป็นที่พึ่งของประชาชนอย่างแท้จริง ต้องทำให้ประชาชนรู้สึกว่ายุติธรรมเป็นของเรา ถ้าเป็นของเราแสดงว่าเขามีความศรัทธา" รัฐมนตรีว่าการกระทรวงยุติธรรม กล่าว

ที่มา : https://www.thaigov.go.th/news/contents/details/82749