รัฐบาลไทย-ข่าวทำเนียบรัฐบาล-“พัชรวาท” ห่วงปัญหาปะการังฟอกขาว กำชับ ทช. ติดตามสถานการณ์ใกล้ชิด ทั้งอ่าวไทยและอันดามัน 


วันพุธที่ 8 พฤษภาคม 2567
“พัชรวาท” ห่วงปัญหาปะการังฟอกขาว กำชับ ทช. ติดตามสถานการณ์ใกล้ชิด ทั้งอ่าวไทยและอันดามัน
“พัชรวาท” ห่วงปัญหาปะการังฟอกขาว กำชับ ทช. ติดตามสถานการณ์ใกล้ชิด ทั้งอ่าวไทยและอันดามัน
“พัชรวาท” ห่วงปัญหาปะการังฟอกขาว กำชับ ทช. ติดตามสถานการณ์ใกล้ชิด ทั้งอ่าวไทยและอันดามัน
วันนี้ (8 พฤษภาคม 2567) เวลา 11.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ ลงพื้นที่ตรวจเยี่ยมการดำเนินงานของ ศูนย์วิจัยทรัพยากรทางทะเลและชายฝั่งทะเลอันดามันตอนบน อ.เมือง จ.ภูเก็ต โดยมี นายชิดชนก สุขมงคล รองอธิบดีกรมทรัพยากรทางทะเลและชายฝั่ง ให้การต้อนรับ เพื่อติดตามรับฟังสถานการณ์ปัญหาปะการังฟอกขาว ในพื้นที่อ่าวไทยและอันดามัน โดยพบว่า ปัญหาปะการังฟอกขาว จะพบมากในช่วงเดือนมีนาคม - พฤษภาคม ซึ่งทางกรมทรัพยากรทางทะเลและชายฝั่ง (ทช.) ได้รับความร่วมมือจากกรมอุทยานแห่งชาติ สัตว์ป่า และพันธุ์พืช และภาคีเครือข่ายต่าง ๆ ในการแจ้งเบาะแสปะการังฟอกขาว ส่งผลให้การแก้ไขปัญหาครอบคลุมพื้นที่มากยิ่งขึ้น รวมถึงได้มีการเตรียมความพร้อมรับมือ และกำหนดมาตรการสำหรับดูแล ฟื้นฟู ปะการัง เพื่อให้เกิดการอนุรักษ์และฟื้นฟูแนวปะการังไปสู่ความอุดมสมบูรณ์ทางทะเลต่อไป
โอกาสนี้ พล.ต.อ.พัชรวาท ได้กล่าวให้กำลังใจเจ้าหน้าที่ผู้ปฏิบัติงานทุกท่าน พร้อมกำชับให้กรมทรัพยากรทางทะเลและชายฝั่ง ติดตามสถานการณ์ปะการังฟอกขาวอย่างใกล้ชิด เพื่อดูแลรักษาระบบนิเวศทางทะเลของไทยให้ดียิ่งขึ้น พร้อมกันนี้ รมว.ทส. และคณะ ยังได้ร่วมปล่อยเต่าทะเล และฉลามกบ คืนสู่ทะเลธรรมชาติ ณ บริเวณชายหาดด้านข้างโรงเพาะเลี้ยงสัตว์น้ำอีกด้วย

ที่มา : https://www.thaigov.go.th/news/contents/details/82779