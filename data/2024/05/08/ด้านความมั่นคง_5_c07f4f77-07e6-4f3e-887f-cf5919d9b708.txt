รัฐบาลไทย-ข่าวทำเนียบรัฐบาล-โรงโม่หินเพชรสยามศิลาตราด โรงโม่หินหัวใจแบ่งปัน : ปันรัก ปันน้ำ ปันน้ำใจ อำเภอบ่อไร่ บูรณาการร่วมกับภาคเอกชนแก้ปัญหาภัยแล้ง ใช้แหล่งน้ำจากโรงโม่หินเพชรสยามศิลาตราด ช่วยเหลือบรรเทา


วันพุธที่ 8 พฤษภาคม 2567
08/05/2567
พิมพ์
โรงโม่หินเพชรสยามศิลาตราด โรงโม่หินหัวใจแบ่งปัน : ปันรัก ปันน้ำ ปันน้ำใจ อำเภอบ่อไร่ บูรณาการร่วมกับภาคเอกชนแก้ปัญหาภัยแล้ง ใช้แหล่งน้ำจากโรงโม่หินเพชรสยามศิลาตราด ช่วยเหลือบรรเทา
อำเภอบ่อไร่ บูรณาการร่วมกับภาคเอกชนแก้ปัญหาภัยแล้ง ใช้แหล่งน้ำจากโรงโม่หินเพชรสยามศิลาตราด ช่วยเหลือบรรเทาผลกระทบจากการขาดแคลนน้ำให้กับพี่น้องประชาชนเกษตรกรได้ใช้น้ำเพื่อการเกษตรกรรมในพื้นที่
เมื่อวันที่ 7 พ.ค. 67 นายสุเมธ ตะเพียนทอง นายอำเภอบ่อไร่ จังหวัดตราด เปิดเผยว่า ปัญหาเกษตรกรขาดแคลนน้ำของอำเภอบ่อไร่ที่กำลังเผชิญอยู่ขณะนี้ เกิดจากความต้องการปริมาณน้ำของประชาชนในพื้นที่ซึ่งส่วนใหญ่เป็นชาวสวนผู้ประกอบอาชีพเกษตรกรรม ทั้งการปลูกทุเรียน มังคุด หรือเงาะ ซึ่งต้องใช้น้ำในปริมาณมากสำหรับการเพาะปลูก แต่ในปีนี้ฝนทิ้งช่วงเป็นระยะเวลานาน ส่งผลให้แหล่งน้ำในพื้นที่มีปริมาณน้ำน้อยมาก ส่งผลโดยตรงต่อการผันน้ำสำหรับการเกษตรกรรมมีไม่เพียงพอ จนเกิดปัญหาการขาดแคลนน้ำ
นายสุเมธ ตะเพียนทอง นายอำเภอบ่อไร่ กล่าวว่า แม้ว่าทีมอำเภออำเภอบ่อไร่ ได้ประชุมร่วมกับผู้นำท้องที่ ท้องถิ่น กรมชลประทาน ทีมงานสำนักงานป้องกันและบรรเทาสาธารณภัยจังหวัด ทรัพยากรน้ำ โครงการฝนหลวง การประปาอำเภอ และภาคเอกชน เพื่อหาทางแก้ไขปัญหาน้ำแล้งมาโดยตลอด ไม่ว่าจะเป็นการบริหารการใช้น้ำจากแหล่งเก็บน้ำต่าง ๆ หรือจากน้ำบาดาล แต่เนื่องจากฝนในปีนี้ทิ้งช่วงเป็นเวลานาน จึงขาดแคลนน้ำเป็นจำนวนมาก แต่นับว่ายังเป็นความโชคดี ด้วยจิตใจที่รุกรกและ passion แห่งการแบ่งปันของภาคเอกชน คือ "โรงโม่หินเพชรสยามศิลาตราด" ได้แสดงน้ำใจ และให้ความร่วมมือกับทางภาคราชการ ขับเคลื่อนการทำงานภายใต้แนวคิด BORAI Unitary Change for good ร่วมพูดคุย ร่วมคิด ร่วมทำ ร่วมรับผิดชอบ ในการใช้แหล่งน้ำจากโรงโม่หินเพชรสยามศิลาตราด มาช่วยแก้ปัญหาขาดแคลนน้ำให้กับชาวบ้านและเกษตรกร เพื่อใช้ในการอุปโภคและการเกษตรต่อไป
ด้าน นายพิชานันท์ อิงประสาร กำนันตำบลบ่อพลอย กล่าวว่า ตำบลพ่อพลอย อำเภอบ่อไร มีพื้นที่วิกฤตหลายแห่ง เช่น หมู่ที่ 8 บ้านหมื่นด่าน หมู่ที่ 6 บ้านคลองแอ่ง หมู่ที่ 4 บ้านแว้ง และหมู่ที่ 1 ซึ่งมี "อ่างเก็บน้ำมะนาว" เป็นแหล่งกักเก็บน้ำที่ไว้ทำการผลิตน้ำประปาให้กับพี่น้องประชาชนอำเภอบ่อไร่ ซึ่งจากข้อมูลที่ท่านนายอำเภอบ่อไร่ได้กล่าวไว้ ตอนนี้เราประสบปัญหาขาดแคลนน้ำอย่างหนัก อย่างที่หมู่ 6 บ้านคลองแอ่งเดือนร้อน น้ำไม่มี หน้าฝายก็ไม่มีน้ำ การจะปล่อยน้ำลงไปต้องมีการเติมน้ำในคลองบ่อไร่ แต่ตอนนี้ต้นน้ำของคลองบ่อไร่ไม่มีการเติมน้ำลงไป
"ด้วยความโชคดีที่โรงโม่หินเพชรสยามศิลาตราด โดยความอนุเคราะห์จาก นายสุรศักดิ์ อิงประสาร เจ้าของโรงโม่หินเพชรสยามศิลาตราด ซึ่งมองเห็นปัญหาการขาดแคลนน้ำของเกษตรกร เนื่องจากเป็นเกษตรกรเช่นกัน จึงต้องการช่วยเหลือเกษตรกรจากการขาดแคลนน้ำ โดยการสูบน้ำจากบ่อน้ำของโรงโม่ที่เหมืองหินปูนเก่า ซึ่งเป็นบ่อน้ำขนาดใหญ่ที่เคยเป็นบ่อขุดหินที่ระเบิดหินเพื่อทำเป็นหินคลุกเพื่อการก่อสร้าง ซึ่งมีขนาดความกว้างกว่า 400 เมตร และมีความลึกของน้ำกว่า 50 เมตรหรือขนาดเท่ากับตึก 20 ชั้น ที่เก็บน้ำ แต่หากนับความสูงจากระดับพื้นจะมีความสูงกว่า 120 เมตร ซึ่งจะมีตาน้ำบาดาลที่มีน้ำไหลออกมาด้วย ในช่วงหน้าฝนน้ำฝนจะไหลลงสู่บ่อทำให้มีน้ำเก็บกักไว้จำนวนมาก และสามารถน้ำมาใช้ประโยชน์กับโรงโม่หินและน้ำเพื่อการเกษตรกรรมของครอบครัวที่ปลูกผลไม้ไว้หลายร้อยไร่ด้วย ซึ่งน้ำในบ่อแห่งนี้จะใช้เครื่องยนต์ขนาด 150 แรงม้าสูบขึ้นมาลงบ่อน้ำในโรงโม่งแล้วเมื่อเต็มบ่อน้ำจะไหลลงคลองบ่อไร่โดยอัตโนมัติ และในช่วงกลางคืนจะทำการสูบน้ำตลอดทั้งคืน ซึ่งสามารถสูบได้ 120,000 ลิตร/ชั่วโมง น้ำจำนวนมากจะไหลลงคลองบ่อไร่และลงสู่ฝายบ่อไร่ ที่จะมีการกระจายน้ำไปอีก 4 หมู่บ้านในตำบลบ่อพลอยที่กำลังได้รับความเดือนร้อนจากการขาดแคลนน้ำอย่างหนัก โดยหลังจากทำการสูบน้ำปล่อยลงคลองบ่อไร่ และเปิดฝายเพื่อช่วยลงไปยังฝายตางาม หมู่ที่ 5 และเปิดฝายตางามลงไปช่วยฝายคลองแอ่ง หมู่ที่ 6 โดยอำเภอบ่อไร่ ส่งผลทำให้สามารถบรรเทาความเดือดร้อนจากการขาดแคลนน้ำเพื่อใช้ในการเกษตรกรรมของชาวสวนได้เป็นอย่างมาก” นายพิชานันท์ฯ กล่าวเพิ่มเติม
นายสุเมธ ตะเพียนทอง นายอำเภอบ่อไร่ กล่าวในช่วงท้ายว่า อำเภอบ่อไร่ขอขอบคุณ โรงโม่หินเพชรสยามศิลาตราด ผู้มีใจรุกรบและ passion แห่งความเสียสละ ในการแบ่งปันน้ำให้กับพี่น้องเกษตรกรในพื้นที่ นับเป็นความโชคดีของชาวบ่อไร่ และเป็นความภาคภูมิใจที่ทีมอำเภอบ่อไร่ มีภาคเอกชนผู้เล็งเห็นถึงประโยชน์ของส่วนรวม นอกจากนี้ ในด้านการดำเนินการเพื่อแก้ไขปัญหาการจัดการน้ำในพื้นที่อำเภอบ่อไร่ ตนได้สั่งการให้ทุกหน่วยงานที่เกี่ยวข้อง องค์กรปกครองส่วนท้องถิ่นทุกแห่งให้ตรวจสอบความพร้อมของเครื่องมือและอุปกรณ์ อาทิ เครื่องสูบน้ำ รถยนต์ขนน้ำ ให้อยู่ในสภาพที่พร้อมใช้ในการแก้ไขปัญหาภัยแล้ง และได้ประชาสัมพันธ์สร้างการรับรู้ให้กับประชาชนในการสร้างแหล่งน้ำเป็นของตนเองในอนาคต โดยน้อมนำทฤษฎีใหม่ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เช่น ธนาคารน้ำใต้ดิน มาปรับใช้ เพื่อให้มีน้ำใช้ที่เพียงพอต่อการเกษตร และย้ำเตือนให้ติดตามสภาพภูมิอากาศและสถานการณ์ฝนทิ้งช่วงจากข่าวสารของทางราชการอย่างใกล้ชิด ทั้งนี้ หากพี่น้องประชาชนมีปัญหาเดือดร้อน หรือได้รับผลกระทบจากภัยแล้ง สามารถแจ้งกำนัน ผู้ใหญ่บ้าน หรือศูนย์ดำรงธรรมอำเภอบ่อไร่ 1567 ได้ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82752