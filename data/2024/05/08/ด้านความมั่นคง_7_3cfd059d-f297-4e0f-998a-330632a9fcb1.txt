รัฐบาลไทย-ข่าวทำเนียบรัฐบาล-จังหวัดสุราษฎร์ธานีแถลงผลตาม" ยุทธการ เด็ดปีก อ่าวไทย" จับกุมขบวนการค้ายาเสพติดรายใหญ่ ผู้ต้องหา 5 ราย พร้อมของกลางไอซ์กว่า 80 กิโลกรัม ด้านผู้ว่าฯ กำชับเร่งดำเนินการขยายผล


วันพุธที่ 8 พฤษภาคม 2567
08/05/2567
พิมพ์
จังหวัดสุราษฎร์ธานีแถลงผลตาม" ยุทธการ เด็ดปีก อ่าวไทย" จับกุมขบวนการค้ายาเสพติดรายใหญ่ ผู้ต้องหา 5 ราย พร้อมของกลางไอซ์กว่า 80 กิโลกรัม ด้านผู้ว่าฯ กำชับเร่งดำเนินการขยายผล
จังหวัดสุราษฎร์ธานีแถลงผลตาม" ยุทธการ เด็ดปีก อ่าวไทย" จับกุมขบวนการค้ายาเสพติดรายใหญ่ ผู้ต้องหา 5 ราย พร้อมของกลางไอซ์กว่า 80 กิโลกรัม ด้านผู้ว่าฯ กำชับเร่งดำเนินการขยายผล นำผู้ที่เกี่ยวข้องมาดำเนินคดีตามกฎหมายให้ได้
เมื่อวันที่ 7 พ.ค. 67 นายเจษฎา จิตรัตน์ ผู้ว่าราชการจังหวัดสุราษฎร์ธานี เปิดเผยว่า ตนและพลตำรวจตรีเสริมพันธุ์ ศิริคง ผู้บังคับการตำรวจภูธรจังหวัดสุราษฎร์ธานี ตำรวจชุดจับกุม และผู้แทนหน่วยงานความมั่นคงร่วมกันแถลงผลจับกุมคดียาเสพติด ภายใต้ชื่อปฏิบัติการ “ยุทธการ เด็ดปีก อ่าวไทย” โดยสามารถจับกุมผู้ต้องหาได้ 5 ราย พร้อม ของกลาง ไอซ์ 80 กิโลกรัม อาวุธปืน 1 กระบอก เครื่องกระสุนปืน 13 นัด และ รถกระบะ 2 คัน ทั้งนี้ เจ้าหน้าที่ได้นำตัวผู้ต้องหาทั้ง 5 ราย พร้อมของกลางทั้งหมด นำส่งพนักงานสอบสวนสภ.สุราษฎร์ธานี เพื่อดำเนินการตามกฎหมายเป็นที่เรียบร้อยแล้ว
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวว่า การปฏิบัติการในครั้งนี้ เป็นการบูรณาการกำลังร่วมกันของจังหวัดสุราษฎร์ธานี ตำรวจภูธรจังหวัดสุราษฎร์ธานี กองบังคับการตำรวจน้ำ สำนักงาน ป.ป.ส. ภาค 8 เจ้าหน้าที่ชุดสืบสวนตำรวจน้ำ และผู้เกี่ยวข้อง ร่วมกันปฏิบัติการ “ยุทธการ เด็ดปีก อ่าวไทย” ซึ่งผลการปฏิบัติการในครั้งนี้ คือสามารถจับกุมผู้ต้องหารวมทั้งสิ้น 5 ราย เเบ่งเป็นผู้ลักลอบขนยาไอซ์ 4 ราย คือ 1.นายวิเชษฐฯ หรือเชษ อายุ 70 ปี 2.นายจรัสฯ อายุ 54 ปี 3.นายนิติกรฯ หรือแหลม อายุ 55 ปี และ 4.นายสุรศักดิ์ฯ อายุ 32 ปี และอีก 1 ราย คือ นายนพพรฯ อายุ 30 ปี ซึ่งเป็นผู้ติดต่ออยู่บนฝั่ง โดยเจ้าหน้าที่ตำรวจได้เร่งดำเนินการขยายผลและมีการออกหมายจับเพิ่มเติม เพื่อสาวไปถึงตัวการใหญ่ของขบวนการค้ายาเสพติดกลุ่มนี้ และจะนำมาดำเนินคดีตามกฎหมายโดยเร็วที่สุด
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวถึงรายละเอียดในการจับกุมครั้งนี้ว่า สืบเนื่องจากเจ้าหน้าที่ชุดสืบสวนตำรวจน้ำ กองกำกับการ 6 กองบังคับการตำรวจน้ำ มีเบาะแสและติดตามพฤติกรรมของกลุ่มผู้ร่วมขบวนการค้ายาเสพติด คือ นายเชษ และนายแหลม ที่ทำตัวเป็นนายหน้าติดต่อกับนักค้ายาเสพติดรายย่อยในพื้นที่ จังหวัดสุราษฎร์ธานี มาอย่างต่อเนื่อง จนเมื่อ 2 เดือนที่แล้ว พบว่าทั้งคู่ได้เดินทางมาพบนักค้ายาเสพติดรายใหญ่ ซึ่งคาดว่าเป็นการซื้อขาย ส่งมอบยาเสพติด จึงได้ติดตามตัว จนพบว่าทั้ง 2 มาเปิดและเข้าพักในรีสอร์ทแห่งหนึ่งในอำเภอดอนสัก จังหวัดสุราษฎร์ธานี ก่อนที่จะมีรถกระบะต้องสงสัยเข้ามายังรีสอร์ทดังกล่าวและบรรทุกสิ่งของบรรจุกระสอบมาจำนวนหนึ่ง และได้พบกับนายแหลม เจ้าหน้าที่ชุดจับกุมจึงแสดงตัวเข้าจับกุม ตรวจค้นและยึดของกลางได้เป็นจำนวนมาก ประกอบด้วย ยาไอซ์ 80 กิโลกรัม อาวุธปืน 1 กระบอก เครื่องกระสุนปืน 13 นัด และ รถกระบะ 2 คัน
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวในช่วงท้ายว่า จังหวัดสุราษฎร์ธานีได้ให้ความสำคัญในการป้องกัน ปราบปราม และเเก้ไขปัญหายาเสพติดซึ่งเป็นนโยบายสำคัญของรัฐบาล และกระทรวงมหาดไทย โดยให้ความสำคัญในทุกกระบวนการตั้งเเต่ต้นน้ำ กลางน้ำ เเละปลายน้ำ มุ่งดำเนินการปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง และขอบคุณทุกภาคส่วน ที่ร่วมกันขับเคลื่อนนโยบายของรัฐบาลในการป้องกันปราบปราม ยาเสพติด เป็นปัญหาที่ส่งผลกระทบต่อภาพลักษณ์ของจังหวัด โดยเฉพาะในฐานะการเป็นเมืองท่องเที่ยวชั้นนำ และขณะนี้ เจ้าหน้าที่ยังคงทำงานอย่างต่อเนื่องเพื่อขยายผลการจับกุม ให้ถึงตัวการใหญ่ รวมถึง ใช้มาตรการทางกฎหมายทุกวิถีทาง ทั้งการสืบสวน จับกุม ยึดทรัพย์ เพื่อทลายขบวนการเหล่านี้ และยังเป็นการปกป้อง ประชาชน เด็กและเยาวชน ให้ปลอดภัย จากยาเสพติด ให้มากที่สุด โดยหากพบว่า มีข้าราชการ เจ้าหน้าที่รัฐ เข้าไปเกี่ยวข้อง ก็จะดำเนินการอย่างเด็ดขาด ไม่มีละเว้น ทั้งนี้ ขอความร่วมมือทุกภาคส่วนร่วมเป็นส่วนหนึ่งในการปฏิบัติการทำสงครามกับยาเสพติด เเจ้งเบาะเเสผู้ค้า หรือเครือข่ายการกระทำผิด ได้ที่ช่องทางต่าง ๆ ของหน่วยงานภาครัฐ หรือศูนย์ดำรงธรรมจังหวัด/อำเภอ หรือสายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82754