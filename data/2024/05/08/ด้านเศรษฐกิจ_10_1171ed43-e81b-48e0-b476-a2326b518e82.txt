รัฐบาลไทย-ข่าวทำเนียบรัฐบาล-กรมธนารักษ์ร่วมกับกรมราชทัณฑ์ ลงนามบันทึกข้อตกลงความร่วมมือโครงการสงวนและอนุรักษ์พื้นที่สีเขียวในที่ราชพัสดุจังหวัดนครราชสีมา


วันพุธที่ 8 พฤษภาคม 2567
08/05/2567
พิมพ์
กรมธนารักษ์ร่วมกับกรมราชทัณฑ์ ลงนามบันทึกข้อตกลงความร่วมมือโครงการสงวนและอนุรักษ์พื้นที่สีเขียวในที่ราชพัสดุจังหวัดนครราชสีมา
กรมธนารักษ์และกรมราชทัณฑ์ ร่วมลงนามบันทึกข้อตกลงความร่วมมือโครงการสงวนและอนุรักษ์พื้นที่สีเขียว  ในที่ราชพัสดุจังหวัดนครราชสีมา เพื่อสนับสนุนโครงการสงวนและอนุรักษ์พื้นที่สีเขียวในที่ราชพัสดุ
วันนี้ (8 พฤษภาคม 2567) ณ กรมราชทัณฑ์ นายจำเริญ โพธิยอด อธิบดีกรมธนารักษ์ และ นายสหการณ์ เพ็ชรนรินทร์ อธิบดีกรมราชทัณฑ์ ร่วมลงนามบันทึกข้อตกลงความร่วมมือโครงการสงวนและอนุรักษ์พื้นที่สีเขียว  ในที่ราชพัสดุจังหวัดนครราชสีมา เพื่อสนับสนุนโครงการสงวนและอนุรักษ์พื้นที่สีเขียวในที่ราชพัสดุ
นายจำเริญ เปิดเผยว่า ภายใต้บันทึกข้อตกลงกรมธนารักษ์และกรมราชทัณฑ์จะร่วมมือกันสนับสนุนโครงการสงวนและอนุรักษ์พื้นที่สีเขียวในที่ราชพัสดุให้มีความสอดคล้องกับเป้าหมายการพัฒนาที่ยั่งยืนตามแผนยุทธศาสตร์ชาติ 20 ปี (พ.ศ. 2561 - 2580) ด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม และเพิ่มการดูดซับปริมาณก๊าซเรือนกระจก (คาร์บอนเครดิตจากต้นไม้) ของประเทศ โดยกรมธนารักษ์ได้กำหนดเป้าหมายตัวชี้วัดเป็นจำนวนที่ราชพัสดุไม่น้อยกว่า 100,000 ไร่ (ประมาณร้อยละ 1 ของที่ราชพัสดุที่กรมธนารักษ์บริหารจัดการ เนื้อที่ประมาณ 10.547 ล้านไร่) ภายใต้ยุทธศาสตร์กรมธนารักษ์ระยะ 5 ปี
นายจำเริญ กล่าวต่อว่า โครงการดังกล่าวกรมธนารักษ์ได้กำหนดเป้าหมายในพื้นที่จังหวัดนครราชสีมา ให้ดำเนินโครงการบนที่ราชพัสดุแปลงหมายเลขทะเบียนที่ นม.1873 (บางส่วน) ตำบลคลองไผ่ , ตำบลหนองหญ้าขาว อำเภอสีคิ้ว จังหวัดนครราชสีมา ซึ่งใช้ประโยชน์ในราชการกรมราชทัณฑ์ (ทัณฑสถานเกษตรอุตสาหกรรมเขาพริก) ซึ่งมีพื้นที่ในการดำเนินโครงการดังกล่าว จำนวนประมาณ 12,000 ไร่ เป็นพื้นที่บริเวณเขาพริก/เขาสะเดา ซึ่งมีพรรณไม้อเนกประสงค์ จำนวน 2.4 ล้านต้น ซึ่งสามารถดูดซับก๊าซคาร์บอนไดออกไซด์ได้ 17,640 ตันต่อปี มาสนับสนุนการดำเนินโครงการสงวนและอนุรักษ์พื้นที่สีเขียวระหว่างกรมธนารักษ์ กับ กรมราชทัณฑ์
สำหรับบันทึกข้อตกลงดังกล่าวนอกจากจะสนับสนุนโครงการสงวนและอนุรักษ์พื้นที่สีเขียวในที่ราชพัสดุ ให้มีความสอดคล้องกับเป้าหมายการพัฒนาที่ยั่งยืนตามแผนยุทธศาสตร์ชาติ 20 ปี (พ.ศ. 2561-2580) ยังเป็นการเพิ่มมูลค่าเศรษฐกิจฐานชีวภาพตลอดจนเพื่อสงวนรักษาและเพิ่มพื้นที่สีเขียวเพื่อสร้างสมดุลทางระบบนิเวศ เกิดสภาพแวดล้อมที่ดีและยกระดับคุณภาพชีวิตของประชาชนให้ดีขึ้นอีกด้วย นายจำเริญ กล่าวในตอนท้าย

ที่มา : https://www.thaigov.go.th/news/contents/details/82768