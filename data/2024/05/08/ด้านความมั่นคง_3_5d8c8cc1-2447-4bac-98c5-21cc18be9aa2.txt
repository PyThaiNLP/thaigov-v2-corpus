รัฐบาลไทย-ข่าวทำเนียบรัฐบาล-มหาดไทยแถลงผลการปราบปรามผู้มีอิทธิพลอันเกี่ยวข้องกับยาเสพติด ใช้เวลาขยายผลเพียง 4 วัน สามารถจับบิ๊กล๊อต ผู้ต้องหาพร้อมของกลางยาบ้ามากถึง 3.7 ล้านเม็ด และโค่นเครือข่ายโรนิน 


วันพุธที่ 8 พฤษภาคม 2567
08/05/2567
พิมพ์
มหาดไทยแถลงผลการปราบปรามผู้มีอิทธิพลอันเกี่ยวข้องกับยาเสพติด ใช้เวลาขยายผลเพียง 4 วัน สามารถจับบิ๊กล๊อต ผู้ต้องหาพร้อมของกลางยาบ้ามากถึง 3.7 ล้านเม็ด และโค่นเครือข่ายโรนิน
มหาดไทยแถลงผลการปราบปรามผู้มีอิทธิพลอันเกี่ยวข้องกับยาเสพติด ใช้เวลาขยายผลเพียง 4 วัน สามารถจับบิ๊กล๊อต ผู้ต้องหาพร้อมของกลางยาบ้ามากถึง 3.7 ล้านเม็ด และโค่นเครือข่ายโรนิน เจ้าพ่อยาเสพติดแห่งแดนอีสานเหนือ
นายนิยม ช่างพินิจ ผู้ช่วยเลขานุการรัฐมตรีว่าการกระทรวงมหาดไทย ผู้แทนนายชาดา ไทยเศรษฐ์ รัฐมนตรีช่วยว่าการกระทรวงมหาดไทย พร้อมด้วย นายบัญชา เชาวรินทร์ ผู้ว่าราชการจังหวัดสระบุรี พันเอก สุพจน์ สวาคฆพรรณ ผู้ทรงคุณวุฒิ คณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล พลตำรวจตรี ธรรมนูญ เชาวะวนิชย์ ผู้บังคับการตำรวจภูธรจังหวัดสระบุรี ร่วมแถลงผลการจับกุม นายสำราญศักดิ์ สงวนนามสกุล หรือศักดิ์ โรนิน เจ้าพ่อยาเสพติดแห่งแดนอีสานเหนือ
พร้อมของกลาง จำนวน 3 รายการ ประกอบด้วย
1) ยาเสพติดให้โทษประเภท 1 (ยาบ้า) จำนวน 9 กระสอบประมาณ 3,700,000 เม็ด
2) รถยนต์ ยี่ห้อ MG รุ่น ZS สีดำ
3) โทรศัพท์เคลื่อนที่ จำนวน 1 เครื่อง
ทั้งนี้การจับกุมตัวผู้ต้องหารายดังกล่าวเป็นการขยายผลจากกรณีชุดปราบปรามผู้มีอิทธิพล ได้บุกทลาย แท่นปั้มยาบ้า จังหวัดสุพรรณบุรี เมื่อวันที่ 1 พฤษภาคม 2567 ที่ผ่านมา จนสามารถเชื่อมโยงพิสูจน์ทราบข้อมูลถึงบุคคลระดับสั่งการของเครือข่ายยาเสพติดรายใหญ่ และนำไปสู่การจับกุมในครั้งนี้ได้สำเร็จ
นายนิยม ช่างพินิจ กล่าวว่า ตามนโยบายของนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ด้านการป้องกันและปราบปรามผู้มีอิทธิพล โดยเฉพาะผู้มีอิทธิพลอันเกี่ยวข้องกับยาเสพติดนั้น กระทรวงมหาดไทยได้บูรณาการกับทุกภาคส่วนในการเดินหน้าอย่างเต็มกำลังเพื่อป้องกันและปราบปรามยาเสพติดให้หมดสิ้นไปจากผืนแผ่นดินไทย โดยการดำเนินการที่ผ่านมา ชุดปราบปรามผู้มีอิทธิพลได้เนินการจับกุมตัวผู้ต้องหาจำนวนหลายราย และยาเสพติดไปแล้วถึง 140 กว่าล้านเม็ดโดยสามารถขยายผลตั้งแต่ผู้ขนจนไปถึงระดับตัวการ อย่างต่อเนื่อง และในตอนท้าย ผู้ช่วยเลขานุการรัฐมนตรีว่าการกระทรวงมหาดไทย ได้ฝากไปถึงพี่น้องประชาชนหากทราบเบาะแสของยาเสพติดไม่ว่าจะเป็นผู้ค้าหรือผู้เสพ ขอให้แจ้งข้อมูลไปยังฝ่ายปกครองหรือตำรวจในพื้นที่ หรือกระทรวงมหาดไทยได้ทันที

ที่มา : https://www.thaigov.go.th/news/contents/details/82740