รัฐบาลไทย-ข่าวทำเนียบรัฐบาล-“สมศักดิ์” ประชุมผู้บริหารระดับสูง สธ. นัดพิเศษ พร้อมขับเคลื่อนงานไปด้วยกัน


วันพุธที่ 8 พฤษภาคม 2567
“สมศักดิ์” ประชุมผู้บริหารระดับสูง สธ. นัดพิเศษ พร้อมขับเคลื่อนงานไปด้วยกัน
รัฐมนตรีว่าการกระทรวงสาธารณสุข ประชุมผู้บริหารระดับสูงนัดพิเศษ
ชี้แจงนโยบายการบริหารงานพร้อมน้อมนำและพัฒนางานสาธารณสุขตามแนวพระราชดำริฯ และสนับสนุนระบบสาธารณสุขให้เข้มแข็ง ทั้งเดินหน้ายกระดับ 30 บาทรักษาทุกที่ฯ บำบัดยาเสพติด พัฒนาการแพทย์แผนไทย/แผนปัจจุบันเพื่อสร้างประโยชน์ทางการท่องเที่ยวและเศรษฐกิจ พร้อมดูแลขวัญกำลังใจบุคลากร
วันนี้ (8 พฤษภาคม 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข ประชุมผู้บริหารระดับสูงกระทรวงสาธารณสุข วาระพิเศษ ซึ่งเป็นการประชุมครั้งแรกภายหลังเข้ารับตำแหน่งรัฐมนตรีว่าการกระทรวงสาธารณสุข เพื่อชี้แจงนโยบายและแนวทางในการบริหารงานกระทรวงสาธารณสุข โดยมี นายสันติ พร้อมพัฒน์ รัฐมนตรีช่วยว่าการกระทรวงสาธารณสุข เป็นผู้แทนในการกล่าวต้อนรับ
นายสมศักดิ์กล่าวว่า ในการขับเคลื่อนงานของกระทรวงสาธารณสุข จะน้อมนำการพัฒนางานสาธารณสุขตามแนวพระราชดำริและโครงการเฉลิมพระเกียรติของพระบรมวงศานุวงศ์ทุกพระองค์ มาเป็นภารกิจสำคัญและสนองงานใต้เบื้องพระยุคลบาทอย่างต่อเนื่อง และพร้อมสนับสนุนการทำงานของบุคลากรให้บรรลุตามเป้าหมายของกระทรวงสาธารณสุข คือ ผู้ป่วยน้อยลง คนมีอายุยืนยาว มีบริการดูแลรักษาที่ดี มีประสิทธิภาพประสิทธิผลในทุกมิติ ผ่านการดำเนินงานต่างๆ ทั้งการยกระดับ 30 บาท รักษาทุกที่ด้วยบัตรประชาชนใบเดียว การบำบัดฟื้นฟูผู้ติดยาเสพติด อุตสาหกรรมวัคซีน การสร้างขวัญกำลังใจบุคลากรสาธารณสุข วางรากฐานชีวาภิบาล มูลนิธิส่งสู่สวรรค์ การคัดกรองโรคสำคัญ อุตสาหกรรมการแพทย์เพื่อสร้างมูลค่าทางเศรษฐกิจ การบูรณาการต่อยอดด้านการแพทย์แผนไทย/แผนปัจจุบัน เพื่อสร้างประโยชน์ด้านการท่องเที่ยว เป็นต้น
****************************************** 8 พฤษภาคม 2567

ที่มา : https://www.thaigov.go.th/news/contents/details/82764