รัฐบาลไทย-ข่าวทำเนียบรัฐบาล-จ.ชลบุรีจัดกิจกรรมจิตอาสา "เราทำความ ดี ด้วยหัวใจ" ปลูกป่าชายเลน ณ พิพิธภัณฑ์ธรรมชาติวิทยาเกาะและทะเลไทย เฉลิมพระเกียรติในหลวง เนื่องในโอกาสมหามงคลเฉลิมพระชนมพรรษาครบ 6 รอบ


วันพุธที่ 8 พฤษภาคม 2567
08/05/2567
พิมพ์
จ.ชลบุรีจัดกิจกรรมจิตอาสา "เราทำความ ดี ด้วยหัวใจ" ปลูกป่าชายเลน ณ พิพิธภัณฑ์ธรรมชาติวิทยาเกาะและทะเลไทย เฉลิมพระเกียรติในหลวง เนื่องในโอกาสมหามงคลเฉลิมพระชนมพรรษาครบ 6 รอบ
จังหวัดชลบุรีจัดกิจกรรมจิตอาสา "เราทำความ ดี ด้วยหัวใจ" ปลูกป่าชายเลนเพื่ออนุรักษ์ทรัพยากรทางทะเลและชายฝั่ง ณ พิพิธภัณฑ์ธรรมชาติวิทยาเกาะและทะเลไทย เฉลิมพระเกียรติในหลวง เนื่องในโอกาสมหามงคลเฉลิมพระชนมพรรษาครบ 6 รอบ 28 กรกฎาคม 2567
เมื่อวันที่ 7 พ.ค. 2567 นายธวัชชัย ศรีทอง ผู้ว่าราชการจังหวัดชลบุรี เป็นประธานพิธีเปิดกิจกรรมจิตอาสา “เราทำความดี ด้วยหัวใจ” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยมี น.ส.ประภัสรา ศรีทอง นายกเหล่ากาชาดจังหวัดชลบุรี หัวหน้าส่วนราชการ ทหาร ตำรวจ ผู้บริหารองค์กรปกครองส่วนท้องถิ่น จิตอาสาพระราชทาน และประชาชนในพื้นที่ ร่วมพิธีฯ ณ พิพิธภัณฑ์ธรรมชาติวิทยาเกาะและทะเลไทย หน่วยบัญชาการสงครามพิเศษทางเรือ ต.แสมสาร อ.สัตหีบ จ.ชลบุรี
สำหรับ การจัดงานในครั้งนี้ เป็นการร่วมแรงร่วมใจจากทุกภาคส่วนในการอนุรักษ์ฟื้นฟูธรรมชาติ และรักษาสภาพสิ่งแวดล้อมให้สะอาดเป็นระเบียบเรียบร้อย เพื่อเป็นการแสดงออกถึงความจงรักภักดีต่อสถาบันพระมหากษัตริย์ที่มีต่อปวงชนชาวไทย และชาวจังหวัดชลบุรี และเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยมีมีกิจกรรม อาทิ กิจกรรมปลูกป่าชายเลนเพื่ออนุรักษ์ทรัพยากรทางทะเลและชายฝั่ง ณ พิพิธภัณฑ์ธรรมชาติวิทยาเกาะและทะเลไทย หน่วยบัญชาการสงครามพิเศษทางเรือ ต.แสมสาร อ.สัตหีบ จ.ชลบุรี กิจกรรมปรับปรุงภูมิทัศน์ทำความสะอาด ณ บริเวณชายหาด เกาะแสมสาร อ.สัตหีบ จ.ชลบุรี
นายธวัชชัย ศรีทอง ผู้ว่าราชการจังหวัดชลบุรี กล่าวว่า โครงการจิตอาสาพระราชทาน "เราทำความ ดี ด้วยหัวใจ" ขึ้น เพื่อเป็นการเฉลิมพระเกียรติพระบาทสมเด็จพระเจ้าอยู่หัว และแสดงความสำนึกในพระมหากรุณาธิคุณ ที่ทรงประกอบพระราชกรณียกิจนานัปการ เพื่อประโยชน์สุขของประชาชน รวมทั้งเพื่อส่งเสริมให้ข้าราชการและประชาชนมีจิตสำนึกสาธารณะ รักบ้านเมือง รู้รักสามัคคี ร่วมกันบำเพ็ญสาธารณประโยชน์เพื่อสังคม บรรเทาความเดือดร้อนและแก้ไขปัญหาให้แก่เพื่อนร่วมชาติ ตลอดจนเพื่อให้ประเทศชาติมีความมั่นคงอย่างยั่งยืน จังหวัดชลบุรีมีความปลาบปลื้มปิติเป็นล้นพ้น ที่ได้น้อมนำโครงการฯ มาสืบสาน ขยายผล โดยระดมพลังความรัก ความสามัคคีทั้งของหน่วยงานในพระองค์ หน่วยงานราชการ ภาคเอกชน ชุมชน และประชาชน ร่วมปฏิบัติหน้าที่ เพื่อให้เกิดผลสัมฤทธิ์ต่อการพัฒนาในทุก ๆ ด้าน อย่างยั่งยืน

ที่มา : https://www.thaigov.go.th/news/contents/details/82771