รัฐบาลไทย-ข่าวทำเนียบรัฐบาล-ศุลกากรตรวจยึดยาเสพติดเตรียมลักลอบส่งออกและนำเข้า มูลค่ากว่า 42.195 ล้านบาท


วันพฤหัสบดีที่ 23 พฤษภาคม 2567
23/05/2567
พิมพ์
ศุลกากรตรวจยึดยาเสพติดเตรียมลักลอบส่งออกและนำเข้า มูลค่ากว่า 42.195 ล้านบาท
สำหรับในปีงบประมาณ 2567 (1 ตุลาคม 2566 – 20 พฤษภาคม 2567) กรมศุลกากรมีสถิติการจับกุมยาเสพติด ทั้งสิ้น 89 ราย มูลค่ารวมกว่า 513.23 ล้านบาท
วันนี้ (21 พฤษภาคม 2567) นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า ตามที่ นายเศรษฐา ทวีสิน นายกรัฐมนตรี มีนโยบายเดินหน้าปราบปรามยาเสพติดทั้งการผลิต การนำเข้า การส่งออก การนำผ่านและการลักลอบจำหน่ายโดยสั่งการให้ทุกหน่วยงานที่เกี่ยวข้องบูรณาการการทำงานร่วมกันเพื่อปราบปรามยาเสพติดให้หมดไปจากประเทศ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง จึงสั่งการให้นายธีรัชย์ อัตนวานิช อธิบดีกรมศุลกากร เพิ่มความเข้มงวดในการเฝ้าระวังการลักลอบนำเข้าและส่งออกยาเสพติดทุกช่องทาง
โดยเมื่อวันที่ 18 พฤษภาคม 2567 กรมศุลกากร โดยกองสืบสวนและปราบปรามและหน่วยสกัดกั้นยาเสพติดทางท่าอากาศยานนานาชาติ (Airport Interdiction Task Force: AITF) ประกอบด้วย สำนักงานคณะกรรมการป้องกันและปราบปรามยาเสพติด (ป.ป.ส.) กองบัญชาการตำรวจปราบปรามยาเสพติด (บช.ปส.) ศูนย์รักษาความปลอดภัย กองบัญชาการกองทัพไทย ร่วมกันตรวจสอบพัสดุต้องสงสัยซุกซ่อนยาเสพติด เตรียมส่งออกไปยังประเทศไต้หวัน ณ บริษัทขนส่งเอกชนแห่งหนึ่ง พบเครื่องสำอางประเภทครีมกันแดด จำนวน 111 หลอด ด้านในบรรจุผงสีขาว จากการตรวจ พบว่าผงดังกล่าวเป็นยาเสพติดให้โทษประเภท 1 เฮโรอีน น้ำหนักรวม 11,300 กรัม มูลค่า 33,900,000 บาท ซึ่งชุดปฎิบัติการ AITF จะทำการขยายผลต่อไป ทั้งนี้ การกระทำดังกล่าว เป็นความผิดฐานพยายามนำยาเสพติดให้โทษประเภท 1 (เฮโรอีน) ออกไปนอกราชอาณาจักรโดยไม่ได้รับอนุญาต และมียาเสพติดให้โทษประเภท 1 (เฮโรอีน) ไว้ในครอบครองโดยไม่ได้รับอนุญาต ตามมาตรา 244 มาตรา 252 ประกอบมาตรา 166 และมาตรา 167 แห่งพระราชบัญญัติศุลกากร พ.ศ. 2560 และประมวลกฎหมายยาเสพติด
ซึ่งในวันเดียวกัน กรมศุลกากร โดยกองสืบสวนและปราบปราม สำนักงานศุลกากรตรวจของผู้โดยสารท่าอากาศยานสุวรรณภูมิ และชุดปฏิบัติการ AITF นำโดย กองบัญชาการตำรวจปราบปรามยาเสพติด (บช.ปส.) ร่วมกันตรวจสอบผู้โดยสารที่มีความเสี่ยงในการลักลอบนำยาเสพติดเข้ามาในราชอาณาจักรพบผู้โดยสารหญิง สัญชาติเปรู เดินทางมาจากเมืองโดฮา (DOHA) รัฐกาตาร์ (QATAR) ปลายทางท่าอากาศยานสุวรรณภูมิ ประเทศไทย มีความน่าสงสัยจึงขอตรวจค้น พบว่าหญิงดังกล่าว ทำการซุกซ่อนยาเสพติดให้โทษประเภท 2 (โคคาอีน) ไว้ในร่างกายด้วยวิธีการกลืน จึงนำเข้ากระบวนการตรวจสอบโดยละเอียด พบ โคคาอีน จำนวน 192 ก้อน น้ำหนักรวมสิ่งห่อหุ้ม 1,155 กรัม มูลค่า 3,465,000 บาท
นอกจากนี้ เมื่อต้นเดือนที่ผ่านมา (3 พฤษภาคม 2567) กรมศุลกากร โดยกองสืบสวนและปราบปราม สำนักงานศุลกากรตรวจของผู้โดยสารท่าอากาศยานสุวรรณภูมิ และชุดปฏิบัติการ AITF พบผู้โดยสารชาย สัญชาติไอวอเรียน เดินทางมาจากเมืองโดฮา (DOHA) รัฐกาตาร์ (QATAR) ปลายทางท่าอากาศยานสุวรรณภูมิ ประเทศไทย มีความน่าสงสัยจึงขอตรวจค้น พบว่าชายดังกล่าว ทำการซุกซ่อนยาเสพติดให้โทษประเภท 2 (โคคาอีน) ไว้ในร่างกายด้วยวิธีการกลืน จึงนำเข้ากระบวนการตรวจสอบโดยละเอียด พบ โคคาอีน จำนวน 72 ก้อน น้ำหนักรวมสิ่งห่อหุ้ม 1,610 กรัม มูลค่า 4,830,000 บาท
การกระทำดังกล่าวเป็นความผิดฐานนำยาเสพติดให้โทษประเภท 2 (โคคาอีน) เข้ามาในราชอาณาจักร โดยไม่ได้รับอนุญาตและมียาเสพติดให้โทษประเภท 2 (โคคาอีน) ไว้ในครอบครองโดยไม่ได้รับอนุญาต ตามมาตรา 242 มาตรา 252 ประกอบมาตรา 166 และมาตรา 167 แห่งพระราชบัญญัติศุลกากร พ.ศ. 2560 และประมวลกฎหมายยาเสพติด
สำหรับในปีงบประมาณ 2567 (1 ตุลาคม 2566 – 20 พฤษภาคม 2567) กรมศุลกากรมีสถิติการจับกุมยาเสพติด ทั้งสิ้น 89 ราย มูลค่ารวมกว่า 513.23 ล้านบาท

ที่มา : https://www.thaigov.go.th/news/contents/details/83398