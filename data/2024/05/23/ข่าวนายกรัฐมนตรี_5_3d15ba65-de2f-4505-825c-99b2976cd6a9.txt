รัฐบาลไทย-ข่าวทำเนียบรัฐบาล-นายกฯ หารือบริษัท Nidec Corporation ย้ำโอกาสและแนวโน้มตลาดที่สดใส ในการขยายการลงทุนผลิตสินค้าที่ใช้ในเทคโนโลยีขั้นสูง และชิ้นส่วนสำหรับ EV ในไทย 


วันพฤหัสบดีที่ 23 พฤษภาคม 2567
23/05/2567
พิมพ์
นายกฯ หารือบริษัท Nidec Corporation ย้ำโอกาสและแนวโน้มตลาดที่สดใส ในการขยายการลงทุนผลิตสินค้าที่ใช้ในเทคโนโลยีขั้นสูง และชิ้นส่วนสำหรับ EV ในไทย
เน้นสร้างคน สร้างอาชีพ ขยายระยะเวลาโครงการฝึกงานและพิจารณารับนักศึกษาฝึกงานเข้าสู่การจ้างงานเมื่อเรียนจบ
วันนี้ (23 พฤษภาคม 2567) เวลา 15.50 น. (ตามเวลาท้องถิ่นกรุงโตเกียว ซึ่งเร็วกว่ากรุงเทพฯ 2 ชั่วโมง) ณ ห้อง Sky Room ชั้น 24 โรงแรม The Peninsula Tokyo นายเศรษฐา ทวีสิน นายกรัฐมนตรี พบหารือกับผู้บริหารบริษัท Nidec Corporation
บริษัท Nidec Corporation เป็นบริษัทที่มุ่งเน้นการพัฒนา การผลิต และจำหน่ายอุปกรณ์และชิ้นส่วนอิเล็กทรอนิกส์สำหรับยานยนต์และเครื่องใช้อิเล็กทรอนิกส์ในครัวเรือน มีความเชี่ยวชาญทางด้านผลิตภัณฑ์และโซลูชั่นการใช้งานเกี่ยวกับมอเตอร์ ซึ่งมีประสบการณ์ในการพัฒนามอเตอร์มา 50 ปี และมีผลิตภัณฑ์ที่หลากหลายตั้งแต่ผลิตภัณฑ์ที่มีความแม่นยำขนาดเล็กไปจนถึงผลิตภัณฑ์ขนาดใหญ่พิเศษ มีบริษัทในเครือ 300 แห่ง มีการดำเนินธุรกิจในอาเซียน ทั้งในไทย ฟิลิปปินส์ เวียดนาม กัมพูชา และสิงคโปร์ (ฝ่ายขาย)
บริษัทฯ ได้รายงานการดำเนินกิจการในประเทศไทย ซึ่งมีการดำเนินธุรกิจในไทยมายาวนานกว่า 35 ปี รวมถึงมีแผนการขยายการลงทุนเพิ่มเติมในอนาคต โดยจะเน้นการลงทุนในกลุ่มผลิตภัณฑ์ใหม่ ๆ เพื่อรองรับความต้องการใช้งาน AI Technology รวมถึงการเติบโตของเซมิคอนดักเตอร์ที่เพิ่มสูงขึ้น
โดยนายกรัฐมนตรีเน้นย้ำว่า รัฐบาลสนับสนุนการขยายการลงทุนผลิตสินค้าที่ใช้ในเทคโนโลยีขั้นสูง ซึ่งจะมีส่วนช่วยเปลี่ยนแปลงโครงสร้างสินค้าส่งออกของไทยให้เป็นสินค้า high-tech ที่มีมูลค่าเพิ่มสูงขึ้น นอกจากนั้น ขอให้บริษัทพิจารณาขยายการลงทุนชิ้นส่วนสำคัญอื่น ๆ เพิ่มเติม เช่น ชิ้นส่วนสำหรับ EV ในไทย ซึ่งแนวโน้มตลาดในประเทศยังคงสดใสและเติบโตอย่างก้าวกระโดด ประกอบกับการดำเนินนโยบายของภาครัฐที่มีการสนับสนุนอย่างตรงจุดและต่อเนื่อง จึงเป็นโอกาสที่ดีในการที่จะเข้าสู่ห่วงโซ่อุปทาน EV ในไทย
โดยในตอนท้าย นายกรัฐมนตรีหารือถึงแผนการด้านการพัฒนาบุคลากรของบริษัทฯ โดยบริษัทแจ้งว่าให้ความสำคัญในการจ้างงานคนไทย หัวหน้าโรงงาน และผู้บริหารที่ทำงานในโรงงานที่เมืองไทยจำนวนมากเป็นคนไทย อีกทั้งบริษัทฯ ยังมีความร่วมมือกับมหาวิทยาลัยในไทยที่ประสงค์มีความร่วมมือด้านโครงการรับนักศึกษาเข้ามาฝึกงาน (Internship)
บริษัทได้หารือกรณีการรับนักศึกษาฝึกงาน ซึ่งอนุญาตให้ใน ช่วงเวลา 3 เดือนเท่านั้น จึงหารือนายกรัฐมนตรีถึงความเป็นไปได้ที่ภาครัฐจะสนับสนุนให้มีการปรับกฎเกณฑ์เพื่อขยายกรอบเวลาการฝึกงานออกไปเป็น 9 - 12 เดือน เพื่อให้นักศึกษามีเวลามากพอที่จะเรียนรู้ในเชิงลึก ทั้งนี้นายกรัฐมนตรีเสนอให้บริษัทฯ พิจารณาในเรื่องการรับนักศึกษาฝึกงานบรรจุเข้าสู่การจ้างงานอีกด้วย จะได้เป็นการสร้างงาน สร้างอาชีพ ไปในตัว

ที่มา : https://www.thaigov.go.th/news/contents/details/83435