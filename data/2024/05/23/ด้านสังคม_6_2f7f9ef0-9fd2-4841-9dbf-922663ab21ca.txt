รัฐบาลไทย-ข่าวทำเนียบรัฐบาล-”วราวุธ“ นำ พม. เดินหน้าแก้ปัญหาวิกฤตประชากร พร้อมเตรียมจัดงานเฉลิมพระเกียรติ ร.10


วันพฤหัสบดีที่ 23 พฤษภาคม 2567
”วราวุธ“ นำ พม. เดินหน้าแก้ปัญหาวิกฤตประชากร พร้อมเตรียมจัดงานเฉลิมพระเกียรติ ร.10
”วราวุธ“ นำ พม. เดินหน้าแก้ปัญหาวิกฤตประชากร พร้อมเตรียมจัดงานเฉลิมพระเกียรติ ร.10
วันที่ 23 พฤษภาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ยังคงเดินหน้าทุกนโยบายอย่างเต็มที่ โดยมีนโยบายเรือธงที่เร่งดำเนินการแก้ไขปัญหาวิกฤตของสังคม คือปัญหาโครงสร้างประชากร อีกทั้งมีความคืบหน้าการเตรียมจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 หลายโครงการ หลายนโยบาย และล่าสุดจากการที่นายเศรษฐา ทวีสิน นายกรัฐมนตรี เป็นประธานการประชุมคณะกรรมการอำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งมี 10 โครงการใหญ่  และหนึ่งในนั้นเป็นโครงการของกระทรวง พม. โดยกรมส่งเสริมพัฒนาคุณภาพชีวิตคนพิการ (พก.)  คือ โครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ซึ่งโครงการดังกล่าวกำลังเร่งเดินหน้าเพื่อพัฒนาคุณภาพชีวิตคนพิการ คือการจัดหากายอุปกรณ์ เช่น วีลแชร์ ขาเทียม เท้าเทียม ไม้เท้าต่างๆ จำนวน 72,000 ชุด ให้กับคนพิการโดยผ่านกองทุนส่งเสริมและพัฒนาคุณภาพชีวิตคนพิการ ซึ่งขณะนี้กำลังประสานข้อมูลกับองค์กรปกครองส่วนท้องถิ่น ส่งเรื่องผ่านผู้ว่าราชการจังหวัดก่อนที่จะส่งมายังส่วนกลาง
นายวราวุธ กล่าวว่า นอกจากนี้ จากการที่นายกรัฐมนตรี ได้นำคณะรัฐมนตรีเข้าเยี่ยมชมการดำเนินงานของศูนย์อำนวยการใหญ่จิตอาสาพระราชทาน ทางกระทรวง พม. ได้ต่อยอดแนวทางโดยให้ผู้บริหารของกระทรวงพม. ได้เข้าเยี่ยมชมและอบรมภายใต้โครงการทั้งหลายของศูนย์ฯ ตามแนวปรัชญาเศรษฐกิจพอเพียง ศาสตร์แห่งพระราชา และองค์ความรู้ต่างๆ เพื่อนำมาประยุกต์ใช้กับกระทรวง พม. รวมถึงแนวคิดที่จะให้นิคมสร้างตนเอง 43 แห่งทั่วประเทศสังกัดกระทรวง พม. จะจำลองบางส่วนของศูนย์ฯ มาใช้เพื่อขยายต่อยอดแนวทางปรัชญาเศรษฐกิจพอเพียง ศาสตร์แห่งพระราชา  เพื่อให้พี่น้องประชาชนเข้าใจอย่างถ่องแท้ และขยายต่อจากรุ่นสู่รุ่นต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #พม #ปรัชญาเศรษฐกิจพอเพียง #ศาสตร์แห่งพระราชา

ที่มา : https://www.thaigov.go.th/news/contents/details/83430