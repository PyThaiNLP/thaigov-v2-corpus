รัฐบาลไทย-ข่าวทำเนียบรัฐบาล-นายกฯ ตอบคำถามการเมือง เตรียมตัวชี้แจงภายใน 15 วัน ย้ำเป็นเรื่องธรรมดาของการเมือง ต้องตรวจสอบได้  "วัคซีนที่ดีที่สุดคือการทำงาน"


วันพฤหัสบดีที่ 23 พฤษภาคม 2567
23/05/2567
พิมพ์
นายกฯ ตอบคำถามการเมือง เตรียมตัวชี้แจงภายใน 15 วัน ย้ำเป็นเรื่องธรรมดาของการเมือง ต้องตรวจสอบได้  "วัคซีนที่ดีที่สุดคือการทำงาน"
นายกฯ ตอบคำถามการเมือง เตรียมตัวชี้แจงภายใน 15 วัน ย้ำเป็นเรื่องธรรมดาของการเมือง ต้องตรวจสอบได้  "วัคซีนที่ดีที่สุดคือการทำงาน"
วันนี้ (23 พฤษภาคม 2567) เวลา 16.31 น. (ตามเวลาท้องถิ่นกรุงโตเกียว ซึ่งเร็วกว่ากรุงเทพฯ 2 ชั่วโมง) ณ ห้อง Sky Room ชั้น 24 โรงแรม The Peninsula Tokyo นายเศรษฐา ทวีสิน นายกรัฐมนตรี ตอบคำถามสื่อมวลชนกรณีศาลรัฐธรรมนูญรับคำร้อง วินิจฉัยความเป็นรัฐมนตรีของนายเศรษฐา สิ้นสุดลงเฉพาะตัวหรือไม่ กรณีแต่งตั้งนายพิชิต ชื่นบาน เป็นรัฐมนตรีประจำสำนักนายกรัฐมนตรี โดยภายหลังเสร็จภารกิจในวันนี้ นายกรัฐมนตรีจะโทรศัพท์พูดคุยกับทีมกฎหมาย เพื่อดูว่า จะชี้แจงอย่างไร พร้อมย้ำว่าเป็นธรรมดาของการเข้าสู่การเมือง ต้องให้มีการตรวจสอบได้ หากทางฝ่ายนิติบัญญัติหรือฝ่ายตุลาการมีความข้องใจ ถือเป็นหน้าที่ของฝ่ายบริหารที่จะต้องไปชี้แจง เป็นธรรมดาของระบอบประชาธิปไตยที่มีการต้องรับฟัง โดยนายกรัฐมนตรีมั่นใจว่าชี้แจงได้ และไม่มีผลกระทบกับการปฏิบัติหน้าที่ในต่างประเทศทั้งในขณะนี้ และในระยะยาว เชื่อว่าไม่ได้หยุดปฏิบัติหน้าที่ มีภารกิจอยู่แล้ว โดยนายกรัฐมนตรีมองว่าเป็นเรื่องที่ต้องรับทราบ และให้ความกระจ่างต่อสาธารณชน ส่วนเรื่องมีการเล่มเกมการต่อรองอยู่ข้างหลัง นายกรัฐมนตรีย้ำว่า ไม่ต้องการมองลึกเกินไป เพราะเชื่อว่าทุกฝ่ายมีความปรารถนาดีกับประเทศชาติ และอยากให้การบริหารราชการแผ่นดินเป็นไปด้วยความโปร่งใสและชอบธรรม
สำหรับกรณีที่บางฝ่ายมองว่า รัฐบาลยังทำไม่ถูกใจ นายกรัฐมนตรีเชื่อว่าการเข้าสู่การเมือง จะทำทุกอย่างให้ถูกใจทุกคนเป็นไปได้ลำบาก แต่ขอให้มั่นใจในรัฐบาลนี้ ภายใต้การนำของนายกรัฐมนตรี เรายึดมั่นกับความเป็นอยู่ของพี่น้องประชาชนเป็นหลัก และมีความตั้งใจในการปฏิบัติหน้าที่ ส่วนเรื่องการตรวจสอบเป็นธรรมดา ไม่ว่าจะเป็นเรื่องการอภิปรายไม่ไว้วางใจแบบไม่ลงมติ นายกรัฐมนตรีพร้อมที่จะเข้าไปตอบ และให้เกียรติรัฐสภามาโดยตลอด ถือเป็นเรื่องหนึ่งที่เมื่อเข้าสู่การเมืองแล้ว ต้องมีทั้งฝ่ายนิติบัญญัติ ฝ่ายบริหาร และฝ่ายตุลาการ และองค์กรอิสระที่เข้ามากำกับตรวจสอบ ดูแลเพื่อให้ทุกอย่างเป็นไปด้วยความชอบธรรม
ที่ผ่านมาประมาณ 8-9 เดือน นายกรัฐมนตรีเชื่อว่าเห็นถึงความเดือดร้อนกันอยู่แล้ว ในทุก ๆ วันมีความหมาย ทุกคนมีความเดือดร้อนอยู่แล้ว ในเรื่องโครงการทั้งหลาย หรือมาตรการกระตุ้นเศรษฐกิจ เชื่อว่าทุกเรื่อง เป็นหน้าที่ที่นายกรัฐมนตรีต้องทำอยู่แล้ว ปัญหาที่เข้ามาไม่ว่าจะเป็นปัญหาส่วนตัว หรือปัญหาที่เกี่ยวข้องกับเรื่องนี้ ต้องเป็นผู้ใหญ่พอ ต้องแบ่งแยกให้ถูก ในการแก้ไขปัญหาซึ่งก็มีทีมแก้ไขปัญหา และเข้าไปชี้แจง และวันพรุ่งนี้ก็มีภารกิจ และเสาร์อาทิตย์นี้เมื่อกลับไปก็มีภารกิจจัดเต็ม เพราะฉะนั้นไม่ได้เปลี่ยนแปลงวิธีความคิด ไม่ได้ต้องการกำลังใจพิเศษจากใครใด ๆ ทั้งสิ้น พร้อมย้ำว่า  “วัคซีนที่ดีที่สุดคือการทำงาน“

ที่มา : https://www.thaigov.go.th/news/contents/details/83439