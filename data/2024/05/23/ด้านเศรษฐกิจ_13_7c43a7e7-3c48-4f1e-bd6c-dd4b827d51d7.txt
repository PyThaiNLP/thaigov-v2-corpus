รัฐบาลไทย-ข่าวทำเนียบรัฐบาล-‘รมว.ธรรมนัส’ แถลงข่าวงานวันข้าวและชาวนาแห่งชาติ ประจำปี 2567 ภายใต้แนวคิด “พระบารมีเกริกก้องหล้า สู่ผืนนาข้าวไทย ผสานเกษตรแนวใหม่ ชาวนาไทยยั่งยืน” ระหว่างวันที่ 4 - 6 มิ.ย. นี้ ณ 


วันพฤหัสบดีที่ 23 พฤษภาคม 2567
‘รมว.ธรรมนัส’ แถลงข่าวงานวันข้าวและชาวนาแห่งชาติ ประจำปี 2567 ภายใต้แนวคิด “พระบารมีเกริกก้องหล้า สู่ผืนนาข้าวไทย ผสานเกษตรแนวใหม่ ชาวนาไทยยั่งยืน” ระหว่างวันที่ 4 - 6 มิ.ย. นี้ ณ
‘รมว.ธรรมนัส’ แถลงข่าวงานวันข้าวและชาวนาแห่งชาติ ประจำปี 2567 ภายใต้แนวคิด “พระบารมีเกริกก้องหล้า สู่ผืนนาข้าวไทย ผสานเกษตรแนวใหม่ ชาวนาไทยยั่งยืน” ระหว่างวันที่ 4 - 6 มิ.ย. นี้ ณ อิมแพ็ค เมืองทองธานี
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานงานแถลงข่าว วันข้าวและชาวนาแห่งชาติ ประจำปี 2567 โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารกระทรวงเกษตรและสหกรณ์ เข้าร่วม ณ ห้องประชุม 115 กระทรวงเกษตรและสหกรณ์ สำหรับงานวันข้าวและชาวนาแห่งชาติปีนี้ จัดโดย กรมการข้าว ภายใต้แนวคิด “พระบารมีเกริกก้องหล้า สู่ผืนนาข้าวไทย ผสานเกษตรแนวใหม่ ชาวนาไทยยั่งยืน” ระหว่างวันที่ 4 - 6 มิถุนายน 2567 ณ Hall 5 - 6 อิมแพ็ค เมืองทองธานี ในการนี้ได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเป็นองค์ประธานในพิธีเปิดงาน ในวันอังคารที่ 4 มิถุนายน 2567 โดยมีวัตถุประสงค์ เพื่อเทิดพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณพระวชิรเกล้าเจ้าอยู่หัว สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง พร้อมทั้งเป็นการรำลึกถึงพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (ในหลวงรัชกาลที่ 9) และพระบรมวงศานุวงศ์ ที่ทรงมีพระมหากรุณาธิคุณต่อกิจการด้านข้าวและชาวนาของไทย พร้อมชมนิทรรศการสาธิตด้านการผลิตข้าวนิทรรศการด้านเทคโนโลยีสมัยใหม่ด้านการผลิตข้าว การแสดงผลงานเชิดชูเกียรติเกษตรกรดีเด่นแห่งชาติ เวทีเสวนา สาธิตนวัตกรรมจากข้าว พร้อมทั้งการผลิตข้าวที่ปรับตัวและเป็นมิตรต่อสิ่งแวดล้อม และการออกร้านจำหน่ายสินค้าข้าว และผลิตภัณฑ์แปรรูปจากข้าวโดยชาวนา และผู้ประกอบการค้าข้าวต่างๆ
ทั้งนี้ คณะรัฐมนตรีได้มีมติให้วันที่ 5 มิถุนายน ของทุกปี เป็น “วันข้าวและชาวนาแห่งชาติ” จากเหตุผลที่วันที่ 5 มิถุนายน 2489 พระบาทสมเด็จพระปรเมนทรมหาอานันทมหิดล รัชกาลที่ 8 พร้อมด้วยสมเด็จพระอนุชา คือ พระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร รัชกาลที่ 9 ได้เสด็จพระราชดำเนินทอดพระเนตรการทำนา ซึ่งทั้ง 2 พระองค์ได้ทรงหว่านข้าว และทอดพระเนตรกิจการมหาวิทยาลัยเกษตรศาสตร์ บางเขน จึงถือเป็นวันที่เป็นสิริมงคลยิ่งของชาวนาไทย และเพื่อให้ตระหนักถึงความสำคัญของข้าวที่เป็นอาหารหลักหล่อเลี้ยงคนทั่วโลก ก่อให้เกิดวัฒนธรรมประเพณีและภูมิปัญญาท้องถิ่นที่เกี่ยวกับข้าวและชาวนา นอกจากนี้ เป็นการเชิดชูเกียรติและสร้างขวัญกำลังใจให้แก่ชาวนาไทยซึ่งเปรียบเสมือนกระดูกสันหลังของชาติในฐานะผู้ผลิตอาหารหลักให้กับประชาชนตลอดมา
รัฐมนตรีว่าการกระทรวงเกษตรและสหกรณ์ กล่าวว่า จากนโยบายด้านการเกษตรของรัฐบาล ซึ่งกำหนดแนวทาง “ตลาดนำ นวัตกรรมเสริม เพิ่มรายได้” มุ่งเป้าเพิ่มรายได้ให้เกษตรกร 3 เท่า ภายในระยะเวลา 4 ปี กระทรวงเกษตรและสหกรณ์ได้ดำเนินภารกิจเพื่อขับเคลื่อนนโยบายของรัฐบาลให้บรรลุเป้าหมาย โดยตั้งเป้าหมาย “เกษตรต้องอยู่ดี สินค้าเกษตรมูลค่าสูง ทรัพยากรเกษตรยั่งยืน” ด้วยการเชื่อมโยงนโยบายการพัฒนาข้าวลงสู่การปฏิบัติในพื้นที่ปลูกข้าวทั่วประเทศ โดยให้ความสำคัญด้านการวางระบบการผลิต การตลาด และการบริหารจัดการ เพื่อประหยัดต้นทุนและเพิ่มประสิทธิภาพการผลิต นำไปสู่การสร้างความมั่นคงให้แก่ชาวนาอย่างยั่งยืน รวมทั้งเป็นการให้เกียรติชาวนาไทยในฐานะผู้ผลิตอาหารหลักให้กับประชาชนและสร้างขวัญกำลังใจให้แก่ชาวนาทั่วประเทศ จึงได้จัดงานวันข้าวและชาวนาแห่งชาติ ประจำปี 2567 โดยมุ่งหวังให้เกษตรกร ชาวนา ผู้ประกอบการธุรกิจภาคการเกษตรได้รับการถ่ายทอดเทคโนโลยีลดต้นทุนการผลิตข้าวเพื่อพัฒนาและต่อยอด สร้างโอกาสในการเพิ่มคุณภาพผลผลิตและผลตอบแทนจากการผลิต ยกระดับคุณภาพให้เกษตรกรผู้ปลูกข้าวทั่วประเทศ เพื่อสนองความต้องการของตลาด พร้อมทั้งการผลิตข้าวที่ปรับตัวและเป็นมิตรต่อสิ่งแวดล้อม ให้สามารถนำไปประยุกต์ใช้ในการผลิตข้าวและพัฒนาชาวนา รวมทั้งสร้างความมั่นคงให้แก่ชาวนาและการพัฒนาข้าวไปสู่สากล
“นายกรัฐมนตรี ให้ความสำคัญกับอาชีพชาวนาไทย ซึ่งถือเป็นกระดูกสันหลังของชาติที่ต้องสร้างความเข้มแข็ง กระทรวงเกษตรและสหกรณ์ ได้ตระหนักและเข้าใจปัญหาของชาวนาไทยที่ต้องเผชิญ จึงได้เร่งหามาตรการช่วยเหลือต่าง ๆ อาทิ การลดต้นทุนการผลิต ผ่านโครงการปุ๋ยคนละครึ่ง เพื่อให้เกษตรกรมีส่วนร่วมในการเลือกปุ๋ยได้ตามความต้องการ โดยไม่มีการล็อกสเปกสูตรปุ๋ยหรือบริษัทที่เข้าร่วมโครงการ ซึ่งกำลังเร่งดำเนินการตามขั้นอยู่ในขณะนี้ โดยเตรียมเสนอเรื่องให้ที่ประชุมคณะกรรมการนโยบายและบริหารข้าวแห่งชาติ (นบข.) และคณะรัฐมนตรี (ครม.) พิจารณาตามขั้นตอนต่อไป ตลอดจนต้องขยายตลาดกับต่างประเทศให้มากขึ้น เพิ่มโอกาสการค้าขาย สร้างรายได้และสร้างความยั่งยืนให้กับพี่น้องชาวนาไทย นอกจากนี้ การสนับสนุนเทคโนโลยี นวัตกรรมสมัยใหม่ก็เป็นสิ่งสำคัญที่ต้องนำมาช่วยในการทำนาเพื่อเพิ่มผลผลิตให้มากขึ้นเพียงพอกับความต้องการของตลาดทั้งในและต่างประเทศ” รมว.ธรรมนัส กล่าว
ทั้งนี้ จึงขอเชิญชวนเกษตรกรและประชาชนทั่วไป มาร่วมเที่ยวชมการถ่ายทอดนวัตกรรมเทคโนโลยีสมัยใหม่ด้านการผลิตข้าวและส่งเสริมพัฒนาชาวนา และร่วมเชิดชูอาชีพชาวนาซึ่งถือเป็นความภาคภูมิใจของคนไทย ในงาน “วันข้าวและชาวนาแห่งชาติ ประจำปี 2567” ระหว่างวันที่ 4 - 6 มิถุนายนนี้ ตั้งแต่เวลา 10.00 – 19.00 น. ณ Hall 5 - 6 อิมแพ็ค เมืองทองธานี จังหวัดนนทบุรี
นายณัฏฐกิตติ์ ของทิพย์ อธิบดีกรมการข้าว กล่าวเสริมว่า กิจกรรมภายในงานประกอบด้วย นิทรรศการเทิดพระเกียรติ 10 พันธุ์ข้าวเฉลิมพระเกียรติ 72 พรรษาพระบารมีเกริกก้องหล้า สู่ผืนนาข้าวไทย นิทรรศการนวัตกรรมอารักขาข้าวเพื่อสนับสนุนการผลิตข้าวแบบปลอดภัยเทคโนโลยีการเกษตรสมัยใหม่ เพื่อเพิ่มประสิทธิภาพการผลิตข้าว นิทรรศการเมล็ดพันธุ์ข้าวไทย สู่ความภูมิใจในพื้นนา นิทรรศการเชื่อมโยงเครือข่ายชาวนาไทย สู่เกษตรสมัยใหม่ พัฒนาข้าวไทยอย่างยั่งยืน นิทรรศการกว่าจะมาเป็นข้าวคุณภาพ นิทรรศการเทคโนโลยีดิจิทัลด้านข้าวและชาวนา นิทรรศการทำนารักษ์โลก รักษ์สิ่งแวดล้อม สู่การผลิตข้าวอย่างยั่งยืน ซึ่งภายในงานนอกจากโซนนิทรรศการและกิจกรรมหลากหลายแล้ว ยังมีหน่วยงานภาครัฐ ภาคเอกชนเข้าร่วมจัดแสดงนิทรรศการผลงาน โครงการ ให้ความรู้ นำเสนอนวัตกรรมการเกษตรต่าง ๆ รวมทั้งการแสดงมินิคอนเสิร์ตจากศิลปิน นักร้องชื่อดัง ได้แก่ เต๋า ภูศิลป์, ลำยอง หนองหินห่าว มาร่วมสร้างความบันเทิงให้แก่ผู้เข้าร่วมชมงาน และยังมีจุดให้บริการส่งสินค้าถึงบ้านอีกด้วย

ที่มา : https://www.thaigov.go.th/news/contents/details/83436