รัฐบาลไทย-ข่าวทำเนียบรัฐบาล-กรมการขนส่งทางบกร่วมกับบริดจสโตน จัดโครงการอบรมเสริมความรู้ให้แก่ผู้ขอรับใบอนุญาตขับรถยนต์ที่ยังไม่เคยได้รับใบอนุญาตฯ ในวันเสาร์ - อาทิตย์


วันพฤหัสบดีที่ 23 พฤษภาคม 2567
กรมการขนส่งทางบกร่วมกับบริดจสโตน จัดโครงการอบรมเสริมความรู้ให้แก่ผู้ขอรับใบอนุญาตขับรถยนต์ที่ยังไม่เคยได้รับใบอนุญาตฯ ในวันเสาร์ - อาทิตย์
กรมการขนส่งทางบกร่วมกับบริดจสโตน จัดโครงการอบรมเสริมความรู้ให้แก่ผู้ขอรับใบอนุญาตขับรถยนต์ที่ยังไม่เคยได้รับใบอนุญาตฯ ในวันเสาร์ - อาทิตย์ เปิดรับสมัครรุ่นที่ 384 ตั้งแต่วันนี้ - 14 มิถุนายน 2567 ฟรี ไม่เสียค่าใช้จ่าย
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กล่าวว่า กรมการขนส่งทางบก (ขบ.) ร่วมกับ บริษัท ไทยบริดจสโตน จำกัด จัดโครงการอบรมเสริมความรู้ให้แก่ผู้ขอรับใบอนุญาตขับรถยนต์ ในวันเสาร์ - อาทิตย์ เพื่อเสริมสร้างความรู้ความเข้าใจในการขับรถยนต์ที่ถูกต้องตามกฎหมายและสร้างความตระหนักถึงการใช้รถใช้ถนนที่ปลอดภัย โดยรุ่นที่ 384 จะจัดอบรมในวันที่ 15 - 16 มิถุนายน 2567 ผู้สนใจเข้าอบรมต้องมีอายุไม่ต่ำกว่า 18 ปีบริบูรณ์ และไม่เคยได้รับใบอนุญาตขับรถยนต์มาก่อน สามารถสมัครด้วยตัวเองได้ที่ส่วนใบอนุญาตขับรถ อาคาร 4 ชั้น 2 ขบ. ตั้งแต่บัดนี้ - 14 มิถุนายน 2567 พร้อมหลักฐาน ได้แก่ บัตรประจำตัวประชาชนฉบับจริง และใบรับรองแพทย์ฉบับจริงที่มีอายุไม่เกิน 1 เดือน และต้องสมัครด้วยตนเองเท่านั้น ฟรีไม่เสียค่าใช้จ่าย (ไม่รวมค่าออกบัตร) ทั้งนี้ การอบรมจะจัดขึ้นที่สำนักงานขนส่งกรุงเทพมหานครพื้นที่ 5 ขบ. จตุจักร เท่านั้น เนื้อหาของหลักสูตรการอบรมในวันเสาร์ ผู้ขับขี่จะได้รับความรู้ด้านกฎหมายจราจร วินัยจราจร มารยาทในการขับรถ เทคนิคการขับขี่รถยนต์อย่างปลอดภัยในสถานการณ์ต่าง ๆ และการปฐมพยาบาลเบื้องต้นเมื่อเกิดอุบัติเหตุ ตามหลักสูตรอบรม 5 ชั่วโมงของ ขบ. และทดสอบข้อเขียนระบบอิเล็กทรอนิกส์ (E-exam) ส่วนวันอาทิตย์จะทดสอบขับรถในสนามขับรถมาตรฐานของ ขบ. โดยมีเจ้าหน้าที่ควบคุม กำกับ ดูแลการอบรมทดสอบให้เป็นไปตามมาตรฐานความปลอดภัยและระเบียบเดียวกับการขอรับใบอนุญาตขับรถในวันเวลาราชการ กรณีที่ผ่านการอบรม ทดสอบ จะได้รับใบอนุญาตขับรถ และมีค่าธรรมเนียมใบอนุญาตขับรถ 205 บาท ตารางการอบรมเสริมความรู้ให้แก่ผู้ขอรับใบอนุญาตขับรถยนต์ มีดังนี้
- รุ่นที่ 384 รับสมัครตั้งแต่วันนี้ - 14 มิถุนายน 2567 จัดอบรมในวันที่ 15 - 16 มิถุนายน 2567
- รุ่นที่ 385 รับสมัครวันที่ 14 สิงหาคม - 13 กันยายน 2567 จัดอบรมในวันที่ 14 - 15 กันยายน 2567
- รุ่นที่ 386 รับสมัครวันที่ 9 ตุลาคม - 8 พฤศจิกายน 2567 จัดอบรมในวันที่ 9 - 10 พฤศจิกายน 2567
ทั้งนี้ ประชาชนผู้สนใจหรือต้องการสอบถามข้อมูลเพิ่มเติมได้ที่งานใบอนุญาตขับรถ ส่วนใบอนุญาตขับรถ สำนักงานขนส่งกรุงเทพมหานครพื้นที่ 5 โทร 0 2271 8888 ต่อ 4201 หรือ โทรสายด่วน ขบ . 1584

ที่มา : https://www.thaigov.go.th/news/contents/details/83422