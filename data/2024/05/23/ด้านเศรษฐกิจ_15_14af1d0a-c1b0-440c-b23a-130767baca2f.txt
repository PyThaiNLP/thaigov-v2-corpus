รัฐบาลไทย-ข่าวทำเนียบรัฐบาล-รมต.อรรถกรฯ เป็นประธานพิธีเปิดงาน AGRITECHNICA ASIA and HORTI ASIA 2024 


วันพฤหัสบดีที่ 23 พฤษภาคม 2567
รมต.อรรถกรฯ เป็นประธานพิธีเปิดงาน AGRITECHNICA ASIA and HORTI ASIA 2024
รมต.อรรถกรฯ เป็นประธานพิธีเปิดงาน AGRITECHNICA ASIA and HORTI ASIA 2024 ยกระดับองค์ความรู้ เทคโนโลยี และนวัตกรรมสมัยใหม่เพื่อสร้างความเข้มแข็งกับเกษตรกร
เมื่อวันที่ 23 พฤษภาคม 2567 นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิด AGRITECHNICA ASIA and HORTI ASIA 2024 ภายใต้หัวข้อ “เครือข่ายนวัตกรรมที่ยั่งยืน (Sustainable Innovation Networks)" ซึ่งกระทรวงเกษตรและสหกรณ์เป็นเจ้าภาพร่วมกับหน่วยงาน DLG – German Agricultural Society และบริษัท VNU เอเขียแปซิฟิก ณ ศูนย์นิทรรศการและการประชุมไบเทค กรุงเทพมหานคร โดยได้รับเกียรติจาก นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ ดร.แอ็นสท์ ว็อล์ฟกัง ไรเชิล เอกอัครราชทูตสหพันธ์สาธารณรัฐเยอรมนี ประจำประเทศไทย ดร. คาทาริน่า รีนทร์ Vice President and Chairwoman, DLG – German Agricultural Society นายอิกอร์ เพาก้า Managing Director และนางสาวปนัดดา ก๋งม้า รองประธานฝ่ายธุรกิจบริษัท VNU เอเขียแปซิฟิก จำกัด คุณจิรุตถ์ อิศรางกูร ณ อยุธยา ประธานสำนักงานส่งเสริมการจัดประชุมและนิทรรศการ เข้าร่วมในช่วงพิธีเปิดงาน
นายอรรถกร ศิริลัทธยากร กล่าวว่า สำหรับการจัดงานในครั้งนี้มีวัตถุประสงค์เพื่อสนับสนุนการดำเนินงานของเกษตรกรในระบบการผลิตที่เป็นมิตร อย่างยั่งยืน และมีการปรับใช้เทคโนโลยีสมัยใหม่ที่จะช่วยส่งเสริมเศรษฐกิจและสิ่งแวดล้อมมากยิ่งขึ้น รวมถึงได้รับความร่วมมือและความสนใจจากผู้ประกอบการเข้าร่วมแสดงนวัตกรรมด้านการเกษตรกว่า 300 รายจาก 28 ประเทศ ที่นำนวัตกรรมการเกษตร เครื่องจักรและนวัตกรรมพืชสวนที่หลากหลายจากนานาชาติมาจัดแสดง ซึ่งสอดคล้องกับยุทธศาสตร์ชาติในการรับมือต่อผลกระทบด้านการเปลี่ยนแปลงสภาพภูมิอากาศ และการบรรลุเป้าหมายการพัฒนาที่ยั่งยืน (Sustainable Development Goals: SDGs) นอกจากนี้ ยังสอดคล้องกับนโยบายของกระทรวงเกษตรและสหกรณ์ อาทิ 1) การจัดการทรัพยากรทางการเกษตร โดยส่งเสริมการทำการเกษตรที่ใส่ใจสิ่งแวดล้อม (Go Green) ด้วยเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (BCG) และ Carbon Credit เพื่อนำไปสู่การเกษตรที่ลดภาระต่อสิ่งแวดล้อม เกษตรที่เป็นมิตรต่อสิ่งแวดล้อม และการใส่ปุ๋ยที่เหมาะสม การลดการเผาซังข้าว ตอซัง เป็นต้น 2) การอำนวยความสะดวกด้านการเกษตร ด้วยการพัฒนาระบบการประกันภัยภาคการเกษตรซึ่งเป็นอีกหนึ่งในนโยบายสำคัญของการพัฒนาภาคการเกษตรอย่างยั่งยืน เป็นการบริหารจัดการความเสี่ยง เพื่อช่วยให้เกษตรกรมีรายได้ที่แน่นอน 3) การยกระดับสินค้าเกษตรด้วยการนำเทคโนโลยีและเครื่องจักรกลทางการเกษตรมาเสริมศักยภาพของเกษตรกร เพื่อส่งเสริมเกษตรกรและสถาบันเกษตรกรเป็นผู้ให้บริการทางการเกษตรครบวงจร โดยเกษตรกรและสถาบันเกษตรกร มีเครื่องมือ เครื่องจักรกลของตนเอง พร้อมเป็นผู้ให้บริการด้านธุรกิจเกษตรด้วยเทคโนโลยีและนวัตกรรมที่ทันสมัย ซึ่งตอบโจทย์กลุ่มประชากรภาคเกษตรยุคใหม่
สำหรับกิจกรรมภายในงาน มุ่งเน้นหลักการปฏิบัติที่ยั่งยืนและเทคโนโลยีการทำฟาร์มอัจฉริยะที่มีส่วนช่วยอนุรักษ์สิ่งแวดล้อมและปรับปรุงระบบอาหาร กิจกรรมนี้นับเป็นเวทีสำหรับผู้มีส่วนได้ส่วนเสียจากทั่วโลกในการมีส่วนร่วม แบ่งปันองค์ความรู้ และส่งเสริมความร่วมมือที่จะกำหนดอนาคตของการเกษตร ซึ่งจุดเด่นของงาน นอกจากนี้ ยังมีการแสดงนวัตกรรมและเวทีเสวนาแล้ว ยังประกอบไปด้วยการเจรจาธุรกิจ ที่มุ่งเน้นเป็นพิเศษในการอำนวยความสะดวกทางธุรกิจระหว่างผู้ผลิตและผู้นำเข้า การถ่ายทอดองค์ความรู้จากความร่วมมือกับกระทรวงเกษตรและสหกรณ์ เพื่อให้เกษตรกรไทยกว่า 1,000 ราย ได้รับข้อมูลเชิงลึกจากผู้เชี่ยวชาญด้านการเกษตรจากทั่วโลกผ่านไกด์นำชมงาน เพื่อลดช่องว่างทางการสื่อสารและส่งเสริมการเจรจาธุรกิจ อีกด้วย

ที่มา : https://www.thaigov.go.th/news/contents/details/83440