รัฐบาลไทย-ข่าวทำเนียบรัฐบาล-“รองปลัดฯ ณัฏฐิญา” เปิดสัมมนา การขับเคลื่อนนโยบายด้วยเครือข่ายชาวยุทธศาสตร์ MIND


วันพฤหัสบดีที่ 23 พฤษภาคม 2567
23/05/2567
พิมพ์
“รองปลัดฯ ณัฏฐิญา” เปิดสัมมนา การขับเคลื่อนนโยบายด้วยเครือข่ายชาวยุทธศาสตร์ MIND
“รองปลัดฯ ณัฏฐิญา” เปิดสัมมนา การขับเคลื่อนนโยบายด้วยเครือข่ายชาวยุทธศาสตร์ MIND
วันที่ 20 พฤษภาคม พ.ศ. 2567 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการ “การขับเคลื่อนนโยบายด้วยเครือข่ายชาวยุทธศาสตร์” โดยมี ดร.เสาวรัจ รัตนคำฟู ผู้อำนวยการวิจัยด้านนโยบายนวัตกรรมเพื่อการพัฒนาที่ยั่งยืน สถาบันวิจัยเพื่อการพัฒนาประเทศไทย (TDRI) ดร.วสิษฐ์ พรหมบุตร ที่ปรึกษาด้านพัฒนาการจัดการองค์กร 10X Consulting Group เป็นวิทยากรให้ความรู้ และมีนายพลาวุธ วงศ์วิวัฒน์ ผู้อำนวยการกองยุทธศาสตร์ นายเตมีย์ พันธุวงค์ราช ผู้อำนวยการกองตรวจราชการ  เจ้าหน้าที่กระทรวงอุตสาหกรรม เข้าร่วม ณ ห้องประชุม Kensington Ballroom  โรงแรม เดอะ เบอร์เคลีย์ ประตูน้ำ กรุงเทพฯ
การสัมมนาดังกล่าว มีวัตถุประสงค์เพื่อทบทวนองค์ความรู้ ความเข้าใจ รวมถึงทิศทาง เป้าหมาย และแนวทางขับเคลื่อนนโยบาย ตลอดจนแผนปฏิบัติราชการระยะ 5 ปี (พ.ศ. 2566 – 2570) และแผนปฏิบัติราชการรายปี พ.ศ. 2569 ของกระทรวงอุตสาหกรรม สำหรับการเตรียมความพร้อมในการจัดทำและบูรณาการแผนงาน/โครงการ/เป้าหมาย/ตัวชี้วัด เพื่อแปลงสู่การปฏิบัติ พร้อมกับสร้างเครือข่ายนักปฏิบัติงานด้านนโยบาย นักยุทธศาสตร์ แผนงานงบประมาณ และติดตามประเมินผล ให้แก่เจ้าหน้าที่ภายใต้สังกัดกระทรวงอุตสาหกรรมระดับกรม  ได้แก่ กรมโรงงานอุตสาหกรรม กรมส่งเสริมอุตสาหกรรม กรมอุตสาหกรรมพื้นฐานและการเหมืองแร่ สำนักงานคณะกรรมการอ้อยและน้ำตาลทราย สำนักงานมาตรฐานผลิตภัณฑ์อุตสาหกรรม สำนักงานเศรษฐกิจอุตสาหกรรม และการนิคมอุตสาหกรรมแห่งประเทศไทย รวมทั้งสำนักงานปลัดกระทรวงอุตสาหกรรม ซึ่งจะเป็นกระบวนการสำคัญในการยกระดับอุตสาหกรรมและสร้างความเติบโตทางเศรษฐกิจของประเทศที่เติบโตอย่างยั่งยืน คู่ชุมชน ทั้งยังเป็นการส่งเสริมและกำกับดูแลอุตสาหกรรมทั้ง 4 มิติพร้อมกัน คือ ความสำเร็จทางธุรกิจ ความอยู่ดีกับสังคมโดยรวม ความลงตัวกับกติกาสากล และการกระจายรายได้สู่ชุมชน ถือเป็นการผลักดันนโยบาย MIND ร่วมกับการดำเนินงานตามยุทธศาสตร์ชาติ 20 ปี และนโยบายที่สำคัญของรัฐบาลต่อไป

ที่มา : https://www.thaigov.go.th/news/contents/details/83428