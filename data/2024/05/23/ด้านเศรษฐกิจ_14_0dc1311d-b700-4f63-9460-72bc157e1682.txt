รัฐบาลไทย-ข่าวทำเนียบรัฐบาล-​รมช.เกษตรฯ เปิดงานวันสถาปนากรมพัฒนาที่ดิน ครบรอบ 61 ปี พร้อม Kick off วันดินโลก ปี 2567 “Caring for soils: measure, monitor, manage”


วันพฤหัสบดีที่ 23 พฤษภาคม 2567
​รมช.เกษตรฯ เปิดงานวันสถาปนากรมพัฒนาที่ดิน ครบรอบ 61 ปี พร้อม Kick off วันดินโลก ปี 2567 “Caring for soils: measure, monitor, manage”
​รมช.เกษตรฯ เปิดงานวันสถาปนากรมพัฒนาที่ดิน ครบรอบ 61 ปี พร้อม Kick off วันดินโลก ปี 2567 “Caring for soils: measure, monitor, manage”
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานเปิดงานวันสถาปนากรมพัฒนาที่ดิน ครบรอบ 61 ปี ภายใต้ชื่องาน “61 ปี พัฒนาที่ดิน เกษตรกรทำกินอย่างยั่งยืน” โดยมี นายปราโมทย์ ยาใจ อธิบดีกรมพัฒนาที่ดิน และผู้บริหารกระทรวงเกษตรและสหกรณ์ เข้าร่วม ณ กรมพัฒนาที่ดิน ถนนพหลโยธิน แขวงลาดยาว เขตจตุจักร กรุงเทพฯ ซึ่งภายในงานมีกิจกรรมที่น่าสนใจมากมาย อาทิ พิธีสักการะสิ่งศักดิ์สิทธิ์ พิธีสงฆ์ พิธีเปิดงาน พิธีมอบโล่รางวัลเชิดชูเกียรติหน่วยงานและบุคคลดีเด่น บูธนิทรรศการผลงานเทคโนโลยีและนวัตกรรมต่าง ๆ ของกรมพัฒนาที่ดิน
รัฐมนตรีช่วยว่าการกระทรวงเกษตรและสหกรณ์ กล่าวว่า กรมพัฒนาที่ดินได้ดำเนินงานในภารกิจที่เชื่อมโยง สอดคล้องกับนโยบายสำคัญของประเทศและกระทรวงเกษตรและสหกรณ์ โดยกรมพัฒนาที่ดินเป็นองค์กรสำคัญในการบริหารจัดการทรัพยากรดินด้วยการวางแผน การใช้ที่ดินอย่างเป็นระบบ และกำหนดพื้นที่ที่เหมาะสมเพื่อปลูกพืชเศรษฐกิจที่สำคัญผ่านฐานข้อมูล Agri-Map จัดการทรัพยากรดินอย่างสมดุลและยั่งยืนด้วยการฟื้นฟูปรับปรุงดินและอนุรักษ์ดินและน้ำเพื่อลดต้นทุนการผลิต รวมทั้งสร้างและพัฒนาความเข้มแข็งให้กับหมอดินอาสา เกษตรกร และภาคีเครือข่าย ซึ่งเป็นหัวใจสำคัญในการขับเคลื่อนงานและยกระดับคุณภาพชีวิตเกษตรกรให้ดีขึ้น
อย่างไรก็ตาม กระทรวงเกษตรและสหกรณ์จะดำเนินงานให้ประสบความสำเร็จได้ ผู้ปฏิบัติงานทุกระดับต้องร่วมแรง ร่วมใจ ขับเคลื่อนการดำเนินงานไปพร้อมกัน โดยเฉพาะกรมพัฒนาที่ดินที่เป็นหน่วยงานหลักในการพัฒนาทรัพยากรดินทางการเกษตร เจ้าหน้าที่จะต้องมีความสามัคคี ทำงานเป็นทีม เรียนรู้อย่างต่อเนื่อง และมีความมุ่งมั่นในการปฏิบัติหน้าที่ รวมถึงหมอดินอาสา ซึ่งเป็นเครือข่ายจะต้องได้รับการพัฒนาให้เข้มแข็ง เพื่อช่วยขับเคลื่อนการเกษตร และเสริมสร้างอนาคตของเกษตรกรไทยให้มีคุณภาพชีวิตที่ดีขึ้นอย่างยั่งยืน
ในโอกาสนี้ รัฐมนตรีช่วยว่าการกระทรวงเกษตรและสหกรณ์ เป็นประธานเปิดนิทรรศการวันดินโลก ปี 2567 ถือเป็นการเริ่มต้นวันดินโลกในปี 2567 อย่างเป็นทางการ โดยกรมพัฒนาที่ดินได้จัดแสดงนิทรรศการภาพสามมิติ “Caring for soils: measure, monitor, manage” สำหรับผู้สนใจสามารถมาเยี่ยมชมและร่วมถ่ายภาพได้ที่อาคาร 1 ชั้น 1 กรมพัฒนาที่ดิน ถนนพหลโยธิน แขวงลาดยาว เขตจตุจักร กรุงเทพฯ ในวันและเวลาราชการ ตั้งแต่บัดนี้เป็นต้นไป ติดต่อสอบถามได้ที่โทร 1760
ทั้งนี้ วันที่ 5 ธันวาคม ของทุกปี เป็นวันดินโลก (World Soil Day) ซึ่งจัดขึ้นเพื่อเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงมีพระมหากรุณาธิคุณแก่ปวงชนชาวไทยพระราชทานแนวพระราชดำริด้านการจัดการทรัพยากรดินเพื่อการเกษตรผ่านโครงการพระราชดำริต่าง ๆ จนเป็นที่ประจักษ์ในพระอัจฉริยภาพและเป็นที่ยอมรับไปทั่วโลก โดยสหภาพวิทยาศาสตร์ทางดินนานาชาติ (IUSS) ได้ทูลเกล้าทูลกระหม่อมถวายรางวัล “นักวิทยาศาสตร์ดิน เพื่อมนุษยธรรม (Humanitarian Soil Scientist)” เป็นพระองค์แรกของโลก ต่อมาองค์การสหประชาชาติ ได้ประกาศสดุดีพระเกียรติคุณ โดยรับรองให้วันที่ 5 ธันวาคม ของทุกปี เป็นวันดินโลกและบรรจุในปฏิทินการปฏิบัติงานขององค์การอาหารและเกษตรแห่งสหประชาชาติ (FAO) และประเทศสมาชิกทั่วโลกจะร่วมกันจัดกิจกรรมในวันสำคัญนี้ สำหรับประเทศไทย กระทรวงเกษตรและสหกรณ์ ได้มอบให้กรมพัฒนาที่ดิน เป็นหน่วยงานหลักร่วมกับภาคีเครือข่ายการพัฒนาทรัพยากรดิน จัดงานวันดินโลกเป็นประจำทุกปี โดยร่วมกับหน่วยงานในสังกัดกระทรวงเกษตรและสหกรณ์ สมาคม มูลนิธิ สถาบันการศึกษา องค์กรภาคเอกชนต่าง ๆ
สำหรับในปี 2567 ซึ่งเป็นการเข้าสู่ทศวรรษที่ 2 ของการประกาศวันดินโลกโดยองค์การสหประชาชาตินับตั้งแต่ปี 2556 ประเทศไทย โดยกรมพัฒนาที่ดิน กระทรวงเกษตรและสหกรณ์ และองค์การอาหารและเกษตรแห่งสหประชาชาติ (FAO) ได้มีแนวคิดจะจัดการเฉลิมฉลองอย่างยิ่งใหญ่ เพื่อเน้นย้ำความสำเร็จของการพัฒนาทรัพยากรดิน และน้ำในรอบทศวรรษที่ผ่านมา และความมุ่งมั่นในการพัฒนาอย่างต่อเนื่องสู่อนาคต โดยกำหนดจัด International Land, Soil and Water Forum 2024 เป็นการเฉลิมฉลองวันดินโลกระดับโลก (Global Celebration of World Soil Day ในวันที่ 5 ธันวาคม 2567) โดยจัดขึ้นที่กรุงเทพมหานคร และถ่ายทอดสัญญาณสดไปทั่วโลก ในส่วนของประเทศไทย กำหนดจัดการเฉลิมฉลองวันดินโลกตามหัวข้อที่ FAO กำหนด คือ “Caring for soils: measure, monitor, manage” ซึ่งหมายถึง การดูแล รักษา และปรับปรุงบำรุงดิน ให้อุดมสมบูรณ์เหมาะแก่การเพาะปลูกพืชแต่ละชนิด จำเป็นต้องรู้จักสมบัติของดินทั้งด้านกายภาพ เคมี และชีวภาพด้วยการตรวจสอบ วิเคราะห์ ติดตาม และประเมินผลอย่างมีมาตรฐานและสม่ำเสมอ เพื่อให้ได้ข้อมูลที่ถูกต้องสำหรับนำมาวางมาตรการจัดการดินได้อย่างแม่นยำและมีประสิทธิภาพ ระหว่างวันที่ 5 – 11 ธันวาคม 2567 ณ ศูนย์วิจัยการอนุรักษ์ดินและน้ำ อำเภอปากช่อง จังหวัดนครราชสีมา ซึ่งรูปแบบการจัดงานประกอบด้วย การมอบรางวัล King Bhumibol World Soil Day Award ประจำปี 2567 การจัดแสดงนิทรรศการเฉลิมพระเกียรติ นิทรรศการที่มีชีวิต การเสวนาวิชาการระดับนานาชาติ การแลกเปลี่ยนเรียนรู้ของภาคีเครือข่ายทรัพยากรด้านดิน และการแสดง และจำหน่ายสินค้าเกษตรอินทรีย์และผลิตภัณฑ์ทางการเกษตรอีกมากมาย

ที่มา : https://www.thaigov.go.th/news/contents/details/83437