รัฐบาลไทย-ข่าวทำเนียบรัฐบาล-ชุดปฏิบัติการ 238 พิทักษ์นครลำดวน จังหวัดศรีสะเกษ บูรณาการร่วมฝ่ายความมั่นคงขยายผลจับกุมพ่อค้ายาบ้ารายใหญ่เครือข่ายอีสานตอนล่าง รวมของกลางยาบ้า 632,000 เม็ด 


วันเสาร์ที่ 18 พฤษภาคม 2567
18/05/2567
พิมพ์
ชุดปฏิบัติการ 238 พิทักษ์นครลำดวน จังหวัดศรีสะเกษ บูรณาการร่วมฝ่ายความมั่นคงขยายผลจับกุมพ่อค้ายาบ้ารายใหญ่เครือข่ายอีสานตอนล่าง รวมของกลางยาบ้า 632,000 เม็ด
ชุดปฏิบัติการ 238 พิทักษ์นครลำดวน จังหวัดศรีสะเกษ บูรณาการร่วมฝ่ายความมั่นคงขยายผลจับกุมพ่อค้ายาบ้ารายใหญ่เครือข่ายอีสานตอนล่าง รวมของกลางยาบ้า 632,000 เม็ด พ่อเมืองฯ เน้นย้ำยกระดับความเข้มข้น Re X-ray ในพื้นที่ เพื่อปรามปราบยาเสพติดให้หมดไป
เมื่อวันที่ 17 พ.ค. 67 นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดศรีสะเกษได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุด ได้ขยายผลคดียาเสพติดในพื้นที่ ทำให้สามารถจับกุมผู้ค้ารายใหญ่ในเขตภาคอีสานตอนล่าง รวมผู้ต้องหาคดียาบ้า 3 ราย พร้อมของกลางยาบ้ากว่า 632,000 เม็ด
“การปฏิบัติการในครั้งนี้ สืบเนื่องจากวันที่ 14 ต่อเนื่องวันที่ 15 พฤษภาคม 2567 เวลาประมาณ 00.30 น. ชุดปฏิบัติการ 238 พิทักษ์นครลำดวน ซึ่งบูรณาการทำงานร่วมกันของหน่วยงานในพื้นที่ ประกอบด้วย เจ้าหน้าที่ฝ่ายปกครอง ตำรวจ ทหาร ป.ป.ส. ราชทัณฑ์ และ สมาชิกกองอาสารักษาดินแดนได้ติดตามจับกุมกลุ่มผู้ลำเลียงยาเสพติด(นักบิน)เข้ามาในพื้นที่จังหวัดศรีสะเกษ จำนวน 2 ราย คือ. นายชิษณุพงศ์ (สงวนนามสกุล) อายุ 31 ปี และนายพีระพล ( สงวนนามสกุล) อายุ 31 ปี ซึ่งทั้งคู่อาศัยอยู่ในพื้นที่อำเภอบุณฑริก จังหวัดอุบลราชธานี พร้อมด้วยของกลาง ยาเสพติดให้โทษประเภท 1 (เมทแอมเฟตามีนหรือยาบ้า) จำนวน 35 มัด หรือยาบ้าประมาณ 70,000 เม็ด ซึ่งสามารถจับกุมได้บริเวณถนนหมายเลข 2111 ขุนหาญ-ศรีสะเกษ อำเภอไพรบึง จ.ศรีสะเกษ ในระหว่างควบคุมตัวเพื่อขยายผล ชุดปฏิบัติการฯ ได้อธิบายเหตุบรรเทาโทษตามมาตรา 153 แห่งประมวลกฎหมายยาเสพติด พ.ศ. 2564 ให้ผู้ต้องหาทั้ง 2 รายทราบ และได้ให้ข้อมูลอันเป็นประโยชน์ในการปราบปรามการกระทำความผิดเกี่ยวกับยาเสพติด และแจ้งว่าอาจมียาบ้าหลงเหลืออยู่กับนายวีระชัย (สงวนนามสกุล) จึงทำการสืบสวนขยายผลเข้าจับกุม นายวีระชัย อายุ 35 ปี ในเขตพื้นที่ หมู่ที่ 8 ตำบลนาโพธิ์ อำเภอบุณฑริก จังหวัดอุบลราชธานี พร้อมของกลางยาบ้าจำนวน 281 มัด หรือยาบ้าประมาณ 562,000 เม็ด รวมยาบ้าทั้งหมดที่ตรวจยึด 632,000 เม็ด พร้อมตรวจยึดทรัพย์สินรถยนต์จำนวน 1 คัน โดยกล่าวหาว่า “ร่วมกันกับพวกที่หลบหนีจำหน่ายยาเสพติดให้โทษประเภท 1 (เมทแอมเฟตามีนหรือยาบ้า) ชนิดร้ายแรง โดยการมีไว้เพื่อจำหน่าย อันมีลักษณะกระทำเพื่อการค้า อันก่อให้เกิดการแพร่กระจายในกลุ่มประชาชน อันเป็นภัยต่อความมั่นคงของรัฐหรือความปลอดภัยของประชาชนทั่วไปโดยผิดกฎหมาย” นายอนุพงศ์ ฯ กล่าว
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวเพิ่มเติมว่า การปฏิบัติการในครั้งนี้ เป็นการจับกุมขบวนการค้ายาเสพติดของกลุ่มขบวนการลำเลียงยาเสพติด (นักบิน) ที่ขับรถยนต์ส่งยาเสพติดในพื้นที่ต่างๆ โซนภาคอีสานตอนล่าง ซึ่งจังหวัดศรีสะเกษ ได้บูรณาการหน่วยงานความมั่นคง และหน่วยงานการข่าวทุกภาคส่วนอย่างไร้รอยต่อ ดำเนินนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง เพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83221