รัฐบาลไทย-ข่าวทำเนียบรัฐบาล-โฆษก มท. โชว์งานมหาดไทยลุยปราบยาเสพติดจับกุมแล้วกว่า 8,000 คดี  “อนุทิน” กำชับทุกจังหวัดจับมือตำรวจ ทหาร กระชับพื้นที่จัดการผู้กระทำผิด ยา ค้ามนุษย์ อาวุธปืน พนัน ผู้มีอิทธิพล ฯ


วันเสาร์ที่ 18 พฤษภาคม 2567
18/05/2567
พิมพ์
โฆษก มท. โชว์งานมหาดไทยลุยปราบยาเสพติดจับกุมแล้วกว่า 8,000 คดี  “อนุทิน” กำชับทุกจังหวัดจับมือตำรวจ ทหาร กระชับพื้นที่จัดการผู้กระทำผิด ยา ค้ามนุษย์ อาวุธปืน พนัน ผู้มีอิทธิพล ฯ
โฆษก มท. โชว์งานมหาดไทยลุยปราบยาเสพติดจับกุมแล้วกว่า 8,000 คดี  “อนุทิน” กำชับทุกจังหวัดจับมือตำรวจ ทหาร กระชับพื้นที่จัดการผู้กระทำผิด ยา ค้ามนุษย์ อาวุธปืน พนัน ผู้มีอิทธิพล สถานบริการเถื่อนอย่างเข้มข้น
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย  กล่าวว่า การปราบปรามยาเสพติดเป็นหนึ่งในนโยบายสำคัญที่กระทรวงมหาดไทยได้รับมอบหมายจากรัฐบาลให้ร่วมกับฝ่ายความมั่นคง ขับเคลื่อนการทำงานอย่างเข้มข้น ซึ่งในการประชุมร่วมกับผู้บริหารกระทรวงมหาดไทย ผู้ว่าราชการจังหวัดทั่วประเทศ และหน่วยงานในกำกับครั้งล่าสุด  นายอนุทิน ชาญวีรกูล รองนายกรัฐมนตรีและ รมว.มหาดไทย ได้กำชับว่าเรื่องนี้ต้องทำอย่างต่อเนื่อง  เพราะเมื่อไหร่การ์ดตก ปัญหาก็จะรุนแรงขึ้น ซึ่งเวลานี้ถือว่าหลายจังหวัดสามารถประสานกับฝ่ายความมั่นคง ตำรวจ ทหารทำการกวดขันได้อย่างสม่ำเสมอ สามารถจับกุมยาเสพติดได้อย่างต่อเนื่อง
“กรมการปกครองรายงานให้ รมว.มหาดไทย ทราบถึงผลการปราบปราบยาเสพติด การจัดระเบียบสังคม จัดการกับสิ่งผิดกฎหมายที่เป็นรูปธรรม ซึ่ง รมว.มหาดไทยได้กำชับให้ผู้ว่าราชการจังหวัดทั่วประเทศในฐานะผู้นำในแต่ละพื้นที่ให้ประสานงานกันในฝ่ายปกครองแล้วบูรณาการการทำงานเป็นเนื้อเดียวกับตำรวจ และกองทัพ ให้สามารถทำงานเชิงรุกอย่างต่อเนื่องและเข้มข้นต่อไป” น.ส.ไตรศุลี กล่าว
โฆษกกระทรวงมหาดไทย กล่าวว่า ผลการปราบปราม และบำบัดรักษาผู้เกี่ยวข้องกับยาเสพติด ตามนโยบายระยะเร่งด่วน (Quick Win) ของรัฐบาล ตามรายงานของกรมการปกครอง พบว่าในเดือนก.พ.-มี.ค.67 ฝ่ายปกครองฝทำการสำรวจเชิงพื้นที่ทั่วประเทศและจัดทำ “บัญชี Re X-ray” ควบคู่กับเข้าดำเนินการกับผู้เกี่ยวข้องตามบัญชี แยกเป็น 3 ส่วน ได้แก่ 1) ผู้ค้า สำรวจพบมีจำนวน 9,103 คน ดำเนินการจับกุมได้แล้ว 1,455 คน คิดเป็นร้อยละ 15.98 2) ผู้เสพ จำนวน 56,863 คน  นำเข้าสู่การบำบัดและฟื้นฟูตามกฎหมายแล้ว  10,820 คน คิดเป็นร้อยละ 19.03 และ 3) ผู้ป่วยจิตเวช อันเนื่องมาจากยาเสพติดพบ 17,897 คน นำเข้าสู่การรักษา 6,550 คน คิดเป็นร้อยละ 36.60
อย่างไรก็ตาม ในภาพรวมการดำเนินการเพื่อจัดระเบียบสังคมตามนโยบายของ รมว.มหาดไทย ที่ได้เริ่มมาตั้งแต่ 1 พ.ย. 66  ณ วันที่ 13 พ.ค. 67  พบว่ามีการตั้งจุดตรวจไปทั้งสิ้น 77,266 ครั้ง  ลงพื้นที่ตรวจตราสถานที่ต่าง ๆ รวม 105,106 ครั้ง  หาข่าว 137,409 ครั้ง  ซึ่งการทั้งหมดนำไปสู่การจับกุมตามประเภทคดี แยกเป็น คดียาเสพติด 8,006 คดี ค้ามนุษย์ 17 คดี อาวุธปืน 1,016 คดี การพนัน 937 คดี ผู้มีอิทธิพล 68 คดี และสถานบริการ 601 คดี
จังหวัดที่ดำเนินการทั้งตั้งจุดตรวจ ตรวจตราสถานที่ ค้นหาข่าวสูงสุด 5 อันดับแรก ได้แก่ ร้อยเอ็ด 29,911 ครั้ง หนองคาย 15,984 ครั้ง  สมุทรปราการ 15,065 ครั้ง ตาก 13,802 ครั้ง และสุราษฎร์ธานี 12,526 ครั้ง   ส่วนจังหวัดที่มีการจับกุมดำเนินทุกคดีเพื่อการจัดระเบียบสังคม สูงสุด 5 อันดับแรก ได้แก่ อุบลราชธานี 2,452 คดี สงขลา 1,089 คดี เลย 922 คดี ขอนแก่น 628 คดี และ นครราชสีมา 595 คดี
“การเร่งรัดจัดระเบียบสังคมระยะต่อไป ทุกจังหวัดและอำเภอ จะยังคงใช้ชุดปฏิบัติการพิเศษฝ่ายปกครองบูรณาการร่วมกับหน่วยงานในพื้นที่ ออกปฏิบัติการจัดระเบียบสังคม จัดการผู้ทำผิดกฎหมายทุกรูปแบบ โดยเน้นเรื่องสำคัญคือ ยาเสพติด การค้ามนุษย์ การครอบครองและพกพาอาวุธปืน การพนัน การติดตามและเฝ้าระวังผู้มีอิทธิพล และ สถานบริการและสถานบันเทิงผิดกฎหมาย” น.ส.ไตรศุลี กล่าว

ที่มา : https://www.thaigov.go.th/news/contents/details/83222