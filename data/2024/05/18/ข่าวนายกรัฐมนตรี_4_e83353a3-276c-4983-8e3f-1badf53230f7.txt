รัฐบาลไทย-ข่าวทำเนียบรัฐบาล-นายกฯ ให้สัมภาษณ์ภารกิจเยือนอิตาลีอย่างเป็นทางการวันแรก หารือภาคเอกชนด้านแฟชั่นที่สำคัญของอิตาลี นำเสนอผ้าย้อมคราม จ. สกลนคร พร้อมหารือผู้ว่าแคว้นลอมบาร์เดีย 


วันเสาร์ที่ 18 พฤษภาคม 2567
18/05/2567
พิมพ์
นายกฯ ให้สัมภาษณ์ภารกิจเยือนอิตาลีอย่างเป็นทางการวันแรก หารือภาคเอกชนด้านแฟชั่นที่สำคัญของอิตาลี นำเสนอผ้าย้อมคราม จ. สกลนคร พร้อมหารือผู้ว่าแคว้นลอมบาร์เดีย
ดึงดูดการลงทุนในสาขาที่มีศักยภาพร่วมกัน
วันนี้ (17 พฤษภาคม 2567) เวลา 17.00 น. (ตามเวลาท้องถิ่นเมืองมิลาน ซึ่งช้ากว่ากรุงเทพฯ 5 ชั่วโมง) นายเศรษฐา ทวีสิน นายกรัฐมนตรีให้สัมภาษณ์ภารกิจวันแรกของการเยือนสาธารณรัฐอิตาลีอย่างเป็นทางการ โดยช่วงเช้าวันนี้ นายกรัฐมนตรีได้เดินทางไปเยี่ยมชมโรงงาน Zegna บริษัทแบรนด์แฟชั่นของอิตาลีขนาดใหญ่ และมีชื่อเสียงสำคัญ เป็นบริษัทผลิตผ้าทั้ง Wool Cashmere ผ้าฝ้าย ผลิตให้บริษัทใหญ่หลายแบรนด์ดัง เช่น Dior Hermes มีร้านค้าที่พารากอน และจะเปิดสาขาอีก โดยเชื่อว่าเป็นบริษัทที่ประสบความสำเร็จในไทย มีความเข้าใจในตลาดและเข้าใจความเป็นไทย ผูกพันกับประเทศไทย นายกรัฐมนตรีจึงนำผ้าย้อมครามจาก จ. สกลนคร มานำเสนอโดยในอีกสองสัปดาห์ข้างหน้าบริษัทจะส่งผู้เชี่ยวชาญมาไทย
การหารือกับผู้บริหารบริษัท Loro piana ซึ่งเป็นบริษัทใหญ่ที่สำคัญ ผลิตเสื้อผ้าสำหรับประเทศในอากาศหนาว เจ็ดเดือนที่ผ่านมาได้ไปเปิดสาขาพารากอนจึงเป็นอีกเหตุผลที่นายกรัฐมนตรีได้พบกับ Loro Piana บริษัทมีความเข้าใจด้านแฟชั่นไทย นายกรัฐมนตรีจึงได้นำเครื่องจักสาน และผ้าย้อมครามของโครงการดอนกอยมานำเสนอ ปัจจุบันหากมีการเปิดผลิตภัณฑ์ใหม่ร้านค้ามักจะเปิด Pop-up Store เป็นร้านชั่วคราวในพื้นที่แหล่งท่องเที่ยว
ในช่วงบ่าย นายกรัฐมนตรีหารือกับ นายคาร์โล คาปาซา ประธานหอแฟชั่นอิตาลีแห่งชาติ เป็นการรวมตัวกันของสินค้าแบรนด์ไฮเอนของอิตาลี เป็นสมาคมที่แน่นแฟ้นมีการพูดคุยกันตลอดเวลาโดยนายกรัฐมนตรีได้เสนอให้มีการแลกเปลี่ยนความรู้ มีเอ็กซ์ซิบิชั่น โรงเรียนสอนที่มิลาน พร้อมพูดคุยให้พานักเรียนไทยมาเรียนต่อที่อิตาลี และช่วยเหลือไทยในการจัดแฟชั่นโชว์ลักษณะเดียวกับมิลานแฟชั่นโชว์ ให้นำดีไซเนอร์ที่กำลังมีชื่อเสียงและเป็นรุ่นต่อไปที่มีชื่อเสียงไปไทย
หลังจากนั้น นายกรัฐมนตรีได้พบหารือผู้บริหารบริษัท Leitner ซึ่งเป็นบริษัทผลิตกระเช้าลอยฟ้า ให้ความสำคัญกับความยั่งยืน ซึ่งมีระบบการก่อสร้างที่ใช้เวลาเพียงหกเดือน เป็นมิตรกับสิ่งแวดล้อม โดยในการทำรถกระเช้าจะมีช่วงการผ่านป่าสาธารณะจึงเป็นประโยชน์กับไทย ซึ่งบริษัททราบว่าประเทศไทยมีความสนใจที่จะทำกระเช้าลอยฟ้าภูกระดึง อย่างไรก็ดี รัฐบาลจะต้องทำการศึกษาความคิดเห็นจากประชาชนก่อน นายกรัฐมนตรีได้พูดถึงประเด็นนี้ว่า อาจจะต้องปรึกษาทางบริษัทว่านอกเหนือจากภูกระดึงยังมีความสนใจที่จังหวัดใดอีกบ้าง เพื่อส่งเสริมการท่องเที่ยวและเป็นตัวเลือกที่ไม่ทำลายสิ่งแวดล้อม
ภารกิจสุดท้าย นายกรัฐมนตรีได้พบหารือกับผู้ว่าแคว้นลอมบาร์เดีย  ซึ่งเป็นแคว้นที่มี GDP สูงที่สุดในอิตาลี มีความสำคัญในด้านเกษตรอิเล็กทรอนิกส์ และมีการพูดคุยกันเพื่อสนับสนุนการลงทุนระหว่างกัน ทั้งนี้เอกอัครราชทูตไทยประจำอิตาลีจะทำงานร่วมกับประธาน TTR และเลขาธิการ BOI จัดทีมงานเสนอแนะการลงทุนในไทยว่าไทยมีมาตรการสนับสนุนยังไงบ้าง โครงการสำคัญ โครงสร้างพื้นฐาน เพื่อให้เกิดความร่วมมือด้านการลงทุนระหว่างกัน
ในโอกาสนี้นายกรัฐมนตรีได้ตอบคำถามเกี่ยวกับการที่ ส.ว. ยื่นถอดถอนนายกรัฐมนตรีโดยได้กล่าวว่า เชื่อว่า ส.ว. ทำหน้าที่นิติบัญญัติเช่นเดียวกันนายกรัฐมนตรีก็มีหน้าที่ที่ต้องพิสูจน์ความชอบธรรมความถูกต้องเป็นไปตามกฎหมาย เป็นไปตามกลไกการปกครอง โดยนายกรัฐมนตรีกล่าวว่าไม่เคยละเลยเสียงท้วงติงพร้อมตอบคำถามและปรับปรุง และได้กล่าวถึงโควตารัฐมนตรีในตำแหน่งที่ยังเหลือว่างอยู่ว่า เป็นโควตาในส่วนของพรรครวมไทยสร้างชาติ ซึ่งยังต้องพูดคุยกับหัวหน้าพรรค ในการทำงานด้วยกันต้องรับฟังความคิดเห็นของกันและกัน

ที่มา : https://www.thaigov.go.th/news/contents/details/83213