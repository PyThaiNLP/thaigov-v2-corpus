รัฐบาลไทย-ข่าวทำเนียบรัฐบาล-‘เศรษฐา’ เยือนอิตาลี ดันผ้าย้อมครามจากสกลนคร Soft Power ผ้าไทย 


วันศุกร์ที่ 17 พฤษภาคม 2567
‘เศรษฐา’ เยือนอิตาลี ดันผ้าย้อมครามจากสกลนคร Soft Power ผ้าไทย
ผลงานของสมเด็จพระเจ้าลูกเธอ เจ้าฟ้าสิริวัณณวรีฯ สู่เวทีโลก
นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า ในระหว่างการเยือน ฝรั่งเศสและอิตาลี ของนายเศรษฐา ทวีสิน นายกรัฐมนตรี ระหว่างวันที่ 16-21 พ.ค. 2567 ได้มีวาระพบปะผู้นำประเทศและภาคเอกชนชั้นนำของทั้งสองประเทศ เพื่อสานต่อสัมพันธไมตรีอันดีระหว่างกัน และต่อยอดความร่วมมือทุกมิติ เช่น การค้า การลงทุน รวมถึงการยกเว้นการตรวจลงตราสำหรับผู้ถือหนังสือเดินทางธรรมดาของไทยในเขตเชงเกน และการเจรจาความตกลงการค้าเสรี (FTA) ไทย - สหภาพยุโรป โดยเฉพาะอุตสาหกรรมแฟชั่นและ Soft Power ซึ่งทางรัฐบาลได้นำโครงการในพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาขยายผลต่อยอดจากโครงการดอนกอยโมเดล จ. สกลนคร ที่เป็นการส่งเสริมภูมิปัญญาท้องถิ่นไทยในการผลิตผ้าย้อมครามจากวัสดุธรรมชาติ ให้เป็นที่รู้จักในเวทีระดับโลก
นางสาวจิราพร กล่าวต่อว่า โครงการ ‘ดอนกอยโมเดล’ เป็นโครงการกลุ่มผ้าทอต้นแบบ ของอำเภอพรรณานิคม จังหวัดสกลนคร จากพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่สนับสนุนโดยกรมการพัฒนาชุมชน กระทรวงมหาดไทย และสภาสตรีแห่งชาติในพระบรมราชินูปถัมภ์ ดำเนินงานตามพระราชดำริ ‘ผ้าไทยใส่ให้สนุก’ มุ่งมั่นพัฒนาคุณภาพผ้าของชุมชนบ้านดอนกอยไปสู่การเป็นชุมชนต้นแบบของประเทศ ปัจจุบันมีการพัฒนาผลิตภัณฑ์ผ้าทอย้อมครามลวดลายใหม่ๆ มีดีไซน์ที่ทันสมัย และเฉดสีที่อิงเทรนด์แฟชั่น สร้างรายได้ให้กับคนในชุมชนไม่ต่ำกว่า 10,000 บาทต่อคนต่อเดือน  และได้มีการพัฒนาสู่การเป็นโครงการต้นแบบที่ยั่งยืน ด้วยการก่อตั้งศูนย์เรียนรู้ผ้าย้อมครามบ้านดอนกอย ‘วิชชาลัยดอนกอย วิถีแห่งการพัฒนาที่ยั่งยืน’

ที่มา : https://www.thaigov.go.th/news/contents/details/83206