รัฐบาลไทย-ข่าวทำเนียบรัฐบาล-ดร. นลินี ทวีสิน บินอาเรกิปา เปรู จับมือรัฐมนตรีการค้า APEC 21 เขตเศรษฐกิจ ร่วมกำหนดแนวทางขับเคลื่อนเชิงนโยบายในประเด็นการค้าการลงทุน สานต่อความสำเร็จจากการเป็นเจ้าภาพเอเปคของไทย 


วันเสาร์ที่ 18 พฤษภาคม 2567
18/05/2567
พิมพ์
ดร. นลินี ทวีสิน บินอาเรกิปา เปรู จับมือรัฐมนตรีการค้า APEC 21 เขตเศรษฐกิจ ร่วมกำหนดแนวทางขับเคลื่อนเชิงนโยบายในประเด็นการค้าการลงทุน สานต่อความสำเร็จจากการเป็นเจ้าภาพเอเปคของไทย
ดร. นลินี ทวีสิน บินอาเรกิปา เปรู จับมือรัฐมนตรีการค้า APEC 21 เขตเศรษฐกิจ ร่วมกำหนดแนวทางขับเคลื่อนเชิงนโยบายในประเด็นการค้าการลงทุน สานต่อความสำเร็จจากการเป็นเจ้าภาพเอเปคของไทย
วันที่ 18 พฤษภาคม 2567 ดร. นลินี บินเปรู เข้าร่วมการประขุมรัฐมนตรีการค้า APEC นำเสนอนโยบายสำคัญรัฐบาล สร้างความเชื่อมั่นให้ประเทศสมาชิกเขตเศรษฐกิจและภาคเอกชน รวมถึงสานต่อประเด็นที่ไทยผลักดันในช่วงการเป็นเจ้าภาพเอเปคในปี 2565 เผยการหารือทวิภาคีกับรัฐมนตรีการค้าเกาหลีใต้เป็นไปได้ด้วยดี ทั้งสองฝ่ายเห็นพ้องสนับสนุนอุตสาหกรรมยายยนตร์ไฟฟ้า และการเร่งรัดการเจรจา EPA แย้มมีกำหนดหารือทวิภาคีกับรัฐมนตรี สหราชอาณาจักรและแคนาดาในช่วงการประชุม APEC นี้ด้วย
ดร. นลินี ทวีสิน ผู้แทนการค้าไทย เปิดเผยว่า ตนได้เข้าร่วมการประชุมรัฐมนตรีการค้าความร่วมมือทางเศรษฐกิจในภูมิภาคเอเชีย-แปซิฟิก (Asia-Pacific Economic Cooperation : APEC) หรือ เอแปค ซึ่งเปรู เป็นเจ้าภาพจัดขึ้นระหว่างวันที่ 16 – 18 พฤษภาคม 2567 ณ เมืองอาเรกิปา ประเทศเปรู พร้อมกับรัฐมนตรีการค้าเอเปคหรือผู้แทนระดับสูงจาก 21 เชตเศรษฐกิจ ภาคเอกชน โดยสภาที่ปรึกษาทางธุรกิจเอเปค (ABAC) และผู้สังเกตการณ์จากทั้งอาเซียน รวมถึงผู้อำนวยการใหญ่องค์การการค้าโลก โดยการประชุมครั้งนี้จะมีการหารือในประเด็นสำคัญ อาทิ บทบาทของเอเปคในการสนับสนุนการค้าพหุพาคี การค้าและการลงทุนที่ครอบคลุมและเชื่อมโยง โดยเฉพาะการส่งเสริมโอกาสทางเศรษฐกิจของผู้ประกอบการสตรี และการส่งเสริมการค้าที่ยั่งยืน อีกทั้งยังจะมีการจัดทำวาระงานเขตการค้าเสรีเอเชีย-แปซิฟิก (Free Trade Area of the Asia Pacific: FTAAP) ซึ่งเป็นการสานต่อผลลัพธ์การเป็นเจ้าภาพเอเปคของไทยในปี 2565
ดร. นลินี กล่าวเพิ่มเติมว่า ในโอกาสนี้ ตนจะมีภารกิจในกรอบเอเปค ประกอบด้วย การประชุมระหว่างรัฐมนตรีการค้าและรัฐมนตรีด้านสตรีเอเปค การประชุมรัฐมนตรีการค้าเอเปค ตลอดจนการหารือกับสภาที่ปรึกษาทางธุรกิจเอเปคในช่วงระหว่างมื้ออาหารกลางวัน ซึ่งตนจะได้ใช้โอกาสนี้นำเสนอนโยบายสำคัญรัฐบาล สร้างความเชื่อมั่นให้ประเทศสมาชิกเขตเศรษฐกิจและภาคเอกชน รวมถึงสานต่อประเด็นที่ไทยผลักดันในช่วงการเป็นเจ้าภาพเอเปคในปี 2565 นอกจากนี้ ตนยังได้ใช้โอกาสในการเดินทางเข้าร่วมการประชุมครั้งนี้พบหารือกับรัฐมนตรีวจะได้มีการหารือกับรัฐมนตรีการค้า อุตสาหกรรมและพลังงงานของเกาหลีใต้ ซึ่งตนได้พบไปแล้วในวันนี้ โดยทั้งสองฝ่ายได้เห็นพ้องถึงความสัมพันธ์ที่แน่นแฟ้นในทุกมิติ ตลอดจนหารือถึงแนวทางในการส่งเสริมความร่วมมือในอุตสาหกรรมที่สองฝ่ายมีความสนใจร่วมกัน โดยเฉพาะอุตสาหกรรมยานยนตร์ไฟฟ้า ตลอดจนตระหนักถึงความสำคัญของการเร่งรัดการเจรจาจัดทำความตกลงหุ้นส่วนทางเศรษฐกิจ หรือ EPA ระหว่างไทยและเกาหลีใต้ นอกจากนี้ ตนยังมีกำหนดการหารือกับรัฐมนตรีการค้าสหราชอาณาจักร และรัฐมนตรีว่าการกระทรวงการส่งเสริมการส่งออก การค้าระหว่างประเทศและการพัฒนาทางเศรษฐกิจของแคนาดาอีกด้วย
ดร. นลินีฯ กล่าวทิ้งท้ายว่า เอเปคเป็นกรอบความร่วมมือของภูมิภาคเอเชีย-แปซิฟิก ประกอบด้วยสมาชิก 21 เขตเศรษฐกิจ ได้แก่ ออสเตรเลีย แคนาดา ญี่ปุ่น เกาหลีใต้ สาธารณรัฐประชาชนจีน ฮ่องกง นิวซีแลนด์ สหรัฐอเมริกา บรูไน อินโดนีเซีย มาเลเซีย สิงคโปร์ ฟิลิปปินส์ ไทย ไต้หวัน ชิลี เม็กซิโก ปาปัวนิวกินี เปรู รัสเซีย และเวียดนาม โดยในปี 2566 การค้าระหว่างไทยกับกลุ่มเอเปค มีมูลค่าสูงถึง 14.01 ล้านล้านบาท หรือคิดเป็นร้อยละ 70.33 ของการค้ารวมของไทย โดยไทยส่งออกสินค้าไปเอเปค เป็นมูลค่า 6.96 ล้านล้านบาท และนำเข้าสินค้าจากเอเปค เป็นมูลค่า 7.05 ล้านล้านบาท

ที่มา : https://www.thaigov.go.th/news/contents/details/83210