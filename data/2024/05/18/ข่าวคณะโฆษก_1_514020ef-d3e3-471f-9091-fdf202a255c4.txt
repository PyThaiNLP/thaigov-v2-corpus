รัฐบาลไทย-ข่าวทำเนียบรัฐบาล-รัฐบาลเชิญชวนภาครัฐ เอกชน ประชาชน ร่วมแสดงความจงรักภักดีเนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน 2567 


วันเสาร์ที่ 18 พฤษภาคม 2567
17/05/2567
พิมพ์
รัฐบาลเชิญชวนภาครัฐ เอกชน ประชาชน ร่วมแสดงความจงรักภักดีเนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน 2567
จัดตั้งโต๊ะประดิษฐานพระบรมฉายาลักษณ์ฯ และพระฉายาลักษณ์ฯ ประดับธงชาติ ธงตราสัญลักษณ์งานเฉลิมพระเกียรติฯ ตลอดเดือนมิถุนายนนี้
วันที่ 17 พฤษภาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า เนื่องในโอกาสวันเฉลิมพระชนมพรรษา สมเด็จพระนางเจ้าฯ พระบรมราชินี 3 มิถุนายน 2567 นายเศรษฐา ทวีสิน นายกรัฐมนตรีและรัฐบาลขอเชิญชวนหน่วยงานภาครัฐ เอกชน และประชาชน ร่วมจัดตั้งโต๊ะประดิษฐานพระบรมฉายาลักษณ์พระบาทสมเด็จพระเจ้าอยู่หัว และพระฉายาลักษณ์สมเด็จพระนางเจ้าฯ พระบรมราชินี พร้อมตั้งเครื่องราชสักการะ ประดับธงชาติไทย ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ และธงอักษรพระนามาภิไธย ส.ท. ประดับผ้าระบายสีเหลืองอยู่ด้านบน ผ้าระบายสีม่วงอยู่ด้านล่าง ตามหน่วยงาน อาคาร บ้านเรือน เพื่อร่วมแสดงความจงรักภักดีโดยพร้อมเพรียงกัน ตลอดเดือนมิถุนายน 2567 นี้
“นายกรัฐมนตรีและรัฐบาล ขอเชิญชวนหน่วยงานภาครัฐ เอกชน และประชาชน ร่วมแสดงความจงรักภักดีเนื่องในโอกาสวันเฉลิมพระชนมพรรษา สมเด็จพระนางเจ้าฯ พระบรมราชินี 3 มิถุนายน 2567 โดยพร้อมเพรียงกัน” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/83202