รัฐบาลไทย-ข่าวทำเนียบรัฐบาล-​โฆษกรัฐบาลยกตัวอย่างจากบทสัมภาษณ์ดร.ศุภวุฒิสายเชื้อว่าที่ประธานสภาพัฒนาการเศรษฐกิจและสังคมแห่งชาติ ธปท.คือหน่วยงานรัฐทำหน้าที่ธนาคารกลางเหตุใดจะถูกตั้งคำถามต่อการทำงานไม่ได้


วันจันทร์ที่ 6 พฤษภาคม 2567
06/05/2567
พิมพ์
​โฆษกรัฐบาลยกตัวอย่างจากบทสัมภาษณ์ดร.ศุภวุฒิสายเชื้อว่าที่ประธานสภาพัฒนาการเศรษฐกิจและสังคมแห่งชาติ ธปท.คือหน่วยงานรัฐทำหน้าที่ธนาคารกลางเหตุใดจะถูกตั้งคำถามต่อการทำงานไม่ได้
​โฆษกรัฐบาลยกตัวอย่างจากบทสัมภาษณ์ ดร.ศุภวุฒิ สายเชื้อ ว่าที่ประธานสภาพัฒนาการเศรษฐกิจและสังคมแห่งชาติ ธปท. คือหน่วยงานรัฐ ทำหน้าที่ธนาคารกลาง เหตุใดจะถูกตั้งคำถามต่อการทำงานไม่ได้
วันนี้ (6 พฤษภาคม 2567) นายชัย วัชรงค์ โฆษกประจำสำนักนายกรัฐมนตรีกล่าวว่า เป็นที่น่าแปลกใจเพราะจนถึงตอนนี้ ธนาคารแห่งประเทศไทยซึ่งก็คือหน่วยงานรัฐ และมีภารกิจเป็นธนาคารกลาง ถูกนำมาวิพากษ์วิจารณ์การทำงานว่าเป็นอิสระจากรัฐบาลได้หรือไม่ เพราะด้วยข้อเท็จจริงแล้ว ธปท. หรือหน่วยงานรัฐใด ๆ ก็ควรดำเนินการทำงาน ให้เป็นไปในทิศทางเดียวกัน หรืออำนวยประโยชน์ ต่อการทำงานของรัฐบาลไม่ใช่หรือ กลับกลายเป็นว่าผู้ใดก็ตามที่ตั้งคำถามกับการทำงานของ ธปท. จะถูกสังคมสงสัยในเจตนา ซึ่งจากการสัมภาษณ์ ดร.ศุภวุฒิ สายเชื้อ ว่าที่ประธานสภาพัฒนาการเศรษฐกิจและสังคมแห่งชาติ ในรายการเจาะลึกทั่วไทย Inside Thailand 6 พฤษภาคม 2567 ท่านกล่าวว่า ธนาคารแห่งประเทศไทยต้องทำงานร่วมกับรัฐบาลกำหนดเป้าเงินเฟ้อ และหากเงินเฟ้อไม่เข้าเป้าก็มีหน้าที่ต้องอธิบายและรายงานรัฐบาล ดังนั้น เมื่อพิจารณาภารกิจและหน้าที่ของธนาคารแห่งประเทศไทยแล้วทุกคนจึงมีสิทธิ์ตั้งคำถามกับธนาคารแห่งประเทศไทยไม่ใช่หรือ
โดย จากบทสัมภาษณ์ ดร.ศุภวุฒิ กล่าวว่า พ.ร.บ. ธนาคารแห่งประเทศไทยในส่วนหลักการของนโยบายการเงินที่บอกว่าให้มีความเป็นอิสระ เนื่องจากกลัวการแทรกแซงทำให้เกิดภาวะเงินเฟ้อสูงเกินไป ซึ่งเมื่อมามองปัญหาของประเทศไทยขณะนี้คือเงินเฟ้อต่ำกว่ากรอบมาเป็นเวลานาน ดังนั้น จึงยิ่งน่าแปลกใจว่า เงินเฟ้อต่ำ แต่ ธปท. ก็ยังไม่ดำเนินการใด ๆ และไม่ต้องการถูกตั้งคำถาม มีการตั้งข้อสงสัยว่ารัฐบาลต้องการปลดผู้ว่าฯ ทั้งที่มีการตอบคำถามในเรื่องนี้หลายครั้งว่าไม่อยู่ในความคิดของรัฐบาล รวมทั้งยังมีกลุ่มคนที่เป็นกลุ่มคนทางการเมืองมาตอบโต้การตั้งคำถามต่อ ธปท. จึงน่าสงสัยว่า หรือจริง ๆ แล้วคำถามเรื่องการแทรกแซงทางการเมือง ความเป็นกลางทางการเมืองต่อธนาคารแห่งประเทศไทยต้องถูกนำมาใช้อีกครั้ง

ที่มา : https://www.thaigov.go.th/news/contents/details/82652