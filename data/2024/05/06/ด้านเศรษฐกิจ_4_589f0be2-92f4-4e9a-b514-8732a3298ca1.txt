รัฐบาลไทย-ข่าวทำเนียบรัฐบาล-รมว.ธรรมนัส นำทัพกระทรวงเกษตรฯ ลงพื้นที่จังหวัดสมุทรสงคราม ประกาศการแก้ไขปัญหาการแพร่ระบาดปลาหมอคางดำเป็นวาระแห่งชาติ


วันจันทร์ที่ 6 พฤษภาคม 2567
รมว.ธรรมนัส นำทัพกระทรวงเกษตรฯ ลงพื้นที่จังหวัดสมุทรสงคราม ประกาศการแก้ไขปัญหาการแพร่ระบาดปลาหมอคางดำเป็นวาระแห่งชาติ
รมว.ธรรมนัส นำทัพกระทรวงเกษตรฯ ลงพื้นที่จังหวัดสมุทรสงคราม ประกาศการแก้ไขปัญหาการแพร่ระบาดปลาหมอคางดำเป็นวาระแห่งชาติ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามแนวทางแก้ไขปัญหาการแพร่ระบาดของปลาหมอคางดำ และปัญหาภาคการประมง  โดยมี นายประยูร อินสกุล ปลัดกระทรวงเกษตรและสหกรณ์ และผู้บริหารในสังกัดกระทรวงเกษตรและสหกรณ์ เข้าร่วม ณ วิทยาลัยการอาชีพอัมพวา จ.สมุทรสงคราม
รมว.ธรรมนัส เปิดเผยว่า ปัญหาการแพร่ระบาดปลาหมอคางดำเป็นปัญหาเรื้อรังมากว่า 18 ปี ซึ่งส่งผลกระทบกับพี่น้องในหลายจังหวัด ซึ่งได้มีการสั่งการรัฐมนตรีช่วยว่าการกระทรวงเกษตรฯ เป็นประธานในการแก้ปัญหา และผมจะนำเรื่องการแก้ไขปัญหาปลาหมอคางดำเป็นวาระแห่งชาติ ในส่วนของเกษตรกรผู้เลี้ยงกุ้ง หอย ปู ปลา ที่ได้รับผลกระทบได้มอบหมายกรมส่งเสริมการเกษตรในการสำรวจความเสียหาย และวางแผนการช่วยเหลือเยียวยาต่อไป และจะมีการจัดตั้งคณะกรรมการแก้ไขปัญหาทั้งชุดใหญ่และชุดจังหวัด โดยจะมีคณะกรรมการจากหลายภาคส่วนร่วมกันแก้ไขปัญหาและกำจัดปลาหมอคางดำอย่างเอาจริงเอาจัง และเป็นรูปธรรมมากที่สุด สำหรับแนวทางการแก้ไขปัญหาภาคประมงในด้านต่าง ๆ ต้องมีการรับฟังความคิดเห็นพี่น้องเกษตรกรและผู้ประกอบการ เพื่อการแก้ไขปัญหาอย่างตรงจุดในรูปแบบการบูรณาการทั้งภาครัฐและเอกชน
กระทรวงเกษตรฯ โดย กรมประมง มีนโยบายให้การแก้ไขปัญหาการแพร่ระบาดปลาหมอสีคงดำในพื้นที่สมุทรสงครามมาอย่างต่อเนื่อง ซึ่งได้มีการจัดทำมาตรการแก้ไขปัญหาการแพร่ระบาดของปลาหมอสีคางดำ ดังนี้ 1) มาตรการที่ 1 การควบคุมและกำจัดปลาหมอสีคางดำในแหล่งน้ำทุกแห่งที่พบการแพร่ระบาด และมีการพัฒนาเครื่องมือประมงที่มีประสิทธิภาพในการกำจัดปลาหมอสีคางดำ 2) มาตรการที่ 2 กำจัดปลาหมอสีคางดำในแหล่งน้ำธรรมชาติ โดยการปล่อยปลาผู้ล่าอย่างต่อเนื่อง ในปี 2567 ปล่อยปลาผู้ล่า 154,000 ตัว 3) มาตรการที่ 3 การนำปลาหมอสีคางดำที่กำจัดออกจากระบบนิเวศไปใช้ประโยชน์ ได้แก่ ส่งโรงงานเพื่อผลิตปลาป่น นำไปเป็นเหยื่อสำหรับเลี้ยงปลากะพงขาว และทำน้ำหมักชีวภาพ 4) มาตรการที่ 4 การสำรวจและเฝ้าระวังการแพร่กระจายประชากรปลาหมอสีคางดำในพื้นที่เขตกันชน หน่วยงานกรมประมงลงพื้นที่สำรวจจังหวัดที่มีลำน้ำเชื่อมต่อกับจังหวัดที่มีการแพร่ระบาดเพื่อเป็นการเฝ้าระวัง 5) มาตรการที่ 5 สร้างความรู้ ความตระหนัก และการมีส่วนร่วมในการกำจัดปลาหมอสีคางดำ เพื่อป้องกันและพร้อมรับมือการแพร่ระบาด หาแนวทางป้องกันพร้อมทั้งส่งเสริมและกระตุ้นให้จับปลาหมอสีคางดำให้นำมาใช้ประโยชน์เพื่อสร้างรายได้ และ 6) มาตรการที่ 6 การติดตาม ประเมินผล และบริหารโครงการ
“กระทรวงเกษตรและสหกรณ์มีความเป็นห่วงพี่น้องเกษตรกรที่ได้ผลกระทบดังกล่าว และจะเร่งสำรวจความเสียหายตลอดจนการช่วยเหลือเยียวยาเกษตรกรอย่างเต็มความสามารถ รวมถึงจะดำเนินมาตรการกำจัดปลาหมอคางดำอย่างเด็ดขาด จะไม่มีการส่งเสริมให้เป็นสัตว์เศรษฐกิจ” รมช.อรรถกร กล่าวย้ำ

ที่มา : https://www.thaigov.go.th/news/contents/details/82640