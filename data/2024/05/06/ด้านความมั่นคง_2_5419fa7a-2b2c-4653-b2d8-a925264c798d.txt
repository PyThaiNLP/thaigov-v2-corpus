รัฐบาลไทย-ข่าวทำเนียบรัฐบาล-ผู้ว่าฯ อุตรดิตถ์ เผยประชาชนเป็นปลื้ม นายกเศรษฐา ส่งกำลังใจพี่น้องคนไทยไม่ทิ้งกัน พร้อมมอบถุงยังชีพบรรเทาทุกข์ให้กลุ่มเปราะบาง ย้ำเตือนประชาชนยังคงเฝ้าระวัง และติดตามข้อมูลข่าวสาร


วันจันทร์ที่ 6 พฤษภาคม 2567
06/05/2567
พิมพ์
ผู้ว่าฯ อุตรดิตถ์ เผยประชาชนเป็นปลื้ม นายกเศรษฐา ส่งกำลังใจพี่น้องคนไทยไม่ทิ้งกัน พร้อมมอบถุงยังชีพบรรเทาทุกข์ให้กลุ่มเปราะบาง ย้ำเตือนประชาชนยังคงเฝ้าระวัง และติดตามข้อมูลข่าวสาร
ผู้ว่าฯ อุตรดิตถ์ เผยประชาชนเป็นปลื้ม นายกเศรษฐา ส่งกำลังใจพี่น้องคนไทยไม่ทิ้งกัน พร้อมมอบถุงยังชีพบรรเทาทุกข์ให้กลุ่มเปราะบาง ย้ำเตือนประชาชนยังคงเฝ้าระวัง และให้ติดตามข้อมูลข่าวสารสถานการณ์พายุฤดูร้อนในพื้นที่อย่างใกล้ชิด
วันนี้ (6 พ.ค. 67) นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ เปิดเผยว่า จากเหตุพายุฤดูร้อนบริเวณประเทศไทยตอนบนทำให้ในหลายพื้นที่ของจังหวัดอุตรดิตถ์ได้รับความเสียหาย โดยนายเศรษฐา ทวีสิน นายกรัฐมนตรี ได้มอบหมายให้ตน นำกำลังใจและความห่วงใยไปมอบให้แก่พี่น้องประชาชนที่ได้รับผลกระทบ โดยเฉพาะกลุ่มเปราะบาง ผู้ยากไร้ ผู้สูงอายุ และผู้ป่วยติดเตียง ซึ่งได้นำคณะผู้บริหาร และหัวหน้าส่วนราชการ พร้อมด้วยภาคีเครือข่ายและจิตอาสาร่วมลงพื้นที่ติดตามสถานการณ์ พร้อมมอบถุงยังชีพ เพื่อบรรเทาความเดือดร้อนชั่วคราว ซึ่งพี่น้องประชาชนต่างรู้สึกปลื้มปิติที่ได้รับความห่วงใยจากนายกรัฐมนตรี และพี่น้องคนไทยทั้งประเทศที่คอยให้กำลังใจและไม่ทอดทิ้งกันในยามทุกข์ยาก โดยได้กล่าวขอบคุณผ่านผู้ว่าราชการจังหวัดอุตรดิตถ์ฝากถึงท่านนายกรัฐมนตรีและพี่ ๆ น้อง ๆ คนไทยทุกคน
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวว่า กรมอุตุนิยมวิทยาได้มีประกาศ ฉบับที่ 10 เรื่อง พายุฤดูร้อนบริเวณประเทศไทยตอนบน จะมีผลตั้งแต่วันที่ 5 พ.ค. 67 ไปจนถึงวันที่ 7 พ.ค. 67 ซึ่งจะมีแนวพัดสอบของลมตะวันออกเฉียงใต้และลมใต้พัดปกคลุมบริเวณภาคตะวันออกเฉียงเหนือ ภาคตะวันออก ภาคกลาง และภาคเหนือตอนล่าง ในขณะที่ประเทศไทยตอนบนมีอากาศร้อนถึงร้อนจัด ทำให้บริเวณดังกล่าวมีพายุฤดูร้อนเกิดขึ้นหลายพื้นที่ โดยมีลักษณะของพายุฝนฟ้าคะนอง ลมกระโชกแรง และลูกเห็บตกบางแห่ง รวมถึงอาจมีฟ้าผ่าเกิดขึ้นได้ โดยจังหวัดอุตรดิตถ์ได้มีการประกาศเขตพื้นที่ประสบสาธารณภัย เมื่อวันที่ 3 พ.ค. 67 และได้ประสานให้องค์กรปกครองส่วนท้องถิ่นเร่งสำรวจความเสียหายที่เกิดขึ้นในพื้นที่ให้แล้วเสร็จโดยเร็ว รวมทั้งการให้ความช่วยเหลือในเบื้องต้นแก่พี่น้องประชาชน จึงขอให้พี่น้องประชาชนระวังอันตรายจากพายุฤดูร้อน โดยหลีกเลี่ยงการอยู่ในที่โล่งแจ้ง ใต้ต้นไม้ใหญ่ อาคาร หรือ สิ่งปลูกสร้าง และป้ายโฆษณาที่ไม่แข็งแรง และสำหรับพี่น้องเกษตรกร ควรเตรียมการป้องกันและระวังความเสียหายที่จะเกิดต่อผลผลิตทางการเกษตรและอันตรายต่อสัตว์เลี้ยงไว้ด้วย
ผู้ว่าราชการจังหวัดอุตรดิตถ์ กล่าวเพิ่มเติมว่า จากเหตุการณ์วาตภัย พายุฤดูร้อน เมื่อวันที่ 3 พ.ค. 67 จังหวัดอุตรดิตถ์ได้รับผลกระทบในพื้นที่ 9 อำเภอ รวมทั้งสิ้นกว่า 329 หมู่บ้าน 6,536 หลังคาเรือน โดยอำเภอที่ได้รับผลกระทบมากที่สุด คือ อำเภอเมืองอุตรดิตถ์ จำนวน 76 หมู่บ้าน 4,023 หลังคาเรือน และรองมา คือ ที่อำเภอลับแล จำนวน 28 หมู่บ้าน 780 หลังคาเรือน โดยจังหวัดอุตรดิตถ์ได้ดำเนินการตั้งศูนย์บัญชาการสถานการณ์วาตภัย (พายุฤดูร้อน) แล้ว พร้อมทั้งได้มีการประชุมศูนย์บัญชาการสถานการณ์วาตภัย เพื่อหารือแนวทางการสำรวจความเสียหาย และการให้ความช่วยเหลือเยียวยาแก่ประชาชนที่ได้รับผลกระทบซึ่งทางคณะรัฐมนตรี นำโดยท่านเศรษฐา ทวีสิน นายกรัฐมนตรี และคณะผู้บริหารได้แสดงความห่วงใยพร้อมติดตามสถานการณ์ในพื้นที่จังหวัดอุตรดิตถ์อย่างใกล้ชิด โดยในวันนี้ ได้มีโอกาสนำคณะหัวหน้าส่วนราชการ เจ้าหน้าที่ กำนัน ผู้ใหญ่บ้าน ผู้นำท้องที่ท้องถิ่น ประชาชนจิตอาสา และภาคีเครือข่ายร่วมลงพื้นที่นำความห่วงใยของนายกรัฐมนตรี มอบเป็นกำลังใจให้แก่ พี่น้องประชาชน ผู้ประสบภัยพายุฤดูร้อนในพื้นที่อำเภอเมืองอุตรดิตถ์ และอำเภอลับแล พร้อมทั้งได้มอบถุงยังชีพแก่ประชาชนกลุ่มเปราะบาง และผู้ยากไร้ซึ่งประสบภัยดังกล่าวด้วย ซึ่งพี่น้องประชาชนต่างรู้สึกดีใจ และกล่าวขอบคุณในความห่วงใยของนายกรัฐมนตรี ที่ได้มอบหมายให้เจ้าหน้าที่รัฐ และองค์กรปกครองส่วนท้องถิ่นดูแลอย่างใกล้ชิด
“อย่างไรก็ตาม ประกาศกรมอุตุนิยมวิทยาฉบับดังกล่าวยัง ได้ระบุว่า ในช่วงวันที่ 8 - 10 พ.ค. 67 แนวพัดสอบของลมตะวันออกเฉียงใต้และลมใต้ยังคงพัดปกคลุมประเทศไทยตอนบน ทำให้บริเวณดังกล่าวยังคงมีฝนฟ้าคะนอง กับมีลมกระโชกแรงบางแห่ง รวมทั้งมีฝนตกหนักบางพื้นที่ โดยคาดว่าจะมีจังหวัดที่คาดว่าจะได้รับผลกระทบ ในวันที่ 6 - 7 พฤษภาคม 2567 ดังนี้ ภาคเหนือ ได้แก่ จังหวัดเชียงราย ลำพูน ลำปาง พะเยา น่าน แพร่ อุตรดิตถ์ สุโขทัย กำแพงเพชร พิจิตร พิษณุโลก เพชรบูรณ์ และตาก ภาคตะวันออกเฉียงเหนือ ได้แก่ จังหวัดเลย หนองบัวลำภู อุดรธานี หนองคาย บึงกาฬ สกลนคร นครพนม มุกดาหาร ยโสธร กาฬสินธุ์ ขอนแก่น ชัยภูมิ นครราชสีมา มหาสารคาม ร้อยเอ็ด อำนาจเจริญ บุรีรัมย์ สุรินทร์ ศรีสะเกษ และอุบลราชธานี ภาคกลาง ได้แก่ จังหวัดนครสวรรค์ อุทัยธานี ชัยนาท ลพบุรี สระบุรี สิงห์บุรี อ่างทอง พระนครศรีอยุธยา สุพรรณบุรี กาญจนบุรี ราชบุรี นครปฐม สมุทรสาคร และสมุทรสงคราม รวมทั้งกรุงเทพมหานครและปริมณฑล จึงขอให้พี่น้องประชาชนร่วมกันติดตามข้อมูลข่าวสารของทางราชการ และประกาศจากกรมอุตุนิยมวิทยาอย่างใกล้ชิด โดย สามารถติดตามข้อมูลที่ เว็บไซต์กรม อุตุนิยมวิทยา หรือที่ 0-2399-4012-13 และ 1182 ได้ตลอด 24 ชั่วโมง ทั้งนี้ หากต้องการขอความช่วยเหลือสามารถติดต่อได้ผ่านช่องทางทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM หรือ สายด่วนนิรภัย 1784 ตลอด 24 ชั่วโมง หรือโทรแจ้งเหตุขอความช่วยเหลือที่สายด่วน ศูนย์ดำรงธรรม 1567” นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82643