รัฐบาลไทย-ข่าวทำเนียบรัฐบาล-“รัดเกล้า” เผย ดศ. เสนอร่างกฎกระทรวงสำมะโนฯ เพื่อเก็บรวบรวม วางแผน สำรวจ และประเมินผลการพัฒนาประเทศด้านการเกษร พัฒนาคุณภาพชีวิตประชาชนในภาคการเกษตร


วันจันทร์ที่ 6 พฤษภาคม 2567
06/05/2567
พิมพ์
“รัดเกล้า” เผย ดศ. เสนอร่างกฎกระทรวงสำมะโนฯ เพื่อเก็บรวบรวม วางแผน สำรวจ และประเมินผลการพัฒนาประเทศด้านการเกษร พัฒนาคุณภาพชีวิตประชาชนในภาคการเกษตร
“รัดเกล้า” เผย ดศ. เสนอร่างกฎกระทรวงสำมะโนฯ เพื่อเก็บรวบรวม วางแผน สำรวจ และประเมินผลการพัฒนาประเทศด้านการเกษร พัฒนาคุณภาพชีวิตประชาชนในภาคการเกษตร
วันนี้ (6 พฤษภาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า เพื่อเก็บรวบรวมข้อมูลเกี่ยวกับการทำการเกษตรจากผู้ถือครองทำการเกษตรทุกรายในทุกพื้นที่ทั่วประเทศ ทั้งที่มีอยู่ในทะเบียนเกษตรกรและนอกทะเบียนเกษตรกร รัฐบาล โดยกระทรวงดิจิทัลเพื่อเศรษฐกิจและสังคม  (ดศ.) จึงได้จัดทำร่างกฎกระทรวงสำมะโนหรือสำรวจตัวอย่างการเกษตร พ.ศ. .... ขึ้น
รองโฆษกประจำสำนักนายกรัฐมนตรี กล่าวว่า ร่างกฎกระทรวงฯ ดังกล่าวมีอายุ 10 ปี และกำหนดให้สำนักงานสถิติแห่งชาติทำสำมะโนหรือสำรวจตัวอย่างการเกษตร เพื่อเก็บรวบรวมข้อมูลเกี่ยวกับการทำการเกษตร เพื่อใช้สำหรับการวางแผนกำหนดนโยบายในการพัฒนาเศรษฐกิจด้านการเกษตรในระดับประเทศและระดับท้องถิ่น และใช้ในการติดตามประเมินผลการพัฒนาประเทศในช่วงที่ผ่านมา
การทำสำมะโนการเกษตรเสมือนเป็นการฉายภาพนิ่ง แสดงให้เห็นลักษณะการทำการเกษตรของประเทศไทย ณ วันสำมะโน โดยที่ผ่านมาสำนักงานสถิติแห่งชาติได้จัดทำมาแล้ว 6 ครั้ง และปัจจุบันครบกำหนดเวลาการจัดทำสำมะโนการเกษตรครั้งต่อไปแล้วจึงต้องออกร่างกฎกระทรวงนี้ เพื่อเก็บรวบรวมข้อมูล และให้หน่วยงานต่าง ๆ นำไปใช้ประโยชน์ในการดำเนินการต่าง ๆ อาทิ วิเคราะห์และประมวล GDP รวมถึงใช้วิเคราะห์สถานการณ์ SMEs ในธุรกิจด้านการเกษตร และใช้อ้างอิงเพื่อกำหนดนโยบายด้านการเกษตร
“1 ใน 8 วิสัยทัศน์วิสัยทัศน์ Ignite Thailand ของนายเศรษฐา ทวีสิน นายกรัฐมนตรี ที่สำคัญและถือเป็นรากฐานการพัฒนาเศรษฐกิจของประเทศ คือ วิสัยทัศน์การเป็นศูนย์กลางการเกษตรและอาหารของโลก (Agriculture and Food Hub) ซึ่งการทำสำมะโนการเกษตรถือเป็นการขับเคลื่อนภาคการเกษตรไทยสู่เกษตรกรรมยั่งยืน สามารถใช้เป็นข้อมูลเพื่อวิเคราะห์การเปลี่ยนแปลงของโครงสร้างพื้นฐานทางการเกษตร ใช้เป็นข้อมูลเชิงสถิติการเกษตรที่เพียงพอต่อความต้องการใช้และทันสมัย และยังถือเป็นช่องทางให้เกษตรกรสามารถสะท้อนปัญหา และใช้เป็นข้อมูลเพื่อการตัดสินใจในการพัฒนาอาชีพในอนาคตอีกด้วย” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/82634