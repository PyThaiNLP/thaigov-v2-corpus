รัฐบาลไทย-ข่าวทำเนียบรัฐบาล-​นายกฯ  ยืนยันทุกคนในรัฐบาลทำงานเพื่อ ปชช. ขอให้ ปชช.เป็นกำลังใจให้กับรัฐบาล และ สส.ทุกคนในการทำงานเพื่อประชาชน


วันจันทร์ที่ 6 พฤษภาคม 2567
06/05/2567
พิมพ์
​นายกฯ  ยืนยันทุกคนในรัฐบาลทำงานเพื่อ ปชช. ขอให้ ปชช.เป็นกำลังใจให้กับรัฐบาล และ สส.ทุกคนในการทำงานเพื่อประชาชน
​นายกฯ  ยืนยันทุกคนในรัฐบาลทำงานเพื่อ ปชช. ขอให้ ปชช.เป็นกำลังใจให้กับรัฐบาล และ สส.ทุกคนในการทำงานเพื่อประชาชน
วันนี้ (6 พฤษภาคม 2567) เวลา 10.50 น. ณ โรงเรียนหนองพอกวิทยาลัย ต.รอบเมือง อ.หนองพอก จ.ร้อยเอ็ด นายเศรษฐา ทวีสิน นายกรัฐมนตรี ติดตามประเด็นปัญหาของพี่น้องประชาชนในพื้นที่ จ.ร้อยเอ็ด โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายสมศักดิ์ เทพสุทิน รัฐมนตรีว่าการกระทรวงสาธารณสุข นางสาวจิราพร สินธุไพร รัฐมนตรีประจำสำนักนายกรัฐมนตรี นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นางมนพร เจริญศรี รัฐมนตรีช่วยว่าการกระทรวงคมนาคม นายเผ่าภูมิ โรจนสกุล รัฐมนตรีช่วยว่าการกระทรวงการคลัง ร่วมติดตามประเด็นปัญหาของพี่น้องประชาชน
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า นายกรัฐมนตรีได้ติดตามประเด็นปัญหาดังนี้ 1. โครงการขุดลอกอ่างเก็บน้ำห้วยทรายเพื่อเพิ่มประสิทธิภาพในการกักเก็บน้ำป้องกันบรรเทาอุทกภัยและภัยแล้งในเขตเทศบาลและองค์การบริหารส่วนตำบลรอบเมือง อ. หนองพอก จ.ร้อยเอ็ด 2. โครงการปรับปรุงกายภาพของถนนและแก้ไขปัญหาภัยพิบัติซ้ำซากและขยายช่องจราจรทางหลวงแผ่นดินหมายเลข 2116 หน่วยงาน: แขวงทางหลวงยโสธร โดยขอรับจัดสรรงบประมาณเพื่อทำการปรับปรุงกายภาพของถนน พร้อมทั้งวางระบบระบายน้ำสองข้างทางและใต้ผิวทาง ตามมาตรฐานของกรมทางหลวง และขอรับจัดสรรงบประมาณเพื่อทำการขยายช่องจราจร จากเดิม 2 ช่องจราจร เป็น 4 ช่องจราจร แบบมีเกาะกลางถนนพร้อมติดตั้งไฟฟ้าแสงสว่างและอุปกรณ์อำนวยความปลอดภัยตามมาตรฐานของกรมทางหลวง 3. การขอรับการสนับสนุนจากรัฐบาล เพื่อดำเนินโครงการก่อสร้างหอประชุมอำเภอหนองพอกหลังใหม่ ขนาด 500 คน 4. การปรับปรุงระบบท่อส่งน้ำประปา โดยขอรับการสนับสนุนจำนวน 2 โครงการ คือ 1) โครงการปรับปรุงระบบท่อส่งน้ำประปา หมู่ที่ 1 ต.หนองพอก หมู่ 1, 2, 5, 9, 10, 15 ต.รอบเมือง อ.หนองพอก และ 2) โครงการปรับปรุงระบบท่อส่งน้ำประปา หมู่ที่ 1 ต.หนองพอก หมู่ 1, 8, 11 ต.หนองพอก อ.หนองพอก
จากนั้น นายกฯ ได้พบปะประชาชนชาวหนองพอก พร้อมกล่าวกับประชาชนชาวหนองพอกว่า การเดินทางมาวันนี้เพื่อมารับฟังปัญหาพี่น้องประชาชน ซึ่งรัฐบาลนี้ให้ความสำคัญทั้งเรื่องเส้นทางคมนาคม ถนน อ่างกักเก็บน้ำและน้ำประปา รวมถึงการดูแลราคาพืชผลทางการเกษตรให้มีราคาสูงขึ้น เรื่องเหล่านี้เป็นเรื่องที่เราภาคภูมิใจ ที่ได้เข้ามาช่วยเหลือพี่น้องประชาชน ส่วนปัญหาที่พี่น้องประชาชนชาวหนองพอกเสนอมา ทั้งเรื่องถนน ก็จะให้เร่งดำเนินการโดยเร็ว อ่างกักเก็บน้ำ จะถูกบรรจุในแผนงานของหน่วยงานที่เกี่ยวข้องด้านน้ำที่ต้องให้ทำโดยเร็วเช่นกัน รวมถึงเรื่องน้ำประปาด้วย
ส่วนเรื่องดิจิทัลวอลเล็ต นายกฯ ย้ำว่าไตรมาสสี่ปีนี้ได้รับแน่นอน นายกฯ กล่าวถึงการดูแลแก้ไขปัญหาหนี้นอกระบบและปัญหายาเสพติดว่าเป็นปัญหาที่รัฐบาลให้ความสำคัญ โดยจะต้องกำจัดเรื่องหนี้นอกระบบให้หมดไป นำสภาพคล่องเข้าสู่พี่น้องประชาชน  ขณะที่ปัญหายาเสพติดก็จะต้องไม่ถูกพอกพูนและถูกกำจัดออกไปเช่นกัน นายกฯ ยืนยันรัฐบาลนี้ทุกคนทำงานเพื่อประชาชน ขอให้ประชาชนเป็นกำลังใจให้กับรัฐบาล และ สส.ทุกคนในการทำงานเพื่อประชาชนต่อไปด้วย

ที่มา : https://www.thaigov.go.th/news/contents/details/82639