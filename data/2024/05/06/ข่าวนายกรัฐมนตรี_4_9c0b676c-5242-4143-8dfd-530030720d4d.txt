รัฐบาลไทย-ข่าวทำเนียบรัฐบาล-​นายกฯ เผย ภาพรวมลงพื้นที่ ‘มหาสารคาม - ร้อยเอ็ด’ ดูปัญหาทุกมิติ หนุนพัฒนาสายพันธุ์ข้าวหอมมะลิทุ่งกุลาร้องไห้ เพิ่มผลผลิตต่อไร่ทำราคาเพิ่มสูงขึ้น


วันจันทร์ที่ 6 พฤษภาคม 2567
06/05/2567
พิมพ์
​นายกฯ เผย ภาพรวมลงพื้นที่ ‘มหาสารคาม - ร้อยเอ็ด’ ดูปัญหาทุกมิติ หนุนพัฒนาสายพันธุ์ข้าวหอมมะลิทุ่งกุลาร้องไห้ เพิ่มผลผลิตต่อไร่ทำราคาเพิ่มสูงขึ้น
​นายกฯ เผย ภาพรวมลงพื้นที่ ‘มหาสารคาม - ร้อยเอ็ด’ ดูปัญหาทุกมิติ หนุนพัฒนาสายพันธุ์ข้าวหอมมะลิทุ่งกุลาร้องไห้ เพิ่มผลผลิตต่อไร่ทำราคาเพิ่มสูงขึ้น
วันนี้ (6 พฤษภาคม 2567) เวลา 13.09 น. ณ โรงพยาบาลโพนทอง ตำบลสระนกแก้ว อำเภอโพนทอง จังหวัดร้อยเอ็ด นายเศรษฐา ทวีสิน นายกรัฐมนตรี ให้สัมภาษณ์ถึงการลงพื้นที่จังหวัดมหาสารคามและจังหวัดร้อยเอ็ด ระหว่างวันที่ 5 - 6 พ.ค. นี้ ว่า  2 วันที่ลงพื้นที่จังหวัดมหาสารคามและจังหวัดร้อยเอ็ดไปดูปัญหาในทุกมิติ ทั้งเรื่องปัญหาภัยแล้ง ปัญหาน้ำท่วม ทั้งหนองน้ำและอ่างเก็บน้ำ พยายามแก้ปัญหาในพื้นที่ รวมถึงปัญหาถนนที่ต้องมีการขยาย ให้การจราจรและการคมนาคมเป็นไปได้ด้วยดี และที่สำคัญที่เรามาในวันนี้คือปัญหาเรื่องยาเสพติด วันนี้เราเน้นปัญหาเรื่องยาเสพติด ซึ่งเป็นปัญหาในพื้นที่ภาคอีสานมีเยอะมาก ตั้งแต่ก่อนเลือกตั้งแล้ว ซึ่งเรามาหลายครั้งแล้วแต่ปัญหาก็ยังเป็นแบบเดิมตลอด แล้ววันนี้มีเลขาธิการคณะกรรมการป้องกันและปราบปรามยาเสพติด (ป.ป.ส.) และรัฐมนตรีว่าการกระทรวงสาธารณสุขมาด้วย ก็มาดูว่าจากนี้ต่อไปอีก 90 วัน ต้องมีอะไรที่เป็นรูปธรรม ไม่ว่าจะเรื่องการยึดทรัพย์ การกำหนดมาตรฐานที่จะต้องมียาบ้ากี่เม็ดจะเข้าข่ายเป็นผู้ขาย  รวมถึงการบังคับใช้กฎหมายต่าง ๆ เป็นเรื่องที่เราให้ความสำคัญเป็นอย่างยิ่ง นอกจากนี้ในเรื่องของหนี้นอกระบบ ซึ่งเป็นเรื่องที่สำคัญและตนเองได้กำชับกับฝ่ายปกครอง แล้วฝ่ายความมั่นคง ว่าจะต้องมีการจัดการให้หมดสิ้นไป
ผู้สื่อข่าวถามว่า การลงพื้นที่จังหวัดร้อยเอ็ด นายกฯ ให้พัฒนาทุ่งกุลาร้องไห้จะส่งเสริมข้าวหอมมะลิทุ่งกุลาร้องไห้ให้ติดอันดับโลกมากขึ้นกว่านี้หรือไม่ นายกฯ กล่าวว่า วันนี้ชาวบ้านก็นำข้าวนี้มาให้  พร้อมกับยกถุงข้าวโชว์ให้สื่อมวลชนดู และกล่าวต่อว่า ตรงนี้เราจะมีการขยายเพื่อส่งเสริมมูลค่าเพิ่ม ให้กับผลิตภัณฑ์สินค้าทางการเกษตร
ผู้สื่อข่าวถามต่อว่า ข้าวหอมมะลิทุ่งกุลาร้องไห้ยังขาดการส่งเสริมด้านใด นายกฯ กล่าวว่า ต้องพัฒนาสายพันธุ์และปริมาณการเพาะปลูกต่อไร่ เราอยากให้มีปริมาณที่สมดุลขึ้น รวมถึงการบริหารจัดการเรื่องน้ำต่าง ๆ ซึ่งเชื่อว่าจะดีขึ้น
ผู้สื่อข่าวถามว่า ความต้องการข้าวหอมมะลิทุ่งกุลาร้องไห้ในต่างประเทศเป็นอย่างไร นายกฯ กล่าวว่า สูงมาก ข้าวหอมมะลิเราทราบกันดีว่าผลผลิตต่อไร่ต่ำกว่าข้าวพันธุ์ข้าวธรรมดา จึงต้องมีความพยายามยกระดับให้สูงขึ้น โดยในแง่ของต้นทุนการผลิต ถ้าเราสามารถทำให้ผลผลิตต่อไร่ออกมาเป็น 650 กิโลกรัมต่อไร่ ราคาข้าวก็จะสูงขึ้น ซึ่งเรื่องการบริหารจัดการน้ำก็เป็นเรื่องสำคัญ แต่มันต้องใช้เวลา ถึงต้องมาดูด้วยตาตนเอง และเชิญรัฐมนตรีหลายท่านมาด้วย

ที่มา : https://www.thaigov.go.th/news/contents/details/82649