รัฐบาลไทย-ข่าวทำเนียบรัฐบาล-จังหวัดขอนแก่น จัดกิจกรรม “เอามื้อสามัคคี ทำความดี ถวายเป็นพระราชกุศล” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567


วันจันทร์ที่ 6 พฤษภาคม 2567
06/05/2567
พิมพ์
จังหวัดขอนแก่น จัดกิจกรรม “เอามื้อสามัคคี ทำความดี ถวายเป็นพระราชกุศล” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดขอนแก่น จัดกิจกรรม “เอามื้อสามัคคี ทำความดี ถวายเป็นพระราชกุศล” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (6 พ.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า ตนได้มอบหมายให้ นายจิรศักดิ์ สีหามาตย์ รองผู้ว่าราชการจังหวัดขอนแก่น เป็นประธานในพิธีเปิดกิจกรรม “เอามื้อสามัคคี ทำความดี ถวายเป็นพระราชกุศล” เนื่องในโอกาสวันฉัตรมงคล ตามโครงการขยายผลการพัฒนาพื้นที่ต้นแบบ การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” ของนายธัชชัย อัคฮาด บ้านหนองแวงโอง หมู่ที่ 2 ตำบลในเมือง อำเภอบ้านไผ่ จังหวัดขอนแก่น โดยมีนางสาวอัญชนิดา กมลเพ็ชร พัฒนาการจังหวัดขอนแก่น พัฒนาการอำเภอบ้านไผ่ พัฒนาการอำเภอบ้านแฮด เจ้าหน้าที่พัฒนาชุมชน และเครือข่าย โคก หนอง นา จังหวัดขอนแก่น กำนัน ผู้ใหญ่บ้านตำบลในเมือง เข้าร่วมกิจกรรม
นายไกรสร กองฉลาด ผู้ว่าราชการจังหวัดขอนแก่น กล่าวว่า กระทรวงมหาดไทยมุ่งมั่นบำบัดทุกข์ บำรุงสุข พัฒนาคุณภาพชีวิตของประชาชนให้มีความสุข มีความมั่นคง โดยน้อมนำหลักปรัชญาของเศรษฐกิจพอเพียงสู่การปฏิบัติอย่างเป็นขั้นตอน ตามกลไกการขับเคลื่อนสืบสานศาสตร์พระราชา พัฒนาคนให้มีความรู้และปรับตัวให้สามารถดำเนินชีวิตอย่างมีความสุข มีอาชีพ สร้างรายได้ ท่ามกลางวิกฤตโลกที่มีการเปลี่ยนแปลงอย่างรวดเร็ว ด้วยการจัดทำโครงการที่ประยุกต์การใช้ศาสตร์พระราชาและน้อมนำเอาแนวคิดและทฤษฎีการพัฒนาอันเนื่องมาจากพระราชดำริกว่า 40 ทฤษฎี ที่ทรงพระราชทานไว้สำหรับการแก้ไขปัญหาด้านเศรษฐกิจ สังคม และสิ่งแวดล้อมมาประยุกต์กับแนวคิดการพัฒนาพื้นที่และออกแบบเชิงภูมิสังคมไทยเพื่อการพึ่งตนเอง และรองรับภัยพิบัติในรูปแบบ “โคก หนอง นา”
นายไกรสร กองฉลาด ผู้ว่าราชการจังหวัดขอนแก่น กล่าวต่อว่า การจัดกิจกรรมครั้งนี้มีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อขยายผลการพัฒนาคุณภาพชีวิตของประชาชน ด้วยการบูรณาการขับเคลื่อนการน้อมนำหลักปรัชญาของเศรษฐกิจพอเพียง และหลักทฤษฎีใหม่สู่การปฏิบัติจนเป็นวิถีชีวิต สอดคล้องกับสภาพพื้นที่ และภูมิสังคม ทั้งนี้ การกิจกรรม “เอามื้อสามัคคี ทำความดี ถวายเป็นพระราชกุศล” ประกอบด้วย 1. การแบ่งปันพันธุ์กล้าไม้ จากเครือข่ายโคก หนอง นา และแบ่งปันปุ๋ยอัดเม็ดใบไม้หมักขี้วัวผสมเชื้อราไตรโคเดอร์มา ที่ผลิตโดยมหาวิทยาลัยมหาจุฬาลงกรณราชวิทยาลัย วิทยาเขตขอนแก่น 2. กิจกรรม “เอามื้อสามัคคี ทำความดีถวายเป็นพระราชกุศล” ได้แก่ การปลูกป่า ห่มดิน การเพาะพันธุ์กล้าไม้ และการทำปุ๋ยหมัก นอกจากนี้ ยังมีกิจกรรมเวทีแลกเปลี่ยนเรียนรู้ “โครงการพัฒนาคุณภาพชีวิต ตามหลักทฤษฎีใหม่ ประยุกต์สู่ “โคก หนอง นา” พร้อมทั้ง มีกิจกรรมฐานเรียนรู้ 7 ฐาน ร่วมเอามื้อสามัคคีทำความดีถวายเป็นพระราชกุศล เนื่องในโอกาสวันฉัตรมงคล ประกอบด้วย 1. ฐานเรียนรู้การทำน้ำอ้อยคั้นสด 2. ฐานเรียนรู้ “คนเอาถ่าน” 3. ฐานเรียนรู้คันนาทองคำ 4. ฐานเรียนรู้การทำปุ๋ยหมัก 5. ฐานเรียนรู้การ “ปลูกแฝก” 6. ฐานเรียนรู้เพาะพันธุ์กล้าไม้ 7. ฐานเรียนรู้ หาอยู่หากิน เป็นต้น
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า ขอขอบคุณพัฒนาชุมชนจังหวัดขอนแก่นและเจ้าหน้าที่ที่เกี่ยวข้องทุกภาคส่วนที่ได้จัดกิจกรรมในวันนี้ ขอให้ส่วนราชการและภาคีเครือข่ายทุกภาคส่วนได้มีการจัดกิจกรรมเอามื้อสามัคคี สร้างการมีส่วนร่วมอย่างต่อเนื่อง สืบสานหลักปรัชญาของเศรษฐกิจพอเพียง ประยุกต์ใช้เป็นวิถีชีวิต พร้อมทั้งช่วยกันขับเคลื่อนและส่งเสริมการพัฒนาคุณภาพชีวิตตามหลักทฤษฎีใหม่ประยุกต์สู่ “โคก หนอง นา” หรือ "อารยเกษตร" เพื่อให้เกิดสิ่งที่ดีและเกิดผลสำเร็จเป็นรูปธรรม และขยายผลความสำเร็จไปสู่ในทุกพื้นที่ เพื่อให้ประชาชนในพื้นที่พึ่งพาตนเองได้และมีคุณภาพชีวิตที่ดีอย่างยั่งยืน ทั้งนี้ ขอเชิญชวนพี่น้องประชาชน กลุ่มองค์กรเครือข่าย ร่วมแรง ร่วมใจกัน ทำความดีถวายเป็นพระราชกุศล ขยายผลการพัฒนาคุณภาพชีวิต การสร้างความมั่นคงทางด้านอาหาร ให้สังคมเกิดความรัก ความสามัคคี รวมถึงดูแลฟื้นฟูทรัพยากรธรรมชาติ อันจะนำไปสู่การยังประโยชน์อย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82647