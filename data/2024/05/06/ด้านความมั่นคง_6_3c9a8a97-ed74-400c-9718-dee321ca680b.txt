รัฐบาลไทย-ข่าวทำเนียบรัฐบาล-ผู้ว่าฯ นครพนม บูรณาการภาคีเครือข่าย จัดกิจกรรม "เอามื้อสามัคคี ทำความดี ถวายเป็นพระราชกุศล" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 


วันจันทร์ที่ 6 พฤษภาคม 2567
06/05/2567
พิมพ์
ผู้ว่าฯ นครพนม บูรณาการภาคีเครือข่าย จัดกิจกรรม "เอามื้อสามัคคี ทำความดี ถวายเป็นพระราชกุศล" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ
ผู้ว่าฯ นครพนม บูรณาการภาคีเครือข่าย จัดกิจกรรม "เอามื้อสามัคคี ทำความดี ถวายเป็นพระราชกุศล" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (6 พ.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า  ตนได้เป็นประธานในพิธีเปิดโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โครงการขยายผลการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เฉลิมพระเกียรติพระบาทสมเด็จพระเจ้าอยู่หัว กิจกรรม “เอามื้อสามัคคี ทำความดี ถวายเป็นพระราชกุศล” ณ ศูนย์เรียนรู้ทฤษฎีใหม่ ประยุกต์สู่ “โคก หนอง นา” แปลงนายไพวัล ต้นใหญ่ บ้านนาหลวง หมู่ที่ 12 ตำบลท่าค้อ อำเภอเมืองนครพนม โดยมีนางสงวน จันทร์พร ประธานแม่บ้านมหาดไทยจังหวัดนครพนม รองผู้ว่าราชการจังหวัดนครพนม ผู้ตรวจราชการกรมการพัฒนาชุมชนเขตที่ 11 ปลัดจังหวัดนครพนม นายอำเภอเมืองนครพนม หัวหน้าส่วนราชการจังหวัดนครพนมและอำเภอเมืองนครพนม ผู้บริหารท้องถิ่น ข้าราชการ เจ้าหน้าที่ องค์กรปกครองส่วนท้องถิ่น กำนัน ผู้ใหญ่บ้าน ผู้ช่วยผู้ใหญ่บ้าน ผู้นำกลุ่ม/องค์กร ภาคีเครือข่ายงานพัฒนาชุมชน เครือข่ายโคกหนองนา และประชาชนจิตอาสาในพื้นที่ตำบล เข้าร่วมกิจกรรมฯ รวมทั้งสิ้นจำนวน 200 คน
นายวันชัย จันทร์พร ผู้ว่าราชการจังหวัดนครพนม กล่าวว่า การดำเนินกิจกรรม “เอามื้อสามัคคี ทำความดี ถวายเป็นพระราชกุศล” ในวันนี้ประกอบด้วย กิจกรรมแบ่งปันพันธุ์ไม้แก่ประชาชนโดยรอบ การปลูกพืชและทำการห่มดิน การทำปุ๋ยแห้งชาม-น้ำชาม การทำน้ำจุลินทรีย์หน่อกล้วย (รสจืด) การเพาะพันธุ์กล้าดาวเรืองสำหรับนำไปปลูกให้เหลืองทั้งตำบลและกิจกรรมอื่นๆ ตามความเหมาะสม ซึ่งการจัดกิจกรรมจะช่วยสร้างโอกาสให้พี่น้องประชาชนทุกคนได้เข้ามาร่วมเป็นส่วนหนึ่งในการดำเนินงานตามโครงการพัฒนาพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่ โคก หนอง นา หรือ “อารยเกษตร” ตามศาสตร์พระราชาที่สามารถสร้างคุณประโยชน์ให้กับผู้คนได้อย่างเห็นผล ผสมผสานกับการน้อมนำโครงการพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” และ ขยายผลสู่ ”ทางนี้มีผล ผู้คนรักกัน“ ด้วยการร่วมกันการปลูกพืช แบ่งปันพันธุ์ไม้ให้แก่ประชาชนโดยรอบ การห่มดิน เพื่อเป็นการอนุรักษ์ทรัพยากรดินและน้ำ ซึ่งดินและน้ำมีความสัมพันธ์เชื่อมโยงและเกื้อกูลซึ่งกันและกัน เพราะการปกป้องดูแลทรัพยากรดินและน้ำให้มีความยั่งยืนจะช่วยให้เกิดความมั่นคงทางอาหาร เกิดความยั่งยืนของสิ่งแวดล้อมและระบบนิเวศ รวมทั้งคุณภาพชีวิตของมนุษย์และสัตว์ในพื้นที่ ซึ่งแปลงโคก หนอง นา ถือเป็นการอนุรักษ์ดินและน้ำอีกทางหนึ่ง
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า นอกจากพื้นที่อำเภอเมืองที่ตนได้มาเป็นประธานในการจัดกิจกรรมแล้ว อำเภออื่นๆ ในพื้นที่จังหวัดนครพนม ได้ดำเนินการจัดกิจกรรม “เอามื้อสามัคคี ทำความดี ถวายเป็นพระราชกุศล” ขึ้น ณ ศูนย์เรียนรู้ทฤษฎีใหม่ ประยุกต์สู่ โคก หนอง นา ของแต่ละพื้นที่ทั้ง 12 อำเภอด้วย โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 และเพื่อขยายผลการพัฒนาคุณภาพชีวิตของประชาชน ด้วยการบูรณาการขับเคลื่อนการน้อมนำหลักปรัชญาของเศรษฐกิจพอเพียงและหลักทฤษฎีใหม่สู่การปฏิบัติจนเป็นวิถีชีวิต สอดคล้องกับสภาพพื้นที่และภูมิสังคม โดยดำเนินการร่วมกับหัวหน้าส่วนราชการ ผู้นำกลุ่ม/องค์กร คณะกรรมการเครือข่ายโคก หนอง นา 7 ภาคีเครือข่ายการพัฒนา พี่น้องประชาชน และหน่วยงานที่เกี่ยวข้อง โดยขอขอบคุณทุกภาคส่วนที่ได้มีส่วนร่วมผลักดัน และสนับสนุนให้การจัดกิจกรรมในครั้งนี้ประสบผลสำเร็จ และขอเชิญชวนพี่น้องประชาชนทุกคนช่วยกันสร้างการรับรู้ ส่งเสริมการมีส่วนร่วมของประชาชนในการขับเคลื่อนการพัฒนาพื้นที่ต้นแบบการพัฒนาคุณภาพชีวิต ตามหลักทฤษฎีใหม่ ประยุกต์สู่ “โคก หนอง นา” ให้เป็นไปอย่างต่อเนื่อง เห็นผลเป็นรูปธรรม สามารถนำมาเป็นต้นแบบในการพัฒนาคุณภาพชีวิตได้อย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82648