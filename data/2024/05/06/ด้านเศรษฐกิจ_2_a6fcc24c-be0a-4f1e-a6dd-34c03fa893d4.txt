รัฐบาลไทย-ข่าวทำเนียบรัฐบาล-“มนพร” ร่วมคณะนายกฯ ลงพื้นที่มหาสารคาม - ร้อยเอ็ด ติดตามการบริหารจัดการน้ำ เร่งเพิ่มศักยภาพโครงสร้างพื้นฐานด้านคมนาคม พร้อมรับฟังปัญหาและพบปะประชาชนในพื้นที่


วันอาทิตย์ที่ 5 พฤษภาคม 2567
“มนพร” ร่วมคณะนายกฯ ลงพื้นที่มหาสารคาม - ร้อยเอ็ด ติดตามการบริหารจัดการน้ำ เร่งเพิ่มศักยภาพโครงสร้างพื้นฐานด้านคมนาคม พร้อมรับฟังปัญหาและพบปะประชาชนในพื้นที่
...
ดร.มนพร เจริญศรี รัฐมนตรีช่วยว่าการกระทรวงคมนาคม เปิดเผยว่า นายเศรษฐา ทวีสิน นายกรัฐมนตรี มีกำหนดการลงพื้นที่ตรวจราชการจังหวัดมหาสารคามและร้อยเอ็ด ระหว่างวันที่ 5 - 6 พฤษภาคม 2567 ซึ่งตนได้เข้าร่วมคณะตรวจราชการเพื่อติดตามการดำเนินงาน เร่งเพิ่มศักยภาพโครงสร้างพื้นฐานด้านคมนาคม พร้อมรับฟังปัญหาและพบปะประชาชนในพื้นที่ภาคตะวันออกเฉียงเหนือ
การลงพื้นที่ของนายกรัฐมนตรีครั้งนี้เป็นการติดตามประเด็นเกี่ยวกับยาเสพติดและหนี้นอกระบบ การบริหารจัดการน้ำให้เพียงพอสำหรับประชาชนในด้านต่าง ๆ รวมถึงการพัฒนาพื้นที่และการเพาะปลูกให้สอดคล้องกับสถานการณ์น้ำและศักยภาพของพื้นที่ การขยายเขื่อนป้องกันตลิ่งและพนังกั้นน้ำ ปัญหาน้ำกัดเซาะตลิ่งและถนนชำรุด การใช้บริการและความพร้อมของเครื่องมือแพทย์ พร้อมรับฟังปัญหาและพบปะประชาชน โดยได้ติดตามการดำเนินโครงการด้านคมนาคมต่าง ๆ เพื่อพัฒนาและเพิ่มขีดความสามารถการแข่งขันด้านโครงข่ายคมนาคมขนส่งภายในจังหวัดมหาสารคาม จังหวัดร้อยเอ็ด และพื้นที่ใกล้เคียงให้ครอบคลุมทุกมิติทั้งทางบก ทางราง ทางน้ำ และทางอากาศ ซึ่งพื้นที่ภาคตะวันออกเฉียงเหนือถือว่ามีศักยภาพทางเศรษฐกิจ และมีความสำคัญทางยุทธศาสตร์ของประเทศอย่างมาก เป็นพื้นที่ที่สร้างงาน สร้างรายได้ทั้งภาคอุตสาหกรรมและเกษตรกรรม
ดร.มนพร กล่าวว่า สำหรับในวันที่ 6 พฤษภาคม 2567 ตนพร้อมด้วยสำนักงานเจ้าท่าภูมิภาคที่ 7 สาขาขอนแก่น และสำนักพัฒนาและบำรุงรักษาทางน้ำที่ 8 กรมเจ้าท่า จะลงพื้นที่เพื่อติดตามโครงการขุดลอกและบำรุงรักษาร่องน้ำ ได้แก่ โครงการขุดลอกลำน้ำเสียว ที่ตำบลสระคู และตำบลดอกไม้ อำเภอสุวรรณภูมิ โครงการขุดลอกต่างตอบแทน และโครงการก่อสร้างเขื่อนป้องกันตลิ่งในพื้นที่จังหวัดร้อยเอ็ด เพื่อเพิ่มพื้นที่การกักเก็บน้ำ แก้ไขและป้องกันการพังทลายของตลิ่งริมแม่น้ำชี และป้องกันการกัดเซาะตลิ่งริมแม่น้ำมูล
นอกจากนี้ จะได้ขอรับการสนับสนุนงบประมาณเพื่อแก้ไขปัญหาการจราจรในพื้นที่จังหวัดร้อยเอ็ด อาทิ การขยายทางหลวงหมายเลข 2044 สายร้อยเอ็ด - อำเภอโพนทอง ตอนตำบลหนองดง - อำเภอโพนทอง จาก 2 ช่องจราจร เป็น 4 ช่องจราจร การขยายคันทางและก่อสร้างเกาะกลางถนนทางหลวงแผ่นดินหมายเลข 202 สายชัยภูมิ – เขมราฐ และการโอนย้ายทางหลวงท้องถิ่นสาย อบจ.รอ.1011 จากองค์การบริหารส่วนจังหวัดร้อยเอ็ดให้อยู่ในการควบคุมดูแลของกรมทางหลวง เพื่อให้สามารถบริหารจัดการได้อย่างมีประสิทธิภาพมากยิ่งขึ้น
ทั้งนี้ เมื่อโครงการก่อสร้างต่าง ๆ เสร็จสมบูรณ์ จะช่วยเพิ่มประสิทธิภาพโครงข่ายการคมนาคมขนส่งของจังหวัด พื้นที่ใกล้เคียงและเชื่อมโยงการเดินทางในภาคตะวันออกเฉียงเหนือ รวมถึงสามารถเชื่อมโยงโครงข่ายคมนาคมขนส่งกับภูมิภาคอื่น ๆ ได้อย่างสะดวก รวดเร็ว ปลอดภัย สามารถรองรับปริมาณการเดินทางและการขนส่งที่เพิ่มสูงขึ้นในอนาคต เป็นการส่งเสริมเศรษฐกิจ การท่องเที่ยว และยกระดับคุณภาพชีวิตของประชาชน

ที่มา : https://www.thaigov.go.th/news/contents/details/82632