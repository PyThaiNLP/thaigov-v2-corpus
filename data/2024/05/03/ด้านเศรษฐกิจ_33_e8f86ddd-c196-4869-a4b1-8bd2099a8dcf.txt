รัฐบาลไทย-ข่าวทำเนียบรัฐบาล-รมว.ธรรมนัส เร่งประชุมสถานการณ์น้ำ เพื่อบรรเทาภัยแล้ง เน้นย้ำให้เจ้าหน้าที่ดำเนินการเชิงรุก ดูแลเกษตรกรในพื้นที่


วันศุกร์ที่ 3 พฤษภาคม 2567
รมว.ธรรมนัส เร่งประชุมสถานการณ์น้ำ เพื่อบรรเทาภัยแล้ง เน้นย้ำให้เจ้าหน้าที่ดำเนินการเชิงรุก ดูแลเกษตรกรในพื้นที่
รมว.ธรรมนัส เร่งประชุมสถานการณ์น้ำ เพื่อบรรเทาภัยแล้ง เน้นย้ำให้เจ้าหน้าที่ดำเนินการเชิงรุก ดูแลเกษตรกรในพื้นที่ พร้อมขึ้นป้ายศูนย์บริการเกษตรพิรุณราช รับแจ้งสถานการณ์ด้านการเกษตรและภัยแล้งทุกจังหวัดทั่วประเทศ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมติดตามสถานการณ์น้ำและการคาดการณ์สถานการณ์ภัยแล้ง โดยมี นายประยูร อินสกุล ปลัดกระทรวงเกษตรและสหกรณ์ นายชูชาติ รักจิตร อธิบดีกรมชลประทาน ผู้บริหารกระทรวงเกษตรและสหกรณ์ และหัวหน้าส่วนราชการสำนักชลประทาน 17 แห่ง ทั้ง 76 จังหวัด เข้าร่วม ณ ห้องประชุม SWOC ศูนย์ปฏิบัติการน้ำอัจฉริยะ กรมชลประทาน สามเสน กรุงเทพฯ และผ่านระบบ Zoom Meeting ทั้งนี้ รมว.ธรรมนัส ได้สั่งการให้กรมชลประทานเร่งแก้ไขสถานการณ์น้ำแบบเชิงรุก ตามนโยบายรัฐบาลที่ต้องการช่วยเหลือเกษตรกรทุกภาคส่วน โดยให้ลงพื้นที่ช่วยเหลือเกษตรกร โดยเฉพาะเกษตรกรผู้ปลูกลำไยและทุเรียน ที่ในช่วงนี้กำลังออกผลผลิต แต่ประสบภัยแล้ง ได้รับน้ำไม่เพียงพอ นอกจากนี้ ยังได้เร่งสั่งการให้ขึ้นป้ายศูนย์บริการเกษตรพิรุณราชทุกจังหวัด เพื่อรับแจ้งสถานการณ์ด้านการเกษตร และสถานการณ์น้ำจากเกษตรกร เพื่อให้หน่วยงานที่เกี่ยวข้องแก้ไขปัญหาได้อย่างทันท่วงที
สำหรับสถานการณ์น้ำ (ข้อมูล ณ วันที่ 3 พ.ค. 67) สภาพน้ำในอ่างเก็บน้ำขนาดใหญ่และขนาดกลาง ปริมาตรน้ำในอ่างฯ 41,458 ล้าน ลบ.ม. คิดเป็นร้อยละ 54 (ปริมาตรน้ำใช้การได้ 17,516 ล้าน ลบ.ม. คิดเป็นร้อยละ 33) ปริมาตรน้ำในอ่างฯ เทียบกับปี 2566 (43,744 ล้าน ลบ.ม.) คิดเป็นร้อยละ 57 น้อยกว่าปี 2566 จำนวน 2,286 ล้าน ลบ.ม. ปริมาณน้ำไหลลงอ่าง 13.94 ล้าน ลบ.ม. ปริมาณน้ำระบาย 139.91 ล้าน ลบ.ม. สามารถรับน้ำได้อีก 34,879 ล้าน ลบ.ม. อ่างเก็บน้ำขนาดใหญ่ที่มีปริมาตรน้ำใช้การอยู่ในเกณฑ์ น้อยกว่าหรือเท่ากับร้อยละ 30 ของปริมาตร น้ำใช้การ จำนวน 16 อ่างฯ ได้แก่ อ่างฯ ภูมิพล (ร้อยละ 29) อ่างฯ สิริกิติ์ (ร้อยละ 19) อ่างฯ กิ่วคอหมา (ร้อยละ 28) อ่างฯ แควน้อยบำรุงแดน (ร้อยละ 26) อ่างฯ แม่มอก   (ร้อยละ 20) อ่างฯ น้ำพุง (ร้อยละ 27) อ่างฯ จุฬาภรณ์ (ร้อยละ 13) อ่างฯ อุบลรัตน์ (ร้อยละ 21) อ่างฯ ลำตะคอง (ร้อยละ 29) อ่างฯ สิรินธร (ร้อยละ 22) อ่างฯ ป่าสักชลสิทธิ์ (ร้อยละ 15) อ่างฯ กระเสียว (ร้อยละ 7) อ่างฯ ขุนด่านปราการชล (ร้อยละ 17) อ่างฯ คลองสียัด (ร้อยละ 3) อ่างฯ พบพระ (ร้อยละ 29) และอ่างฯ ปราณบุรี (ร้อยละ 20)

ที่มา : https://www.thaigov.go.th/news/contents/details/82579