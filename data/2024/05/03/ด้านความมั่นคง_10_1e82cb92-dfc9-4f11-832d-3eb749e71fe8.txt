รัฐบาลไทย-ข่าวทำเนียบรัฐบาล-ผู้ประกอบการอีสานมิตรผล หนุน "พิพัฒน์" บริหารแรงงานที่ดีตามมาตรฐานสากล (GLP)  ป้องกันค้ามนุษย์ ยกระดับรายได้  ให้ประโยชน์ลูกจ้าง


วันศุกร์ที่ 3 พฤษภาคม 2567
03/05/2567
พิมพ์
ผู้ประกอบการอีสานมิตรผล หนุน "พิพัฒน์" บริหารแรงงานที่ดีตามมาตรฐานสากล (GLP)  ป้องกันค้ามนุษย์ ยกระดับรายได้  ให้ประโยชน์ลูกจ้าง
วันที่ 3 พฤษภาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน นำทีมผู้บริหารกระทรวงแรงงาน ลงพื้นที่จังหวัดชัยภูมิ เสริมสร้างศักยภาพแรงงานครอบคลุมทุกมิติ พร้อมจับมือกลุ่มมิตรผล ร่วมยกระดับการบริหารแรงงานด้วยแนวปฏิบัติการใช้แรงงานที่ดี GLP
วันที่ 3 พฤษภาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน นำทีมผู้บริหารกระทรวงแรงงาน ลงพื้นที่จังหวัดชัยภูมิ เสริมสร้างศักยภาพแรงงานครอบคลุมทุกมิติ พร้อมจับมือกลุ่มมิตรผล ร่วมยกระดับการบริหารแรงงานด้วยแนวปฏิบัติการใช้แรงงานที่ดี (GLP)
นายพิพัฒน์ เปิดเผยว่า รัฐบาลได้ให้ความสำคัญอย่างยิ่งในการยกระดับศักยภาพของพี่น้องผู้ใช้แรงงาน และมุ่งมั่นที่จะส่งเสริมหลักการและสิทธิพื้นฐานในการทำงาน กระทรวงแรงงาน ได้นำแนวปฏิบัติการใช้แรงงานที่ดี (Good Labour Practices : GLP) มาเป็นแนวทางและส่งเสริมให้สถานประกอบกิจการนำไปใช้ในการบริหารด้านแรงงาน เพื่อให้แรงงานได้รับการคุ้มครองสิทธิในมิติต่าง ๆ ทั้งในด้านการป้องกันและแก้ไขปัญหาการใช้แรงงานเด็ก แรงงานบังคับ การเลือกปฏิบัติ และการค้ามนุษย์ด้านแรงงาน สะท้อนให้เห็นว่าเป็นการประกอบธุรกิจอย่างมีจริยธรรม มีความรับผิดชอบต่อสังคมด้านแรงงาน อีกทั้งเป็นการลดอุปสรรคและเพิ่มศักยภาพในการแข่งขันทางการค้าของประเทศ สอดคล้องกับยุทธศาสตร์ชาติ 20 ปี ที่กำหนดให้ประเทศไทยมีขีดความสามารถในการแข่งขันที่สูงขึ้น รองรับการพัฒนาประเทศสู่ความมั่นคง มั่งคั่ง และยั่งยืน ผมขอชื่นชมกลุ่มมิตรผล ที่ให้ความสำคัญกับการเสริมสร้างศักยภาพแรงงาน และร่วมเป็นส่วนหนึ่งในการยกระดับคุณภาพชีวิตแรงงาน โดยการแสดงความมุ่งมั่นในการส่งเสริม สนับสนุน ให้สถานประกอบกิจการ ตลอดจนห่วงโซ่อุปทาน นำแนวปฏิบัติการใช้แรงงานที่ดี (GLP) ไปใช้บริหารจัดการแรงงาน ถือเป็นแบบอย่างที่ดีแก่ให้แก่สถานประกอบกิจการอื่นต่อไป
นางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า การลงนามในบันทึกข้อตกลงความร่วมมือระหว่างกรมสวัสดิการและคุ้มครองแรงงาน และกลุ่มมิตรผล จังหวัดชัยภูมิ ในวันนี้ เกิดขึ้นจากความตั้งใจระหว่างภาครัฐและภาคเอกชน ซึ่งกรมสวัสดิการและคุ้มครองแรงงาน ได้ผลักดันให้สถานประกอบกิจการทุกประเภท ทุกขนาด นำแนวปฏิบัติการใช้แรงงานที่ดี (GLP) ไปใช้เป็นแนวทางในการปรับปรุงสภาพการจ้างและสภาพการทำงานให้สอดคล้องกับกฎหมาย และสามารถพัฒนาให้มีระบบบริหารจัดการแรงงานที่ดีเทียบได้กับมาตรฐานแรงงานสากลมาโดยตลอด และมีความมุ่งมั่นในการสร้างเครือข่ายความร่วมมือกับภาคเอกชนที่มีห่วงโซ่อุปทาน เพื่อเพิ่มมิติการแข่งขันในภาคธุรกิจ ปัจจุบันมีสถานประกอบกิจการทั่วประเทศนำแนวปฏิบัติการใช้แรงงานที่ดี (GLP) ไปใช้แล้ว จำนวนทั้งสิ้น 28,026 แห่ง มีลูกจ้างได้รับประโยชน์ จำนวน 2,048,650 คน โดยมุ่งหวังว่าการลงนามในครั้งนี้จะเป็นการเปิดโอกาสให้มีลูกจ้างได้รับประโยชน์เพิ่มขึ้นกว่า 14,267 คน อันจะส่งผลให้มีลูกจ้างที่สามารถเป็นแรงงานสำคัญในการขับเคลื่อนเศรษฐกิจ ตลอดจนขยายโอกาสทางการค้าและการลงทุนในเวทีโลก ควบคู่ไปกับการยกระดับรายได้และการกินดีอยู่ดี จากการใช้แนวการปฏิบัติการใช้แรงงานที่ถูกต้อง เพื่อให้เป็นไปตามเจตนารมณ์ที่มุ่งหวังให้แรงงานมีคุณภาพชีวิตที่ดีอย่างยั่งยืน
นายวีระเจตน์ ว่องกุศลกิจ ประธานเจ้าหน้าที่บริหาร กลุ่มธุรกิจน้ำตาลประเทศไทย พลังงาน และธุรกิจใหม่ กลุ่มมิตรผล กล่าวว่า “กลุ่มมิตรผล ดำเนินธุรกิจในภาคอุตสาหกรรม ประกอบด้วย ธุรกิจน้ำตาล พัฒนาสู่ธุรกิจพลังงานทดแทน (ไฟฟ้าชีวมวล พลังงานแสงอาทิตย์ และเอทานอล) ธุรกิจวัสดุทดแทนไม้ ธุรกิจปุ๋ย ธุรกิจไบโอเบส ธุรกิจด้านการขนส่งและคลังสินค้า ปัจจุบันกลุ่มมิตรผลมีสถานประกอบกิจการในประเทศไทย รวมจำนวน 26 แห่ง มีการจ้างงานมากกว่า 14,267 คน โดยกลุ่มมิตรผลให้ความสำคัญและเคารพต่อสิทธิมนุษยชนตามกฎหมาย และหลักสากล ตลอดทั้ง Value Chain ของเรา ตั้งแต่พนักงาน เกษตรกร ลูกค้า พันธมิตรทางการค้า ชุมชน และสังคม ในวันนี้ กลุ่มมิตรผลมีเจตนารมณ์อันมุ่งมั่นที่จะร่วมส่งเสริม  สนับสนุนให้สถานประกอบกิจการในกลุ่มมิตรผลนำแนวปฏิบัติการใช้แรงงานที่ดี (GLP) มาใช้ในการบริหารจัดการแรงงาน
ให้ประสบผลสำเร็จอย่างยั่งยืน ซึ่งจะนำไปสู่การยกระดับคุณภาพชีวิตแรงงาน ทั้งสุขภาพกายและใจ ได้รับการพัฒนาทักษะ องค์ความรู้ มีความก้าวหน้าในอาชีพ และสร้างการเติบโตให้บุคลากร องค์กร และประเทศต่อไป

ที่มา : https://www.thaigov.go.th/news/contents/details/82542