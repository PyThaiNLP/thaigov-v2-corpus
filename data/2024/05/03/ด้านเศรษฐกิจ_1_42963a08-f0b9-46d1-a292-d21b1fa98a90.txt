รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามแม่น้ำแควน้อย อำเภอไทรโยค จังหวัดกาญจนบุรี เดินหน้าเร็วกว่าแผน คาดว่าแล้วเสร็จในปี 2567 


วันศุกร์ที่ 3 พฤษภาคม 2567
กรมทางหลวงชนบท สร้างสะพานข้ามแม่น้ำแควน้อย อำเภอไทรโยค จังหวัดกาญจนบุรี เดินหน้าเร็วกว่าแผน คาดว่าแล้วเสร็จในปี 2567
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างสะพานข้ามแม่น้ำแควน้อย ตำบลท่าเสา และวังกระแจะ อำเภอไทรโยค จังหวัดกาญจนบุรี สะพานดังกล่าวจะช่วยบรรเทาความเดือดร้อนให้ประชาชน เชื่อมต่อการเดินทางระหว่างตำบลให้มีประสิทธิภาพมากขึ้น สามารถสัญจรและขนส่งพืชผลทางการเกษตรได้อย่างสะดวกรวดเร็วปลอดภัย ประหยัดค่าใช้จ่าย ลดต้นทุนการขนส่ง ยกระดับมาตรฐานการคมนาคมทางบก รวมถึงส่งเสริมเศรษฐกิจการท่องเที่ยวในพื้นที่ อาทิ น้ำตกไทรโยคน้อย (น้ำตกเขาพัง)
โครงการก่อสร้างสะพานดังกล่าว มีจุดเริ่มต้นโครงการที่บริเวณ บ้านช่องแคบ หมู่ 1 ตำบลท่าเสา สิ้นสุดโครงการที่บริเวณบ้านเขาช้าง หมู่ 1 ตำบลวังกระแจะ อำเภอไทรโยค จังหวัดกาญจนบุรี ช่วยร่นระยะทางได้ประมาณ 25 กิโลเมตร ซึ่งจะก่อสร้างเป็นสะพานคอนกรีตเสริมเหล็ก ความยาว 325 เมตร กว้าง 8 เมตร มีทางเท้ากว้างข้างละ 1 เมตร พร้อมก่อสร้างถนนผิวจราจรคอนกรีตเสริมเหล็ก ความยาวรวม 750 เมตร ปัจจุบันมีความคืบหน้าไปแล้วกว่าร้อยละ 81 เร็วกว่าแผนที่กำหนดไว้ ขณะนี้อยู่ระหว่างการก่อสร้างโครงสร้างสะพานด้วยวิธีคานยื่นสมดุล (Balance Cantilever) คาดว่าจะก่อสร้างเสร็จสมบูรณ์ในปี 2567 ใช้งบประมาณในการก่อสร้าง 99.140 ล้านบาท

ที่มา : https://www.thaigov.go.th/news/contents/details/82523