รัฐบาลไทย-ข่าวทำเนียบรัฐบาล-จังหวัดสิงห์บุรี บูรณาการภาคีเครือข่าย และหน่วยงานทุกภาคส่วน จัดกิจกรรมจิตอาสาทำความสะอาด อาคารสถานที่ และพื้นที่สาธารณะ เพื่อเป็นการเฉลิมพระเกียรติพระบาทสมเด็จพระเจ้าอยู่หัว 


วันศุกร์ที่ 3 พฤษภาคม 2567
03/05/2567
พิมพ์
จังหวัดสิงห์บุรี บูรณาการภาคีเครือข่าย และหน่วยงานทุกภาคส่วน จัดกิจกรรมจิตอาสาทำความสะอาด อาคารสถานที่ และพื้นที่สาธารณะ เพื่อเป็นการเฉลิมพระเกียรติพระบาทสมเด็จพระเจ้าอยู่หัว
จังหวัดสิงห์บุรี บูรณาการภาคีเครือข่าย และหน่วยงานทุกภาคส่วน จัดกิจกรรมจิตอาสาทำความสะอาด อาคารสถานที่ และพื้นที่สาธารณะ เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 2 พ.ค. 67 นายสุเมธ ธีรนิติ ผู้ว่าราชการจังหวัดสิงห์บุรี เปิดเผยว่า จังหวัดสิงห์บุรี ได้จัดกิจกรรมจิตอาสาเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยมีนายปรีชา ดิลกพรเมธี รองผู้ว่าราชการจังหวัดสิงห์บุรี รองกอ.รมน.จ.สิงห์บุรี นายอำเภอท่าช้าง หัวหน้าส่วนราชการ เจ้าหน้าที่ พนักงาน จิตอาสา พี่น้องประชาชน ทำกิจกรรมร่วมกัน ณ วัดพิกุลทอง พระอารามหลวง หมู่ที่ 3 ตำบลพิกุลทอง อำเภอท่าช้าง จังหวัดสิงห์บุรี
นายสุเมธ ธีรนิติ ผู้ว่าราชการจังหวัดสิงห์บุรี กล่าวว่า การจัดกิจกรรมจิตอาสาเฉลิมพระเกียรติ เป็นการร่วมมือร่วมใจของหน่วยส่วนราชการ องค์กรภาครัฐ ภาคเอกชน และประชาชน ตลอดจนถึงภาคีเครือข่ายทั้ง 7 ภาคีเครือข่าย ที่ได้มาร่วมกันทำความสะอาดอาคารสถานที่ พื้นที่สาธารณะ รวมทั้ง คูคลอง เพื่อให้เกิดความสะอาด เป็นระเบียบเรียบร้อย มีความสวยงาม เพื่อเฉลิมพระเกียรติเนื่องในโอกาสมหามงคลเฉลิมพระชนมพรรษา พระบาทสมเด็จพระเจ้าอยู่หัว ครบ 6 รอบ 28 กรกฎาคม 2567 ที่จะเวียนมาบรรจบในโอกาสอันใกล้ นอกจากนี้ ยังเป็นการสนองความต้องการของกระทรวงมหาดไทย ที่ได้แจ้งให้ทุกจังหวัดประชาสัมพันธ์เชิญชวนให้ส่วนราชการ ทั้งภูมิภาค ท้องถิ่น และภาคประชาชน ได้ร่วมจัดกิจกรรมจิตอาสาโดยเริ่มดำเนินการพร้อมกันทั้งประเทศ ตั้งแต่วันที่ 1 พฤษภาคม 2567 เป็นต้นมา และทำต่อเนื่องอย่างน้อยเดือนละ 1 ครั้ง เพื่อความสวยงามและความเป็นระเบียบเรียบร้อยของบ้านเมือง และเป็นส่วนหนึ่งในการสนองพระราชปณิธาน "แก้ไขในสิ่งผิด" ด้วยการทำความสะอาดสถานที่ที่เคยสกปรก รกรุงรัง ให้เป็นสถานที่ที่สะอาด สวยงาม
“สำหรับความหมายของคำว่า “จิตอาสาพัฒนา” คือ จิตแห่งการให้ความดีงามทั้งปวงแก่เพื่อนมนุษย์โดยเต็มใจสมัครใจอิ่มใจ ซาบซึ้งใจ ปิติสุข ที่พร้อมจะเสียสละเวลา แรงกาย แรงสติปัญญา เพื่อสาธารณประโยชน์ในการทำกิจกรรม หรือ สิ่งที่เป็นประโยชน์แก่ผู้อื่น โดยไม่หวังผลตอบแทน และมีความสุขที่ได้ช่วยเหลือผู้อื่น ซึ่งการจัดกิจกรรมจิตอาสาเฉลิมพระเกียรติ ในครั้งนี้ มีวัตถุประสงค์เพื่อพัฒนาท้องถิ่นของแต่ละชุมชนให้มีคุณภาพชีวิตและความเป็นอยู่ที่ดีขึ้น ไม่ว่าจะเป็นกิจกรรมบำเพ็ญสาธารณประโยชน์ การอนุรักษ์ธรรมชาติและสิ่งแวดล้อม การอำนวยความสะดวกและความปลอดภัยในการดำรงชีวิตประจำวัน รวมทั้งการ สาธารณสุข” นายสุเมธฯ กล่าวเพิ่มเติม
นายสุเมธ ธีรนิติ ผู้ว่าราชการจังหวัดสิงห์บุรี กล่าวในช่วงท้าย ขอขอบคุณข้าราชการ หน่วยส่วนราชการ องค์กรภาครัฐ ภาคเอกชน และประชาชน ตลอดจนถึงภาคีเครือข่ายทั้ง 7 ภาคีเครือข่าย ที่ได้ดำเนินการจัดกิจกรรมทำความสะอาดอาคารสถานที่ พื้นที่สาธารณะ รวมทั้ง คูคลอง (BIG Cleaning Day) ซึ่งจะทำให้พวกเราได้ร่วมกันทำความสะอาดพื้นที่จังหวัดสิงห์บุรี ให้มีความเป็นระเบียบเรียบร้อย สะอาด สวยงาม ซึ่งเป็นจุดเล็ก ๆ ของการพัฒนาจังหวัดให้เป็นสถานที่ที่ดึงดูดนักท่องเที่ยวทั้งชาวไทยและชาวต่างประเทศ ที่มักจะเดินทางมาท่องเที่ยว มาถ่ายรูป อันเป็นการเสริมสร้างภาพลักษณ์ที่ดีให้กับประเทศไทย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82521