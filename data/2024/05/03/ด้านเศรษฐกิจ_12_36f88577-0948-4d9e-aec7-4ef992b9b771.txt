รัฐบาลไทย-ข่าวทำเนียบรัฐบาล-ธอส. เพิ่มกรอบวงเงินสินเชื่อบ้าน Happy Life เป็น 20,000 ล้านบาท หลังประสบความสำเร็จลูกค้ายื่นขอสินเชื่อเต็มกรอบวงเงินเดิมแล้ว


วันศุกร์ที่ 3 พฤษภาคม 2567
03/05/2567
พิมพ์
ธอส. เพิ่มกรอบวงเงินสินเชื่อบ้าน Happy Life เป็น 20,000 ล้านบาท หลังประสบความสำเร็จลูกค้ายื่นขอสินเชื่อเต็มกรอบวงเงินเดิมแล้ว
ธอส. เพิ่มกรอบวงเงินสินเชื่อ Happy Life อีก 10,000 ลบ. อัตราดอกเบี้ยปีที่ 1 คงที่เพียง 1.95% ต่อปี หลังได้รับการตอบรับ ลูกค้าสนใจยื่นขอสินเชื่อเต็มกรอบวงเงิน 10,000 ลบ.แรกแล้ว โดยผู้ที่สนใจสามารถยื่นขอสินเชื่อ ณ สาขาธนาคารทั่วประเทศ
ธนาคารอาคารสงเคราะห์ (ธอส.) ส่งเสริมให้คนไทยได้มีที่อยู่อาศัยเป็นของตนเอง และยกระดับคุณภาพชีวิตของประชาชน ดำเนินการตามมาตรการกระตุ้นเศรษฐกิจ ผ่านภาคอสังหาริมทรัพย์ของรัฐบาล นายเศรษฐา ทวีสิน นายกรัฐมนตรี และตามนโยบายนายกฤษฏา จีนะวิจารณะ รัฐมนตรีช่วยว่าการกระทรวงการคลัง โดยเพิ่มกรอบวงเงินสินเชื่อ Happy Life อีก 10,000 ล้านบาท อัตราดอกเบี้ยปีที่ 1 คงที่เพียง 1.95% ต่อปี หลังได้รับ  การตอบรับ ลูกค้าสนใจยื่นขอสินเชื่อเต็มกรอบวงเงิน 10,000 ล้านบาทแรกแล้ว โดยผู้ที่สนใจสามารถยื่นขอสินเชื่อ ณ สาขาธนาคารทั่วประเทศ ได้ตั้งแต่วันนี้ถึงวันที่ 28 มิถุนายน 2567 และทำนิติกรรมภายในวันที่ 31 กรกฎาคม 2567
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจากที่ธนาคารจัดทำสินเชื่อบ้าน Happy Life ปี 2567 กรอบวงเงิน 10,000 ล้านบาท สำหรับการซื้อที่อยู่อาศัยที่มีราคาตั้งแต่ 2.5 ล้านบาทขึ้นไป โดยจะได้รับอัตราดอกเบี้ยปีที่ 1 คงที่เท่ากับ 1.95% ต่อปี, ปีที่ 2-3 คงที่เท่ากับ 3.50% ต่อปี (อัตราดอกเบี้ยเฉลี่ย 3 ปีแรกเท่ากับ 2.98% เท่านั้น) และปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR-1.00% ต่อปี , ลูกค้ารายย่อย เท่ากับ MRR-0.50% ต่อปี และกรณีชำระหนี้ฯ เท่ากับ MRR ต่อปี (อัตราดอกเบี้ย MRR ธอส. ปัจจุบัน เท่ากับ 6.545% ต่อปี) ระยะเวลาการกู้นานสูงสุด 40 ปี เงินงวดปีแรกเพียงล้านละ 3,500 บาทต่อเดือน เท่านั้น! โดย ณ วันที่ 2 พฤษภาคม 2567 มีลูกค้ายื่นขอสินเชื่อดังกล่าวจำนวน 11,228 ล้านบาท เกินกรอบวงเงินที่กำหนด 10,000 ล้านบาทแล้ว สะท้อนว่าลูกค้าให้ความสนใจเป็นจำนวนมาก ดังนั้น เพื่อเป็นการสานต่อนโยบายรัฐบาลของนายเศรษฐา ทวีสิน นายกรัฐมนตรี และนายกฤษฏา จีนะวิจารณะ รัฐมนตรีช่วยว่าการกระทรวงการคลัง ในการส่งเสริมให้คนไทยได้มีที่อยู่อาศัยเป็นของตนเอง และยกระดับคุณภาพชีวิตของประชาชนให้ดีขึ้น ธอส.จึงปรับเพิ่มกรอบวงเงินสินเชื่อบ้าน Happy Life ปี 2567 อีก 10,000 ล้านบาท เป็น 20,000 ล้านบาท เพื่อรองรับความต้องการของลูกค้าอย่างต่อเนื่อง
ทั้งนี้ ผู้ที่สนใจสามารถยื่นคำขอกู้สินเชื่อบ้าน Happy Life ปี 2567 ได้ตั้งแต่วันนี้ถึงวันที่ 28 มิถุนายน 2567 และทำนิติกรรมภายในวันที่ 31 กรกฎาคม 2567 ณ สาขาธนาคารทั่วประเทศ สอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/82554