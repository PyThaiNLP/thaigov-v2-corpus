รัฐบาลไทย-ข่าวทำเนียบรัฐบาล-กรมสรรพสามิต และกรมการปกครอง ลงนาม MOU บูรณาการความร่วมมือเพิ่มประสิทธิภาพการจัดเก็บ ปราบปราม และผลักดันให้ผู้ประกอบการเข้าระบบอย่างถูกต้อง


วันศุกร์ที่ 3 พฤษภาคม 2567
03/05/2567
พิมพ์
กรมสรรพสามิต และกรมการปกครอง ลงนาม MOU บูรณาการความร่วมมือเพิ่มประสิทธิภาพการจัดเก็บ ปราบปราม และผลักดันให้ผู้ประกอบการเข้าระบบอย่างถูกต้อง
กรมสรรพสามิต และกรมการปกครอง ร่วมลงนามบันทึกความเข้าใจบูรณาการความร่วมมือทั้งการปฏิบัติงานและเชื่อมโยงแลกเปลี่ยนข้อมูล เพื่อยกระดับการทำงานและเพิ่มประสิทธิภาพการปฏิบัติงานของกรมสรรพสามิตและกรมการปกครองในการจัดเก็บภาษี เมื่อวันที่ 30 เมษายน 2567
ดร. เอกนิติ นิติทัณฑ์ประภาศ อธิบดีกรมสรรพสามิต และนายอรรษิษฐ์ สัมพันธรัตน์ อธิบดีกรมการปกครอง ร่วมลงนามบันทึกความเข้าใจ (MOU) บูรณาการความร่วมมือทั้งการปฏิบัติงานและเชื่อมโยงแลกเปลี่ยนข้อมูล เพื่อยกระดับการทำงานและเพิ่มประสิทธิภาพการปฏิบัติงาน ของกรมสรรพสามิตและกรมการปกครองในการจัดเก็บภาษี การตรวจสอบการเสียภาษีสรรพสามิต การเข้าตรวจสอบสถานประกอบการสถานบริการ และป้องกันและปราบปรามการกระทำผิดตามกฎหมายว่าด้วยภาษีสรรพสามิต เมื่อวันที่ 30 เมษายน 2567 ที่กรมสรรพสามิต
ดร. เอกนิติ นิติทัณฑ์ประภาศ อธิบดีกรมสรรพสามิต กล่าวว่า การลงนาม MOU ในครั้งนี้เป็นความร่วมมือระหว่างกรมสรรพสามิตและกรมการปกครอง ในการบูรณาการข้อมูลที่กรมสรรพสามิตและกรมการปกครอง รวบรวมจัดเก็บไว้ในระบบอิเล็กทรอนิกส์ และใช้ข้อมูลดังกล่าวในการปฏิบัติงานเพื่อเพิ่มประสิทธิภาพการปฏิบัติงานของกรมสรรพสามิต และกรมการปกครอง โดยเป็นการแลกเปลี่ยนและเปิดเผยข้อมูลเกี่ยวกับการจดทะเบียนและการครอบครองที่เกี่ยวข้องกับการประกอบกิจการสถานบริการของทั้งสองหน่วยงาน และใบอนุญาตขายสุราและใบอนุญาตขายยาสูบของกรมสรรพสามิต เพื่อเพิ่มประสิทธิภาพในการปฏิบัติงานด้านการจัดเก็บภาษี การป้องกันและปราบปรามการกระทำผิดตามกฎหมายว่าด้วยภาษีสรรพสามิต
ความร่วมมือของทั้งสองหน่วยงานนี้ จะเป็นการบูรณาการความร่วมมือในการทำงาน และยกระดับด้านการปราบปรามตรวจจับสินค้ามิชอบด้วยกฎหมายสรรพสามิต ที่ผ่านมากรมการปกครองและกรมสรรพสามิตได้มีการบูรณาการความร่วมมือเข้าตรวจจับสินค้าผิดกฎหมาย ทั้งบุหรี่ สุราและสินค้าอื่น ๆ ที่ไม่ได้เสียภาษีสรรพสามิต แต่ความร่วมมือในครั้งนี้จะเป็นการบูรณาการของทั้งกรมสรรพสามิตและกรมการปกครองอย่างชัดเจน และยังเป็นการใช้ข้อมูลจากทั้งสองหน่วยงานให้เกิดประโยชน์สูงสุด ตามยุทธศาสตร์ของกรมฯ ในการขับเคลื่อนเศรษฐกิจด้วยภาษีสรรพสามิต มุ่งเน้น สิ่งแวดล้อม สังคม และธรรมาภิบาล สร้างมาตรฐานสากล เดินหน้าประเทศไทยสู่ความยั่งยืน” ดร. เอกนิติ กล่าว

ที่มา : https://www.thaigov.go.th/news/contents/details/82575