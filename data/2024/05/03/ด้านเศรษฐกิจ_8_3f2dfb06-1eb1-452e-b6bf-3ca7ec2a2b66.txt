รัฐบาลไทย-ข่าวทำเนียบรัฐบาล-ก.เกษตรฯ กระชับความสัมพันธ์ IFAD พร้อมหารือการจัดตั้งสำนักงานภูมิภาคในไทย


วันศุกร์ที่ 3 พฤษภาคม 2567
ก.เกษตรฯ กระชับความสัมพันธ์ IFAD พร้อมหารือการจัดตั้งสำนักงานภูมิภาคในไทย
ก.เกษตรฯ กระชับความสัมพันธ์ IFAD พร้อมหารือการจัดตั้งสำนักงานภูมิภาคในไทย
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ หารือร่วมกับ นางเจอราดีน มูเคชิมานา     รองประธาน สำนักงานกองทุนระหว่างประเทศเพื่อพัฒนาเกษตรกรรม (IFAD) พร้อมด้วย นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นางสาววนิดา กำเนิดเพ็ชร์ ผู้อำนวยการสำนักการเกษตรต่างประเทศ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์
สำหรับการหารือในวันนี้ ทั้งสองฝ่ายได้หารือและรับทราบการดำเนินการจัดตั้งสำนักงานภูมิภาค ประจำประเทศไทย ในจังหวัดกรุงเทพมหานคร ซึ่งมีความคืบหน้าไปส่วนหนึ่งแล้ว โดยประเด็นข้อกฎหมายที่เกี่ยวข้องกับการจัดตั้งสำนักงานในไทย อย่างไรก็ตาม ทั้งสองฝ่ายพร้อมเร่งหารือจัดทำแผนงานความร่วมมือระยะ 3 ปี ร่วมกัน เพื่อให้การจัดตั้งสำนักงานภูมิภาคนี้เกิดประโยชน์ที่เป็นรูปธรรมทั้งต่อภูมิภาคด้วย และไทยในฐานะประเทศเจ้าบ้านเช่นกัน รวมถึงความเชี่ยวชาญด้านเครื่องมือทางการเงินเพื่อการเปลี่ยนแปลงสภาพภูมิอากาศ หรือ Climate Finance เพื่อใช้ในการสนับสนุนการพัฒนาและประยุกต์เทคโนโลยีให้มีความเหมาะสมกับบริบทการใช้งานในประเทศไทย นอกจากนี้ ทั้งสองฝ่ายได้มีการจัดทำแผนงานและเห็นชอบในร่างความตกลงการเป็นเจ้าบ้านเรียบร้อยแล้ว และกระทรวงเกษตรและสหกรณ์จะนำเสนอต่อคณะรัฐมนตรีให้ความเห็นชอบ เพื่อลงนามต่อไป
ทั้งนี้ IFAD มีความมุ่งหวังจะประกาศผลสำเร็จของการจัดตั้งสำนักงานภูมิภาค ประจำกรุงเทพฯ และเปิดดำเนินการอย่างเป็นทางการ พร้อมเจ้าหน้าที่ทั้งจากต่างประเทศและเปิดรับสมัครในไทย รวมจำนวน 50 คน ในขั้นแรกภายในสิ้นปีนี้

ที่มา : https://www.thaigov.go.th/news/contents/details/82550