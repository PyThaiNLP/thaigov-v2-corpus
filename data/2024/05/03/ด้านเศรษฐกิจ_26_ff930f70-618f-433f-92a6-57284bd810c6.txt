รัฐบาลไทย-ข่าวทำเนียบรัฐบาล-ธอส. MOU ร่วมกับ BAM ในโครงการ GHB Big Family เพิ่มทางเลือกลูกค้าซื้อทรัพย์สินรอการขายจาก BAM รับเงินกู้ดอกเบี้ยต่ำ 


วันศุกร์ที่ 3 พฤษภาคม 2567
03/05/2567
พิมพ์
ธอส. MOU ร่วมกับ BAM ในโครงการ GHB Big Family เพิ่มทางเลือกลูกค้าซื้อทรัพย์สินรอการขายจาก BAM รับเงินกู้ดอกเบี้ยต่ำ
ธอส. และ BAM ร่วมลงนามบันทึกความร่วมมือ (MOU) โครงการ GHB Big Family เพิ่มทางเลือกให้กับลูกค้าที่ต้องการซื้อทรัพย์สินรอการขายจาก BAM บนแพลตฟอร์มออนไลน์ www.ghbankbigfamily.com ได้รับสินเชื่ออัตราดอกเบี้ยพิเศษปีแรก 1.99% ต่อปี
วันนี้ (29 เมษายน 2567) นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) และนายบัณฑิต อนันตมงคล ประธานเจ้าหน้าที่บริหาร บริษัท บริหารสินทรัพย์ กรุงเทพพาณิชย์ จำกัด (มหาชน) (BAM) ร่วมลงนามบันทึกความร่วมมือ (MOU) โครงการ GHB Big Family เพิ่มทางเลือกให้กับลูกค้าที่ต้องการซื้อทรัพย์สินรอการขายจาก BAM บนแพลตฟอร์มออนไลน์ www.ghbankbigfamily.com ได้รับสินเชื่ออัตราดอกเบี้ยพิเศษปีแรก 1.99% ต่อปี
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ "ทำให้คนไทยมีบ้าน" มุ่งมั่นเดินหน้าพัฒนาการให้บริการอย่างต่อเนื่อง จัดทำโครงการ GHB Big Family : เว็บไซต์ที่ตอบโจทย์ทุกความต้องการเรื่องบ้านอย่างครบวงจร รวบรวมสินค้าและบริการที่เกี่ยวข้องกับที่อยู่อาศัยจากหน่วยงานและร้านค้าพันธมิตรของธนาคาร และที่อยู่อาศัย มาไว้ในที่เดียวบนแพลตฟอร์มออนไลน์ซึ่งการลงนามบันทึกความร่วมมือระหว่าง ธอส. และ BAM ในครั้งนี้ ถือเป็นการเพิ่มทางเลือกในการมีที่อยู่อาศัยให้กับลูกค้าที่สนใจ โดยสามารถซื้อทรัพย์สินรอการขายจาก BAM และขอสินเชื่อผ่านเว็บไซต์www.ghbankbigfamily.com โดยธนาคารได้จัดสรรกรอบวงเงินจำนวน 1,000 ล้านบาท จัดทำสินเชื่อบ้าน Big Family ปี 2567 ในการสนับสนุนสินเชื่อบ้านอัตราดอกเบี้ยต่ำให้กับลูกค้า อัตราดอกเบี้ยปีแรกคงที่ 1.99% ต่อปี, ปีที่ 2-3 คงที่ 3.15% ต่อปี เฉลี่ย 3 ปีแรกเพียง 2.76% และปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR-1.00% ต่อปี และกรณีลูกค้ารายย่อย เท่ากับ MRR-0.50% ต่อปี (อัตราดอกเบี้ย MRR ของ ธอส. ปัจจุบันเท่ากับ 6.545% ต่อปี) ระยะเวลาการกู้นานสูงสุด 40 ปี กรณีกู้ 1 ล้านบาท ผ่อนชำระเงินงวดปีแรกเพียง 3,100 บาทต่อเดือน เท่านั้น!
นายบัณฑิต อนันตมงคล ประธานเจ้าหน้าที่บริหาร บริษัท บริหารสินทรัพย์ กรุงเทพพาณิชย์ จำกัด (มหาชน) (BAM) กล่าวว่า ในนามของ BAM รู้สึกยินดีและขอบคุณ ธอส. ในการลงนามบันทึกความร่วมมือในครั้งนี้ โดยลูกค้า BAM จะมีช่องทางในการเลือกซื้อทรัพย์สินรอการขายได้เพิ่มขึ้นบนแพลตฟอร์มออนไลน์ของ ธอส. อีกทั้งยังได้รับสินเชื่ออัตราดอกเบี้ยต่ำพิเศษจาก ธอส. โดยในปี 2566 ที่ผ่านมา BAM สามารถจำหน่ายทรัพย์สินรอการขายได้กว่า 3,000 รายการ คิดเป็นมูลค่า 6,698 ล้านบาท ดังนั้นเชื่อว่าโครงการ GHB Big Family จะได้รับการตอบรับที่ดีจากลูกค้า และทำให้ BAM สามารถจำหน่ายทรัพย์สินรอการขายได้มากขึ้น โดยปัจจุบัน BAM มีทรัพย์สินรอการขาย ได้แก่ บ้านเดี่ยว ทาวน์เฮ้าส์ คอนโดมิเนียม อาคารพาณิชย์ ที่ดินเปล่า ครอบคลุมทุกภูมิภาคทั่วประเทศมากกว่า 20,000 รายการ มูลค่ารวมกว่า 70,000 ล้านบาท
ทั้งนี้ โครงการ GHB Big Family เป็นโครงการที่ ธอส. จัดทำ Website www.ghbankbigfamily.com เพื่อเป็นศูนย์รวมเรื่องบ้านอย่างครบวงจร วัตถุประสงค์เพื่อรักษาฐานลูกค้าเก่า และขยายฐานสินเชื่อปล่อยใหม่ โดยมี Website เป็นตัวกลางเชื่อมโยงระหว่างลูกค้าและพันธมิตรทางธุรกิจของธนาคาร ในปี 2566 เปิดให้บริการฟังก์ชัน My Home รวบรวมสินค้าและบริการจากหน่วยงานและร้านค้าพันธมิตร พร้อมโปรโมชันพิเศษ อาทิ เครื่องใช้ไฟฟ้า, สุขภัณฑ์, สินค้าในห้องครัว และห้องนอน รวมไปถึงการบริการ อาทิ บริการซ่อม-ต่อเติมบ้าน, กำจัดปลวก และทำความสะอาด และในปี 2567 ธอส. ได้เปิดให้บริการฟังก์ชัน Find Home เป็นการรวบรวมพันธมิตรผู้ประกอบการอสังหาริมทรัพย์ บ้านมือหนึ่งและบ้านมือสอง ที่ทำความร่วมมือกับธนาคาร รวมถึงทรัพย์ NPA ของ ธอส. โดยลูกค้าสามารถค้นหาบ้านที่ใช่ ในราคาที่โดนใจได้ง่าย ๆ เพียงเข้าเว็บไซต์ www.ghbankbigfamily.com จากนั้นเลือกฟังก์ชัน Find Home และสามารถขอสินเชื่ออัตราดอกเบี้ยพิเศษกับธอส. ได้ทันที สำหรับผู้ที่สนใจสามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และ ติดตามข้อมูลข่าวสารได้ที่ Application : GHB ALL GEN และ www.ghbank.co.th หรือ BAM Call Center 02-6300-700 หรือ www.bam.co.th

ที่มา : https://www.thaigov.go.th/news/contents/details/82569