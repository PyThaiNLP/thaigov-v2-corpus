รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงการต่างประเทศเข้าร่วมกล่าวแสดงความยินดีในพิธีเฉลิมฉลองวันพระราชา (King’s Day) ของเนเธอร์แลนด์ 


วันศุกร์ที่ 3 พฤษภาคม 2567
ผู้ช่วยรัฐมนตรีประจำกระทรวงการต่างประเทศเข้าร่วมกล่าวแสดงความยินดีในพิธีเฉลิมฉลองวันพระราชา (King’s Day) ของเนเธอร์แลนด์
และในโอกาสเฉลิมฉลองครบรอบ 420 ปี ความสัมพันธ์ไทย-เนเธอร์แลนด์
เมื่อวันที่ 25 เมษายน 2567 นายสีหศักดิ์ พวงเกตุแก้ว ผู้ช่วยรัฐมนตรีประจำกระทรวงการต่างประเทศ ได้เข้าร่วมงานเลี้ยงรับรองในโอกาสวันชาติเนเธอร์แลนด์ (วันที่ 27 เมษายน) ในฐานะแขกเกียรติยศ (Guest of Honour) ณ ทำเนียบเอกอัครราชทูตเนเธอร์แลนด์ประจำประเทศไทย
ผู้ช่วยรัฐมนตรีฯ ได้กล่าวถวายพระพรชัยมงคลแด่สมเด็จพระราชาธิบดีวิลเลม-อะเล็กซานเดอร์แห่งเนเธอร์แลนด์ และได้กล่าวถึงความมุ่งมั่นของฝ่ายไทยในการยกระดับความร่วมมือทวิภาคีไทย-เนเธอร์แลนด์ ทั้งในด้านการค้า การลงทุน การส่งเสริมวัฒนธรรมและความสัมพันธ์ในระดับประชาชน รวมทั้งได้ย้ำความพร้อมของไทยในการส่งเสริมสันติภาพโลก
กิจกรรมในครั้งนี้จัดขึ้นเพื่อร่วมเฉลิมฉลองวันคล้ายวันพระราชสมภพของสมเด็จพระราชาธิบดีวิลเลมอะเล็กซานเดอร์แห่งเนเธอร์แลนด์ (His Majesty King Willem-Alexander of the Netherlands) และในโอกาสเฉลิมฉลองครบรอบ 420 ปีของการสถาปนาความสัมพันธ์ทางการทูตไทย-เนเธอร์แลนด์ ตั้งแต่เมื่อครั้งที่สมเด็จพระสรรเพชญ์ที่ 3 หรือสมเด็จพระเอกาทศรถพระราชทานพระบรมราชานุญาตให้บริษัท อินเดียตะวันออก (VOC) ตั้งสถานีการค้าในกรุงศรีอยุธยา เมื่อปี 2147

ที่มา : https://www.thaigov.go.th/news/contents/details/82514