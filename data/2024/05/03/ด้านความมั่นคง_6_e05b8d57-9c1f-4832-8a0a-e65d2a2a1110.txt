รัฐบาลไทย-ข่าวทำเนียบรัฐบาล-จังหวัดขอนแก่น จัดประกวดสุดยอดผ้าจังหวัดขอนแก่น ประจำปี 2567 พร้อมมุ่งมั่นขับเคลื่อนแสดงออกถึงความภาคภูมิใจในภูมิปัญญาท้องถิ่นผ่านภูมิปัญญาผ้าไทย


วันศุกร์ที่ 3 พฤษภาคม 2567
03/05/2567
พิมพ์
จังหวัดขอนแก่น จัดประกวดสุดยอดผ้าจังหวัดขอนแก่น ประจำปี 2567 พร้อมมุ่งมั่นขับเคลื่อนแสดงออกถึงความภาคภูมิใจในภูมิปัญญาท้องถิ่นผ่านภูมิปัญญาผ้าไทย
จังหวัดขอนแก่น จัดประกวดสุดยอดผ้าจังหวัดขอนแก่น ประจำปี 2567 พร้อมมุ่งมั่นขับเคลื่อนแสดงออกถึงความภาคภูมิใจในภูมิปัญญาท้องถิ่นผ่านภูมิปัญญาผ้าไทย
เมื่อวันที่ 2 พ.ค. 67 นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น ได้จัดการประกวดสุดยอดผ้าจังหวัดขอนแก่นประจำปี 2567 โดยมี นายจิรศักดิ์ สีหามาตย์ รองผู้ว่าราชการจังหวัดขอนแก่น นางกรรณิกา กองฉลาด ประธานแม่บ้านมหาดไทยจังหวัดขอนแก่น นางขนิษฐา พินิจพานิชย์ รองประธานแม่บ้านมหาดไทยจังหวัดขอนแก่น นางสาวอัญชนิดา กมลเพ็ชร พัฒนาการจังหวัดขอนแก่น หัวหน้าส่วนราชการ พัฒนาการอำเภอ สมาคมส่งเสริมผ้าไทยจังหวัดขอนแก่น และหน่วยงานภาคีเครือข่าย เข้าร่วมกิจกรรม ณ ห้องประชุมแก่นเมือง ศาลากลางจังหวัดขอนแก่น
นายไกรสร กองฉลาด ผู้ว่าราชการจังหวัดขอนแก่น เปิดเผยว่า กระทรวงมหาดไทย โดยนายสุทธิพงษ์จุลเจริญ ปลัดกระทรวงมหาดไทย และสมาคมแม่บ้านมหาดไทย โดย ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้แจ้งให้จังหวัดร่วมกับชมรมแม่บ้านมหาดไทยจังหวัด จัดประกวดสุดยอดผ้าจังหวัด ประจำปี 2567 เพื่อส่งเสริมให้ผู้ผลิต ผู้ประกอบการ OTOP หรือช่างทอผ้าที่มีภูมิลำเนาอยู่ในจังหวัดส่งผ้าพื้นถิ่นที่ทอมือ หรือทำจากมือ ประเภท ผ้ามัดหมี่ ผ้าขิด ผ้ายก/ผ้ายกดอก ผ้าจก ผ้าเทคนิดผสมผ้าบาติกและผ้าปักมือ ส่งเข้าประกวด อันเป็นการสนองพระราชดำริสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงเป็นแบบอย่าง ในการอนุรักษ์ ฟื้นฟูและสืบสานภูมิปัญญาการทอผ้าไหม และเผยแพร่พระอัจฉริยภาพของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ด้านการออกแบบเครื่องแต่งกาย สิ่งทอและการอนุรักษ์ผ้าไทยโดยใช้ภูมิปัญญาท้องถิ่น องค์ความรู้ และเทค โนโลยีสมัยใหม่ ในการพัฒนาต่อยอดและยกระดับผลิตภัณฑ์ผ้าไทยสู่สากล
“การจัดกิจกรรมประกวดสุดยอดผ้าจังหวัดขอนแก่น ประจำปี 2567 ในครั้งนี้ นับว่าเป็นการส่งเสริม สนับสนุน และพัฒนากลุ่มทอผ้า ช่างทอผ้า ในจังหวัดขอนแก่น ให้มีขวัญและกำลังใจในการสร้างสรรค์ผลงาน เพิ่มมูลค่าให้กับผ้าทอ และสร้างรายได้ให้กับกลุ่มทอผ้า และช่างทอผ้าในชุมชน ซึ่งจังหวัดขอนแก่นนั้นมีความมุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน สืบต่อมรดกหัตถศิลป์ไทย ใช้ผ้าไทยส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิต ผู้ประกอบการ OTOP และกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน อีกทั้งเป็นการเผยแพร่ประชาสัมพันธ์ผ้าไหมมัดหมี่ ซึ่งเป็นเอกลักษณ์จังหวัดขอนแก่น ให้เป็นที่รู้จักในระดับสากล รวมถึงการอนุรักษ์ สืบสาน และการเชิดชูเกียรติแก่ผู้สืบทอดภูมิปัญญาผ้าไทยให้คงอยู่สืบไป” นายไกรสรฯ กล่าว
นายไกรสร กองฉลาด ผู้ว่าราชการจังหวัดขอนแก่น กล่าวต่ออีกว่า การประกวดสุดยอดผ้าจังหวัดขอนแก่น ประจำปี 2567 ในครั้งนี้ เป็นการบูรณาการร่วมกันระหว่างจังหวัดขอนแก่นร่วมกับชมรมแม่บ้านมหาดไทยจังหวัดขอนแก่น และสมาคมส่งเสริมผ้าไทยจังหวัดขอนแก่น ที่ได้ดำเนินการจัดการประกวดสุดยอดผ้าจังหวัดขอนแก่น ประจำปี 2567 โดยมีกิจกรรมสำคัญในวันนี้ ได้แก่ การประกวดสุดยอดผ้าจังหวัดขอนแก่น ประจำปี 2567 จัดแสดงนิทรรศการ “ผ้าลายพระราชทาน” และนิทรรศการ “เมืองหัตถกรรมโลก แห่งผ้าไหมมัดหมี่ โดยในการประกวดสุดยอดผ้าจังหวัดขอนแก่น ประจำปี 2567 ในครั้งนี้ ตนขอขอบคุณที่ได้รับการสนับสนุน เงินรางวัลจากหน่วยงานที่เกี่ยวข้อง ดังนี้ รางวัลที่ 1 เงินรางวัล จำนวน 15,000 บาท ได้รับเงินรางวัลสนับสนุนจากชมรมแม่บ้านมหาดไทยจังหวัดขอนแก่น พร้อมเกียรติบัตร รางวัลที่ 2 เงินรางวัล จำนวน 12,000 บาท ได้รับเงินรางวัลสนับสนุนจากสมาคมส่งเสริมผ้าไทยจังหวัดขอนแก่น พร้อมเกียรติบัตร และรางวัลที่ 3 เงินรางวัล จำนวน 10,000 บาท ได้รับเงินรางวัลสนับสนุนจากสมาคมส่งเสริมผ้าไทยจังหวัดขอนแก่น พร้อมเกียรติบัตร
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า การจัดประกวดในครั้งนี้ จังหวัดขอนแก่นได้รับความอนุเคราะห์ผู้เชี่ยวชาญด้านผ้าไหมจากหน่วยงานภาคีที่เกี่ยวข้องทั้งภาครัฐและภาคเอกชน ร่วมเป็นคณะกรรมการตัดสินการประกวดฯ จำนวน 13 ท่าน และได้ประกาศหลักเกณฑ์การประกวดสุดยอดผ้าจังหวัดขอนแก่น ประจำปี 2567 โดยประเภทผ้าที่ประกวด คือ ผ้าไหมมัดหมี่ แบบ 2 ตะกอ สีธรรมชาติ และได้ดำเนินการรับสมัคร ตั้งแต่วันที่ 19 – 30 เมษายน 2567 จากการประชาสัมพันธ์การรับสมัคร มีผู้ผลิต ผู้ประกอบการ และช่างทอผ้า จังหวัดขอนแก่น ให้ความสนใจ และส่งผ้าไหมมัดหมี่ เข้าร่วมประกวดฯ จำนวน 116 ชิ้น โดยมีผลการประกวดสุดยอดผ้าจังหวัดขอนแก่น ประจำปี 2567 รางวัลชนะเลิศ เงินรางวัล 15,000 บาทพร้อมเกียรติบัตร เป็นของนายมัธยม อ่อนจันทร์ อำเภอเมืองขอนแก่น ผ้าไหมมัดหมี่ลายขันหมากเบ็งพิธีผูกเสี่ยว รางวัลรองชนะเลิศอันดับ 1 เงินรางวัล 12,000 บาท พร้อมเกียรติบัตรกลุ่มหัตถกรรมคุ้มสุขโข อำเภอชนบท ผ้าไหมมัดหมี่ลายขาเปีย และรางวัลรองชนะเลิศอันดับ 2 เงินรางวัล 10,000 บาท พร้อมเกียรติบัตร นางอาภรณ์ พลรักษา อำเภอหนองสองห้อง ผ้าไหมมัดหมี่ลายนาคประยุกต์
“ขอเชิญชวนพี่น้องประชาชาทุกคนร่วมกันสวมใส่ผ้าไทย เพื่อร่วมกันแสดงออกถึงความภาคภูมิใจในภูมิปัญญาท้องถิ่น และร่วมกันสืบสาน รักษามรดกทางวัฒนธรรมของจังหวัดขอนแก่น ส่งต่อสิ่งที่ดีงามให้สืบทอดชั่วลูกชั่วหลาน ให้ผ้าเป็นสินค้า Soft Power ช่วยขับเคลื่อนเศรษฐกิจนำรายได้มาสู่ชุมชม ส่งผลให้เงินหมุนเวียนในจังหวัดและกระจายไปถึงพี่น้องประชาชนทุกภาคส่วน เกิดการสร้างงาน สร้างอาชีพ สร้างรายได้ สร้างโอกาส สร้างคุณภาพชีวิตที่ดีอย่างยั่งยืน” นายไกรสรฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82522