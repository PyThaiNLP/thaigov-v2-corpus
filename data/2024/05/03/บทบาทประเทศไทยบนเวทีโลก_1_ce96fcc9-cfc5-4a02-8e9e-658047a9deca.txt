รัฐบาลไทย-ข่าวทำเนียบรัฐบาล-ไทยร่วมหารือกับสมาชิกเอสแคปเกี่ยวกับการใช้ประโยชน์จากนวัตกรรมดิจิทัลในการบรรลุเป้าหมายการพัฒนาที่ยั่งยืน


วันศุกร์ที่ 3 พฤษภาคม 2567
ไทยร่วมหารือกับสมาชิกเอสแคปเกี่ยวกับการใช้ประโยชน์จากนวัตกรรมดิจิทัลในการบรรลุเป้าหมายการพัฒนาที่ยั่งยืน
ไทยร่วมหารือกับสมาชิกเอสแคปเกี่ยวกับการใช้ประโยชน์จากนวัตกรรมดิจิทัลในการบรรลุเป้าหมายการพัฒนาที่ยั่งยืน
เมื่อวันที่ 22 เมษายน 2567 นายเศรษฐา ทวีสิน นายกรัฐมนตรี ได้กล่าวถ้อยแถลงในช่วงพิธีเปิดการประชุมประจำปี สมัยที่ 80 (80th Session of the Commission: CS80) ของคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก (เอสแคป) ซึ่งจัดขึ้นภายใต้หัวข้อ “Leveraging digital innovation for sustainable development in Asia and the Pacific” โดยได้ย้ำวิสัยทัศน์ “Ignite Thailand” ซึ่งส่งเสริมการเปลี่ยนผ่านทางดิจิทัลของไทยไปสู่เศรษฐกิจและระบบการเงินดิจิทัล และความสำคัญของการป้องกันความเสี่ยงที่จะเกิดขึ้นจากการเปลี่ยนผ่านด้านดิจิทัล เช่น อาชญากรรมทางไซเบอร์ โดยทุกประเทศต้องร่วมมือกันเพื่อให้การเปลี่ยนผ่านนั้นเป็นไปอย่างปลอดภัย เป็นธรรม และเป็นประโยชน์กับประชาชนในภูมิภาค
ในโอกาสนี้ นายรัศม์ ชาลีจันทร์ ที่ปรึกษารัฐมนตรีช่วยว่าการกระทรวงการต่างประเทศ ได้เป็นผู้แทนไทยเข้าร่วมงานเลี้ยงอาหารกลางวันเพื่อเป็นเกียรติแก่ผู้แทนระดับสูงที่เข้าร่วมการประชุม โดยมีนางอาร์มิดา ซัลเซียะฮ์ อาลิสจะฮ์บานา เลขาธิการบริหารเอสแคป ได้เป็นเจ้าภาพ โดยในวันเดียวกัน นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศและเลขาธิการบริหารเอสแคปได้ร่วมเป็นเจ้าภาพงานเลี้ยงรับรองอาหารค่ำ ซึ่งได้มีการนำเสนออาหารไทย และการแสดงวัฒนธรรมไทยแก่ผู้เข้าร่วมการประชุม
นางเอกสิริ ปิณฑะรุจิ ปลัดกระทรวงการต่างประเทศได้กล่าวถ้อยแถลงในนามประเทศไทยเพื่อนำเสนอการใช้นวัตกรรมดิจิทัลเพื่อส่งเสริมการเติบโตทางเศรษฐกิจและสังคมของไทย และนางสาวพินทุ์สุดา ชัยนาม อธิบดีกรมองค์การระหว่างประเทศ ได้รับคัดเลือกจากเอสแคปเป็นหนึ่งในรองประธานการประชุมฯ เพื่อดำเนินการประชุม โดยมีหน่วยงานที่เกี่ยวข้องของไทยร่วมกล่าวถ้อยแถลงภายใต้ระเบียบวาระต่าง ๆ
นอกจากนี้ หน่วยงานไทยที่เกี่ยวข้องได้ร่วมจัดแสดงบูธในนิทรรศการนวัตกรรมดิจิทัลเพื่อนำเสนอแนวปฏิบัติที่ดีของไทย และแลกเปลี่ยนประสบการณ์การใช้เทคโนโลยีและนวัตกรรมในการดำเนินงาน รวมถึงสร้างเครือข่าย ได้แก่ (1) กรมอนามัย กระทรวงสาธารณสุข นำเสนอนิทรรศการสมุดสุขภาพ “Health Book” ซึ่งเป็นแอปพลิเคชันเพื่อส่งเสริมการเข้าถึงข้อมูลสุขภาพและบริการสุขภาพ (2) สำนักงานส่งเสริมเศรษฐกิจดิจิทัล (depa) กระทรวงดิจิทัลเพื่อเศรษฐกิจและสังคม นำเสนอนิทรรศการ “AI for Better Life” การตรวจคัดกรองมะเร็งปอดโดยใช้เทคโนโลยี AI และ (3) สำนักงานพัฒนาเทคโนโลยีอวกาศและภูมิสารสนเทศ (GISTDA) กระทรวงการอุดมศึกษา วิทยาศาสตร์ วิจัย และนวัตกรรมนำเสนอนิทรรศการเกี่ยวกับเทคโนโลยีอวกาศที่มีส่วนสำคัญต่อการพัฒนาที่ยั่งยืน โดยได้รับความสนใจจากผู้เข้าร่วมการประชุมตลอดทั้งสัปดาห์
ในช่วงท้ายของการประชุมฯ ที่ประชุมฯ รับรองข้อมติและข้อตัดสินใจจำนวน 5 ฉบับ ซึ่งรวมถึงข้อตัดสินใจให้จัดการประชุมประจำปี สมัยที่ 81 ระหว่างวันที่ 21-25 เมษายน 2568 ณ ศูนย์ประชุมสหประชาชาติ กรุงเทพฯ ภายใต้หัวข้อหลัก “Regional cooperation for resilient and sustainable urban development in Asia and the Pacific” ซึ่งจะเป็นโอกาสให้ประเทศสมาชิกหารือเกี่ยวกับแนวทางการพัฒนาเมืองให้มีความยืดหยุ่นและสอดคล้องกับการพัฒนาอย่างยั่งยืน

ที่มา : https://www.thaigov.go.th/news/contents/details/82513