รัฐบาลไทย-ข่าวทำเนียบรัฐบาล-พ่อเมืองชลฯ ลงพื้นที่เยี่ยมให้กำลังใจแม่ค้า ตลาดใหม่ชลบุรี หลังเข้าช่วยเหลือไกล่เกลี่ยเหตุเป็นหนี้นอกระบบ ย้ำ เดินหน้าบูรณาการให้การช่วยเหลือประชาชนผู้เดือดร้อนจากหนี้นอกระบบ


วันศุกร์ที่ 3 พฤษภาคม 2567
03/05/2567
พิมพ์
พ่อเมืองชลฯ ลงพื้นที่เยี่ยมให้กำลังใจแม่ค้า ตลาดใหม่ชลบุรี หลังเข้าช่วยเหลือไกล่เกลี่ยเหตุเป็นหนี้นอกระบบ ย้ำ เดินหน้าบูรณาการให้การช่วยเหลือประชาชนผู้เดือดร้อนจากหนี้นอกระบบ
พ่อเมืองชลฯ ลงพื้นที่เยี่ยมให้กำลังใจแม่ค้า ตลาดใหม่ชลบุรี หลังเข้าช่วยเหลือไกล่เกลี่ยเหตุเป็นหนี้นอกระบบ ย้ำ เดินหน้าบูรณาการให้การช่วยเหลือประชาชนผู้เดือดร้อนจากหนี้นอกระบบให้ครบทุกกรณี
เมื่อวันที่ 2 พ.ค. 67 นายธวัชชัย ศรีทอง ผู้ว่าราชการจังหวัดชลบุรี เปิดเผยว่า ตนพร้อมด้วยนางสาวประภัสรา ศรีทอง ประธานแม่บ้านมหาดไทยจังหวัดชลบุรี ร่วมลงพื้นที่ตรวจเยี่ยมพูดคุยให้กำลังใจพ่อค้าแม่ค้าและประชาชนที่มาจับจ่ายซื้อขายและใช้บริการในตลาดใหม่ชลบุรี และตลาดหน้าที่ว่าการอำเภอเมืองชลบุรี อำเภอเมืองชลบุรี จังหวัดชลบุรี โดยได้เดินทางไปติดตามและพูดคุยให้กำลังใจแก่ นางวรรณา "ป้านิด" ผู้ร้องเรียนหลังจากที่ตนได้ให้เจ้าหน้าที่ศูนย์อำนายการแก้ไขปัญหาหนี้นอกระบบจังหวัดชลบุรี เข้าช่วยเหลือแก้ไขปัญหาความเดือดร้อนจากการเป็นหนี้นอกระบบ
นายธวัชชัย ศรีทอง ผู้ว่าราชการจังหวัดชลบุรี กล่าวว่า สืบเนื่องจากกรณีมีแม่ค้าปลา ชื่อ "ป้านิด" ได้เข้ามาร้องเรียนร้องทุกข์กับตนสาเหตุจากการเป็นหนี้นอกระบบในขณะที่ลงพื้นที่พบปะพูดคุยกับชาวบ้านในตลาดใหม่ หลังจากที่ได้พูดคุยได้ให้เจ้าหน้าที่ศูนย์ดำรงธรรมจังหวัดชลบุรีเข้าตรวจสอบข้อเท็จจริง และให้ความช่วยเหลือโดยเจ้าหน้าที่ศูนย์ดำรงธรรม ได้โทรศัพท์ไปยังเจ้าหนี้ของป้านิด ซึ่งสามารถติดต่อเจ้าหนี้ได้ และทางเจ้าหนี้ยินยอมที่จะเจรจาไกล่เกลี่ย โดยมีเจ้าหน้าที่ ศูนย์ดำรงธรรม เป็นคนกลางในการเจรจาไกล่เกลี่ยผ่านทางโทรศัพท์ ซึ่งสามารถตกลงมูลหนี้ร่วมกันได้ จากต้นเงินที่กู้ยืม จำนวน 10,000 บาท ชำระดอกเบี้ยรายวัน ๆ ละ 200 บาท มาแล้วระยะหนึ่ง โดยไม่มีสัญญาเงินกู้ ซึ่งหลังจากการพูดคุยไกล่เกลี่ยร่วมกัน ทั้งสองฝ่ายได้ตกลงทำสัญญายอมผ่อนผันให้แก่กัน โดยชำระเงินต้นส่วนที่เหลือ อีก 4,000 บาท จึงได้เชิญเจ้าหนี้ มาลงลายมือชื่อในบันทึกข้อตกลง และสัญญาบันทึกการเจรจาไกล่เกลี่ย ซึ่งได้ชำระเงินส่วนที่เหลือ จำนวน 4,000 บาท ให้กับเจ้าหนี้ เรียบร้อยแล้ว ต่อหน้าพยาน ณ ศูนย์อำนวยการแก้ไขปัญหาหนี้นอกระบบ จ.ชลบุรี
นายธวัชชัย ศรีทอง ผู้ว่าราชการจังหวัดชลบุรี กล่าวเพิ่มเติมว่า กรณีดังกล่าว ทางศูนย์ดำรงธรรมจังหวัดชลบุรี และตำรวจภูธรจังหวัดชลบุรี ได้ดำเนินการและบูรณาการเพื่อให้การไกล่เกลี่ยจนเกิดผลสำเร็จ และเป็นกรณีถือเป็นตัวอย่างในการดำเนินการแก้ไขปัญหาหนี้นอกระบบของจังหวัดชลบุรี ซึ่งเป็นการดำเนินตามนโยบาของรัฐบาล โดยนายเศรษฐา ทวีสิน นายกรัฐมนตรี ได้ให้ความสำคัญต่อการแก้ไขปัญหาความเดือดร้อนของพี่น้องประชาชน โดยการแก้ไขปัญหาหนี้นอกระบบให้เป็นวาระแห่งชาติ และได้มีนโยบายในการจะแก้ไขปัญหาให้กับพี่น้องประชาชนให้เกิดเป็นรูปธรรม
นายธวัชชัย ศรีทอง ผู้ว่าราชการจังหวัดชลบุรี กล่าวในช่วงท้ายว่า จังหวัดชลบุรี มีจำนวนลูกหนี้ลงทะเบียน 3,527 ราย เข้าสู่กระบวนการไกล่เกลี่ยแล้ว 983 ราย สามารถไกล่เกลี่ยสำเร็จ 126 ราย มูลหนี้ลดลงรวม 52.822 ล้านบาท อย่างไรก็ตามยังมีลูกหนี้นอกระบบที่อยู่ระหว่างเข้าสู่กระบวนการไกล่เกลี่ย ซึ่งตนได้เน้นย้ำไปยังทุกอำเภอ เร่งนำลูกหนี้นอกระบบเข้าสู่กระบวนการไกล่เกลี่ยให้ครบทุกกรณี พร้อมทั้งดำเนินการประชาสัมพันธ์ รณรงค์สร้างการรับรู้ให้กับพี่น้องประชาชนที่เดือดร้อนจากปัญหาหนี้นอกระบบ หรือ ปัญหาอื่น ๆ ที่ไม่สามารถแก้ไขด้วยตนเองได้ และต้องการความช่วยเหลือจากภาครัฐ สามารถติดต่อผ่านช่องทางศูนย์ดำรงธรรม กระทรวงมหาดไทย ได้ทั้งศูนย์ดำรงธรรมจังหวัด ศูนย์ดำรงธรรมอำเภอ หรือ ที่สายด่วนศูนย์ดำรงธรรม โทร. 1567 ได้ตลอดทั้ง 24 ชั่วโมง โดยจะมีเจ้าหน้าที่บริการให้ความช่วยเหลือพี่น้องประชาชน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82580