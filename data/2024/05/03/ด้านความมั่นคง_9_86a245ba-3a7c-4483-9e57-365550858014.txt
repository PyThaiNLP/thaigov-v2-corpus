รัฐบาลไทย-ข่าวทำเนียบรัฐบาล-เลขา “อารี” มอบโอวาท 477 แรงงานไทย เตรียมส่งทำงานต่างประเทศ มุ่งสู่เป้าหมายส่งแรงงาน 1 แสนอัตรา เผยคืบหน้าล่าสุด ส่งแล้ว 5.3 หมื่นคน


วันศุกร์ที่ 3 พฤษภาคม 2567
03/05/2567
พิมพ์
เลขา “อารี” มอบโอวาท 477 แรงงานไทย เตรียมส่งทำงานต่างประเทศ มุ่งสู่เป้าหมายส่งแรงงาน 1 แสนอัตรา เผยคืบหน้าล่าสุด ส่งแล้ว 5.3 หมื่นคน
วันที่ 3 พฤษภาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายนายอารี ไกรนรา เลขานุการรัฐมนตรีว่าการกระทรวงแรงงาน ตรวจเยี่ยมให้กำลังใจพร้อมให้โอวาทแก่แรงงานไทย 477 คน ที่เข้ารับการอบรมก่อนเดินทางไปทำงานไต้หวัน ญี่ปุ่น และซาอุดิอาระ
โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน นายสันติ นันตสุวรรณ ผู้ตรวจราชการกระทรวงแรงงาน นายสิบหมื่นชัย โพธิสินธุ์ รองอธิบดีกรมการจัดหางาน ผู้บริหารกรมการจัดหางาน ผู้แทนบริษัทจัดหางาน เจ้าหน้าที่ที่เกี่ยวข้อง ร่วมพิธี ณ ห้องประชุมชั้น 5 อาคารกระทรวงแรงงาน
นายอารี ไกรนรา เลขานุการรัฐมนตรีว่าการกระทรวงแรงงาน กล่าวว่า กระทรวงแรงงานตั้งเป้าหมายจัดส่งแรงงานไทยไปทำงานต่างประเทศ 100,000 อัตรา ภายในปี 2567 เพื่อส่งเสริมให้พี่น้องแรงงานไทย มีรายได้มั่นคง และยกระดับคุณภาพชีวิตให้ดีขึ้น ซึ่งก่อนเดินทางไปทำงานต่างประเทศ กระทรวงแรงงาน โดยกรมการจัดหางานจะต้องอบรมคนหางาน เพื่อเตรียมความพร้อมให้แรงงานไทยได้มีความรู้เข้าใจขั้นตอนการไปทำงานในต่างประเทศและปฏิบัติได้ถูกต้อง ทราบเงื่อนไขตามสัญญาจ้างงาน สภาพการจ้าง และขนบธรรมเนียม วัฒนธรรม ประเพณี มีความพร้อมในการทำงานและเกิดความมั่นใจ รวมทั้งรู้ช่องทางขอความช่วยเหลือ ทราบสิทธิประโยชน์ และการคุ้มครองคนหางานตามกฎหมาย โดยในวันนี้มีแรงงานไทยเข้ารับการอบรม จำนวน 477 คน เพื่อเตรียมเดินทางไปทำงานในไต้หวัน 433 คน ในตำแหน่ง คนงานฝ่ายผลิตในโรงงานอุตสาหกรรม ญี่ปุ่น 12 คน ในตำแหน่งช่างเชื่อม และคนงานฝ่ายผลิต  ในโรงงานอุตสาหกรรม และซาอุดิอาระเบีย 2 คน ในตำแหน่งช่างเขียนแบบ และช่างเหล็ก ซึ่งทั้งหมดเดินทางไปทำงานโดยมีบริษัทจัดหางาน เป็นผู้จัดส่ง
“ขอแสดงความยินดีกับทุกคนที่ผ่านขั้นตอนการคัดเลือก ฝึกฝนทักษะทั้งด้านภาษา ทักษะการทำงาน และขอชื่นชมในความพยายามและความอดทน ทุกคนถือเป็นกำลังสำคัญที่สร้างชื่อเสียงด้วยทักษะฝีมือการทำงาน และนำเงินตรากลับเข้าประเทศไทย ดังนั้น ขอฝาก น้อง ๆ ตั้งใจทำงาน รับผิดชอบงานที่ได้รับมอบหมายให้ดีที่สุด ไม่ยุ่งเกี่ยวกับยาเสพติด และการพนัน วางแผนเก็บออมให้ดี เพื่อมีเงินก้อนมาต่อยอด สร้างอนาคตให้ตนเองและครอบครัวต่อไป” นายอารีฯ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางานขานรับนโยบายรัฐมนตรีว่าการกระทรวงแรงงาน มุ่งมั่นส่งแรงงานไทยไปทำงานต่างประเทศ ให้ได้ 100,000 อัตรา ภายในปี 2567 โดยรักษาการจ้างงานในตลาดแรงงานเดิม ควบคู่กับการขยายตลาดแรงงานใหม่ในต่างประเทศ รวมทั้งส่งเสริมให้แรงงานไทยไปทำงานต่างประเทศอย่างถูกต้องตามกฎหมาย ความคืบหน้าล่าสุด ได้ส่งคนหางานไปทำงานต่างประเทศแล้ว 53,864 คน ใน 139 ประเทศ ซึ่ง 5 อันดับแรกที่มีการจัดส่งแรงงานไทยไปทำงานมากที่สุด ได้แก่ ไต้หวัน สาธารณรัฐเกาหลี ญี่ปุ่น สาธารณรัฐประชาธิปไตยประชาชนลาว และสหรัฐอเมริกา
สำหรับผู้ที่สนใจเดินทางไปทำงานต่างประเทศ สามารถติดตามข่าวสารการประกาศรับสมัครได้ที่เว็บไซต์ doe.go.th/overseas และสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด หรือสำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/82537