รัฐบาลไทย-ข่าวทำเนียบรัฐบาล-คณะทำงานแคดเมียมฯ เผย คณะวิศวะโยธา ม.ราชมงคลล้านนาตาก เตรียมทดสอบความแข็งแรงพื้นผิวโกดังเก็บกากฯ 


วันศุกร์ที่ 3 พฤษภาคม 2567
03/05/2567
พิมพ์
คณะทำงานแคดเมียมฯ เผย คณะวิศวะโยธา ม.ราชมงคลล้านนาตาก เตรียมทดสอบความแข็งแรงพื้นผิวโกดังเก็บกากฯ
คณะทำงานแคดเมียมฯ เผย คณะวิศวะโยธา ม.ราชมงคลล้านนาตาก เตรียมทดสอบความแข็งแรงพื้นผิวโกดังเก็บกากฯ
2 พฤษภาคม 2567 นายณัฐพล รังสิตพล ปลัดกระทรวงอุตสาหกรรม เปิดเผยว่า จากมติที่ประชุมคณะทำงานแก้ไขปัญหา และขนย้ายกากตะกอนแคดเมียม เพื่อไม่ให้ส่งผลกระทบต่อประชาชน ได้ให้บริษัทฯ ทำการทดสอบทางวิศวกรรม โดยให้หน่วยงานกลางหรือสถานศึกษาเข้ามาทำการทดสอบความแข็งแรง วิเคราะห์ค่ากำลังอัด (Strength) ของพื้นผิวโกดังพักคอยซึ่งเป็นไปตามข้อห่วงใยของประชาชนในพื้นที่ ขณะนี้ได้รับแจ้งจาก บริษัท เบาด์ แอนด์ บียอนด์ จำกัด (มหาชน) ว่าได้ประสานงานไปยังคณะวิศวกรรมศาสตร์ สาขาวิศวกรรมโยธาและสิ่งแวดล้อม มหาวิทยาลัยเทคโนโลยีราชมงคลล้านนา จังหวัดตาก เพื่อเป็นหน่วยงานกลางเข้ามาทดสอบความแข็งแรงของพื้นผิวโกดังพักคอยเก็บกากตะกอนแร่ ซึ่งทางคณะวิศวกรรมศาสตร์ ได้มอบหมายผู้เชี่ยวชาญ ได้แก่ อาจารย์ ขวัญชัย เทศฉาย อาจารย์ประจำภาควิชาฯ และนายศรัณย์ เจ็กสมบัติ วิศวกรโยธา เป็นผู้เข้ามาทำการทดสอบ โดยจะทำการทดสอบด้วยวิธี Plate bearing test (การทดสอบกำลังรับน้ำหนักแบกทานของพื้นดิน) เพื่อให้ทราบการรับน้ำหนักบรรทุกของดิน โดยใช้น้ำหนักกด 12 เมตริกตัน/ตารางเมตร ตามมาตราฐานการทดสอบความสามารถในการรับน้ำหนักบรรทุกของพื้นดิน (มยผ. 1253 - 62) ของกรมโยธาธิการและผังเมือง กระทรวงมหาดไทย พ.ศ. 2562 โดยจะกำหนดทดสอบ 1 ตำแหน่งต่อพื้นที่ 300 ตารางเมตร ซึ่งจะทำการทดสอบ 8 ตำแหน่ง เพื่อครอบคลุมพื้นที่ 2,200 ตารางเมตร และใช้เวลาทดสอบตำแหน่งละประมาณ 2 ชั่วโมง คาดว่าใช้เวลาในดำเนินการไม่เกิน 2 วัน
“ผมได้มอบหมายให้ผู้ตรวจราชการกระทรวงฯ ที่กำกับดูแลจังหวัดตากและสำนักงานอุตสาหกรรมจังหวัดตาก ประสานแจ้งไปยังตัวแทนภาคประชาชนและหน่วยงานต่างๆ ในพื้นที่ เชิญเข้าร่วมสังเกตการณ์ในการทดสอบเพื่อให้ประชาชนคลายกังวลและสร้างความมั่นใจว่าการดำเนินการในทุกขั้นตอนเน้นการมีส่วนร่วมของประชาชนและความปลอดภัยเป็นสำคัญ” ดร.ณัฐพลฯ กล่าวทิ้งท้าย
"ทั้งนี้หากต้องการทราบข้อมูลหรือรายละเอียดเพิ่มเติมเรื่องการขนย้ายกากแคมเมียม สามารถดูได้ที่ http://cadmium.industry.go.th"

ที่มา : https://www.thaigov.go.th/news/contents/details/82526