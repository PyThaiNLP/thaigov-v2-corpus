รัฐบาลไทย-ข่าวทำเนียบรัฐบาล-ผู้ว่าฯ น่าน สั่งด่วนให้ความช่วยเหลือประชาชนประสบวาตภัยในพื้นที่เวียงสา สั่งกำชับเจ้าหน้าที่เตรียมความพร้อมให้ความช่วยเหลือทันทีเมื่อได้รับเเจ้งเหตุ พร้อมแจ้งประชาชนติดตามข้อมูล


วันศุกร์ที่ 3 พฤษภาคม 2567
03/05/2567
พิมพ์
ผู้ว่าฯ น่าน สั่งด่วนให้ความช่วยเหลือประชาชนประสบวาตภัยในพื้นที่เวียงสา สั่งกำชับเจ้าหน้าที่เตรียมความพร้อมให้ความช่วยเหลือทันทีเมื่อได้รับเเจ้งเหตุ พร้อมแจ้งประชาชนติดตามข้อมูล
ผู้ว่าฯ น่าน สั่งด่วนให้ความช่วยเหลือประชาชนประสบวาตภัยในพื้นที่เวียงสา สั่งกำชับเจ้าหน้าที่เตรียมความพร้อมให้ความช่วยเหลือทันทีเมื่อได้รับเเจ้งเหตุ พร้อมแจ้งประชาชนติดตามข้อมูลจากภาคหน่วยงานภาครัฐอย่างใกล้ชิด
เมื่อวันที่ 2 พ.ค. 67 นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า จากกรณีเกิดเหตุวาตภัยในพื้นที่อำเภอเวียงสา จังหวัดน่าน ตนได้มอบหมายให้นายกฤชเพชร เพชระบูรณิน รองผู้ว่าราชการจังวัดน่าน ร่วมลงพื้นที่ร่วมกับหัวหน้าส่วนราชการและเจ้าหน้าที่ที่เกี่ยวข้อง เร่งตรวจสอบความเสียหายพื้นที่ประสบสาธารณภัย (วาตภัย) ในพื้นที่อำเภอเวียงสา จังหวัดน่าน เพื่อให้ความช่วยเหลือพี่น้องประชาชนที่ได้รับผลกระทบจากเหตุวาตภัย
นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า ภายหลังจากการลงพื้นที่ของรองผู้ว่าราชการจังหวัดน่าน ตนได้สั่งให้มีการจัดประชุมหน่วยงานที่เกี่ยวข้อง โดยมีนายวรวิทย์ อินต๊ะใจ หัวหน้าสำนักงานป้องกันบรรเทาสาธารณภัยจังหวัดน่าน พัฒนาสังคมและความมั่นคงของมนุษย์จังหวัดน่าน ผู้แทนท้องถิ่นจังหวัดน่าน นายอำเภอเวียงสา และเจ้าหน้าที่ที่เกี่ยวข้องเข้าร่วมประชุมสรุป ณ ห้องประชุมประชาคมองค์การบริหารส่วนตำบลตาลชุม อำเภอเวียงสา จังหวัดน่าน เพื่อติดตามสถานการณ์ และประเมินความเสียหายที่เกิดขึ้นเพื่อเตรียมการให้ความช่วยเหลือประชาชนที่ได้ระบผลกระทบในพื้นที่
จากการประเมินความเสียหาย ที่ประชุมได้มีการหารือแนวทางการให้ความช่วยเหลือผู้ประสบภัย จากเหตุวาตภัย ตามระเบียบที่เกี่ยวข้อง ซึ่งจากการประเมินความเสียหายในพื้นที่อำเภอเวียงสา โดยมีหัวหน้าส่วนอำเภอเวียงสา ผู้บริหารองค์กรปกครองส่วนท้องถิ่นที่ได้รับความเสียหาย เข้าร่วมประชุม ได้สั่งการให้ที่ประชุมเร่งให้การช่วยเหลือเเละสำรวจความเสียหายเพิ่มเติม เพื่อให้การช่วยเหลือประชาชนในพื้นที่ได้อย่างทั่วถึง
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวเพิ่มเติมว่า โดยภายหลังจากการประชุมเสร็จสิ้น นายอำเภอเวียงสา ได้นำคณะลงตรวจพื้นที่ประสบภัยฯที่ได้รับความเสียหายจากเหตุวาตภัยเมื่อวันพุธที่ 1 พฤษภาคม 2567 ที่เกิดเหตุวาตภัย พายุฤดูร้อน เป็นเหตุทำให้เกิดลมพัดรุนแรง ในพื้นที่ อำเภอเวียงสา และส่งผลให้อาคารสิ่งก่อสร้างบ้านเรือนที่อยู่อาศัยของประชาชน ได้รับความเสียหาย จังหวัดน่าน จึงบูรณาการหน่วยงานที่เกี่ยวข้อง เร่งทำการสำรวจความเสียหายและเข้าให้การช่วยเหลือประชาชนโดยในเบื้องต้น พบพื้นที่ที่ได้รับความเสียหายจากวาตภัย ทั้งหมด 8 ตำบล 33 หมู่บ้าน บ้านเรือนได้รับความเสียหาย 528 หลังคา, วัด 2 แห่ง, คอกสัตว์ 13 หลัง , ยุ้งฉาง 3 หลัง
"ขอให้ประชาชนในพื้นที่ ติดตามข้อมูลข่าวสารจากทางภาครัฐอย่างใกล้ชิด และช่วยให้ข้อมูล หรือ แจ้งเหตุขอความช่วยเหลือผ่านทางสายด่วนนิรภัย 1784 ได้ตลอด 24 ชั่วโมง ทั้งนี้ จังหวัดน่านและอำเภอเวียงสาได้ดำเนินการช่วยเหลือในส่วนที่เกี่ยวข้อง ให้แก่ผู้ประสบภัยเบื้องต้น ได้ประสานงานร่วมกับองค์กรปกครองส่วนท้องถิ่นแต่ละแห่ง ได้ดำเนินการลงพื้นที่สำรวจความเสียหาย และจัดหาวัสดุ อุปกรณ์ ในการซ่อมแซมบ้านเรือนที่ได้รับความเสียหาย และให้สมาชิกกองร้อยอาสารักษาดินแดนอำเภอเวียงสาที่ 5 จำนวน 22 นาย และราษฎรในหมู่บ้านดำเนินการซ่อมแซมหลังคาบ้านให้กับราษฎรที่ประสบภัยดังกล่าวแล้ว" นายชัยนรงค์ วงศ์ใหญ่ ผู้ว่าราชการจังหวัดน่าน กล่าวย้ำ

ที่มา : https://www.thaigov.go.th/news/contents/details/82582