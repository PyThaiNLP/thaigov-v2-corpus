รัฐบาลไทย-ข่าวทำเนียบรัฐบาล-​กยศ. เผยศาลปกครองอุบลราชธานีสั่งไม่รับคำฟ้องคดีปกครอง กรณีนักศึกษาผู้กู้ยืมร้องไม่ได้รับเงินกู้ ยืนยันโอนเงินให้เรียบร้อยแล้ว


วันศุกร์ที่ 3 พฤษภาคม 2567
03/05/2567
พิมพ์
​กยศ. เผยศาลปกครองอุบลราชธานีสั่งไม่รับคำฟ้องคดีปกครอง กรณีนักศึกษาผู้กู้ยืมร้องไม่ได้รับเงินกู้ ยืนยันโอนเงินให้เรียบร้อยแล้ว
กยศ. เผยศาลปกครองอุบลราชธานีมีคำสั่งไม่รับคำฟ้องคดีปกครองกรณีนักศึกษาผู้กู้ยืมของสถานศึกษาแห่งหนึ่งยื่นฟ้องต่อศาลปกครองว่าไม่ได้รับเงินกู้ยืมค่าเล่าเรียนและค่าครองชีพปีการศึกษา 2566 เนื่องจากเป็นข้อพิพาทสัญญาทางแพ่ง ยืนยันโอนเงินให้เรียบร้อยแล้ว
นายชัยณรงค์ กัจฉปานันท์ ผู้จัดการกองทุนฯ ได้เปิดเผยว่า “จากกรณีที่มีนักศึกษาผู้กู้ยืมของสถานศึกษาแห่งหนึ่งยื่นฟ้องต่อศาลปกครองอุบลราชธานี ว่าไม่ได้รับเงินกู้ยืมค่าเล่าเรียนและค่าครองชีพ ปีการศึกษา 2566 โดยขอให้กองทุนฯ อนุมัติจ่ายเงินกู้ยืมเพื่อการศึกษาเพื่อเป็นค่าเล่าเรียน ค่าใช้จ่ายที่เกี่ยวเนื่องกับการศึกษา 2 ภาคเรียน จำนวน 54,250 บาท ค่าครองชีพ ของภาคเรียนที่ 1 จำนวน 15,000 บาท และภาคเรียนที่ 2 อีกจำนวน 18,000 บาท ซึ่งกองทุนฯ ได้ชี้แจงต่อศาลแล้วว่า สาเหตุที่ผู้กู้ยืมไม่ได้รับเงินกู้ยืมดังกล่าวเนื่องจากในขณะนั้นสถานศึกษายังไม่ได้จัดส่งสัญญากู้ยืมเงิน แบบยืนยันการเบิกเงินกู้ยืม และเอกสารประกอบการกู้ยืมเพื่อดำเนินการตรวจสอบสัญญา อย่างไรก็ตามปัจจุบันกองทุนฯ ได้โอนเงินค่าครองชีพและค่าเล่าเรียนเรียบร้อยแล้ว
ต่อมาเมื่อวันที่ 26 เมษายน 2567 ศาลปกครองอุบลราชธานีได้วินิจฉัยว่า แม้ว่ากองทุนฯ จะมีฐานะเป็นหน่วยงานทางปกครอง แต่สัญญากู้ยืมเงินกองทุนเงินให้กู้ยืมเพื่อการศึกษาเป็นเพียงสัญญาทางแพ่งของหน่วยงานทางปกครอง ข้อพิพาทในคดีนี้จึงมิใช่คดีพิพาทเกี่ยวกับสัญญาทางปกครอง ที่จะอยู่ในอำนาจพิจารณาพิพากษาของศาลปกครอง ศาลจึงมีคำสั่งไม่รับคำฟ้องและให้จำหน่ายคดีออกจากสารบบความ” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/82568