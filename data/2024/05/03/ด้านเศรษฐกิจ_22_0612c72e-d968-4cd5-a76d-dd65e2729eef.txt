รัฐบาลไทย-ข่าวทำเนียบรัฐบาล-ธอส. สานต่อนโยบายรัฐบาล ช่วยคนไทยมีที่อยู่อาศัยเพิ่มมากขึ้น จัดทำสินเชื่อ Mild Home อัตราดอกเบี้ยปีแรกเพียง 1.90% ต่อปี ผ่อนเริ่มต้นเพียง 2,500 บาท/เดือน 


วันศุกร์ที่ 3 พฤษภาคม 2567
03/05/2567
พิมพ์
ธอส. สานต่อนโยบายรัฐบาล ช่วยคนไทยมีที่อยู่อาศัยเพิ่มมากขึ้น จัดทำสินเชื่อ Mild Home อัตราดอกเบี้ยปีแรกเพียง 1.90% ต่อปี ผ่อนเริ่มต้นเพียง 2,500 บาท/เดือน
ธอส. จัดทำสินเชื่อ Mild Home ปี 2567 กรอบวงเงิน 10,000 ลบ. สำหรับที่อยู่อาศัยในระดับราคามากกว่า 3 ลบ.ขึ้นไป อัตราดอกเบี้ยปีแรกเพียง 1.90% ต่อปี เฉลี่ย 3 ปีแรก 2.90% ต่อปี ระยะเวลากู้นานสูงสุด 40 ปี เงินงวดปีแรกเพียงล้านละ 2,500 บาทเท่านั้น
ธนาคารอาคารสงเคราะห์ (ธอส.) สนับสนุนนโยบายรัฐบาลและกระทรวงการคลัง ส่งเสริมให้คนไทยมีบ้านเป็นของตนเองง่ายขึ้น จัดทำสินเชื่อ Mild Home ปี 2567 กรอบวงเงิน 10,000 ล้านบาท สำหรับที่อยู่อาศัยในระดับราคามากกว่า 3 ล้านบาทขึ้นไป อัตราดอกเบี้ยปีแรกเพียง 1.90% ต่อปี เฉลี่ย 3 ปีแรก 2.90% ต่อปี ระยะเวลากู้นานสูงสุด 40 ปี เงินงวดปีแรกเพียงล้านละ 2,500 บาทเท่านั้น! ผู้ที่สนใจสามารถยื่นคำขอกู้ได้ตั้งแต่วันนี้ และทำนิติกรรมภายในวันที่ 30 ธันวาคม 2567 ณ สาขาธนาคารทั่วประเทศ
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจาก ธอส. จัดทำโครงการสินเชื่อบ้าน Happy Home สำหรับผู้ที่ต้องการซื้อหรือปลูกสร้างที่อยู่อาศัยในระดับราคาไม่เกิน 3 ล้านบาท ผลปรากฏว่า มีผู้ที่สนใจรับรหัสเข้าร่วมโครงการแล้ว 8,321 ราย คิดเป็นวงเงินสินเชื่อมากกว่า 15,000 ล้านบาท สะท้อนถึงความต้องการที่อยู่อาศัยของลูกค้าประชาชนที่ยังมีอยู่เป็นจำนวนมาก แต่ด้วยปัจจุบันยังมีกลุ่มลูกค้าที่มีความต้องการที่อยู่อาศัยในระดับราคามากกว่า 3 ล้านบาทขึ้นไป ดังนั้น ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” จึงพร้อมสนับสนุนนโยบายรัฐบาลและกระทรวงการคลัง ในการส่งเสริมให้คนไทยทุกกลุ่มได้มีที่อยู่อาศัยเป็นของตนเอง ด้วยการจัดทำ “สินเชื่อ Mild Home” กรอบวงเงิน 10,000 ล้านบาท สำหรับผู้ที่ต้องการกู้เพื่อซื้อบ้านหรือคอนโด, ที่ดินเปล่าที่เป็นทรัพย์ NPA ของ ธอส., ปลูกสร้าง, ต่อเติม และซ่อมแซม วงเงินกู้มากกว่า 3 ล้านบาทขึ้นไป คิดอัตราดอกเบี้ยปีแรกเพียง 1.90% ต่อปี, ปีที่ 2 เท่ากับ 2.90% ต่อปี, ปีที่ 3 เท่ากับ 3.90% ต่อปี เฉลี่ย 3 ปีแรก เพียง 2.90% และปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR-1.00% ต่อปี และกรณีลูกค้ารายย่อย เท่ากับ MRR-0.50% ต่อปี (อัตราดอกเบี้ย MRR ของ ธอส. ปัจจุบันเท่ากับ 6.795% ต่อปี) ระยะเวลาการกู้นานสูงสุด 40 ปี เงินงวดปีแรกเพียงล้านละ 2,500 บาทต่อเดือน เท่านั้น!
“หลังจากที่ ธอส. จัดทำโครงการสินเชื่อบ้าน Happy Home เพื่อช่วยเหลือผู้ที่ต้องการมีบ้านในระดับราคาไม่เกิน 3 ล้านบาทแล้ว ในปัจจุบันความต้องการที่อยู่อาศัยในระดับราคามากกว่า 3 ล้านบาทขึ้นไป ยังคงมีอยู่สูง ธอส. จึงออกผลิตภัณฑ์สินเชื่ออัตราดอกเบี้ยต่ำมารองรับลูกค้ากลุ่มดังกล่าว เพื่อให้ความช่วยเหลือครอบคลุมลูกค้าและประชาชนทุกกลุ่มให้มากที่สุด” นายกมลภพ กล่าว
ทั้งนี้ ผู้ที่สนใจสามารถยื่นคำขอกู้ได้ตั้งแต่วันนี้ และทำนิติกรรมภายในวันที่ 30 ธันวาคม 2567 ณ สาขาธนาคารทั่วประเทศ สอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/82565