รัฐบาลไทย-ข่าวทำเนียบรัฐบาล-3 นักเตะตำนานหงส์แดงเข้าพบนายกฯ ประทับใจประเทศไทย ยินดีเป็นส่วนหนึ่งในการประชาสัมพันธ์ไทยสู่สายตาชาวโลกผ่านกีฬาฟุตบอล


วันศุกร์ที่ 3 พฤษภาคม 2567
03/05/2567
พิมพ์
3 นักเตะตำนานหงส์แดงเข้าพบนายกฯ ประทับใจประเทศไทย ยินดีเป็นส่วนหนึ่งในการประชาสัมพันธ์ไทยสู่สายตาชาวโลกผ่านกีฬาฟุตบอล
3 นักเตะตำนานหงส์แดงเข้าพบนายกฯ ประทับใจประเทศไทย ยินดีเป็นส่วนหนึ่งในการประชาสัมพันธ์ไทยสู่สายตาชาวโลกผ่านกีฬาฟุตบอล
วันนี้ (3 พฤษภาคม 2567) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายธรณินทร์ เกียรติชัย ผู้ก่อตั้งและผู้บริหาร บริษัท อินฟลูออส จำกัด บริษัทด้านการบริการจัดกิจกรรมนำนักฟุตบอลระดับโลกมาจัดกิจกรรมในไทย พร้อมด้วยอดีตนักฟุตบอลระดับตำนานของสโมสรลิเวอร์พูล ได้แก่ นาย Michael James Owen(ไมเคิล โอเวน) นาย Steven Charles McManaman(สตีฟ แม็กมานามาน) และนาย Robert Bernard Fowler(ร็อบบี้ ฟาวเลอร์) เข้าเยี่ยมคารวะนายเศรษฐา ทวีสิน นายกรัฐมนตรี โดยนายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญดังนี้
นายกรัฐมนตรียินดีที่บริษัท อินฟลูออสฯ จัดกิจกรรมนำนักฟุตบอลในตำนานของสโมสรลิเวอร์พูลมาร่วมทำกิจกรรมในไทย พร้อมชื่นชมความสำเร็จของสโมสรลิเวอร์พูลที่เป็นหนึ่งในสโมสรที่ยิ่งใหญ่แห่งหนึ่งของโลก และยังสามารถครองใจแฟนบอลทั่วโลก โดยเฉพาะในประเทศไทยที่มีแฟนคลับของสโมสรลิเวอร์พูลจำนวนมาก
ผู้บริหาร บริษัท อินฟลูออสฯ กล่าวว่า บริษัทฯ จัดกิจกรรมพานักฟุตบอลจากสโมสรลิเวอร์พูลมาเยือนไทยครั้งแรกเมื่อปีที่แล้วซึ่งได้รับการตอบรับเป็นอย่างดี จนนำมาสู่การจัดงาน Living Legends: THE KOP DNA II ระหว่างวันที่ 3 - 5 พฤษภาคมนี้ โดยได้ร่วมมือกับการท่องเที่ยวแห่งประเทศไทย (ททท.) และบริษัทพันธมิตร นำนักฟุตบอลในตำนานของสโมสรฯ ทั้ง 3 คน มาร่วมทำกิจกรรมกับแฟนคลับในไทย โดยนักกีฬาทั้ง 3 คน ชื่นชอบ และสนใจการท่องเที่ยวในประเทศไทย เช่น จังหวัดภูเก็ต รวมถึงชื่นชอบอาหารไทยด้วย
ด้านอดีตนักฟุตบอลของลิเวอร์พูลเผยว่า รู้สึกประทับใจที่ได้มาเยือนไทย ยินดีที่ประเทศไทยมีแฟนคลับของสโมสรลิเวอร์พูลจำนวนมาก และได้ร่วมทำกิจกรรม กับแฟนคลับชาวไทย พร้อมยินดีเป็นส่วนหนึ่งในการส่งเสริมภาพลักษณ์การท่องเที่ยวไทยผ่านการใช้กีฬาฟุตบอลเป็นสื่อกลาง
ซึ่งนายกรัฐมนตรีมองว่า การจัดกิจกรรมครั้งนี้สอดคล้องกับเป้าหมายที่จะทำให้ไทยเป็นจุดหมายปลายทางสำหรับการจัดกิจกรรมในภูมิภาค รวมถึงรัฐบาลตั้งใจจะผลักดันปี 2568 เป็นปีแห่งการท่องเที่ยวไทย ซึ่งจะมีการจัดกิจกรรมมากมาย และขอเชิญชวนสโมสรลิเวอร์พูลเข้ามามีส่วนร่วมในกิจกรรมต่าง ๆ ที่จะเกิดขึ้นด้วย

ที่มา : https://www.thaigov.go.th/news/contents/details/82543