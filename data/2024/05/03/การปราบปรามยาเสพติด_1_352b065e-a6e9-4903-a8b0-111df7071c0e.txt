รัฐบาลไทย-ข่าวทำเนียบรัฐบาล-มท.1 แถลงจับกุมเครือข่ายยาเสพติดรายใหญ่ ยึดยาบ้ากว่า 4 ล้านเม็ด และยาบ้า (ผงรออัดเม็ด) หนักประมาณ 18 กิโลกรัม มูลค่ารวมมากกว่า 76 ล้านบาท


วันศุกร์ที่ 3 พฤษภาคม 2567
มท.1 แถลงจับกุมเครือข่ายยาเสพติดรายใหญ่ ยึดยาบ้ากว่า 4 ล้านเม็ด และยาบ้า (ผงรออัดเม็ด) หนักประมาณ 18 กิโลกรัม มูลค่ารวมมากกว่า 76 ล้านบาท
มท.1 แถลงจับกุมเครือข่ายยาเสพติดรายใหญ่ ยึดยาบ้ากว่า 4 ล้านเม็ด และยาบ้า (ผงรออัดเม็ด) หนักประมาณ 18 กิโลกรัม มูลค่ารวมมากกว่า 76 ล้านบาท
วันที่ 2 พ.ค.67 เวลา 13.30 น. ที่ สำนักงานตำรวจภูธรภาค 1 นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย พล.ต.อ.กิตติ์รัฐ พันธุ์เพ็ชร์ รักษาราชการแทนผู้บัญชาการตำรวจแห่งชาติ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย และนายอรรษิษฐ์ สัมพันธรัตน์ อธิบดีกรมการปกครอง แถลงข่าวการจับกุมเครือข่ายยาเสพติด (ยาบ้า) กว่า 4.5 ล้านเม็ด มูลค่ารวมกว่า 76.5 ล้านบาท
นายอนุทิน กล่าวว่า วันนี้ทีมงานซึ่งประกอบด้วยฝ่ายปกครอง ฝ่ายความมั่นคง นำโดยสำนักงานตำรวจแห่งชาติ และสำนักงาน ปปส. ภายใต้นโยบายของนายเศรษฐา ทวีสิน นายกรัฐมนตรี และ พ.ต.อ. ทวี สอดส่อง รัฐมนตรีว่าการกระทรวงยุติธรรม ได้ทำการจับกุมผู้ผลิตยาบ้าพร้อมกับเครื่องที่ใช้ในการผลิต และของกลางยาบ้า จำนวน 4,564,000 เม็ด ที่จังหวัดสุพรรณบุรี ซึ่งเป็นการขยายผลจากกรณีการจับกุมได้ที่ลาดหลุมแก้ว จังหวัดปทุมธานี โดยทีมงานที่คอยติดตามความเคลื่อนไหวและปราบปรามผู้ที่ลักลอบค้ายาเสพติด ซึ่งเห็นได้ว่ามีของกลางจำนวนมากและวิธีการจัดจำหน่ายมีเทคนิคและวิธีการที่พลิกแพลงขึ้นเรื่อย ๆ ปัจจุบันการขนส่งยาเสพติดจากประเทศเพื่อนบ้านมีอุปสรรคมากขึ้น เพราะตำรวจ ทหาร รวมถึง ฝ่ายปกครอง ผู้ว่าราชการจังหวัด กองร้อย อส. มีความเข้มงวดในการเฝ้าระวังในเรื่องของการลำเลียงยาเสพติดให้โทษเหล่านี้
“ในส่วนของกระทรวงมหาดไทย ผมได้มอบหมายให้ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เป็นหัวหน้าทีมในการดำเนินการปราบปรามยาเสพติด ซึ่งได้ประสานงานร่วมกับสำนักงานตำรวจแห่งชาติ นำโดย พล.ต.อ. กิตติ์รัฐ พันธุ์เพ็ชร์ รักษาราชการแทนผู้บัญชาการตำรวจแห่งชาติ พล.ต.อ. ธนา ชูวงศ์ รองผู้บัญชาการตำรวจแห่งชาติ และ พล.ต.อ. สำราญ นวลมา ผู้ช่วยผู้บัญชาการตำรวจแห่งชาติ ตลอดจนทีมงานเจ้าหน้าที่ทุกฝ่าย ได้สนธิกำลังร่วมกัน ทั้งฝ่ายทหาร ฝ่าย ปปส. หน่วยจรยุทธ ที่คอยติดตามความเคลื่อนไหวอย่างใกล้ชิด และสามารถจับกุมผู้กระทำความผิดได้จำนวนมาก เช่นเดียวกันกับที่จังหวัดสุพรรณบุรี โดยเฉพาะเครื่องที่ใช้ในการผลิตยาบ้าที่พัฒนาก้าวหน้าจนสามารถนำติดรถเคลื่อนที่ไปได้ เรียกว่าเป็น “Mobile Unit” ได้เลย และสามารถเพิ่มจำนวนเม็ดของยาบ้าได้โดยนำเอายาบ้าและยาเสพติดดั้งเดิมมาบดเพิ่มส่วนผสม สี แป้ง ต่าง ๆ เข้าด้วยกัน เพิ่มจำนวนเม็ดได้อีก ซึ่งสิ่งเหล่านี้จากเดิมที่อันตรายอยู่แล้ว เมื่อเพิ่มสารเคมีเข้าไป ทำให้เพิ่มอันตราย ไม่ใช่แค่มึนเมา แต่รวมไปถึงความเป็นพิษของร่างกายของมนุษย์อย่างแน่นอน แต่อย่างไรก็ตามการจับกุมครั้งนี้นับเป็นความสามารถของทีมจับกุมร่วมระหว่างฝ่ายปกครองและฝ่ายความมั่นคง" นายอนุทิน กล่าว
นายอนุทิน กล่าวในช่วงท้ายว่า ยาบ้า จำนวน 4,564,000 เม็ด เป็นผงบรรจุในถุงพลาสติกใส ถุงละ 6 กก. จำนวน 6 ถุง น้ำหนักทั้งสิ้น 18 กิโลกกรัม ที่อัดเม็ดยาจำนวน 1 เครื่องในบ้านที่เข้าตรวจค้น พร้อมจับกุมรถยนต์กระบะแคบ และรถยนต์เก๋ง ยี่ห้อฮอนด้าซีวิค ซึ่งทั้งหมดเป็นผลงานการร่วมมือกันของทุกฝ่าย ภายใต้นโยบายความเข้มข้นของรัฐบาล จึงขอให้พี่น้องประชาชนมีความมั่นใจว่าเราพร้อมที่จะดำเนินการต่อไปอย่างเต็มที่ เพื่อบำบัดทุกข์ บำรุงสุข ให้กับพี่น้องประชาชน และกระทรวงมหาดไทยได้สั่งการให้การไฟฟ้าส่วนภูมิภาคเร่งดำเนินการตรวจสอบสัญญาที่ขายไฟในเขตพื้นที่ชายแดน ซึ่งอาจเป็นเบาะแสของการเปิดโรงงานผลิตยาเสพติดเหล่านี้ จึงได้ขอให้ฝ่ายตำรวจ ทหารได้ช่วยกันตรวจสอบ ถ้าพบเบาะแสทาง กฟภ. จะทำการตัดไฟฟ้าข้ามเขตแดนทันทีโดยไม่คำนึงถึงสัญญาหรือข้อผูกพันในสัญญาใดๆ ทั้งสิ้น เพื่อทำทุกวิถีทางให้เกิดอุปสรรคต่อผู้ค้ายาเสพติด เกิดความไม่สะดวกในการกระทำผิดอันฝ่าฝืนกฎหมาย

ที่มา : https://www.thaigov.go.th/news/contents/details/82541