รัฐบาลไทย-ข่าวทำเนียบรัฐบาล-"ดร.มนพร” เปิดผลงาน จท. ช่วง 8 เดือน (ก.ย.66 - พ.ค.67) โชว์ 7 ผลงานสำคัญเข้าเป้าตามที่มอบหมาย พร้อมเดินหน้าพัฒนาการให้บริการต่อเนื่อง เพื่อประโยชน์ของประชาชน


วันอาทิตย์ที่ 12 พฤษภาคม 2567
"ดร.มนพร” เปิดผลงาน จท. ช่วง 8 เดือน (ก.ย.66 - พ.ค.67) โชว์ 7 ผลงานสำคัญเข้าเป้าตามที่มอบหมาย พร้อมเดินหน้าพัฒนาการให้บริการต่อเนื่อง เพื่อประโยชน์ของประชาชน
....
ดร.มนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ภายในช่วง 8 เดือน (ก.ย.66 - พ.ค.67)  ที่ผ่านมา หน่วยงานกรมเจ้าท่า (จท.) ซึ่งอยู่ภายใต้การรับผิดชอบในการกำกับดูแลของตนตามที่นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มอบนโยบายการบริหารงาน โดยขณะนี้ จท. ได้สร้างผลงานได้อย่างโดดเด่นและเป็นรูปธรรม ประกอบกับสามารถดำเนินงานตามแผนตามที่ได้รับมอบหมายได้อย่างมีประสิทธิภาพ
ทั้งนี้ จากที่ จท. ได้รายงานถึงผลการดำเนินงานตลอดระยะเวลา 8 เดือนที่ผ่านมา พบว่าได้ดำเนินโครงการที่สำคัญรวม 7 ด้าน ได้แก่ 1. พัฒนาโครงสร้างพื้นฐานการขนส่งทางน้ำ เพื่อสนับสนุนการท่องเที่ยว โดยผลักดันและสนับสนุนท่าเรือสำราญขนาดใหญ่ (Cruise Terminal) ทั้งฝั่งอ่าวไทย บริเวณแหลมหินคม อำเภอเกาะสมุย จังหวัดสุราษฎร์ธานี รวมถึงขุดลอกและบำรุงรักษาร่องน้ำ 2. ยกระดับความปลอดภัยการคมนาคมทางน้ำ โดยการจัดระเบียบการเดินเรือโดยสาร (เรือนอน) เกาะสมุย เกาะพะงัน เกาะเต่า เพื่อยกระดับความปลอดภัยในการเดินทาง รวมถึงนำนวัตกรรมเทคโนโลยีมาช่วยบริหารจัดการ และลดอุบัติเหตุ
ดร.มนพร กล่าวต่อว่า ขณะที่ด้านที่ 3. ส่งเสริมกิจการพาณิชยนาวี โดยเร่งรัดการจัดตั้ง “สำนักงานส่งเสริมการพาณิชยนาวี (องค์การมหาชน) เพื่อผลักดันการพัฒนาพาณิชยนาวีไทยให้มีผลทางปฏิบัติที่เป็นรูปธรรมชัดเจนและตรงตามความต้องการของภาคเอกชน 4. ส่งเสริมการคมนาคมทางน้ำเพื่อยกระดับคุณภาพชีวิตและเป็นมิตรกับสิ่งแวดล้อม โดยการส่งเสริมการใช้พลังงานทางเลือกด้วยเรือไฟฟ้า (EV Boat) รวมถึงขยายระยะเวลาการให้บริการเรือโดยสารประจำทาง 5. ยกระดับการดำเนินการให้สอดคล้องกับมาตรฐานระหว่างประเทศ 6. สนับสนุนและส่งเสริมการขนส่งมวลชนสาธารณะทางน้ำในกรุงเทพและปริมณฑล และ 7.พัฒนาและปรับปรุงกฎหมาย กฎ ระเบียบให้ทันสมัยเป็นมาตรฐานสากล
โดยการดำเนินงานทั้งหมดที่กล่าวมานั้นเป็นปัจจัยบวกต่อประชาชนทุกภาคส่วน รวมทั้งเป็นการกระตุ้นเศรษฐกิจโดยเฉพาะภาคการท่องเที่ยวให้เติบโตได้อย่างแข็งแกร่ง ส่งเสริมให้หน่วยงานมีเสถียรภาพมากยิ่งขึ้น และส่งผลบวกต่อด้านอื่น ๆ อีกจำนวนมากในระยะยาว โดยภายหลังจากนี้ จท. ยังคงพัฒนาการให้บริการและการดำเนินงานอย่างต่อเนื่อง เพื่อให้สอดคล้องกับนโยบายต่าง ๆ ที่ตนได้มอบหมาย โดยจะคำนึงถึงประโยชน์ของประชาชนและความปลอดภัยเป็นหลัก

ที่มา : https://www.thaigov.go.th/news/contents/details/82934