รัฐบาลไทย-ข่าวทำเนียบรัฐบาล-​“คารม” เผยข่าวดีแรงงานไทย  เปิด รับสมัครคนทำงานมาเก๊า 46 ตำแหน่ง สวัสดิการดี เงินเดือนสูง สมัครด่วนถึง 22 พ.ค 67  ทางเว็ปไซต์ toea.doe.go.th


วันอาทิตย์ที่ 12 พฤษภาคม 2567
12/05/2567
พิมพ์
​“คารม” เผยข่าวดีแรงงานไทย  เปิด รับสมัครคนทำงานมาเก๊า 46 ตำแหน่ง สวัสดิการดี เงินเดือนสูง สมัครด่วนถึง 22 พ.ค 67  ทางเว็ปไซต์ toea.doe.go.th
​“คารม” เผยข่าวดีแรงงานไทย  เปิด รับสมัครคนทำงานมาเก๊า 46 ตำแหน่ง สวัสดิการดี เงินเดือนสูง สมัครด่วนถึง 22 พ.ค 67  ทางเว็ปไซต์ toea.doe.go.th
วันที่ 12 พฤษภาคม 2567 นายคารม พลพรกลาง รองโฆษกประจำสำนักนายกรัฐมนตรี แจ้งข่าวดี สำหรับแรงงานคนไทยที่ต้องการไปทำงานในเขตบริหารพิเศษมาเก๊า กับนายจ้างบริษัท MGM Grand Paradise Limited ซึ่งประกอบกิจการสถานคาสิโน ร้านอาหาร และโรงแรม ตั้งอยู่ที่ MGM MACAU Building, Avenida Dr. Sun Yat Sen, N.1101, NAPE, Macau จำนวน 7 ตำแหน่ง รวม 46 อัตรา ได้แก่ พนักงานบริการอาหารและเครื่องดื่ม พนักงานบริการอาหารและเครื่องดื่ม วีไอพี พนักงานยกกระเป๋า บัตเลอร์ พนักงานต้อนรับ พนักงานต้อนรับส่วนหน้า วีไอพี และพนักงานบริการลูกค้า เงินเดือนอยู่ระหว่าง 53,469 – 85,916 บาท โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า จัดอาหารให้ในช่วงเวลาทำงาน มีค่าล่วงเวลา และสวัสดิการตามกฎหมายแรงงานมาเก๊า
นายคารม กล่าวว่า สำหรับผู้สนใจสามารถยื่นใบสมัครได้ที่เว็ปไซต์ toea.doe.go.th ได้ตั้งแต่วันที่ 13 - 22 พฤษภาคม 2567 ตลอด 24 ชั่วโมง โดยไม่เว้นวันหยุดราชการ สำหรับตำแหน่งงานและคุณสมบัติ ที่นายจ้างแจ้งความต้องการมี 7 ตำแหน่ง  ดังนี้
1. พนักงานบริการลูกค้า จำนวน 1 อัตรา ค่าจ้างเดือนละ 18,800 เหรียญมาเก๊า หรือประมาณ 85,916 บาท อายุระหว่าง 22 - 35 ปี สำเร็จการศึกษาระดับมัธยมศึกษาตอนปลายหรือเทียบเท่า สามารถพูดภาษาจีนกลางได้ดี ทำงานเป็นกะได้  โดยจะพิจารณาเป็นพิเศษหากมีประสบการณ์ทำงานด้านการตลาด การขาย
2. บัตเลอร์ จำนวน 5 อัตรา ค่าจ้างเดือนละ 17,500 เหรียญมาเก๊า หรือประมาณ 79,975 บาท  อายุระหว่าง 22 - 35 ปี สำเร็จการศึกษาระดับปริญญาตรีขึ้นไป สามารถพูดภาษาจีนกลางได้ ทำงานเป็นกะได้ โดยจะพิจารณาเป็นพิเศษหากมีความรู้ด้านอาหาร เครื่องดื่ม และการทำความสะอาดบ้าน
3. พนักงานต้อนรับ จำนวน 5 อัตรา ค่าจ้างเดือนละ 17,500 เหรียญมาเก๊า หรือประมาณ 79,975 บาท อายุระหว่าง 22 – 35 ปี สำเร็จการศึกษาระดับมัธยมศึกษาตอนปลายขึ้นไป สามารถพูดภาษาอังกฤษได้ ทำงานเป็นกะได้ โดยจะพิจารณาเป็นพิเศษหากมีประสบการณ์บริการลูกค้า 1 ปีขึ้นไป
4. พนักงานบริการอาหารและเครื่องดื่ม วีไอพี จำนวน 10 อัตรา ค่าจ้างเดือนละ 16,600 เหรียญมาเก๊า หรือประมาณ 75,862 บาท อายุระหว่าง 22 – 35 ปี สำเร็จการศึกษาระดับมัธยมศึกษาตอนปลายขึ้นไป มีทักษะด้านการสื่อสาร สามารถพูดภาษาจีนได้ ทำงานเป็นกะได้ โดยจะพิจารณาเป็นพิเศษหากมีประสบการณ์ด้านอาหารและเครื่องดื่ม
5. พนักงานต้อนรับส่วนหน้า วีไอพี  จำนวน 5 อัตรา ค่าจ้างเดือนละ 16,500 เหรียญมาเก๊า หรือประมาณ 75,405 บาท อายุระหว่าง 22 – 35 ปี สำเร็จการศึกษาระดับปริญญาตรีขึ้นไป มีทักษะด้านการสื่อสาร สามารถพูดภาษาจีนได้คล่อง ทำงานเป็นกะได้ โดยจะพิจารณาเป็นพิเศษหากมีประสบการณ์ทำงานที่เกี่ยวข้อง
6. พนักงานบริการอาหารและเครื่องดื่ม  จำนวน 10 อัตรา ค่าจ้างเดือนละ 12,200 เหรียญมาเก๊า หรือประมาณ 55,754 บาท อายุระหว่าง 22 - 35 ปี สำเร็จการศึกษาระดับมัธยมศึกษาตอนปลายขึ้นไป มีทักษะด้านการสื่อสาร สามารถพูดภาษาจีนกลางได้ ทำงานเป็นกะได้ โดยจะพิจารณาเป็นพิเศษหากมีประสบการณ์ทำงานด้านอาหารและเครื่องดื่ม
7. พนักงานยกกระเป๋า จำนวน 10 อัตรา ค่าจ้างเดือนละ 11,700 เหรียญมาเก๊า  หรือประมาณ 53,469 บาท อายุระหว่าง 22 - 35 ปี สำเร็จการศึกษาระดับมัธยมศึกษาตอนปลายขึ้นไป สามารถพูดภาษาจีนกลางได้ ทำงานเป็นกะได้ โดยจะพิจารณาเป็นพิเศษหากมีประสบการณ์ด้านบริการลูกค้า
“การรับสมัครครั้งนี้ เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่งคนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกไปทำงานจะมีค่าใช้จ่ายเท่าที่จำเป็น ได้แก่ ค่ารูปถ่าย ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมาชิกกองทุนเพื่อช่วยเหลือคนหางานไปทำงานต่างประเทศ รวมค่าใช้จ่ายทั้งสิ้นประมาณ 4,000 บาท โดยผู้ที่สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทยไปต่างประเทศโดยรัฐจัดส่ง หรือสอบถามรายละเอียดเพิ่มเติมได้ที่ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694”นายคารม ย้ำ

ที่มา : https://www.thaigov.go.th/news/contents/details/82922