รัฐบาลไทย-ข่าวทำเนียบรัฐบาล-​สธ. จัด 13 ทีมพร้อมดูแลความปลอดภัยทางการแพทย์ ตลอดการประชุมครม.สัญจร 13 - 14 พ.ค.นี้


วันอาทิตย์ที่ 12 พฤษภาคม 2567
​สธ. จัด 13 ทีมพร้อมดูแลความปลอดภัยทางการแพทย์ ตลอดการประชุมครม.สัญจร 13 - 14 พ.ค.นี้
ปลัด สธ. มอบสาธารณสุข 4 จังหวัดภาคกลางตอนล่าง 2 เตรียมการดูแลความปลอดภัยด้านการแพทย์และพยาบาล รองรับการประชุม ครม.สัญจร ระหว่างวันที่ 13 - 14 พฤษภาคม 2567 จัดทีมแพทย์ 13 ทีมประจำแต่ละจุดและติดตามคณะ พร้อมแผนเผชิญเหตุและระบบส่งต่อทั้งทางบกและทางอากาศ
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า กระทรวงสาธารณสุขได้เตรียมแผนการดูแลความปลอดภัยด้านการแพทย์และพยาบาล รองรับการประชุมคณะรัฐมนตรี (ครม.) อย่างเป็นทางการนอกสถานที่ ในพื้นที่กลุ่มจังหวัดภาคกลางตอนล่าง 2 (เพชรบุรี ประจวบคีรีขันธ์ สมุทรสงคราม สมุทรสาคร) และการลงพื้นที่ตรวจราชการของนายกรัฐมนตรีและคณะรัฐมนตรี ระหว่างวันที่ 13 - 14 พฤษภาคม 2567 โดยจัดเตรียมทีมแพทย์ประจำจุดต่างๆ ทั้งการติดตามขบวนและลงพื้นที่ตรวจราชการ พร้อมแผนเผชิญเหตุกรณีเข้ารับการรักษาต่อในโรงพยาบาล รวมถึงระบบส่งต่อโดยรถพยาบาลฉุกเฉิน (Ambulance) และอากาศยาน (Sky Doctor)
นพ.โอภาส กล่าวต่อว่า การดูแลจะแบ่งเป็น 2 กรณี ได้แก่ กรณีเจ็บป่วยทั่วไป ได้จัดทีมแพทย์ฉุกเฉิน (EMS) และทีมกู้ชีพขั้นสูง (ALS) ให้การดูแล โดยโรงพยาบาลกรุงเทพเพชรบุรี ติดตามขบวนตลอดภารกิจ โรงพยาบาลชะอำ โรงพยาบาลแก่งกระจาน โรงพยาบาลบ้านแหลม โรงพยาบาลหนองหญ้าปล้อง โรงพยาบาลท่ายาง และ โรงพยาบาลเขาย้อย ดูแล ณ ที่พัก 5 แห่ง ตั้งแต่วันที่ 12-13 พฤษภาคม 2567 ส่วนการลงพื้นที่ในจังหวัดเพชรบุรี ทีมพยาบาล รพ.สต.แหลมผักเบี้ย ดูแลโครงการแหลมผักเบี้ยฯ ทีม EMS โรงพยาบาลบ้านลาด ดูแลจุดสาธิตกีฬาวัวลาน ทีม ALS โรงพยาบาลพระจอมเกล้า ดูแลห้องประชุมมหาวิทยาลัยราชภัฏ และทีม ALS โรงพยาบาลท่ายาง ดูแลโครงการช่างหัวมัน, อำเภอหัวหิน จังหวัดประจวบคีรีขันธ์ ทีม EMS โรงพยาบาลหัวหิน, จังหวัดสมุทรสงคราม ทีม ALS โรงพยาบาลสมเด็จพระพุทธเลิศหล้า
สำหรับกรณีฉุกเฉิน ได้เตรียมความพร้อมโรงพยาบาลในพื้นที่ ได้แก่ โรงพยาบาลหัวหิน ดูแลผู้ป่วยโรคหลอดเลือดสมอง โรคหลอดเลือดหัวใจตีบเฉียบพลันและอุบัติเหตุฉุกเฉิน โรงพยาบาลพระจอมเกล้า ดูแลผู้ป่วยโรคหลอดเลือดสมองและอุบัติเหตุฉุกเฉิน และ โรงพยาบาลมหาชัยเพชรรัชต์ ดูแลผู้ป่วยโรคเฉพาะทางด้านหัวใจ ทั้งนี้ หากเกิดเหตุจำเป็นต้องลำเลียงทางอากาศยาน ได้วางแผนประสานการใช้อากาศยานของกองบินตำรวจค่ายนเรศวร อำเภอชะอำ และหากการดูแลผู้ป่วยเกินศักยภาพของโรงพยาบาลในพื้นที่จะส่งต่อโรงพยาบาลในเขตกรณีโรคหลอดเลือดสมองและโรคหลอดเลือดหัวใจตีบเฉียบพลันส่งโรงพยาบาลราชบุรีหรือโรงพยาบาลนครปฐมกรณีอุบัติเหตุฉุกเฉินจะส่งต่อโรงพยาบาลสมุทรสาคร นพ.โอภาสกล่าว
*********************************** 12 พฤษภาคม 2567

ที่มา : https://www.thaigov.go.th/news/contents/details/82930