รัฐบาลไทย-ข่าวทำเนียบรัฐบาล-นายกฯ ประชุมหารือประเด็นปัญหาและการพัฒนา จ.ราชบุรี มอบกระทรวงการท่องเที่ยวฯ-ททท. โปรโมทการท่องเที่ยวอุทยานหินเขางู เชื่อมโยงแหล่งท่องเที่ยวภายในจังหวัด 


วันอาทิตย์ที่ 12 พฤษภาคม 2567
12/05/2567
พิมพ์
นายกฯ ประชุมหารือประเด็นปัญหาและการพัฒนา จ.ราชบุรี มอบกระทรวงการท่องเที่ยวฯ-ททท. โปรโมทการท่องเที่ยวอุทยานหินเขางู เชื่อมโยงแหล่งท่องเที่ยวภายในจังหวัด
นายกฯ ประชุมหารือประเด็นปัญหาและการพัฒนา จ.ราชบุรี มอบกระทรวงการท่องเที่ยวฯ-ททท. โปรโมทการท่องเที่ยวอุทยานหินเขางู เชื่อมโยงแหล่งท่องเที่ยวภายในจังหวัด ดึงดูดนักท่องเที่ยว กระตุ้นเศรษฐกิจชุมชน
วันนี้ (12 พ.ค. 67) เวลา 13.10 น. ณ ศาลากลางจังหวัดราชบุรี อำเภอเมืองราชบุรี จังหวัดราชบุรี นายเศรษฐา ทวีสิน นายกรัฐมนตรี ประชุมหารือประเด็นปัญหาและการพัฒนาจังหวัดราชบุรี โดยมีนายเสริมศักดิ์ พงษ์พานิช รัฐมนตรีว่าการกระทรวงท่องเที่ยวและกีฬา นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายพรหมินทร์ เลิศสุริย์เดช เลขาธิการนายกรัฐมนตรี และหัวหน้าส่วนราชการในพื้นที่เข้าร่วมด้วยโดยเมื่อนายกฯ เดินทางมาถึง ได้พบปะประชาชนที่มารอให้การต้อนรับบริเวณด้านหน้าอาคารศาลากลาง ซึ่งตัวแทนประชาชนแต่งชุดผ้าไทยพื้นถิ่น ชุดไท-ยวน และชุดผ้าทอตีนจก จากตำบลดอนแร่ อำเภอเมือง มอบผ้าขาวม้าแดงและย่ามผลิตภัณฑ์ OTOP ของจังหวัดราชบุรีให้กับนายกฯ เป็นที่ระลึก
นายชัย วัชรงค์ โฆษกประจำสำนักนายกรัฐมนตรี เผยว่า นายกฯ รับทราบข้อมูลประเด็นปัญหาและการพัฒนาจังหวัดราชบุรี จากผู้ว่าราชการจังหวัดราชบุรี ซึ่งประกอบด้วยการขออนุญาตใช้พื้นที่ป่าไม้ การแก้ไขปัญหาภัยแล้ง การพัฒนาพื้นที่บริเวณอุทยานหินเขางู รวมถึงสถานการณ์ด้านการท่องเที่ยวของจังหวัดราชบุรี โอกาสนี้ นายกฯ ได้มอบนโยบายและแนวทางปฏิบัติ โดยกล่าวถึงการเดินทางมาจังหวัดราชบุรีครั้งนี้เป็นครั้งแรก เพื่อมาติดตามแนวทางการพัฒนาจังหวัดราชบุรี เมื่อได้เดินทางมาจึงเข้าใจถึงศักยภาพของจังหวัดราชบุรี ซึ่งในเรื่องของการศึกษา รัฐบาลให้ความสำคัญกับเรื่องการศึกษาเป็นเรื่องใหญ่ อยากให้ช่วยกันนำเด็กที่หลุดออกนอกระบบการศึกษากลับเข้าสู่ระบบการศึกษาใหม่อีกครั้ง
นายกฯ กล่าวต่อว่า สำหรับการขออนุญาตใช้พื้นที่ป่าไม้เป็นเรื่องที่ละเอียดอ่อน มีความซับซ้อน การแก้ไขปัญหาและการขออนุญาตใช้พื้นที่ป่า เป็นเรื่องที่รัฐบาลให้ความสำคัญ เพื่อให้ประชาชนได้รับประโยชน์ สามารถมีที่อยู่อาศัยและมีพื้นที่ในการประกอบอาชีพและสร้างรายได้ อย่างไรก็ตาม การอนุมัติให้ใช้พื้นที่ป่านั้นจะต้องเป็นไปตามกรอบระเบียบของกฎหมาย ทั้งนี้ นายกฯ สั่งการกระทรวงทรัพยากรธรรมชาติและสิ่งแวดล้อม กระทรวงมหาดไทย กองทัพ พิจารณาตามความเหมาะสมและถูกต้อง ยึดตามหลักกฎหมายเป็นเกณฑ์ สิ่งไหนที่สามารถช่วยเหลือประชาชนได้รัฐบาลพร้อมที่จะช่วยเหลือเต็มที่ โดยต้องไม่ยึดกฎ หรือพยายามนำกฎมาเป็นตัวการที่ทำให้ประชาชนไม่มีที่อยู่อาศัยหรือที่ทำกิน หากมีทางออกขอให้ทุกหน่วยงานช่วยดูแลด้วย
นายกฯ กล่าวถึงการบริหารจัดการน้ำว่าเป็นเรื่องที่สำคัญเช่นกัน เพราะจังหวัดราชบุรีเป็นจังหวัดที่ต่อเนื่องกับจังหวัดกาญจนบุรี เป็นจังหวัดที่มีแหล่งน้ำเยอะ แต่ขาดการบริหารจัดการเรื่องน้ำ ทั้งนี้ นายกฯ สั่งการกรมชลประทานและหน่วยงานที่เกี่ยวข้องดูแลเรื่องการแจกจ่ายน้ำ ผันน้ำ เพื่อลดผลกระทบของประชาชนจากภัยแล้งหรือน้ำท่วม ให้มากที่สุดเท่าที่สามารถทำได้
พร้อมกันนี้ นายกฯ ได้กล่าวถึงภาคเกษตรกรรมว่าเป็นภาคที่มีความสำคัญมาก เห็นได้จากเมื่อหลาย 10 ปีก่อนที่นี่มีโรงงานอ้อยและการปลูกอ้อยจำนวนมาก แม้ภายหลังจะมีการเปลี่ยนไปปลูกพืชไร่มากขึ้น ดูได้จากรายได้ต่อประชากรต่อหัวเป็นอันดับที่ 13 ของประเทศซึ่งถือว่าสูงมาก ซึ่งเกิดจากการที่จังหวัดได้มีการพัฒนาให้องค์ความรู้กับพี่น้องเกษตรกร ให้มีการเปลี่ยนไปปลูกพืชที่มีกำไรสูงขึ้นทำให้มีรายได้ที่ดีขึ้น ขณะเดียวกันมะพร้าวน้ำหอมก็ถือว่าเป็นพืชเศรษฐกิจพืชหลักของเรา โดยมีมูลค่าปีหนึ่ง 20,000 กว่าล้านบาท เป็นรองแค่ทุเรียนเท่านั้น ซึ่งจากที่ได้เดินทางไปดูงานต่างประเทศ และได้ไปซูเปอร์มาร์เก็ต นอกจากข้าวหอมมะลิ น้ำปลา ซอสพริกศรีราชาแล้ว มะพร้าวน้ำหอมก็ถูกนำวางจำหน่ายด้วยโดยเฉพาะที่แคลิฟอร์เนีย สหรัฐอเมริกา เป็นที่นิยมสูงมาก จึงอยากจะให้กระทรวงเกษตรและสหกรณ์ ช่วยกันพัฒนาและขยายพันธุ์มะพร้าวน้ำหอมให้มีคุณภาพสูงสุด และสนับสนุนให้เกษตรกรมีการปลูก เพื่อหารายได้เข้ามากยิ่งขึ้น โดยให้กระทรวงพาณิชย์ให้การสนับสนุนโครงการตลาดใหม่ และช่องทางการตลาดที่มีอีคอมเมิร์ซ ตลอดจนการจำหน่ายผลผลิตมะพร้าวแปรรูปด้วย
รวมทั้ง นายกฯ ขอให้กระทรวงการท่องเที่ยวและกีฬา ส่งเสริมการบริโภคในหมู่นักท่องเที่ยว ซึ่งทั้งนักท่องเที่ยวชาวเอเชีย และชาวยุโรป ต่างก็มีความชื่นชอบมะพร้าวน้ำหอมเป็นอย่างมาก ซึ่งจะเป็นโอกาสสร้างรายได้ต่อหัวให้กับพี่น้องประชาชนอย่างมาก สำหรับในส่วนของสถานที่ท่องเที่ยวที่จังหวัดได้มีการดำเนินการที่ดีอย่างต่อเนื่อง โดยวันนี้รัฐมนตรีว่าการกระทรวงท่องเที่ยวฯ ก็มาด้วย จึงอยากให้ประสานงานกันให้มากขึ้นในหมู่จังหวัดที่อยู่ใกล้เคียงกัน โดยเฉพาะทำให้เกิดการใช้จ่ายต่อหัวให้มากขึ้นนอกจากที่มีนักท่องเที่ยวเข้ามาท่องเที่ยวในพื้นที่เป็นจำนวนมากแล้ว รวมทั้งให้มีการสนับสนุนการสื่อสารที่ดีให้ประชาชนทราบว่ามีของดีอะไรบ้าง ก็จะสามารถทำให้นักท่องเที่ยวอยู่ในพื้นที่ได้ยาวขึ้น และเกิดการจับจ่ายใช้สอยในพื้นที่เพิ่มขึ้นตามไปด้วย
ทั้งนี้ อุทยานหินเขางูที่จังหวัดราชบุรีนำเสนอมา ก็เป็นอีกหนึ่งสถานที่ท่องเที่ยวที่น่าสนใจ มีความสวยงามแปลกตา สามารถพัฒนาเป็น Landmark ที่สำคัญของจังหวัดราชบุรีได้ โดยขอให้กองทัพ กระทรวงทรัพย์ฯ กระทรวงมหาดไทย กระทรวงการท่องเที่ยวฯ พิจารณาความเหมาะสมในการพัฒนาอุทยานหินเขางูให้เป็นสถานที่ท่องเที่ยว และสถานที่พักผ่อนหย่อนใจ ทั้งนี้ ขอให้ดำเนินการเป็นไปตามกรอบกฎหมายในการใช้พื้นที่อุทยานให้ความถูกต้อง พร้อมฝากให้กระทรวงการท่องเที่ยวฯ  ททท. โปรโมทการท่องเที่ยวอุทยานหินเขางูให้เป็นที่รู้จัก เชื่อมโยงแหล่งท่องเที่ยวต่าง ๆ ภายในจังหวัด เพื่อดึงดูดนักท่องเที่ยว กระตุ้นเศรษฐกิจชุมชน เป็นการกระจายรายได้ให้กับพี่น้องประชาชนท้องถิ่นด้วย
จากนั้น นายกฯ ได้เยี่ยมชม OTOP ของดีของขึ้นชื่อจังหวัดราชบุรี เช่น สเปรย์ปรับอากาศเมืองโอ่ง ข้าวทอดกระทงทอง หมี่เตี๊ยว เป็นต้น ก่อนที่นายกฯ จะเดินทางต่อไปยังวัดศรีสุริยวงศารามวรวิหาร อำเภอเมืองราชบุรี จังหวัดราชบุรี

ที่มา : https://www.thaigov.go.th/news/contents/details/82931