รัฐบาลไทย-ข่าวทำเนียบรัฐบาล-นายกฯ เยี่ยมชมกระบวนการผลิตโอ่งมังกร จ.ราชบุรี ร่วมติดเกล็ดมังกรบนโอ่งมังกร พร้อมชมกรรมวิธีเผาโอ่งแบบโบราณ


วันอาทิตย์ที่ 12 พฤษภาคม 2567
12/05/2567
พิมพ์
นายกฯ เยี่ยมชมกระบวนการผลิตโอ่งมังกร จ.ราชบุรี ร่วมติดเกล็ดมังกรบนโอ่งมังกร พร้อมชมกรรมวิธีเผาโอ่งแบบโบราณ
นายกฯ เยี่ยมชมกระบวนการผลิตโอ่งมังกร จ.ราชบุรี ร่วมติดเกล็ดมังกรบนโอ่งมังกร พร้อมชมกรรมวิธีเผาโอ่งแบบโบราณ
วันนี้ (12 พ.ค. 67) เวลา 15.15 ณ โรงโอ่งรัตนโกสินทร์ 1 อำเภอเมืองราชบุรี จังหวัดราชบุรี นายเศรษฐา ทวีสิน นายกรัฐมนตรี เยี่ยมชมและหารือการส่งเสริมการท่องเที่ยวเมืองรอง โดยมีนายเสริมศักดิ์ พงษ์พาณิชย์ รัฐมนตรีว่าการกระทรวงการท่องเที่ยวและกีฬา นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง และหน่วยงานที่เกี่ยวข้อง เข้าร่วมด้วย
นายชัย วัชรงค์ โฆษกประจำสำนักนายกรัฐมนตรี เผยว่า นายกฯ รับฟังประวัติความเป็นมาและการดำเนินงานของโรงโอ่งรัตนโกสินทร์ 1 จากคณะผู้บริหารโรงโอ่งรัตนโกสินทร์ 1 ซึ่งโอ่งมังกรราชบุรี ผลิตจากดินเหนียวราชบุรี มีลักษณะพิเศษ ทนไฟ อุ้มน้ำ เหนียวเหมาะกับการขึ้นรูปเป็นภาชนะขนาดใหญ่ ประกอบกับฝีมืออันประณีต ประดับลวดลายมังกร 4 เล็บซึ่งเชื่อว่าเป็นมังกรชั้นสูง ปัจจุบันส่งไปขายทั่วโลก และได้รับตรา GI จากกระทรวงพาณิชย์ โดยนายกฯ ได้สอบถามถึงกระบวนการผลิตต่าง ๆ ด้วยความสนใจ เช่น พลังงานในการเผาโอ่ง ซึ่งทางผู้บริหารโรงโอ่งได้ตอบว่าใช้ทั้งการเผาแบบดั้งเดิม และการเผาแบบเตาแก๊ส จากนั้น คณะผู้บริหารได้นำเยี่ยมชมโรงงานในส่วนต่าง ๆ อาทิ ส่วนจัดแสดงสินค้า กระบวนการทำโอ่งมังกร โอกาสนี้ นายกฯ ได้ร่วมติดเกล็ดมังกรบนโอ่งมังกร และลงลายเซ็นบนโอ่งมังกรลายคราม พร้อมทั้งสอบถามผู้บริหารโรงงานว่า สามารถผลิตลวดลายตามความต้องการของลูกค้าได้หรือไม่ ซึ่งผู้บริหารโรงงานกล่าวว่า สามารถทำได้ จากนั้น นายกฯ ได้ดูกรรมวิธีเผาโอ่งแบบโบราณ และได้ถ่ายภาพร่วมกับผู้บริหารโรงงานพร้อมรับมอบของที่ระลึก
อนึ่ง ก่อนหน้านี้ นายกรัฐมนตรีและคณะได้เดินทางไปที่วัดศรีสุริยวงศารามวรวิหาร ตำบลหน้าเมือง อำเภอเมืองราชบุรี จังหวัดราชบุรี โดยนายกฯ ได้จุดธูปเทียนสักการะพระประธานภายในพระอุโบสถ โอกาสนี้ พระครูวรกิจโกศล ผู้ช่วยเจ้าอาวาส ได้เล่าประวัติความเป็นมาของวัดศรีสุริยวงศารามวรวิหาร จากนั้น นายกฯ ได้เข้ากราบสักการะพระพรหมมงคลวัชราจารย์ (ไสว วฑฺฒโน) เจ้าอาวาสวัดศรีสุริยวงศารามวรวิหาร พระอนุชาในสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก พร้อมถวายธูปเทียนแพ ผ้าไตรจีวร 1 ชุด และเครื่องไทยธรรมแด่เจ้าอาวาส โดยเจ้าอาวาสได้มอบพระพุทธรูปแก่นายกฯ จากนั้น นายกฯ ได้นมัสการสนทนากับเจ้าอาวาส เรื่องการตรวจราชการในพื้นที่จังหวัดราชบุรี โดยเน้นเรื่องการบริหารจัดการน้ำ “ไม่ท่วม ไม่แล้ง” เมื่อสนทนาเสร็จแล้ว เจ้าอาวาสได้ให้พรและพรมน้ำมนต์เพื่อความเป็นสิริมงคลแก่นายกฯ และคณะ ทั้งนี้ เจ้าอาวาสได้ฝากให้นายกฯ และคณะช่วยกันบริหารประเทศเพื่อให้เจริญยิ่งขึ้น

ที่มา : https://www.thaigov.go.th/news/contents/details/82935