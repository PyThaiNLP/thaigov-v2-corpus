รัฐบาลไทย-ข่าวทำเนียบรัฐบาล-​"รัดเกล้า" เผย ร่าง พรบ.ที่เกี่ยวกับการจัดตั้งกองทุนเพื่อพัฒนาการอุดมศึกษา พร้อมเดินหน้า


วันอาทิตย์ที่ 12 พฤษภาคม 2567
12/05/2567
พิมพ์
​"รัดเกล้า" เผย ร่าง พรบ.ที่เกี่ยวกับการจัดตั้งกองทุนเพื่อพัฒนาการอุดมศึกษา พร้อมเดินหน้า
​"รัดเกล้า" เผย ร่าง พรบ.ที่เกี่ยวกับการจัดตั้งกองทุนเพื่อพัฒนาการอุดมศึกษา พร้อมเดินหน้า
วันที่ 12 พฤษภาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ครม. เมื่อวันอังคารที่ 7 พฤษภาคม พ.ศ. 2567 ที่ผ่านมา มีมติเห็นชอบร่างพระราชบัญญัติที่เกี่ยวข้องกับการจัดตั้งกองทุนเพื่อพัฒนาการอุดมศึกษา จำนวน 4 ฉบับ ตามที่กระทรวงการอุดมศึกษา วิทยาศาสตร์ วิจัย และนวัตกรรม ได้นำเสนอ ได้แก่
1.) ร่างพระราชบัญญัติการอุดมศึกษา (ฉบับที่..) พ.ศ.....
2.) ร่างพระราชบัญญัติการส่งเสริมวิทยาศาสตร์ การวิจัยและนวัตกรรม (ฉบับที่...) พ.ศ.....
3.) ร่างพระราชบัญญัติระเบียบบริหารราชการกระทรวงการอุดมศึกษา วิทยาศาสตร์ วิจัยและนวัตกรรม (ฉบับที่..) พ.ศ..... และ
4.) ร่างพระราชบัญญัติสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (ฉบับที่...) พ.ศ.....
และรับทราบแผนในการจัดทำกฎหมายลำดับรอง กรอบระยะเวลา และกรอบสาระสำคัญของกฎหมายลำดับรองที่ออกตามร่างพระราชบัญญัติการอุดมศึกษา (ฉบับที่..) พ.ศ....
รองโฆษกประจำสำนักนายกรัฐมนตรี กล่าวว่า ร่างพระราชบัญญัติทั้ง 4 ฉบับที่เสนอโดยกระทรวงการอุดมศึกษา วิทยาศาสตร์ วิจัยและนวัตกรรม (อว.) ถือเป็นเครื่องมือสำคัญสู่การเรียนรู้แบบใหม่ เพื่อใช้พัฒนาความเป็นเลิศของสถาบันอุดมศึกษาตามความต้องการของประเทศ พัฒนาการเรียนการสอน การวิจัย และการสร้างนวัตกรรม
“การปฏิรูประบบการอุดมศึกษาและการเรียนรู้ของประเทศต้องได้รับความร่วมมือจากภาคส่วนต่างๆ ที่จะนำปสู่การพัฒนาที่ตอบโจทย์ความต้องการของประเทศ ซึ่งปัจจุบัน แรงงานทักษะฝีมือคุณภาพกำลังเป็นที่ต้องการอย่างมากจากทั่วโลก เพื่อให้ทันต่อการรองรับการเปลี่ยนแปลงอย่างฉับพลัน ซึ่งร่าง พ.ร.บ. ทั้ง 4 ฉบับจะช่วยเสริมสร้างและพัฒนาการเรียนรู้ตลอดชีวิต สนับสนุนสถาบันอุดมศึกษาให้ดำเนินไปในทิศทางที่สร้างความเข้มแข็งให้แก่ระบบเศรษฐกิจและสังคม เสริมสร้างขีดความสามารถในการแข่งขันของประเทศ ” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/82921