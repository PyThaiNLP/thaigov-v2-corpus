รัฐบาลไทย-ข่าวทำเนียบรัฐบาล-นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นำคณะผู้บริหารกระทรวงพาณิชย์ รับฟังปัญหาและพูดคุยกับผู้ประกอบการ SME 


วันพุธที่ 15 พฤษภาคม 2567
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นำคณะผู้บริหารกระทรวงพาณิชย์ รับฟังปัญหาและพูดคุยกับผู้ประกอบการ SME
กลุ่ม Young Entrepreneur Chamber of Commerce(YEC) กลุ่ม Young Smart Farmer(YSF) และกลุ่ม Moc Biz Club(MBC) จังหวัดเพชรบุรี ในวันอังคารที่ 14 พฤษภาคม 2567 ณ ร้านสุคันธา ต.บ้านหม้อ อ.เมือง จ.เพชรบุรี
วันที่ 14 พฤษภาคม 2567 เวลา 17.30 น.
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังนำคณะผู้บริหารกระทรวงพาณิชย์ รับฟังปัญหาและพูดคุยกับผู้ประกอบการ SME กลุ่ม Young Entrepreneur Chamber of Commerce(YEC) กลุ่ม Young Smart Farmer(YSF) และกลุ่ม Moc Biz Club(MBC) จังหวัดเพชรบุรี ซึ่งผู้ประกอบการต้องการให้ภาครัฐช่วยคนตัวเล็กสนับสนุนช่องทางการตลาดและสอนขายสินค้า รวมไปถึงการเข้าถึงแหล่งเงินทุนและหนี้สิน เพราะหลังโควิด SME ประสบปัญหาจำนวนมาก พร้อมเยี่ยมชมบูธสินค้าท้องถิ่น อาทิ ขนมไทยเพชรบุรี เสื้อและกางเกงวัวลาน โกโก้ น้ำตาลสด ผลไม้แปรรูป และน้ำมันหอมระเหย ที่ร้านสุคันธา ต.บ้านหม้อ อ.เมือง จ.เพชรบุรี ภายหลังการประชุม ครม.สัญจร จ.เพชรบุรี
นายภูมิธรรม กล่าวว่า ทุกครั้งที่ตนมาต่างจังหวัด อยากเจอคนหนุ่มสาวที่เป็นอนาคตของแต่ละจังหวัด การค้าขายสมัยใหม่มีช่องทางมาก ผู้ประกอบการ SME ต้องก้าวให้ทันการเปลี่ยนแปลง ตนได้สั่งการให้กระทรวงพาณิชย์ พาณิชย์จังหวัดเปลี่ยนแปลงให้ทัน ให้ความสำคัญกับคนตัวเล็ก ถ้าทุกฟันเฟืองร่วมกันขับเคลื่อนจะสร้างรายได้ สร้างจีดีพีให้ประเทศได้ ซึ่งกระทรวงพาณิชย์พร้อมสนับสนุน อยากให้ท่านสร้างเครือข่าย ขยายโอกาสสู่คนตัวเล็ก สร้างเศรษฐกิจจังหวัดให้ดีขึ้น
“จากที่ได้มาฟังพวกท่านตอกย้ำความคิดตนว่าคนไทยเปลี่ยนแปลงไปเยอะ ได้เห็นวิธีคิดของคนหนุ่มสาวที่ก้าวทันโลกที่เปลี่ยนแปลง ท่านนายกรัฐมนตรีสั่งไว้ชัดเจนว่า ให้เอกชนเป็นทัพหน้า รัฐเป็นทัพหลัง กระทรวงพาณิชย์พร้อมสนับสนุน หากมีข้อติดขัดทางกฎระเบียบถ้าอยู่ในอำนาจตนจะแก้ไขให้ นอกจากนี้ตนยังใช้การตลาดรูปแบบใหม่ให้อินฟลูเอนเซอร์ส่งเสริมการค้า และแต่ละจังหวัดให้หาอินฟลูเอนเซอร์จังหวัด ที่นี่มีอินฟลูเอนเซอร์ที่พูดภาษาถิ่น(บอล ธนกฤต อยู่สุข) และเร็วๆนี้ นักแสดงจากซีรีส์ยูริ ฟรีน-เบคกี้ ก็จะมาเลือกสินค้าจากจังหวัดเพรชบุรีไปใส่ในซีรีส์ปิ่นภักดิ์ด้วย จะช่วยส่งเสริมสินค้าท้องถิ่นซอฟต์พาวเวอร์ไทยสู่สากล “ นายภูมิธรรมกล่าว

ที่มา : https://www.thaigov.go.th/news/contents/details/83063