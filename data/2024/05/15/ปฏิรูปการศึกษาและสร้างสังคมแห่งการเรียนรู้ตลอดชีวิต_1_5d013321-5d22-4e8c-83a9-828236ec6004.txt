รัฐบาลไทย-ข่าวทำเนียบรัฐบาล-“ศุภมาส” เปิดงาน "All for Education ร่วมคิด ร่วมสร้าง การศึกษาเพื่อเด็กทุกคน" ชูปฏิรูปการศึกษา 2 ลด 2 เพิ่ม “ลดภาระ ลดความเหลื่อม เพิ่มทักษะ และเพิ่มโอกาส” 


วันพุธที่ 15 พฤษภาคม 2567
“ศุภมาส” เปิดงาน "All for Education ร่วมคิด ร่วมสร้าง การศึกษาเพื่อเด็กทุกคน" ชูปฏิรูปการศึกษา 2 ลด 2 เพิ่ม “ลดภาระ ลดความเหลื่อม เพิ่มทักษะ และเพิ่มโอกาส”
......
“ศุภมาส” เปิดงาน "All for Education ร่วมคิด ร่วมสร้าง การศึกษาเพื่อเด็กทุกคน" ชูปฏิรูปการศึกษา 2 ลด 2 เพิ่ม “ลดภาระ ลดความเหลื่อม เพิ่มทักษะ และเพิ่มโอกาส” เพื่อตอบโจทย์ความต้องการของเศรษฐกิจไทย
เมื่อวันที่ 13 พ.ค.67 นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงาน “All for Education ร่วมคิด ร่วมสร้าง การศึกษาเพื่อเด็กทุกคน” พร้อมกล่าวปาฐกถา เรื่อง การลงทุนพัฒนาทุนมนุษย์เพื่อการพัฒนาที่ยั่งยืนของประเทศไทย โดยมี นางสาวสุชาดา แทนทรัพย์ เลขานุการ รมว.อว. นายสนั่น อังอุบลกุล ประธานกรรมการ หอการค้าไทย และสภาหอการค้าแห่งประเทศไทย พร้อมทั้งผู้เข้าร่วมประชุมจากหอการค้าจังหวัดทั่วประเทศ ดร.สมเกียรติ ตั้งกิจวานิชย์ ประธานสถาบันวิจัยเพื่อการพัฒนาประเทศไทย (TDRI) ดร.ไกรยส ภัทราวาท ผู้จัดการกองทุนเพื่อความเสมอภาคทางการศึกษา (กสศ.) นายสมัชชา พรหมศิริ ผู้บริหารบริษัท แสนสิริ จำกัด (มหาชน) ร่วมงาน ณ โรงแรมโกลเดน ทิวลิป ซอฟฟาริน พระราม 9
นางสาวศุภมาส กล่าวว่า การศึกษาคือเครื่องมืออันทรงพลังที่จะทำให้คนไทยหลุดพ้นจากความยากจน ทุนมนุษย์ที่มีศักยภาพสูงเท่านั้น คือรากฐานของการพัฒนาเศรษฐกิจและสังคมของประเทศที่ยั่งยืน แต่ที่ผ่านมาประเทศไทยอาจจะไม่ได้ดึงศักยภาพทุนมนุษย์ของคนไทยออกมาได้สูงสุด เพราะปัญหาความเหลื่อมล้ำทางการศึกษา ซึ่งเป็นการเสียโอกาสในการก้าวออกมาจากกับดักรายได้ปานกลางสู่การเป็นประเทศรายได้สูงภายในทศวรรษหน้า โจทย์การพัฒนาทุนมนุษย์ในวันนี้เปลี่ยนไปอย่างรวดเร็ว ทำให้การศึกษา การส่งเสริมการเรียนรู้ตลอดชีวิตเป็นหน้าที่ของทุกหน่วยงาน ทุกภาคส่วน เพื่อสร้างการเปลี่ยนแปลงเชิงระบบที่ยั่งยืน แต่เท่าทันต่อการเปลี่ยนแปลงของโลกในยุคนี้ ดังนั้น การจะบรรลุเป้าหมายที่ประเทศไทยมีความเสมอภาคทางการศึกษา ที่มีคุณภาพสูง จึงต้องใช้พลังของ All for Education เพื่อร่วมกันสร้างระบบการศึกษาไทยที่ส่งเสริมให้เด็กและเยาวชนทุกคน เข้าถึงการศึกษาที่มีคุณภาพ สามารถสร้างทักษะการทำงานทั้งทางด้าน Hard skills และ Soft skills ส่งเสริมการทำงานและสร้างอาชีพได้อย่างเหมาะสม
รมว.อว.กล่าวต่อว่า กระทรวง อว. ให้ความสำคัญกับการพัฒนาทุนมนุษย์ของประเทศให้มีศักยภาพและมีความพร้อม เพราะเราเชื่อว่าคนสามารถเปลี่ยนประเทศได้ ผ่านนโยบายการ ปฏิรูปการศึกษา 4 เป้าหมายสำคัญ หรือที่เรียกว่า 2 ลด 2 เพิ่ม คือ ลดภาระ ลดความเหลื่อม เพิ่มทักษะ และเพิ่มโอกาส นอกจากนี้ อว. ยังมุ่งดำเนินการร่วมกับกระทรวงต่าง ๆ ที่เกี่ยวข้อง เพื่อผลักดันให้มีมาตรการหรือกลไกที่ส่งเสริมให้ภาคเอกชน ผู้ประกอบการ ร่วมเป็นเครือข่ายเป็นพลังขับเคลื่อนการปฏิรูปการศึกษาและการพัฒนาทุนมนุษย์ เพราะการแก้ไขปัญหาความเหลื่อมล้ำทางการศึกษาเป็นรากฐานของการแก้ไขปัญหาทางเศรษฐกิจได้อย่างยั่งยืน
ด้าน นายสนั่น กล่าวว่า งาน "All for Education ร่วมคิด ร่วมสร้าง การศึกษาเพื่อเด็กทุกคน“ ถูกจัดขึ้นโดยหอการค้าไทย กองทุนเพื่อความเสมอภาคทางการศึกษา (กสศ.) และ สถาบันวิจัยเพื่อการพัฒนาประเทศไทย (TDRI) เนื่องจากการศึกษาทั่วโลกต้องการพัฒนาหลักสูตรให้ตอบโจทย์กับตลาดแรงงานในปัจจุบัน มีการนำเทคโนโลยีดิจิทัล AI มาประยุกต์ใช้ในทุกองค์กรรวมถึงรัฐบาลด้วย เราต้องการนำเทคโนโลยีดังกล่าวมาใช้ให้เกิดประโยชน์สูงสุดผ่านผู้ใช้ซึ่งเป็นเด็กไทยรุ่นใหม่
“ที่ผ่านมาหอการค้าในทุกจังหวัดต่างมีความพร้อมในการให้ความร่วมมือในการสนับสนุนพื้นที่นวัตกรรมทางการศึกษาร่วมกับ กสศ. และ TDRI มีการผลิตหลักสูตร Education Sandbox ที่สามารถตอบโจทย์ความต้องการของประเทศได้อย่างรวดเร็ว ภายใต้การสนับสนุนของกระทรวง อว. เพื่อวัตถุประสงค์เดียวกันคือการร่วมกันขับเคลื่อนการเปลี่ยนแปลงทางการศึกษาเพื่อลดความเหลื่อมล้ำในพื้นที่ ตอบโจทย์ความต้องการทางเศรษฐกิจของท้องถิ่นและประเทศได้อย่างยั่งยืนต่อไป” นายสนั่น กล่าว
#กระทรวงการอุดมศึกษาวิทยาศาสตร์วิจัยและนวัตกรรม #MHESI #กระทรวงอว #อว #วิจัยและนวัตกรรม #อุดมศึกษา #กสศ #กองทุนเพื่อความเสมอภาคทางการศึกษา #TDRI #สถาบันวิจัยเพื่อการพัฒนาประเทศไทย #หอการค้าไทย

ที่มา : https://www.thaigov.go.th/news/contents/details/83049