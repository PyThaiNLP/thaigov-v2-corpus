รัฐบาลไทย-ข่าวทำเนียบรัฐบาล-“ศุภมาส” สวมชุดเชฟลงมือทำเอง “ผัดไอ้คุ่ย” อาหารเก่าแก่เมืองเพชร ส่งกลิ่นหอมฉุย “เชฟชุมพล แจ้งไพร” เชฟอาหารชื่อดังชิมแล้วยกนิ้วให้ เดินหน้าโครงการ 1 หมู่บ้าน 1 เชฟอาหารไทย 


วันพุธที่ 15 พฤษภาคม 2567
“ศุภมาส” สวมชุดเชฟลงมือทำเอง “ผัดไอ้คุ่ย” อาหารเก่าแก่เมืองเพชร ส่งกลิ่นหอมฉุย “เชฟชุมพล แจ้งไพร” เชฟอาหารชื่อดังชิมแล้วยกนิ้วให้ เดินหน้าโครงการ 1 หมู่บ้าน 1 เชฟอาหารไทย
......
“ศุภมาส” สวมชุดเชฟลงมือทำเอง “ผัดไอ้คุ่ย” อาหารเก่าแก่เมืองเพชร ส่งกลิ่นหอมฉุย “เชฟชุมพล แจ้งไพร” เชฟอาหารชื่อดังชิมแล้วยกนิ้วให้ เดินหน้าโครงการ 1 หมู่บ้าน 1 เชฟอาหารไทย จับ 6 หน่วยงาน MOU ใช้กลไกมหาวิทยาลัยทั่วประเทศสร้างเชฟตามอัตลักษณ์ของพื้นที่ เปิดหลักสูตรด้านอาหารเรียน 240 ชม. เน้นปฏิบัติ 80% ทฤษฎี 20% ตั้งเป้าปี 67 ผลิตเชฟ 1 หมื่นคน
เมื่อวันที่ 13 พ.ค.67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม(อว.) พร้อม นายเพิ่มสุข สัจจาภิวัฒน์ ปลัดกระทรวง อว. น.ส.สุชาดา แทนทรัพย์ เลขานุการ รมว.อว. ศ.ดร.ศุภชัย ปทุมนากุล รองปลัดกระทรวง อว. และคณะผู้บริหารกระทรวง อว. ลงพื้นที่ก่อนการประชุมคณะรัฐมนตรี(ครม.) สัญจร กลุ่มจังหวัดภาคกลางตอนล่าง 2 (ประจวบคีรีขันธ์ เพชรบุรี สมุทรสาคร สมุทรสงคราม) ที่ จ.เพชรบุรี เพื่อติดตามการดำเนินงานของกระทรวง อว.ในพื้นที่ โดยได้เดินทางมาที่มหาวิทยาลัยราชภัฏเพชรบุรี เพื่อเป็นประธานและสักขีพยานในพิธีลงนาม MOU “ร่วมดำเนินงาน Soft Power ด้านอาหาร 1 หมู่บ้าน 1 เชฟอาหารไทย” ระหว่าง 6 หน่วยงาน ได้แก่ สำนักงานปลัดกระทรวง อว. ที่ประชุมอธิการบดีแห่งประเทศไทย สมาคมสถาบันอุดมศึกษาเอกชนแห่งประเทศไทย ที่ประชุมอธิการบดีมหาวิทยาลัยเทคโนโลยีราชมงคล ที่ประชุมอธิการบดีมหาวิทยาลัยราชภัฏและสถาบันวิทยาลัยชุมชน โดยมีปลัดกระทรวง อว. และเชฟชุมพล แจ้งไพร มาร่วมเป็นสักขีพยานด้วย
จากนั้น น.ส.ศุภมาส ได้สวมใส่ชุดเชฟและลงมือทำเมนู “ผัดไอ้คุ่ย” ซึ่งถือเป็นสำรับอาหารเก่าแก่ของเมืองเพชรบุรี จัดเป็นอาหารประเภทผัดที่มีรสชาติเผ็ดร้อน เพราะใช้เครื่องเทศหลากหลายชนิดในการปรุงเครื่องแกง โดยมีคณะผู้บริหารและผู้เข้าร่วมงานต่างส่งเสียงเชียร์ ทั้งนี้ น.ส.ศุภมาส ได้โชว์ฝีมือการผัดและปรุงเองทุกขั้นตอน ส่งกลิ่นหอมฟุ้งไปทั่วบริเวณ เมื่อผัดเสร็จก็ตักใส่จานและตกแต่งอย่างสวยงาม พร้อมนำมาให้ผู้เข้าร่วมงานได้ชิม ซึ่งต่างบอกว่าอร่อยมาก โดยเฉพาะเชฟชุมพลที่ได้ชิมถึงกับยกนิ้วให้ สามารถสร้างรอยยิ้มให้กับ น.ส.ศุภมาส พร้อมกับกล่าวว่า กระทรวง อว. พร้อมเดินหน้าโครงการ 1 หมู่บ้าน 1 เชฟอาหารไทย โดยจะใช้กลไกของมหาวิทยาลัยในสังกัดกระทรวง อว. ทั่วประเทศสร้างเชฟขึ้นมาตามอัตลักษณ์ของพื้นที่นั้นๆ เพราะมหาวิทยาลัยมีเครื่องมือ มีอุปกรณ์ มีห้องปฏิบัติการอาหารชั้นสูงได้มาตรฐานสากล มีบุคลากรที่มีความเชี่ยวชาญ มีงบประมาณ และขณะนี้กระทรวง อว.ได้ร่วมกับเชฟชุมพลจัดทำหลักสูตรด้านอาหาร โดยจะเรียน 240 ชม. เน้นปฏิบัติ 80% เน้นทฤษฎี 20% ตั้งเป้าว่าในปี 2567 จะผลิตเชฟได้ 1 หมื่นคน และในเชฟ 1 หมื่นคน จะต้องมีมากกว่า 5,000 คนได้งานทำ เพราะนี่คือโครงการเรือธงของ Soft Power ประเทศไทย
ด้านเชฟชุมพล กล่าวว่า กระทรวง อว.จะเป็นกระทรวงหลักในการดำเนินโครงการ 1 หมู่บ้าน 1 เชฟอาหารไทย โดยในปี 2567 เราตั้งเป้าจะมีเชฟ 1 หมื่นคน ปี 2568 2 หมื่นคน ปี 2569 2 หมื่นคน และปี 2570 2.5-2.8 หมื่นคน โดยกระทรวง อว. จะนำในเรื่องของหลักสูตรอาหารที่มีมาตรฐานสู่ชุมชน เพราะการทำอาหารให้อร่อยจะต้องมีหลักสูตรที่มีมาตรฐาน ที่สำคัญ เรื่องการทำอาหารคนไทยไม่เป็นรองใคร และขณะนี้ประเทศไทยเป็น Top 3 ด้านอาหารของโลก ซึ่งโครงการ 1 หมู่บ้าน 1 เซฟอาหารไทย จะเริ่มในช่วงปลายเดือน ก.ค. ไปจนถึงสิ้นเดือน ก.ย. 2567 นี้
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/83052