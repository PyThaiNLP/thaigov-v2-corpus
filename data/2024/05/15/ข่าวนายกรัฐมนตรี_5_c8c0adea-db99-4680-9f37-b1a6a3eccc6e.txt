รัฐบาลไทย-ข่าวทำเนียบรัฐบาล-นายกฯ เปิดทำเนียบต้อนรับคณะผู้บริหารจาก FIFA เน้นย้ำความสำคัญของฟุตบอลที่สร้างพื้นที่ปลอดภัยให้เยาวชน ส่งเสริมความหลากหลาย เท่าเทียม และมิตรภาพของคนในสังคม


วันพุธที่ 15 พฤษภาคม 2567
นายกฯ เปิดทำเนียบต้อนรับคณะผู้บริหารจาก FIFA เน้นย้ำความสำคัญของฟุตบอลที่สร้างพื้นที่ปลอดภัยให้เยาวชน ส่งเสริมความหลากหลาย เท่าเทียม และมิตรภาพของคนในสังคม
ปลื้มรัฐบาลผลักดันจนสำเร็จเพิ่มความร่วมมือกับ FIFA เป็นชาติแรกของอาเซียนที่ได้เป็นเจ้าภาพจัดการประชุมใหญ่สามัญสหพันธ์ฟุตบอลนานาชาติ ครั้งที่ 74
วันนี้ (15 พฤษภาคม 2567) เวลา 18.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรี ให้การต้อนรับนายจานนี อินฟานติโน (Gianni Infantino) ประธาน FIFA คณะผู้บริหาร และแขกพิเศษที่มีความสำคัญในการประชุมใหญ่สามัญสหพันธ์ฟุตบอลนานาชาติ ครั้งที่ 74 (74th FIFA Congress 2024)
นายกรัฐมนตรียินดีที่ได้พบประธาน FIFA และคณะ ในประเทศไทย ซึ่งทั้งสองฝ่ายเห็นพ้องที่จะสนับสนุนวงการฟุตบอลในประเทศไทย ซึ่งรัฐบาลไทยยินดีให้การสนับสนุน FIFA อย่างเต็มที่ ด้านประธาน FIFA ยินดีอย่างยิ่งกับการเดินทางมาประเทศไทย ซึ่งถือเป็นการจัดประชุม FIFA แห่งแรกในอาเซียน ทำให้ชาติสมาชิกจากทั่วโลกเดินทางมาร่วมการประชุมใหญ่ฯ ครั้งนี้ นอกจากนี้ นายกรัฐมนตรียังได้พบปะกับ นาย Arsène Wenger หัวหน้าฝ่ายพัฒนาฟุตบอล FIFA ซึ่งได้แลกเปลี่ยนความสนใจในกีฬาฟุตบอลทั้งไทยและต่างประเทศอีกด้วย
หลังจากนั้นนายกรัฐมนตรี นำคณะผู้บริหาร FIFA ไปยังตึกสันติไมตรี เพื่อร่วมงานเลี้ยงรับรอง โดยนายกรัฐมนตรีเป็นประธานกล่าวเปิดงานเลี้ยงรับรอง นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวต้อนรับคณะผู้บริหารและแขกพิเศษของ FIFA สู่กรุงเทพฯ พร้อมกล่าวขอบคุณ FIFA อีกครั้งที่เลือกประเทศไทยเป็นสถานที่จัดการประชุมครั้งนี้ ถือเป็นความภาคภูมิใจอย่างยิ่งที่ไทยได้ต้อนรับผู้แทนจากทั่วโลก โดยมองว่าฟุตบอลไม่ได้เป็นเพียงกีฬา แต่เป็นส่วนหนึ่งของวัฒนธรรมที่คนไทยให้ความสำคัญด้วย
ประเทศไทยนับเป็นประเทศแรกในอาเซียนที่เป็นเจ้าภาพจัดงานนี้ จึงนับเป็นก้าวใหม่ของวงการฟุตบอลอาเซียน และการมีส่วนร่วมในเส้นทางระดับโลกของวงการฟุตบอลโลก ทั้งนี้ ในฐานะที่เป็นคนที่ชื่นชอบฟุตบอล นายกรัฐมนตรีได้เล่นฟุตบอล และติดตามชมการแข่งขันฟุตบอลมาตลอด ซึ่งทุกวันนี้ก็ยังคงเล่นทุกครั้งที่มีโอกาส เพราะช่วยทำให้ผ่อนคลายจากการทำงานได้
นายกรัฐมนตรียังกล่าวถึงช่วงที่เคยเป็นผู้ช่วยผู้จัดการฟุตบอลทีมชาติไทย จึงตระหนักถึงความจำเป็นเร่งด่วนในการส่งเสริมฟุตบอลระดับล่าง เพื่อให้เยาวชนได้รับโอกาสมากขึ้น ทำให้ในช่วงก่อนดำรงตำแหน่งนายกรัฐมนตรีได้ก่อตั้งสถาบันสอนฟุตบอล เพื่อช่วยเหลือเด็กด้อยโอกาสจากทุกสาขาอาชีพให้สามารถเล่นฟุตบอล และเติบโตเป็นนักฟุตบอลอาชีพ โดยทุกวันนี้มีความภูมิใจที่เยาวชนบางส่วนได้เป็นนักฟุตบอลอาชีพและเป็นตัวแทนของทีมชาติไทย จึงมองว่าฟุตบอลไม่เพียงแต่เป็นกีฬาเท่านั้น แต่ยังนำมาซึ่งโอกาสทางสังคมและความเท่าเทียมกันของเยาวชน โดยไม่คำนึงถึงเพศ หรือภูมิหลังทางสังคม
สำหรับประเทศไทย กีฬาฟุตบอลนับเป็นส่วนสำคัญที่สนับสนุนการมีสุขภาพที่ดีและความเท่าเทียม การเล่นฟุตบอลมีให้เห็นตั้งแต่ริมถนนในตัวเมืองที่พลุกพล่านไปจนถึงหมู่บ้านในชนบท ฟุตบอลเป็นส่วนที่เชื่อมโยงสังคมที่นำมาซึ่งความสุขและมิตรภาพระหว่างคนในสังคม รวมทั้งยังช่วยสนับสนุนความเท่าเทียมทางเพศ โดยเป็นเวทีที่ทั้งผู้หญิงและผู้ชายแข่งขันกันได้อย่างสนุกสนาน ก้าวข้ามอุปสรรคความท้าทาย โดยใช้ความสามารถส่วนบุคคล ข้ามผ่านทัศนคติที่มีต่อกลุ่มคน ทำให้ผู้หญิงสามารถแสดงความสามารถของตนได้ ซึ่งสังคมภายใต้ฟุตบอลให้คุณค่ากับความสามารถมากกว่าเพศ
นอกจากนี้ กีฬาฟุตบอลเป็นกลไกขับเคลื่อนเศรษฐกิจ ช่วยส่งเสริมให้เกิดการจ้างงาน และส่งเสริมการเติบโตในทุกภาคส่วน ขับเคลื่อนการพัฒนาในชุมชน รวมไปถึงช่วยปกป้องเยาวชน โดยมอบพื้นที่ปลอดภัยให้เยาวชนได้เรียนรู้คุณค่าของความเคารพ การไม่แบ่งแยก และเล่นกีฬาอย่างยุติธรรม ช่วยสร้างรากฐานและกำหนดอนาคตของเยาวชนซึ่งจะเป็นอนาคตของประเทศด้วย
นายกรัฐมนตรีกล่าวเพิ่มเติมว่า กีฬาฟุตบอลยังช่วยต่อสู้กับการเลือกปฏิบัติทางเชื้อชาติด้วยการส่งเสริมความหลากหลาย ยอมรับความแตกต่าง และความเคารพ เสริมสร้างความเข้าใจ และบริบทระหว่างวัฒนธรรมที่แตกต่าง และสนับสนุนการอยู่ร่วมกันในสังคม
การประชุม FIFA Congress เป็นโอกาสสำคัญที่เปิดโอกาสให้กำหนดอนาคตของฟุตบอลในระดับโลก มีการหารือเกี่ยวกับประเด็นสำคัญ ๆ และสร้างความร่วมมือใหม่ ๆ โดยการประชุมครั้งที่ 74 นี้จะตัดสินเจ้าภาพฟุตบอลโลกหญิงปี 2027 และจุดยืนระดับโลกในการต่อต้านการเลือกปฏิบัติทางเพศและเชื้อชาติในกีฬาฟุตบอล นายกรัฐมนตรีเชื่อว่าการประชุมนี้สร้างการเปลี่ยนแปลงขับเคลื่อนวงการฟุตบอลไปสู่อนาคตที่ครอบคลุม มีพลวัต และยั่งยืนมากขึ้น
ในนามประเทศไทย นายกรัฐมนตรีหวังว่า คณะผู้บริหาร FIFA จะมีความสุขตลอดช่วงเวลาที่ได้มาประชุมที่ประเทศไทย และขอให้การประชุมครั้งนี้ประสบผลสำเร็จ

ที่มา : https://www.thaigov.go.th/news/contents/details/83092