รัฐบาลไทย-ข่าวทำเนียบรัฐบาล-จังหวัดพังงา จัดประกวดสุดยอดผ้าจังหวัดพังงา ประจำปี 2567 ด้านพ่อเมือง ย้ำ พร้อมขับเคลื่อน “ผ้าไทยใส่ให้สนุก” สร้างอาชีพ สร้างรายได้สู่ชุมชน เพื่อการพัฒนาคุณภาพชีวิตอย่างยั่งยืน


วันพุธที่ 15 พฤษภาคม 2567
15/05/2567
พิมพ์
จังหวัดพังงา จัดประกวดสุดยอดผ้าจังหวัดพังงา ประจำปี 2567 ด้านพ่อเมือง ย้ำ พร้อมขับเคลื่อน “ผ้าไทยใส่ให้สนุก” สร้างอาชีพ สร้างรายได้สู่ชุมชน เพื่อการพัฒนาคุณภาพชีวิตอย่างยั่งยืน
จังหวัดพังงา จัดประกวดสุดยอดผ้าจังหวัดพังงา ประจำปี 2567 ด้านพ่อเมือง ย้ำ พร้อมขับเคลื่อน “ผ้าไทยใส่ให้สนุก” สร้างอาชีพ สร้างรายได้สู่ชุมชน เพื่อการพัฒนาคุณภาพชีวิตอย่างยั่งยืน
เมื่อวันที่ 14 พ.ค. 67 นายสุพจน์ รอดเรือง ณ หนองคาย ผู้ว่าราชการจังหวัดพังงา เปิดเผยว่า ตนได้เป็นประธานพิธีเปิดการประกวดสุดยอดผ้าจังหวัดพังงา ประจำปี 2567 ณ ห้องตาปู โรงแรมภูงา อำเภอเมืองพังงา จังหวัดพังงา โดยมี นางสาวนิรชา บัณฑิตย์ชาติ รองผู้ว่าราชการจังหวัดพังงา/ประธานคณะกรรมการคัดเลือกการประกวดฯ พร้อมด้วย คณะกรรมการตัดสินประกวดสุดยอดผ้าจังหวัดพังงา หัวหน้าส่วนราชการ ชมรมแม่บ้านมหาดไทยจังหวัดพังงา และผู้ผลิต ผู้ประกอบการ OTOP กลุ่มทอผ้า เข้าร่วมกิจกรรม
นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวว่า จังหวัดพังงา ร่วมกับชมรมแม่บ้านมหาดไทย สำนักงานพัฒนาชุมชนจังหวัดพังงา และหน่วยงานที่เกี่ยวข้อง ดำเนินการจัดประกวดสุดยอดผ้าจังหวัดพังงา ประจำปี 2567 โดยวัตถุประสงค์เพื่อส่งเสริมพัฒนาภูมิปัญญาผ้าไทย สืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และขับเคลื่อนโครงการ “ผ้าไทยใส่ให้สนุก” ตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา รวมทั้งเป็นการผลักดันมาตรการส่งเสริมและสนับสนุนการใช้และสวมใส่ผ้าไทย ตลอดจนเพื่อค้นหาสุดยอดผ้าจังหวัดให้ได้ผืนผ้าที่เป็นที่สุดของจังหวัดพังงา ซึ่งผืนที่ได้รับรางวัลชนะเลิศของจังหวัด จะนำขึ้นทูลเกล้า ฯ ถวายสมเด็จพระนางเจ้า ฯ พระบรมราชินี เนื่องในวันเฉลิมพระชนมพรรษา 3 มิถุนายน 2567
นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวต่อว่า สำหรับกิจกรรมในวันนี้ มีผู้ผลิต ผู้ประกอบการ OTOP ประเภทผ้า ช่างทอผ้า ร่วมส่งผ้าเข้าประกวด จำนวน 14 ราย รวมทั้งสิ้น 21 ผืน โดยคณะกรรมการคัดเลือกการประกวดฯ จำนวน 12 ท่าน ได้ร่วมกันพิจารณาตัดสินตามหลักเกณฑ์ที่กำหนด ดังนี้ 1. ลวดลายมีความคมชัด สม่ำเสมอ 50 คะแนน 2. ความสม่ำเสมอของสีและเนื้อผ้า 40 คะแนน 3. ความเรียบร้อยของผืนผ้า 10 คะแนน ซึ่งการประกวดสุดยอดผ้าจังหวัดพังงา ประจำปี 2567 ได้รับการสนับสนุนงบประมาณจากชมรมแม่บ้านมหาดไทยจังหวัดพังงา จำนวน 5 รางวัล ประกอบด้วย 1. รางวัลชนะเลิศ ได้รับโล่รางวัล พร้อมประกาศเกียรติคุณ และเงินรางวัล จำนวน 10,000 บาท 2. รางวัลรองชนะเลิศอันดับ 1 ได้รับประกาศเกียรติคุณ และเงินรางวัล จำนวน 7,000 บาท 3. รางวัลรองชนะเลิศอันดับ 2 ได้รับประกาศเกียรติคุณ และเงินรางวัล จำนวน 5,000 บาท และ 4. รางวัลชมเชย จำนวน 2 รางวัล ได้รับประกาศเกียรติคุณ
นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวในช่วงท้ายว่า การจัดกิจกรรมในครั้งนี้ ถือเป็นงานหัตถศิลป์ หัตถกรรม ที่แสดงออกถึงความเป็นอัตลักษณ์ของจังหวัด เป็นสิ่งล้ำค่าของจังหวัดพังงาผ่านสิ่งที่จับต้องไม่ได้คือภูมิปัญญา แต่สิ่งที่จับต้องได้คือชิ้นงานที่เราสามารถแปลงเป็นรูปธรรมให้หลากหลายด้วยพระดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่พระองค์มีพระปณิธานมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการสืบสาน รักษา และต่อยอด พระราชดำริการส่งเสริมผ้าไทยของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งผ้าไทยมีนัยยะสำคัญที่คนไทยรับสืบทอดความรู้จากบรรพบุรุษ และสามารถสร้างสรรค์ ต่อยอดทำขึ้นมาเองได้ เพื่อสร้างรายได้กลับสู่ชุมชน ด้วยการส่งเสริม และกระตุ้นผ้าไทยให้ทันสมัย เป็นที่นิยมของทุกเพศ ทุกวัย และทุกโอกาส ทั้งนี้ จังหวัดพังงา ได้รณรงค์ในการใช้และสวมใส่ผ้าไทยสีธรรมชาติมาอย่างต่อเนื่องพร้อมทั้งส่งเสริมการจัดอบรมให้ความรู้กับผู้ผลิตและช่างทอผ้า ในการใช้สีธรรมชาติแสดงให้เห็นถึงความสำคัญและคุณค่าของการใช้สีธรรมชาติ รวมถึงนำวัสดุพื้นถิ่นในชุมชนมาใช้ในการทอ เพิ่มคุณค่า และมูลค่าผลิตภัณฑ์ผ้าไทยให้สามารถก้าวสู่ระดับสากล เพื่อขับเคลื่อนวิถีชุมชนสู่การพัฒนาที่ยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/83077