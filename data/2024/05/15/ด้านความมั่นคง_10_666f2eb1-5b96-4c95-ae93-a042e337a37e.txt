รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครองอำเภอเกาะพะงัน บูรณาการร่วมกับฝ่ายตำรวจ ออกปฏิบัติการจัดระเบียบสังคมปราบปรามผู้มีอิทธิพลในจังหวัดสุราษฎร์ บุกรวบต่างด้าวลักลอบทำงานโดยไม่มีใบอนุญาตทำงาน


วันพุธที่ 15 พฤษภาคม 2567
15/05/2567
พิมพ์
ชุดปฏิบัติการพิเศษฝ่ายปกครองอำเภอเกาะพะงัน บูรณาการร่วมกับฝ่ายตำรวจ ออกปฏิบัติการจัดระเบียบสังคมปราบปรามผู้มีอิทธิพลในจังหวัดสุราษฎร์ บุกรวบต่างด้าวลักลอบทำงานโดยไม่มีใบอนุญาตทำงาน
ชุดปฏิบัติการพิเศษฝ่ายปกครองอำเภอเกาะพะงัน บูรณาการร่วมกับฝ่ายตำรวจ ออกปฏิบัติการจัดระเบียบสังคมปราบปรามผู้มีอิทธิพลในจังหวัดสุราษฎร์ บุกรวบ ต่างด้าวลักลอบทำงานโดยไม่มีใบอนุญาตทำงานและแย่งอาชีพคนไทย ผู้ว่าฯ ย้ำ ต้องร่วมกันตรวจสอบ เป็นหูเป็นตาสอดส่อง
ชุดปฏิบัติการพิเศษฝ่ายปกครองอำเภอเกาะพะงัน บูรณาการร่วมกับฝ่ายตำรวจ ออกปฏิบัติการจัดระเบียบสังคมปราบปรามผู้มีอิทธิพลในจังหวัดสุราษฎร์ บุกรวบ ต่างด้าวลักลอบทำงานโดยไม่มีใบอนุญาตทำงานและแย่งอาชีพคนไทย ผู้ว่าฯ ย้ำ ต้องร่วมกันตรวจสอบ เป็นหูเป็นตาสอดส่องการขยายตัวของกลุ่มผู้มีอิทธิพลในพื้นที่ พร้อมทั้งแจ้งเบาะแสโทรสายด่วน 1567 ทันที ตลอด 24 ชั่วโมง
วันนี้ (15 พ.ค. 67) นายเจษฎา จิตรัตน์ ผู้ว่าราชการจังหวัดสุราษฎร์ธานี เปิดเผยว่า จังหวัดสุราษฎร์ธานี ได้เดินหน้าดำเนินตามนโยบายการจัดระเบียบสังคมและปราบปรามผู้มีอิทธิพลทั้งชาวไทยและชาวต่างชาติ ตรวจสอบการทำงานของชาวต่างชาติ และรักษาความสงบเรียบร้อยในพื้นที่ด้านการท่องเที่ยวตามนโยบายสำคัญของรัฐบาลและกระทรวงมหาดไทย ตนจึงได้สั่งการให้นายนพดล ขาวมะลิ นายอำเภอเกาะพะงัน พร้อมด้วย นายสุทธิพงษ์ ทองเรือง ปลัดอำเภอหัวหน้ากลุ่มงานบริหารงานปกครอง นำชุดปฏิบัติการพิเศษฝ่ายปกครองอำเภอเกาะพะงัน โดย มว.ต.อัครพล พูลผล ปลัดอำเภอฝ่ายความมั่นคง/ผช.ผบ.ร้อย อส.อ.เกาะพะงัน พร้อมด้วยชุดปฏิบัติการพิเศษ อำเภอเกาะพะงัน (ฉก.ธารเสด็จ) ตำรวจท่องเที่ยวเกาะพะงัน และตำรวจตรวจคนเข้าเมือง ออกตรวจกลุ่มชาวต่างชาติต้องสงสัย หลังได้รับเรื่องร้องเรียนมาจากพี่น้องประชาชนว่า ลักลอบทำงานโดยไม่มีใบอนุญาต ณ Back & Forth Wake Park 42/1 ม.4 ต.เกาะพะงัน อ.เกาะพะงัน จ.สุราษฎร์ธานี
"ผลจากการออกปฏิบัติการ เจ้าหน้าที่ได้ทำการจับกุมผู้ต้องหา 3 ราย พร้อมทั้งนำตัวดำเนินคดีตามกฎหมาย 3 คดี ดังนี้ คดีแรก จับกุมตัวนายวลาดิเมียร์ โดรนอฟ หรือ Mr.Vladimir Dronov สัญชาติ รัสเซีย พร้อมด้วยของกลาง เสื้อชูชีพ ยี่ห้อ Jiuran สีดำ จำนวน 3 ตัว เสื้อชูชีพ ยี่ห้อ Liquid Force สีดำ-แดง จำนวน 1 ตัว เสื้อชูชีพ ยี่ห้อ Follow สีแดง จำนวน 1 ตัว ชุดเวคบอร์ด ยี่ห้อ Liquid Froce สีเขียว-น้ำตาล 1 ชุด ชุดเวคบอร์ด ยี่ห้อ Kinetik สีดำ 1 ชุด ชุดเวคบอร์ด ยี่ห้อ Brunotti สีเขียว-เหลือง 1 ชุด และหมวกกันน็อค สีดำ 2 ใบ ในข้อกล่าวหา “เป็นบุคคลต่างด้าวทำงานโดยไม่มีใบอนุญาตทำงาน” และ “รับคนต่างด้าวทำงานโดยที่คนต่างด้าวไม่มีใบอนุญาตทำงาน” คดีที่สอง จับกุมตัว นายวลาดิสลาฟ มาโคเวทสกี หรือ Mr.Vladyslav Makovetskyi สัญชาติ ยูเครน พร้อมด้วยของกลาง หินเจียร ยี่ห้อ Bosch สีเขียว จำนวน 1 อัน หน้ากากเชื่อมนิรภัย สีดำ จำนวน 1 อัน ในข้อกล่าวหา “เป็นบุคคลต่างด้าวทำงานโดยไม่มีใบอนุญาตทำงาน” และ คดีที่สาม จับกุมตัว นายอาทิออม ออริมิค หรือ Mr.Artiom Ohrimic สัญชาติ มอลโดว่า พร้อมด้วยของกลาง หินเจียร ยี่ห้อ Makita สีเขียว จำนวน 1 อัน ตู้เชื่อม ยี่ห้อ Delton สีดำ จำนวน 1 อัน ในข้อกล่าวหา “เป็นบุคคลต่างด้าวทำงานโดยไม่มีใบอนุญาตทำงาน” ซึ่งจากพฤติการณ์ดังกล่าว เป็นการกระทำที่ฝ่าฝืนกฎหมายตาม พ.ร.ก.การบริหารจัดการการทำงานของคนต่างด้าว พ.ศ. 2560 เจ้าหน้าที่จึงได้ควบคุมตัวผู้ต้องหาพร้อมหลักฐานนำส่งพนักงานสอบสวน สภ.เกาะพะงัน เพื่อดำเนินคดีตามกฎหมายต่อไป" นายเจษฎาฯ กล่าวเพิ่มเติม
นายเจษฎาฯ กล่าวทิ้งท้ายว่า จังหวัดสุราษฎร์ธานี เป็นจังหวัดที่มีแหล่งท่องเที่ยวสวยงาม สามารถดึงดูดกลุ่มนักท่องเที่ยว ทั้งชาวไทยและชาวต่างชาติเข้ามาในพื้นที่ได้จำนวนมหาศาลในแต่ละปี การที่เราในฐานะเจ้าบ้านจึงจำเป็นต้องสร้างความประทับใจให้กับผู้มาเยือน ทั้งความประทับใจ “ด้านความสุข” ที่เขาจะได้รับจากการท่องเที่ยว บริการที่อบอุ่น ในฐานะคนสุราษฎร์ฯ เมืองแห่งทะเล วัฒนธรรมอันงดงาม และผืนป่าที่อุดมสมบูรณ์ และ “ด้านความสงบสุข ปลอดภัย” ที่เราจะต้องร่วมกันสอดส่องดูแลพื้นที่อยู่เสมอ โดยเฉพาะข้าราชการ เจ้าหน้าที่ฝ่ายปกครอง และตำรวจ ซึ่งเป็นที่พึ่งหลักของประชาชนต้องออกปฏิบัติการตรวจตราจัดระเบียบสังคมปราบปรามผู้มีอิทธิพลทั้งชาวไทยและชาวต่างชาติ ที่ได้เข้ามาคุกคามความสงบเรียบร้อยของพี่น้องชาวบ้าน และนักท่องเที่ยวในพื้นที่ ป้องกันไม่ให้ก่อปัญหาอาชญากรรม ยาเสพติด รวมไปถึงการที่ต่างด้าวลักลอบทำงานโดยผิดกฎหมาย ไม่มีใบอนุญาตที่ถูกต้อง ซึ่งอาจจะเข้ามาแย่งพื้นที่ในการประกอบอาชีพของพี่น้องคนไทยจากการใช้อิทธิพลเข้าข่มขู่ คุกคาม แทรกแซงอีกด้วย ในวันนี้ตนจึงอยากเน้นย้ำเจ้าหน้าที่ทุกฝ่ายได้ยึดมั่น และยืนหยัดปฏิบัติหน้าที่ร่วมกันอย่างแข็งขัน ไม่ย่อท้อ ไม่ลุ่มหลงในสิ่งผิด รวมทั้งขอความร่วมมือพี่น้องประชาชนเข้ามาเป็นหูเป็นตาร่วมกันสอดส่องการขยายตัวของกลุ่มผู้มีอิทธิพลในพื้นที่ พร้อมทั้งแจ้งเบาะแสให้แก่เจ้าหน้าที่ที่เกี่ยวข้องทันที หรือ ร้องเรียนผ่านศูนย์ดำรงธรรมอำเภอ/จังหวัด โทรสายด่วน 1567 ฟรี ตลอด 24 ชั่วโมง เพื่อร่วมกันสร้างสรรค์จังหวัดสุราษฎร์ธานีให้อบอุ่น ปลอดภัยกับทุกคนมากที่สุด
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83085