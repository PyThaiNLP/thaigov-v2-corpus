รัฐบาลไทย-ข่าวทำเนียบรัฐบาล-จังหวัดสมุทรสาคร เดินหน้าปราบปรามบุหรี่ไฟฟ้าอย่างต่อเนื่อง สั่งชุดปฏิบัติการพิเศษฝ่ายปกครอง เข้าตรวจสอบร้านลักลอบจำหน่ายบุหรี่ไฟฟ้าในพื้นที่อำเภอบ้านแพ้ว สามารถจับกุมผู้กระทำผิดได้


วันพุธที่ 15 พฤษภาคม 2567
15/05/2567
พิมพ์
จังหวัดสมุทรสาคร เดินหน้าปราบปรามบุหรี่ไฟฟ้าอย่างต่อเนื่อง สั่งชุดปฏิบัติการพิเศษฝ่ายปกครอง เข้าตรวจสอบร้านลักลอบจำหน่ายบุหรี่ไฟฟ้าในพื้นที่อำเภอบ้านแพ้ว สามารถจับกุมผู้กระทำผิดได้
จังหวัดสมุทรสาคร เดินหน้าปราบปรามบุหรี่ไฟฟ้าอย่างต่อเนื่อง สั่งชุดปฏิบัติการพิเศษฝ่ายปกครอง เข้าตรวจสอบร้านลักลอบจำหน่ายบุหรี่ไฟฟ้าในพื้นที่อำเภอบ้านแพ้ว สามารถจับกุมผู้กระทำผิดได้ 1 ราย พร้อมของกลางมูลค่ารวมกว่า 7 แสนบาท
จังหวัดสมุทรสาคร เดินหน้าปราบปรามบุหรี่ไฟฟ้าอย่างต่อเนื่อง สั่งชุดปฏิบัติการพิเศษฝ่ายปกครอง เข้าตรวจสอบร้านลักลอบจำหน่ายบุหรี่ไฟฟ้าในพื้นที่อำเภอบ้านแพ้ว สามารถจับกุมผู้กระทำผิดได้ 1 ราย พร้อมของกลางมูลค่ารวมกว่า 7 แสนบาท ด้านผู้ว่าฯ เน้นย้ำ บุหรี่ไฟฟ้าผิดกฎหมายและเป็นอันตรายต่อสุขภาพ หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (15 พ.ค. 67) นายผล ดำธรรม ผู้ว่าราชการจังหวัดสมุทรสาคร เปิดเผยว่า ตนได้มอบหมายให้ นายไพฑูรย์ มหาชื่นใจ ปลัดจังหวัดสมุทรสาคร และ นายพิรุณโรจน์ นาคดนตรี นายอำเภอบ้านแพ้ว สั่งการให้ชุดปฏิบัติการพิเศษฝ่ายปกครองจังหวัดสมุทรสาคร นำโดย นายปฐม เอมโอษฐ์ ป้องกันจังหวัดสมุทรสาคร บูรณาการกำลังกับ ชุดปฏิบัติการพิเศษฝ่ายปกครองอำเภอบ้านแพ้ว และ สมาชิกกองอาสารักษาดินแดนกองร้อยบังคับการและบริการ ร่วมลงพื้นที่เข้าจับกุมร้านลักลอบจำหน่ายบุหรี่ไฟฟ้าในพื้นที่อำเภอบ้านแพ้ว จังหวัดสมุทรสาคร สามารถจับกุมผู้กระทำผิดได้ 1 ราย พร้อมของกลางมูลค่ารวม ประมาณ 757,710 บาท ทั้งนี้ เจ้าหน้าที่ชุดปฏิบัติการพิเศษได้นำตัวผู้ต้องหาพร้อมของกลางทั้งหมด นำส่งพนักงานสอบสวน เพื่อดำเนินคดีตามกฎหมายเป็นที่เรียบร้อย
นายผล ดำธรรม ผู้ว่าราชการจังหวัดสมุทรสาคร กล่าวว่า การปฏิบัติการในครั้งนี้สืบเนื่องมาจากจังหวัดสมุทรสาคร ได้รับร้องเรียนจากประชาชนผ่านศูนย์ดำรงธรรมว่ามีการลักลอบจำหน่ายบุหรี่ไฟฟ้าให้กับเด็กและเยาวชน ตนจึงได้สั่งการให้ชุดปฏิบัติการพิเศษฝ่ายปกครองลงพื้นที่เพื่อตรวจสอบข้อเท็จจริงดังกล่าว และพบว่ามีร้านลักลอบจำหน่ายบุหรี่ไฟฟ้าจริง ชื่อร้านว่า “Honeys house” ตั้งอยู่ ณ บริเวณร้านสะดวกซื้อภายในตลาดนัด ตำบลหลักสาม อำเภอบ้านแพ้ว จังหวัดสมุทรสาคร ซึ่งจากการเข้าดำเนินการของเจ้าหน้าที่ชุดปฏิบัติการพิเศษฝ่ายปกครอง พบว่าร้านดังกล่าวมีลักษณะเป็นอาคารชุดประตูทางเข้าเป็นกระจกปิดด้วยสติ๊กเกอร์สีขาวทึบ โดยมีชุดเสื้อผ้าของผู้หญิงจำนวนมากอยู่หน้าร้านเพื่ออำพรางว่าเป็นร้านขายเสื้อผ้า และเมื่อเปิดประตูเข้าไปภายในร้านพบบุหรี่ไฟฟ้าและอุปกรณ์วางอยู่ในตู้กระจกใสตั้งอยู่บริเวณกลางร้านและพบผู้หญิง จำนวน 1 ราย คือ นางสาวเสาวลักษณ์ฯ ซึ่งเป็นพนักงานขายภายในร้าน จากนั้นได้เข้าตรวจสอบภายในร้านและสามารถยึดของกลางได้เป็นจำนวนมาก ประกอบด้วย 1.หัวน้ำยาบุหรี่ไฟฟ้าแบบเปลี่ยน จำนวน 1,560 ชิ้น 2.บุหรี่ไฟฟ้าชนิดใช้แล้วทิ้ง 667 ชิ้น 3.บุหรี่ไฟฟ้าแบบ pot 69 ชิ้น 4.คอยล์บุหรี่ไฟฟ้า 340 ชิ้น 5.น้ำยาบุหรี่ไฟฟ้าแบบเติม 595 ขวด และ 6.สมุดบัญชีรายการสิ่งของ 1 เล่ม ซึ่งทั้งหมดแล้วมูลค่าของกลางทั้งสิ้น ประมาณ 757,710 บาท
“ซึ่งหลังจากที่ได้ทำการตรวจสอบและยึดของกลางภายในร้านเป็นที่เรียบร้อยแล้ว เจ้าหน้าที่ชุดปฏิบัติการพิเศษได้แจ้งสิทธิตามกฎหมายและแจ้งข้อกล่าวหาให้กับนางสาวเสาวลักษณ์ฯ ทราบ คือ "ซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของอันเนื่องด้วยความผิดตามมาตรา 242 และมาตรา 246 วรรคแรก ตามพระราชบัญญัติศุลกากร พ.ศ. 2560 ประกอบข้อ 4 ตามประกาศกระทรวงพาณิชย์ เรื่อง กำหนดให้บารากู่และบารากู่ไฟฟ้าหรือบุหรี่ไฟฟ้าเป็นสินค้าที่ต้องห้ามในการนำเข้ามาในราชอาณาจักร พ.ศ. 2557" และ "ขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้าโดยฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า “บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า" ทั้งนี้ นางสาวเสาวลักษณ์ฯ ให้การรับสารภาพตลอดข้อกล่าวหา จากนั้นเจ้าพนักงานชุดปฏิบัติการพิเศษ จึงได้รวบรวมของกลางทั้งหมด พร้อมทั้งควบคุมตัว นางสาวเสาวลักษณ์ฯ มาทำบันทึกจับกุม ณ ที่ว่าการอำเภอบ้านแพ้ว จังหวัดสมุทรสาคร และนำตัวส่งพนักงานสอบสวนสถานีตำรวจภูธรบ้านแพ้วเพื่อดำเนินคดีต่อไป” นายผลฯ กล่าวเพิ่มเติม
นายผล ดำธรรม ผู้ว่าราชการจังหวัดสมุทรสาคร กล่าวในช่วงท้ายว่า ปัญหาบุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดสมุทรสาครได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิเช่น การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมองและโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83086