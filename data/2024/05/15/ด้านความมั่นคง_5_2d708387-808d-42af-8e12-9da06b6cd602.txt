รัฐบาลไทย-ข่าวทำเนียบรัฐบาล-ฝ่ายปกครองเดชอุดม บุกจับกุมนายทุนปล่อยเงินกู้นอกระบบ จากเบาะแสร้องเรียนผ่านศูนย์ดำรงธรรม พบบัญชีลูกค้ากว่า 100 ราย เน้นย้ำ เดินหน้าปราบปรามผู้กระทำผิดกฎหมายอย่างเด็ดขาด


วันพุธที่ 15 พฤษภาคม 2567
15/05/2567
พิมพ์
ฝ่ายปกครองเดชอุดม บุกจับกุมนายทุนปล่อยเงินกู้นอกระบบ จากเบาะแสร้องเรียนผ่านศูนย์ดำรงธรรม พบบัญชีลูกค้ากว่า 100 ราย เน้นย้ำ เดินหน้าปราบปรามผู้กระทำผิดกฎหมายอย่างเด็ดขาด
ฝ่ายปกครองเดชอุดม บุกจับกุมนายทุนปล่อยเงินกู้นอกระบบ จากเบาะแสร้องเรียนผ่านศูนย์ดำรงธรรม พบบัญชีลูกค้ากว่า 100 ราย เน้นย้ำ เดินหน้าปราบปรามผู้กระทำผิดกฎหมายอย่างเด็ดขาด พร้อมประชาสัมพันธ์พี่น้องประชาชน หากพบเบาะแสการกระทำผิดกฎหมาย โทรสายด่วน 1567
ฝ่ายปกครองเดชอุดม บุกจับกุมนายทุนปล่อยเงินกู้นอกระบบ จากเบาะแสร้องเรียนผ่านศูนย์ดำรงธรรม พบบัญชีลูกค้ากว่า 100 ราย เน้นย้ำ เดินหน้าปราบปรามผู้กระทำผิดกฎหมายอย่างเด็ดขาด พร้อมประชาสัมพันธ์พี่น้องประชาชน หากพบเบาะแสการกระทำผิดกฎหมาย โทรสายด่วน 1567 ทันที ตลอด 24 ชั่วโมง
เมื่อวันที่ 14 พ.ค. 67 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ฝ่ายปกครองอำเภอเดชอุดม จังหวัดอุบลราชธานี ได้รับแจ้งเบาะแสร้องเรียนจากประชาชนมายังศูนย์ดำรงธรรมอำเภอเดชอุดม ว่ามีนายทุนปล่อยเงินกู้นอกระบบให้กับประชาชนในพื้นที่อำเภอเดชอุดม ตนจึงได้สั่งการให้นายสะอาด วงศ์รักษ์ นายอำเภอเดชอุดม นำทีมเจ้าหน้าที่ฝ่ายปกครองอำเภอเดชอุดม โดยมี นายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม ว่าที่ร้อยตรีปภัสร์ บุปฝา ปลัดอำเภอหัวหน้าศูนย์ดำรงธรรมอำเภอเดชอุดม นายภารดา ศรีบุญเรือง ปลัดอำเภอฝ่ายความมั่นคงอำเภอเดชอุดม สมาชิกกองอาสารักษาดินแดนอำเภอเดชอุดมที่ 5 ลงพื้นตรวจสอบข้อเท็จจริงจากกรณีดังกล่าวทันที
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล ปราบปรามยาเสพติด รวมถึงสิ่งผิดกฎหมายทุกชนิดอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มั่นคงสงบเรียบร้อย มีความปลอดภัยในชีวิตและทรัพย์สิน ประกอบกับนโยบายของรัฐบาลที่ต้องการให้ลูกหนี้หลุดพ้นจากวงจรการเป็นหนี้นอกระบบที่มีอัตราดอกเบี้ยสูงเกินกฎหมายกำหนด และมีการทวงถามหนี้ที่ไม่เป็นธรรมจากเจ้าหนี้
“การปฏิบัติการในครั้งนี้ มีที่มาจากการที่ฝ่ายปกครองได้รับแจ้งเบาะแสแก๊งเงินกู้ที่เดินทางมาปล่อยเงินกู้ให้กับประชาชนในพื้นที่อำเภอเดชอุดม โดยมีพฤติการณ์เก็บอัตราดอกเบี้ยเกินกว่าที่กฎหมายกำหนดคือร้อยละสี่สิบบาทต่อเดือน โดยใช้วิธีการให้ผู้กู้ต้องนำบัตรเอทีเอ็มมามอบให้เพื่อจะได้กดเองซึ่งต้องเก็บทุกวันหากวันไหนไม่มีจ่ายต้องทบต้นวันถัดไป หากติดต่อไม่ได้หรือไม่มีจ่ายก็ใช้วาจาข่มขู่ ซึ่งจากการลงพื้นที่ตรวจสอบของชุดปฏิบัติการฝ่ายความมั่นคงอำเภออุดม สามารถจับกุมผู้ต้องหา ชื่อนายทรงกลดฯ อายุ 38 ปี อยู่ที่หมู่ 13 ตำบลหนองน้ำใส อำเภอสีคิ้ว จังหวัดนครราชสีมา พร้อมยึดของกลางเป็นสำเนาบัญชีรายชื่อลูกค้าในระบบ Application จำนวน 3 แผ่น สำเนายอดเก็บเงินกู้จากลูกค้า ในรูป Application Line จำนวน 1 แผ่น สำเนาข้อความติดต่อกับลูกค้าจาก ระบบ Application จำนวน 40 แผ่น ซึ่งรวมแล้วมีลูกหนี้นอกระบบกว่า 100 ราย อีกทั้งยังมีบัตร ATM จำนวน 13 ใบ โทรศัพท์มือถือ จำนวน 2 เครื่อง เงินสด จำนวน 104,360 บาท และรถยนต์ กระบะ 4 ประตูสีขาวยี่ห้อ Isuzu ทะเบียน งบ 7459 นครราชสีมา ก่อนเจ้าหน้าที่ได้แจ้งข้อกล่าวหา แล้วนำตัวผู้ต้องหาส่งพนักงานสอบสวน สภ.เดชอุดม เพื่อดำเนินการตามกฎหมายต่อไป” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมว่า จังหวัดอุบลราชธานี มุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และกวาดล้างสิ่งผิดกฎหมายทุกรูปแบบอย่างจริงจังและเด็ดขาด รักษาความสงบเรียบร้อยให้สังคม นำมาซึ่งสวัสดิภาพและความปลอดภัยในชีวิตและทรัพย์สิน ทำให้พี่น้องประชาชนสามารถใช้ชีวิตได้อย่างเป็นปกติสุข ทั้งนี้ ขอความร่วมมือพี่น้องประชาชนหากมีเบาะแสการกระทำความผิดเกี่ยวกับผู้มีอิทธิพล กลุ่มแก๊งทวงหนี้นอกระบบ และการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83078