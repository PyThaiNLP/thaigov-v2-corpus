รัฐบาลไทย-ข่าวทำเนียบรัฐบาล-กรมการขนส่งทางบก ประชาสัมพันธ์เชิญชวนผู้สนใจร่วมประมูลหมายเลขทะเบียนรถที่มีลักษณะพิเศษ ครั้งที่ 7 ในวันที่ 15 มิถุนายน 2567 โดยสามารถลงทะเบียนล่วงหน้าได้แล้วตั้งแต่วันนี้เป็นต้นไป


วันพุธที่ 29 พฤษภาคม 2567
กรมการขนส่งทางบก ประชาสัมพันธ์เชิญชวนผู้สนใจร่วมประมูลหมายเลขทะเบียนรถที่มีลักษณะพิเศษ ครั้งที่ 7 ในวันที่ 15 มิถุนายน 2567 โดยสามารถลงทะเบียนล่วงหน้าได้แล้วตั้งแต่วันนี้เป็นต้นไป
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) ขอเชิญชวนผู้ที่สนใจร่วมประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 7 ในวันที่ 15 มิถุนายน 2567 ตั้งแต่เวลา 10.00 ณ อาคาร GPS ชั้น 3 ขบ. เพื่อนำรายได้จากการประมูลนำไปใช้ในกิจกรรมเสริมสร้างความปลอดภัยในการใช้รถใช้ถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน โดยการประมูลหมายเลขทะเบียนรถที่มีลักษณะพิเศษ ครั้งที่ 7 มีหมายเลขทะเบียนรถที่มีลักษณะพิเศษ รวมทั้งสิ้น 112 หมายเลข แบ่งออกเป็น 4 กลุ่ม ได้แก่ 1) กลุ่ม SUPERPREMIUM ลักษณะเป็นเลข 8 และ 9 สี่ตัวเหมือน (8888, 9999) ราคาเริ่มต้นการประมูล 1,500,000 บาท 2) กลุ่ม PREMIUM ลักษณะเป็นตัวเลขสี่ตัวเหมือน (1111, 2222, 3333, 4444, 5555, 6666, 7777) ราคาเริ่มต้นการประมูล 1,000,000 บาท 3) กลุ่ม GOLD ลักษณะเป็นเลขตัวเดียว (1 - 9) เลขสองตัวเหมือน (11 - 99), สามตัวเหมือน (111 - 999), เลขคู่ 8, คู่ 9 (8899, 9988, 8998, 8989, 9898, 9889) ราคาเริ่มต้น 800,000 บาท 4) กลุ่ม SILVER เลขหลักพัน (1000 - 9000), เลขเรียง (123 - 789, 1234 - 6789), เลขคู่ (3113, 6969, 9559) ราคาเริ่มต้น 500,000 บาท
โดยหมายเลขทะเบียนรถลักษณะพิเศษครั้งนี้เน้นการแสดงความพิเศษของตัวตน ในคอนเซ็ปต์ เหนือระดับสำหรับ “คนพิเศษ” ที่โดดเด่นทั้งในเรื่องคำและความหมายและศาสตร์ตัวเลข โดยป้ายทะเบียนที่คาดว่าจะได้รับความนิยมสูงสุดคือ หล่อ “9999” ในขณะที่หมอดูชื่อดังอย่างอาจารย์ช้าง ทศพร ศรีตุลา เลือกเชียร์ป้ายทะเบียนแห่งความสุข “รวยสุข 1” และแต้ว ณฐพร เตมีรักษ์ นักแสดงสาว ชื่นชอบป้ายทะเบียนที่ช่วยสร้างความสดใสบนท้องถนนอย่าง “เฮฮา 555”นอกจากนี้ ยังมีป้ายทะเบียนที่มีความพิเศษมากมาย อาทิ “รวยเฮง 3” “สุขสบาย 1” “โชคดี 777” “เพชร 789” สำหรับผู้สนใจสามารถลงทะเบียนล่วงหน้าได้แล้วตั้งแต่วันนี้เป็นต้นไปจนถึงวันปิดประมูล หรือลงทะเบียน ณ บูธประชาสัมพันธ์ ขบ. บริเวณ Creative Space ชั้น 3 สยามดิสคัฟเวอรี่ ถึงวันที่ 31 พฤษภาคม 2567 หรือ โทร. 0 2272 5937 สายด่วน ขบ. โทร. 1584 หรือ 0 2271 8888 ผู้สนใจสามารถร่วมประมูลได้ในวันที่ 15 มิถุนายน 2567 ทั้ง 2 ช่องทาง คือทางวาจาในห้องประมูล ณ อาคาร GPS ชั้น 3 ขบ. และทางเว็บไซต์ www.tabienrod.com โดยผู้ร่วมประมูลจะได้ครอบครองป้ายทะเบียนรถลักษณะพิเศษที่ใช้เทคโนโลยีการพิมพ์แผ่นป้ายแตกต่างจากป้ายทะเบียนปกติ ตัวแผ่นป้ายไม่มีรอยดุลและไม่มีขอบ ภาพพื้นหลังมีลวดลายกราฟิก

ที่มา : https://www.thaigov.go.th/news/contents/details/83666