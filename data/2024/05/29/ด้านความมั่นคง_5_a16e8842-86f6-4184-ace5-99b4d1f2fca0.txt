รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี ๔๖ พรรษา (๓ มิถุนายน ๒๕๖๗)


วันพุธที่ 29 พฤษภาคม 2567
สำนักงานปลัดกระทรวงกลาโหมจัดกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี ๔๖ พรรษา (๓ มิถุนายน ๒๕๖๗)
วันอังคารที่ ๒๘ พฤษภาคม ๒๕๖๗ สำนักงานปลัดกระทรวงกลาโหมจัดกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี ๔๖ พรรษา (๓ มิถุนายน ๒๕๖๗) โดยมี พลเอก สนิธชนก สังขจันทร์ ปลัดกระทรวงกลาโหม เป็นประธานในพิธี
พร้อมด้วย พลตรีหญิง ทักษดา สังขจันทร์ นายกสามาคมภริยาข้าราชการสำนักงานปลัดกระทรวงกลาโหม รองปลัดกระทรวงกลาโหม ข้าราชการในสังกัดสำนักงานปลัดกระทรวงกลาโหม ร่วมพิธี โดยในเวลา ๐๘.๐๐ น. จัดพิธีถวายพระพรและพิธีเจริญพระพุทธมนต์ ณ ห้องพินิตประชานาถ และเวลา ๐๘.๔๕ น. พิธีทำบุญตักบาตรพระสงฆ์และสามเณร จำนวน ๔๙ รูป ณ บริเวณห้องโถง หน้าห้องยุทธนาธิการ ในศาลาว่าการกลาโหม ทั้งนี้เพื่อแสดงออกถึงความจงรักภักดี และสำนึกในพระมหากรุณาธิคุณของสมเด็จพระนางเจ้า ฯ พระบรมราชินีจากนั้นเวลา ๑๐.๐๐ น. พิธีมอบอุปกรณ์การเรียนให้กับโรงเรียนราชวินิตบางแคปานขำ ณ ห้องประชุม โรงเรียนราชวินิตบางแคปานขำ เขตบางแค กรุงเทพฯ เวลา ๑๐.๔๕ - ๑๒.๐๐ น. รับฟังการบรรยายในหัวข้อ “ประวัติศาสตร์ชาติไทย และสถาบันพระมหากษัตริย์กับสังคมไทย” โดยวิทยากรจิตอาสา ๙๐๔ เวลา ๑๓.๑๕ น. ข้าราชการสำนักงานปลัดกระทรวงกลาโหมร่วมกันทำกิจกรรมบำเพ็ญสาธารณประโยชน์โดยทำความสะอาดพื้นที่โดยรอบโรงเรียน
สมเด็จพระนางเจ้า ฯ พระบรมราชินี เสด็จพระราชสมภพ เมื่อวันที่ ๓ มิถุนายน พุทธศักราช ๒๕๒๑ ทรงสำเร็จการศึกษาระดับชั้นปริญญาตรีนิเทศศาสตรบัณฑิต คณะนิเทศศาสตร์ มหาวิทยาลัยอัสสัมชัญ เมื่อปีพุทธศักราช ๒๕๔๓ พระองค์ทรงมีพระราชกรณียกิจที่สำคัญ ในด้านการพัฒนาคุณภาพชีวิต พระองค์ทรงศึกษาโครงการในพระราชดำริ โครงการส่วนพระองค์สวนจิตรลดา โครงการส่งเสริมศูนย์ศิลปาชีพ ด้านสังคมสงเคราะห์ ทรงตั้งโรงครัวพระราชทาน ถุงยังชีพพระราชทานโดยกำหนดสิ่งของที่บรรจุในถุงด้วยพระองค์เอง นอกจากนี้พระองค์ยังได้พระราชทานดอกไม้เยี่ยมเพื่อเป็นขวัญและกำลังใจกับผู้บาดเจ็บและครอบครัว ด้านสาธารณสุข ทรงพระราชทานเครื่องมือและอุปกรณ์ทางการแพทย์ให้กับโรงพยาบาลพระราชกรณียกิจน้อยใหญ่ทรงทำเพื่อประโยชน์สุขของปวงชนชาวไทย อันนับเป็นพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/83626