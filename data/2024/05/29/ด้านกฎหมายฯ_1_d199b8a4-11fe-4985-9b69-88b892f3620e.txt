รัฐบาลไทย-ข่าวทำเนียบรัฐบาล-รมว.ยุติธรรม เปิดกิจกรรมการสร้างการรับรู้และยกระดับความร่วมมือของเครือข่ายในกระบวนการยุติธรรมเด็กและเยาวชน (DJOP CONNECT) และร่วมเป็นสักขีพยานในพิธีลงนาม MOU


วันพุธที่ 29 พฤษภาคม 2567
29/05/2567
พิมพ์
รมว.ยุติธรรม เปิดกิจกรรมการสร้างการรับรู้และยกระดับความร่วมมือของเครือข่ายในกระบวนการยุติธรรมเด็กและเยาวชน (DJOP CONNECT) และร่วมเป็นสักขีพยานในพิธีลงนาม MOU
รมว.ยุติธรรม เปิดกิจกรรมการสร้างการรับรู้และยกระดับความร่วมมือของเครือข่ายในกระบวนการยุติธรรมเด็กและเยาวชน (DJOP CONNECT) และร่วมเป็นสักขีพยานในพิธีลงนาม MOU ระหว่าง กรมพินิจและคุ้มครองเด็กและเยาวชน และ ๑๑ ภาคีเครือข่าย
ในวันพุธที่ ๒๙ พฤษภาคม ๒๕๖๗ เวลา ๐๙.๕๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดกิจกรรมการสร้างการรับรู้และยกระดับความร่วมมือของเครือข่ายในกระบวนการยุติธรรมเด็กและเยาวชน (DJOP CONNECT) ภายใต้โครงการบูรณาการความร่วมมือเครือข่ายในการแก้ไขบำบัดฟื้นฟูเด็กและเยาวชน ประจำปีงบประมาณ พ.ศ. ๒๕๖๗ และร่วมเป็นสักขีพยานในพิธีลงนามบันทึกความเข้าใจ (MOU) ระหว่างกรมพินิจและคุ้มครองเด็กและเยาวชน และหน่วยงานภาคีเครือข่าย จำนวน ๑๑ เครือข่าย ประกอบด้วย กรมราชทัณฑ์ วิทยาลัยอาชีวศึกษาสิริวัฒน์ กรมการขนส่งทางบก มูลนิธิเซฟแคร์ คณะสังคมสงเคราะห์ศาสตร์ มหาวิทยาลัยธรรมศาสตร์ วิทยาลัยครีเอทีฟดีไซน์ แอนด์ เอ็นเตอร์เทนเมนต์เทคโนโลยี มหาวิทยาลัยธุรกิจบัณฑิต มูลนิธิแรบไบต์ คณะดนตรี มหาวิทยาลัยอัสสัมชัญ มูลนิธิเคเอฟซี มูลนิธิปัญญากัลป์ และสมาคมการศึกษาตลอดชีวิตและส่งเสริมอาชีพ โดยมี พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน นายสหการณ์ เพ็ชรนรินทร์ อธิบดีกรมราชทัณฑ์ ตลอดจนผู้แทนจากองค์กรเครือข่ายภาครัฐ ภาคเอกชน และภาคประชาสังคม แขกผู้มีเกียรติ และสื่อมวลชน เข้าร่วมฯ ณ ห้องพีโอนี โรงแรมทีเค พาเลซ แอนด์ คอนเวนชั่น เซ็นเตอร์ แขวงทุ่งสองห้อง เขตหลักสี่ กรุงเทพมหานคร
โอกาสนี้ รัฐมนตรี​ว่าการ​กระทรวง​ยุติธรรม กล่าวว่า เด็ก คือ ผู้หวังดีต่ออนาคต และเป็นบุคคลที่มีคุณค่าและมีความสำคัญ ในฐานะของกระทรวงยุติธรรม เราต้องการให้คนไทยทุกคนได้รับความยุติธรรม ซึ่งการได้รับความยุติธรรมควรมี ๖ อ. ได้แก่ อาหาร ที่อยู่อาศัย อาชีพ อนามัย โอกาส และอัตลักษณ์ และไม่ควรมี ๑ อ. คือ ความอยุติธรรมหรือความไม่เป็นธรรม ซึ่งงานในวันนี้ถือเป็นการให้ทั้ง ๖ อ. ทั้งให้อาชีพและให้โอกาสแก่ผู้ที่หวังดีต่ออนาคต คือ เด็กและเยาวชน และขอขอบคุณหน่วยงานภาคีเครือข่ายทุกองค์กรที่ได้ให้ความสำคัญและร่วมมือกันในการสนับสนุนการจัดกิจกรรมในครั้งนี้ ซึ่งถือเป็นการร่วมกันสร้างอนาคตให้กับเด็กและเยาวชนที่ก้าวพลาดให้สามารถกลับคืนสู่สังคมได้อย่างปกติสุข
สำหรับกิจกรรมในครั้งนี้จัดขึ้นเพื่อยกระดับความร่วมมือกับเครือข่ายและเชิดชูเกียรติเครือข่ายที่ให้การสนับสนุนการดำเนินงานของกรมพินิจฯ ด้วยดีเสมอมา โดยมีการจัดทำบันทึกความเข้าใจ (MOU) ร่วมกับเครือข่าย จำนวน ๑๑ เครือข่าย และการมอบประกาศนียบัตรเชิดชูเกียรติแก่เครือข่ายที่ให้การสนับสนุนการดำเนินงานของกรมพินิจฯ จำนวน ๕๐ เครือข่าย รวมไปถึงกิจกรรมการเสวนาในหัวข้อ “โอกาส เปลี่ยนผ่าน ความฝัน” โดยเครือข่ายผู้มอบโอกาสและเยาวชนที่เป็นผลผลิตของความร่วมมือเครือข่าย

ที่มา : https://www.thaigov.go.th/news/contents/details/83660