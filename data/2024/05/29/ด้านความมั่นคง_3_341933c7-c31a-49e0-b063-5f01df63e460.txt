รัฐบาลไทย-ข่าวทำเนียบรัฐบาล-นายกสมาคมโรงแรมไทยและคณะ เข้าพบ นายชาดา ไทยเศรษฐ์ รมช.มท. เพื่อให้กำลังใจและสนับสนุนการดำเนินงานกรณีการดำเนินคดีกับผู้ประกอบกิจการโรงแรมโดยไม่ได้รับอนุญาตในพื้นที่จังหวัดภูเก็ต


วันอังคารที่ 28 พฤษภาคม 2567
28/05/2567
พิมพ์
นายกสมาคมโรงแรมไทยและคณะ เข้าพบ นายชาดา ไทยเศรษฐ์ รมช.มท. เพื่อให้กำลังใจและสนับสนุนการดำเนินงานกรณีการดำเนินคดีกับผู้ประกอบกิจการโรงแรมโดยไม่ได้รับอนุญาตในพื้นที่จังหวัดภูเก็ต
นายกสมาคมโรงแรมไทยและคณะ เข้าพบ นายชาดา ไทยเศรษฐ์ รมช.มท. เพื่อให้กำลังใจและสนับสนุนการดำเนินงานกรณีการดำเนินคดีกับผู้ประกอบกิจการโรงแรมโดยไม่ได้รับอนุญาตในพื้นที่จังหวัดภูเก็ต ย้ำดำเนินการตามกฎหมายอย่างเคร่งครัด เพื่อเสริมสร้างมาตรฐานการท่องเที่ยว
วันนี้ (28 พ.ค. 67) นายกสมาคมโรงแรมไทยและคณะ เข้าพบ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เพื่อให้กำลังใจและสนับสนุนการดำเนินงานสืบเนื่องจากกรณีการดำเนินคดีกับผู้ประกอบกิจการโรงแรมโดยไม่ได้รับอนุญาตในพื้นที่จังหวัดภูเก็ต เมื่อวันที่ 9 พ.ค. 67 ที่ผ่านมา
โดยสมาคมโรงแรมไทยได้กล่าวชื่นชมกระทรวงมหาดไทย ในการขับเคลื่อนนโยบายการป้องกันและปราบปรามผู้มีอิทธิพล และดำเนินการบังคับใช้กฎหมายกับผู้ประกอบกิจการโรงแรมโดยไม่ได้รับอนุญาต เนื่องจากธุรกิจท่องเที่ยว ถือเป็นรายได้สำคัญของประเทศไทย การที่โรงแรมได้รับอนุญาตย่อมหมายถึง ความปลอดภัยในชีวิตและทรัพย์สินของนักท่องเที่ยว เนื่องจากต้องปฏิบัติตามข้อกำหนดที่กฎหมายโรงแรมกำหนดไว้ เช่น ทางหนีไฟหรือจำนวนถังดับเพลิง เป็นต้น
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวว่า ณ ปัจจุบัน ธุรกิจการท่องเที่ยวในประเทศไทยได้มีการขยายตัวขึ้นจากการฟื้นตัวทางเศรษฐกิจตามลำดับ ธุรกิจโรงแรมที่พักได้เติบโตขึ้นเพื่อรองรับนักท่องเที่ยวจากทั่วโลก กระทรวงมหาดไทยซึ่งมีอำนาจหน้าที่ตาม พรบ.โรงแรม ,พรบ.ควบคุมอาคารและกฎหมายสำคัญที่เกี่ยวข้อง จึงมีหน้าที่โดยตรงในการควบคุมดูแลความปลอดภัยของที่พักอาศัยให้แก่นักท่องเที่ยว โดยที่ผ่านมาได้มีแนวทางให้เพิ่มการกำกับตรวจสอบมากยิ่งขึ้น โดยเฉพาะจังหวัดที่เป็นเมืองท่องเที่ยวสำคัญ ที่ต้องมีสร้างมาตรฐานในการกำกับและตรวจสอบธุรกิจโรงแรม
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวในตอนท้าย โดยฝากให้กรมการปกครอง และราชการส่วนภูมิภาค ช่วยให้คำแนะนำกับผู้ประกอบการหรือนักลงทุนในธุรกิจโรงแรมให้ไปดำเนินการขออนุญาตให้ถูกต้อง ในส่วนของการประกอบธุรกิจโรงแรมโดยไม่ได้รับอนุญาตนั้น ให้ดำเนินการกำกับและตรวจสอบ โดยดำเนินการตามกฎหมายอย่างเคร่งครัด เพื่อเสริมสร้างมาตรฐานการท่องเที่ยว และส่งเสริมให้ภาครัฐสามารถจัดเก็บภาษีรายได้จากธุรกิจโรงแรมต่อไป

ที่มา : https://www.thaigov.go.th/news/contents/details/83618