รัฐบาลไทย-ข่าวทำเนียบรัฐบาล-ดร. นลินี ทวีสิน ผู้แทนการค้าไทย ผลักดันนโยบายขับเคลื่อนไทยเป็นศูนย์กลางอุตสาหกรรมฮาลาลโลก ชูจุดเด่นด้านวัตถุดิบที่มีคุณภาพและหลากหลาย 


วันพุธที่ 29 พฤษภาคม 2567
29/05/2567
พิมพ์
ดร. นลินี ทวีสิน ผู้แทนการค้าไทย ผลักดันนโยบายขับเคลื่อนไทยเป็นศูนย์กลางอุตสาหกรรมฮาลาลโลก ชูจุดเด่นด้านวัตถุดิบที่มีคุณภาพและหลากหลาย
ดร. นลินี ทวีสิน ผู้แทนการค้าไทย ผลักดันนโยบายขับเคลื่อนไทยเป็นศูนย์กลางอุตสาหกรรมฮาลาลโลก ชูจุดเด่นด้านวัตถุดิบที่มีคุณภาพและหลากหลาย ร่วมรัฐมนตรีว่าการกระทรวงอุตสาหกรรมเปิดบูธศูนย์อุตสาหกรรมฮาลาล
วันที่ 29 พฤษภาคม 2567 ดร. นลินี ทวีสิน ผู้แทนการค้าไทย ชี้อีก 5 ปีข้างหน้าตลาดฮาลาลโลก จะมีมูลค่าทางการตลาดเพิ่มขึ้นเป็น 2 เท่า ด้วยปัจจัยด้านจำนวนประชากรมุสลิมที่เพิ่มมากขึ้น และเศรษฐกิจในกลุ่มประเทศมุสลิมขยายตัว โดยไทยมีความได้เปรียบจากความอุดมสมบูรณ์ของวัตถุดิบและการเป็นแหล่งผลิตที่ได้รับการยอมรับ ตลอดจนร่วมกับรัฐมนตรีว่าการกระทรวงอุตสาหกรรมเปิดบูธศูนย์อุตสาหกรรมฮาลาล
ดร. นลินี ทวีสิน ผู้แทนการค้าไทย แถลงข่าว ในโอกาสเปิดบูธศูนย์อุตสาหกรรมฮาลาลไทยในงาน Thaifex ณ ศูนย์แสดงสินค้าและการประชุมอิมแพ็ค เมืองทองธานี กล่าวถึงโอกาสและความท้าทายของอุตสาหกรรมฮาลาลไทยในตลาดโลก โดยได้ให้ข้อมูลว่าในอีก 5 ปีข้างหน้า หรือปี 2572 คาดการณ์ว่าตลาดฮาลาลโลก จะมีมูลค่าทางการตลาดเพิ่มขึ้นเป็น 2 เท่า หรือคิดเป็นมูลค่าตลาด 4.7 ล้านล้านเหรียญสหรัฐ และมีแนวโน้มขยายตัวอย่างต่อเนื่อง ด้วยปัจจัยด้านจำนวนประชากรมุสลิมที่เพิ่มมากขึ้น และเศรษฐกิจในกลุ่มประเทศมุสลิมขยายตัว โดยตนได้เน้นย้ำอีกว่าตลาดอาหารฮาลาลโลกไม่ได้ผูกขาดเฉพาะประเทศมุสลิม แต่เปิดกว้างสำหรับทุกประเทศที่มีศักยภาพ ดังจะเห็นได้ว่าประเทศผู้นำในการส่งออกอาหารฮาลาลโลก 5 ลำดับ ประกอบด้วย ประเทศบราซิล อินเดีย จีน ตุรเคีย และอินโดนีเซีย จึงแสดงให้เห็นว่าประเทศไทย ก็มีศักยภาพในการสร้างสรรค์ผลิตภัณฑ์เพื่อตอบสนองความต้องการของผู้บริโภคในตลาดมุสลิมได้ด้วยเช่นกัน
ดร. นลินี กล่าวเพิ่มเติมว่า ประเทศไทย มีความได้เปรียบจากความอุดมสมบูรณ์ของวัตถุดิบและการเป็นแหล่งผลิตที่ได้รับการยอมรับ โดยตลาดส่งออกหลักอยู่ในภูมิภาคอาเซียน ได้แก่ อินโดนีเซีย มาเลเซีย และบรูไน รองลงมาคือตะวันออกกลาง เช่น ซาอุดีอาระเบีย สหรัฐอาหรับเอมิเรตส์ และกาตาร์ นอกจากนี้ ผู้ประกอบการไทยก็ยังมีโอกาส เข้าถึงกลุ่มตลาดมุสลิมมากขึ้นในสินค้าฮาลาลที่มิใช่อาหาร เช่น เครื่องสำอาง แฟชั่น และการท่องเที่ยว โดยตนในฐานะผู้แทนการค้าไทยพร้อมสนับสนุนการขยายตลาดฮาลาลของประเทศไทยไปสู่ตลาดโลก โดยเฉพาะการดำเนินงานเพื่อแก้ปัญหาและการเข้าถึงตลาดฮาลาลที่มีศักยภาพทั้งตลาดเดิมและตลาดใหม่ๆ การเจรจาเพื่อลด/ขจัดอุปสรรคจากกฎระเบียบและมาตรการทางการค้ากับประเทศคู่ค้า รวมถึงการดำเนินงานที่เกี่ยวข้องเพื่อส่งเสริมภาพลักษณ์ผลิตภัณฑ์ฮาลาลของไทย
ผู้แทนการค้าไทย กล่าวทิ้งท้ายว่า ในวันดังกล่าวตนยังได้ร่วมกับนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมกันเปิดบูธศูนย์อุตสาหกรรมฮาลาลไทยในงาน Thaifex โดยศูนย์อุตสาหกรรมฮาลาลไทยมีหน้าที่ในการรับผิดชอบการส่งเสริมอุตสาหกรรมฮาลาลของไทยอย่างครบวงจร ซึ่งจะเป็นการสร้างโอกาส การส่งออก และเพิ่มส่วนแบ่งการตลาดของสินค้าฮาลาลไทยในตลาดโลก

ที่มา : https://www.thaigov.go.th/news/contents/details/83621