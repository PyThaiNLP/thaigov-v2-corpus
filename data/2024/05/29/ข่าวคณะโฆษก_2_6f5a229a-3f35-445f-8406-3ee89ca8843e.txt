รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ จะร่วมเปิดงาน AWS Summit in Bangkok วันที่ 30 พฤษภาคม 2567 นี้ พร้อมยืนยันความร่วมมือรองรับการลงทุนบริษัท Amazon 


วันพุธที่ 29 พฤษภาคม 2567
29/05/2567
พิมพ์
โฆษกรัฐบาลเผย นายกฯ จะร่วมเปิดงาน AWS Summit in Bangkok วันที่ 30 พฤษภาคม 2567 นี้ พร้อมยืนยันความร่วมมือรองรับการลงทุนบริษัท Amazon
ผลักดันไทยเป็นฐานการลงทุนด้านโครงสร้างพื้นฐานทางเทคโนโลยีดิจิทัล
วันนี้ (29 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี จะร่วมเป็นประธานกล่าวเปิดงาน AWS Summit in Bangkok ณ ศูนย์การประชุมแห่งชาติสิริกิติ์ ในวันที่ 30 พฤษภาคม 2567 นี้ (https://aws.amazon.com/events/summits/bangkok/) เพื่อยืนยันความพร้อมของไทยในการผลักดันการเปลี่ยนแปลงทางดิจิทัล พัฒนานวัตกรรมของประเทศ พร้อมรองรับฐานการลงทุนจากบริษัท Amazon ในประเทศไทย
โดยการเข้าร่วมงานดังกล่าว เป็นผลจากการหารือร่วมกันระหว่างนายกรัฐมนตรี และผู้บริหาร AWS (Amazon Web Service) ในช่วงการเดินทางเข้าร่วมการประชุมผู้นำเขตเศรษฐกิจเอเปค ณ สหรัฐอเมริกา เมื่อเดือนพฤศจิกายน 2566 และต่อเนื่องไปยังการหารือร่วมกันอีกครั้ง ณ ทำเนียบรัฐบาลไทย เมื่อเดือนกุมภาพันธ์ 2567 ที่ผ่านมา โดยนายกรัฐมนตรีได้เชิญชวนให้ AWS จัดงานใหญ่ในประเทศไทย เชิญเหล่านักธุรกิจ สตาร์ทอัพ จากทั่วภูมิภาคให้มาร่วมงาน ซึ่งทาง AWS เห็นพ้องและแสดงความพร้อมที่จะช่วยผลักดันแนวทางการขับเคลื่อนตามวิสัยทัศน์ของนโยบาย Cloud First ของรัฐบาล โดยเบื้องต้นมีแนวทางที่จะลงทุนก่อสร้าง AWS Asia Pacific (Bangkok) Region ในประเทศไทยด้วย
ทั้งนี้ งาน AWS Summit in Bangkok จะจัดขึ้นในวันที่ 30 พฤษภาคม 2567 นี้ ณ ศูนย์การประชุมแห่งชาติสิริกิติ์ โดยเป็นส่วนหนึ่งของงานประชุมประจำปี AWS Global Summit ที่รวบรวมผู้เชี่ยวชาญในอุตสาหกรรมเทคโนโลยีกว่า 3,500 บริษัทจากทั่วโลก ร่วมแลกเปลี่ยนความรู้ด้าน Cloud Computing และเทคโนโลยีเกิดใหม่อื่น ๆ ผ่านงานสัมมนากว่า 30 หัวข้อ และบูธจัดแสดงเทคโนโลยีอีก 29 บูธ
“นายกรัฐมนตรียืนยันความสำคัญที่รัฐบาลมีต่อโครงสร้างพื้นฐานด้านเทคโนโลยีดิจิทัล เชื่อว่าการจัดงานครั้งนี้ นอกจากจะย้ำชัดถึงศักยภาพของไทยในการเป็นศูนย์กลางกลางเศรษฐกิจดิจิทัล (Digital Economy Hub) ให้กับภูมิภาค พร้อมรองรับการลงทุนด้านนี้เพื่อต่อยอดศักยภาพของไทย ยังเป็นโอกาสให้เอกชนได้พบหารือเพิ่มความร่วมมือระหว่างกัน ทำให้ไทยเป็นอีกปลายทางสำคัญของนักลงทุนและผู้ที่เชี่ยวชาญ ซึ่งจะช่วยสร้างมูลค่าเพิ่มทางเศรษฐกิจไทยได้ในระยะยาว รวมถึงเพิ่มทักษะด้านแรงงานของไทยให้สอดรับกับยุคของนวัตกรรมและเทคโนโลยีที่รุดหน้าได้อย่างทันกระแสการเปลี่ยนแปลงของโลก” นายชัย กล่าว

ที่มา : https://www.thaigov.go.th/news/contents/details/83623