รัฐบาลไทย-ข่าวทำเนียบรัฐบาล-รมว.ธรรมนัส ลงสุราษฎร์ ถกแก้ราคาปาล์มตกต่ำ สั่งตั้งคกก.รักษาเสถียรภาพราคา เล็งขึ้นทะเบียนลานเท โรงสกัดทุกแห่ง ให้มีมาตรฐานเดียวกัน หวังแก้ปัญหาอย่างยั่งยืน


วันพุธที่ 29 พฤษภาคม 2567
รมว.ธรรมนัส ลงสุราษฎร์ ถกแก้ราคาปาล์มตกต่ำ สั่งตั้งคกก.รักษาเสถียรภาพราคา เล็งขึ้นทะเบียนลานเท โรงสกัดทุกแห่ง ให้มีมาตรฐานเดียวกัน หวังแก้ปัญหาอย่างยั่งยืน
รมว.ธรรมนัส ลงสุราษฎร์ ถกแก้ราคาปาล์มตกต่ำ สั่งตั้งคกก.รักษาเสถียรภาพราคา เล็งขึ้นทะเบียนลานเท โรงสกัดทุกแห่ง ให้มีมาตรฐานเดียวกัน หวังแก้ปัญหาอย่างยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ กล่าวภายหลังลงพื้นที่เพื่อรับฟังปัญหาและหาแนวทางแก้ไขราคาปาล์มน้ำมันตกต่ำ ณ ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) อำเภอเมืองสุราษฎร์ธานี จังหวัดสุราษฎร์ธานี โดยมี ผู้บริหารกระทรวงเกษตรและสหกรณ์ ผู้แทนจากหน่วยงานที่เกี่ยวข้อง นายกสมาคมชาวสวนปาล์มน้ำมัน จ.สุราษฎร์ธานี ผู้แทนเกษตรกรชาวสวนปาล์ม 14 จังหวัดภาคใต้ เข้าร่วมว่า ขณะนี้ เกษตรกรชาวสวนปาล์ม ประสบปัญหาความเดือดร้อนราคาปาล์มตกต่ำ นายเศรษฐา ทวีสิน นายกรัฐมนตรี จึงมอบหมายให้หน่วยงานที่เกี่ยวข้อง ทั้งกระทรวงเกษตรและสหกรณ กระทรวงพาณิชย์ กระทรวงอุตสาหกรรม และกระทรวงพลังงาน ทำงานร่วมกันในการเร่งหามาตรการแก้ไข ซึ่งจากการประชุมคณะรัฐมนตรีเศรษฐกิจ เมื่อวันที่ 27 พ.ค.67 ที่มีนายกรัฐมนตรี เป็นประธาน ที่ประชุมได้กำหนด 6 แนวทางการแก้ไขปัญหาราคาปาล์มน้ำมันตกต่ำเพื่อช่วยเหลือชาวสวนปาล์มน้ำมันแล้ว
ร้อยเอก ธรรมนัส กล่าวอีกว่า การลงพื้นที่ในครั้งนี้เพื่อต้องการรับฟังปัญหาและรับข้อเสนอแนะแนวทางแก้ไขจากชาวสวนปาล์มอย่างแท้จริง ซึ่งตนได้สั่งการให้ตั้งคณะกรรมการรักษาเสถียรภาพราคาปาล์มน้ำมัน ประกอบด้วย ตัวแทนจากหน่วยงานที่เกี่ยวข้อง ทั้งภาครัฐ กระทรวงพาณิชย์ กระทรวงอุตสาหกรรม กระทรวงพลังงาน ภาคเอกชน ภาคประชาชน ผู้แทนเกษตรกร ผู้ประกอบการ สำนักงานตำรวจแห่งชาติ ฝ่ายความมั่นคง เข้ามาร่วมด้วย และจะหารือนายกรัฐมนตรี ทำหนังสือถึงผู้ว่าราชการจังหวัด แต่งตั้งคณะกรรมการระดับจังหวัด ให้มีการขึ้นทะเบียนลานเท โรงสกัดน้ำมันไบโอดีเซล โรงสกัดน้ำมันปาล์มดิบ ตลอดจนให้มีหน่วยงานตรวจวัดคุณภาพปาล์ม เปอร์เซ็นการสกัด (OER : Oil Extraction Rate) เพื่อให้ความเป็นธรรมกับทั้งเกษตรกร และผู้ประกอบการ ต้องมีความชัดเจน น่าเชื่อถือ เป็นมาตรฐานเดียวกัน โดยจะต้องแก้ปัญหาโครงการสร้างราคาปาล์มน้ำมันนี้ให้เกิดเป็นรูปธรรมทั้งระบบ เพื่อไม่ให้เกิดปัญหาซ้ำทุกปี นอกจากนี้ จะใช้กลไกของสหกรณ์เข้ามาช่วยเหลือ เช่น ชะลอการขายปาล์มน้ำมันโดยเก็บสต็อก หรือใช้โรงสกัดของสหกรณ์ เข้ามาช่วยเป็นต้น
สำหรับกรณีที่มีการลักลอบนำเข้าปาล์มจากประเทศเพื่อนบ้านนั้น กระทรวงเกษตรฯ ได้มีชุดปฏิบัติการพิเศษพญานาคราช ร่วมกับหน่วยงานเกี่ยวข้อง ดำเนินการปราบปรามอย่างจริงจัง
“จากการรับฟังปัญหาและข้อเสนอแนะของพี่น้องผมจะสรุปข้อมูลทั้งหมดรายงานให้นายกรัฐมนตรีรับทราบ และฝากถึงพี่น้องชาวสวนปาล์ม ขอให้มั่นใจในแนวทางทั้ง 6 ข้อที่รัฐบาลได้ออกมาซึ่งต้องดำเนินควบคู่กันไป เพื่อรักษาเสถียรภาพของราคาให้กลับเข้าสู่สถานการณ์ปกติ มั่นใจว่าราคาปาล์มต้องดีขึ้น ซึ่งวันนี้ราคาปาล์มขยับขึ้นจากเดิม 3.50 บาท เป็น 4.50 ตามที่กรมการค้าภายใน ได้ออกหนังสือเมื่อวันที่ 28 พ.ค.67 โดยขอให้ผู้ประกอบการโรงงานสกัดน้ำมันปาล์ม ปรับราคารับซื้อผลปาล์มน้ำมัน โดยรับซื้อในราคาไม่ต่ำกว่ากิโลกรัมละ 4.50 บาท“ ร้อยเอก ธรรมนัส กล่าว

ที่มา : https://www.thaigov.go.th/news/contents/details/83664