รัฐบาลไทย-ข่าวทำเนียบรัฐบาล-กรมทางหลวงชนบทยกระดับทางถนนสาย พท.4004 จังหวัดพัทลุง เชื่อมโยงการค้าสู่ท่าเรือ ระหว่างจังหวัดสงขลาและสตูล คืบหน้ากว่า 45% คาดแล้วเสร็จปี 2568


วันพุธที่ 29 พฤษภาคม 2567
กรมทางหลวงชนบทยกระดับทางถนนสาย พท.4004 จังหวัดพัทลุง เชื่อมโยงการค้าสู่ท่าเรือ ระหว่างจังหวัดสงขลาและสตูล คืบหน้ากว่า 45% คาดแล้วเสร็จปี 2568
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนทางหลวงชนบท พท.4004 แยก ทล.4081 - บ้านฝาละมี อำเภอเขาชัยสน บางแก้ว และปากพะยูน จังหวัดพัทลุง ระยะทาง 25.616 กิโลเมตร ปัจจุบันมีความคืบหน้าไปแล้วกว่าร้อยละ 45 ขณะนี้อยู่ระหว่างก่อสร้างชั้นโครงสร้างทาง งาน Pavement In - Place Recycling และปูผิวแอสฟัลท์ติกคอนกรีตแล้วบางช่วง คาดว่าจะก่อสร้างแล้วเสร็จปลายปี 2568 ใช้งบประมาณ 429.5 ล้านบาท สำหรับรูปแบบการดำเนินโครงการก่อสร้างเป็นถนนผิวจราจรแอสฟัลท์ติกคอนกรีต ขนาด 2 ช่องจราจร กว้าง 7 เมตร ไหล่ทางข้างละ 2.5 เมตร พร้อมขยายความกว้างของสะพานเดิม ติดตั้งไฟฟ้าแสงสว่าง เครื่องหมายจราจรและอุปกรณ์อำนวยความปลอดภัย มีจุดเริ่มต้น กม. ที่ 0+000 บริเวณอำเภอเขาชัยสน แนวเส้นทางผ่านอำเภอบางแก้ว และเลียบทะเลสาบสงขลา ถึง กม. ที่ 25+616 บริเวณอำเภอปากพะยูน ระยะทางรวม 25.616 กิโลเมตร
ทั้งนี้ เมื่อการก่อสร้างแล้วเสร็จจะเป็นการเชื่อมโยงการคมนาคมขนส่งจากภาคกลางสู่ภาคใต้ อย่างสะดวกรวดเร็ว ยกระดับการท่องเที่ยวลุ่มน้ำทะเลสาบสงขลาสู่ต้นแบบการท่องเที่ยวยั่งยืน พัฒนามาตรฐาน และเพิ่มขีดความสามารถทางการแข่งขันด้านการท่องเที่ยวของพื้นที่ เตรียมพร้อมรองรับนักท่องเที่ยวและการเติบโตของเศรษฐกิจ จากโครงการพัฒนาระเบียงเศรษฐกิจภาคใต้ อีกทั้งจะช่วยผลักดันยุทธศาสตร์ด้านการท่องเที่ยวเชิงอนุรักษ์ประวัติศาสตร์ วัฒนธรรม และการจัดการทรัพยากรธรรมชาติที่ยั่งยืน เชื่อมโยงระบบโครงข่ายการขนส่งและระบบโลจิสติกส์สู่ท่าเรือน้ำลึกจังหวัดสงขลาและสตูลให้มีประสิทธิภาพได้ในอนาคต

ที่มา : https://www.thaigov.go.th/news/contents/details/83641