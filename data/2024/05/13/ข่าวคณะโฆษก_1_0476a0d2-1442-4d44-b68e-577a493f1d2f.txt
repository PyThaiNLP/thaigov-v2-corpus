รัฐบาลไทย-ข่าวทำเนียบรัฐบาล-​“เกณิกา”เผย“นายกรัฐมนตรี“เตรียมเปิดงาน SUBCON Thailand 2024 15 พ.ค.นี้ ตั้งเป้าจับคู่ธุรกิจกว่า 9,000 คู่ คาดสร้างมูลค่าเชื่อมโยง กว่า 2 หมื่นล้าน 


วันจันทร์ที่ 13 พฤษภาคม 2567
13/05/2567
พิมพ์
​“เกณิกา”เผย“นายกรัฐมนตรี“เตรียมเปิดงาน SUBCON Thailand 2024 15 พ.ค.นี้ ตั้งเป้าจับคู่ธุรกิจกว่า 9,000 คู่ คาดสร้างมูลค่าเชื่อมโยง กว่า 2 หมื่นล้าน
​“เกณิกา”เผย“นายกรัฐมนตรี“เตรียมเปิดงาน SUBCON Thailand 2024 15 พ.ค.นี้ ตั้งเป้าจับคู่ธุรกิจกว่า 9,000 คู่ คาดสร้างมูลค่าเชื่อมโยง กว่า 2 หมื่นล้าน เดินหน้านโยบายพัฒนาประเทศไทยสู่ศูนย์กลางอุตสาหกรรมระดับโลก
วันที่ 13 พ.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า รัฐบาลภายใต้การนำของ นายเศรษฐา ทวีสิน นายกรัฐมนตรี ตั้งเป้าประเทศไทยจะก้าวไปเป็นที่ 1 ของภูมิภาค โดยนายกรัฐมนตรีได้ประกาศวิสัยทัศน์ Thailand Vision “IGNITE THAILAND : จุดพลัง รวมใจ ไทยต้องเป็นหนึ่ง” มุ่งเป้าพัฒนาประเทศไทยให้กลายเป็นศูนย์กลางเมืองแห่งอุตสาหกรรมระดับโลก ขับเคลื่อนเศรษฐกิจไทยสู่อนาคตที่ยั่งยืน ซึ่งในวันที่ 15 พ.ค.2567 นายกรัฐมนตรี จะร่วมเปิดงานแสดงชิ้นส่วนอุตสาหกรรมระดับนานาชาติ “SUBCON Thailand 2024”โดยเป็นการร่วมมือของสำนักงานคณะกรรมการส่งเสริมการลงทุน หรือบีโอไอ ร่วมกับสมาคมส่งเสริมการรับช่วงการผลิตไทย (ไทยซับคอน) และบริษัท อินฟอร์มา มาร์เก็ตส์ ประเทศไทย
น.ส.เกณิกา กล่าวต่อว่า งาน SUBCON Thailand 2024 จัดขึ้นภายใต้แนวคิด “The Global Sourcing Excellence”เพื่อชูศักยภาพการเป็นศูนย์กลางการจัดซื้อและรับช่วงการผลิตชิ้นส่วนอุตสาหกรรมที่ใหญ่ที่สุดในภูมิภาคอาเซียน โดยรวบรวมผู้ผลิตและผู้ซื้อชิ้นส่วนอุตสาหกรรมทั้งในและต่างประเทศไว้ในงานเดียว ถือเป็นจุดนัดพบสำคัญสำหรับการจัดซื้อชิ้นส่วนในหลากหลายอุตสาหกรรม ซึ่งภายในงานจะมีกิจกรรมสำคัญที่บีโอไอจะนำ 7 ค่ายรถยนต์ EV รายใหญ่ที่ลงทุนในไทยคือ BYD, MG, Great Wall Motor, Neta, Changan, GAC Aion และ Chery มานำเสนอทิศทางของอุตสาหกรรม EV รวมถึงแผนการจัดซื้อจัดหาชิ้นส่วนในประเทศ เพื่อช่วยสร้างโอกาสทางธุรกิจให้กับผู้ผลิตชิ้นส่วนในประเทศ โดยเฉพาะ SMEs ไทย ให้เข้าไปอยู่ในซัพพลายเชนของกลุ่มอุตสาหกรรม EV พร้อมยกระดับให้ประเทศไทยก้าวไปสู่ศูนย์กลางการผลิตยานยนต์ไฟฟ้าชั้นนำของโลก
“งาน SUBCON Thailand 2024 ในปีนี้ จึงเป็นเวทีสำคัญในการเปิดโอกาสให้ผู้ประกอบการไทยได้เจรจาธุรกิจกับผู้ผลิตยานยนต์ไฟฟ้าค่ายต่าง ๆ กว่า 7 แบรนด์ที่ได้เข้ามาลงทุนในประเทศไทย ซึ่งการจัดงานในปีนี้มีกิจกรรมจับคู่ธุรกิจระหว่างผู้ประกอบการชิ้นส่วนไทยและบริษัทรายใหญ่จากทั้งในและต่างประเทศ โดยตั้งเป้าไว้ที่ 9,000 คู่ ซึ่งคาดว่าจะมีผู้เข้าร่วมงานกว่า 47,000 คน โดยจะสร้างมูลค่าเชื่อมโยงกว่า 2 หมื่นล้านบาท“น.ส.เกณิกา กล่าว
ทั้งนี้ รัฐบาลขอเชิญเข้าร่วมงานซับคอน ไทยแลนด์ 2024 (SUBCON THAILAND 2024)  ระหว่างวันที่ 15 - 18 พ.ค. 2567 ณ ศูนย์นิทรรศการและการประชุม ไบเทค บางนา กรุงเทพฯ ที่จะได้สัมผัสเวทีการจัดซื้อชิ้นส่วนอุตสาหกรรม และการจับคู่ธุรกิจระดับนานาชาติ พร้อมสัมมนาพิเศษ แผนการพัฒนาซัพพลายเชน นโยบายการจัดซื้อชิ้นส่วนของบริษัทชั้นนำในประเทศไทย รวมถึงโซนจัดแสดงเทคโนโลยีพิเศษ เพื่อเสริมแกร่งอุตสาหกรรมไทย

ที่มา : https://www.thaigov.go.th/news/contents/details/82940