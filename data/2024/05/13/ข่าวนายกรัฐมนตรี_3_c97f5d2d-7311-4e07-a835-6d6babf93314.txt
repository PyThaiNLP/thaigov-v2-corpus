รัฐบาลไทย-ข่าวทำเนียบรัฐบาล-นายกฯ ตรวจติดตามโครงการก่อสร้าง ระบบป้องกันน้ำท่วมบ้านลาด จ.เพชรบุรี ย้ำเป็นโครงการที่เป็นประโยชน์แก่ประชาชน ทั้งป้องกันน้ำท่วม และกักเก็บน้ำเพื่อการเกษตร 


วันจันทร์ที่ 13 พฤษภาคม 2567
13/05/2567
พิมพ์
นายกฯ ตรวจติดตามโครงการก่อสร้าง ระบบป้องกันน้ำท่วมบ้านลาด จ.เพชรบุรี ย้ำเป็นโครงการที่เป็นประโยชน์แก่ประชาชน ทั้งป้องกันน้ำท่วม และกักเก็บน้ำเพื่อการเกษตร
“รัดเกล้า” เผย นายกฯ ตรวจติดตามโครงการก่อสร้างระบบป้องกันน้ำท่วมบ้านลาด จ.เพชรบุรี ย้ำเป็นโครงการที่เป็นประโยชน์แก่ประชาชน ทั้งป้องกันน้ำท่วม และกักเก็บน้ำเพื่อการเกษตร
วันนี้ (13 พฤษภาคม 2567) เวลา 16.30 น. ณ บริเวณสะพานบ้านลาด โครงการก่อสร้างระบบป้องกันน้ำท่วมบ้านลาด ตำบลบ้านลาด อำเภอบ้านลาด จังหวัดเพชรบุรี นายเศรษฐา ทวีสิน นายกรัฐมนตรี พร้อมด้วยคณะ ตรวจติดตามโครงการก่อสร้างระบบป้องกันน้ำท่วมพื้นที่ชุมชนบ้านลาด โดยมีนายพรรณรบ เตชะมงคลาภิวัฒน์ รองอธิบดีกรมโยธาธิการและผังเมือง รายงานความคืบหน้าการก่อสร้างโครงการฯ และ จ.อ.อภิชาติ แก้วโกศล สส.เพชรบุรี เขต 3 ชี้แจงถึงปัญหาน้ำท่วมในพื้นที่ นางรัดเกล้า อินวงศ์ สุวรรณคีรี รองโฆษกประจำสำนักนายกรัฐมนตรี สรุปสาระสำคัญดังนี้
รองอธิบดีกรมโยธาธิการและผังเมือง กล่าวถึงจุดเริ่มต้นโครงการก่อสร้างระบบป้องกันน้ำท่วมแม่น้ำเพชรบุรี แบ่งออกเป็น 2 ระยะ ได้แก่ ระยะที่ 1 โครงการก่อสร้างระบบป้องกันน้ำท่วมพื้นที่ชุมชนบ้านลาดดำเนินการแล้ว 95% สามารถป้องกันน้ำท่วมในพื้นที่ 0.57 ตร.กม. โดยมีประชากรอาศัยในพื้นที่ 244 ครัวเรือน ได้รับประโยชน์ และระยะที่ 2 จุดเริ่มต้นโครงการก่อสร้างสะพานบ้านลาด ถึงสะพานวัดลาดศรัทธาราม กิโลเมตรที่แม่น้ำเพชรบุรี จุดสิ้นสุดสะพานบ้านลาดถึงสะพานวัดลาดศรัทธาราม อยู่ในระหว่างดำเนินการ ซึ่งเมื่อดำเนินการสร้างแล้วเสร็จจะสามารถป้องกันน้ำท่วมแก่ประชนในพื้นที่ได้ประมาณ 1,400 ครัวเรือน คาดว่าจะดำเนินการก่อสร้างเสร็จในปี พ.ศ. 2569
ภายหลังรับฟังบรรยายสรุปฯ นายกฯ ได้เยี่ยมชมบริเวณสะพานบ้านลาดซึ่งเป็นโครงการก่อสร้างระบบป้องกันน้ำท่วมบ้านลาด โดยมีประชาชนในพื้นที่คอยให้การต้อนรับและขอถ่ายรูปเป็นที่ระลึก โอกาสนี้ นายกฯ ได้กล่าวกับประชาชนว่าโครงการฯ เมื่อก่อสร้างเสร็จจะเกิดเป็นประโยชน์แก่ประชาชนในพื้นที่เป็นอย่างมาก ทั้งป้องกันน้ำท่วมและกักเก็บน้ำเพื่อการเกษตร พร้อมกับขอบคุณชาวบ้านที่มาให้การต้อนรับอย่างอบอุ่น
“บรรยากาศการลงพื้นที่เป็นไปอย่างอบอุ่น ชาวบ้านหลายคนได้กล่าวขอบคุณคณะที่มาตรวจติดตามโครงการ และมอบดอกกุหลาบสีแดงให้กำลังใจแก่นายกฯ และ ส.ส.อภิชาติ อีกด้วย” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/82979