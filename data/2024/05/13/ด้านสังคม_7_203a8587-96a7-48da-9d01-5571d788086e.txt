รัฐบาลไทย-ข่าวทำเนียบรัฐบาล-"สมศักดิ์" เดินหน้า ติดตามการแก้ปัญหายาเสพติด ประเดิมพื้นที่แรก จ.เพชรบุรี


วันจันทร์ที่ 13 พฤษภาคม 2567
"สมศักดิ์" เดินหน้า ติดตามการแก้ปัญหายาเสพติด ประเดิมพื้นที่แรก จ.เพชรบุรี
รัฐมนตรีว่าการกระทรวงสาธารณสุข ติดตามการดำเนินงานบำบัดรักษาผู้ป่วยยาเสพติดของ จ.เพชรบุรี ตามหลักการ “เปลี่ยนผู้เสพเป็นผู้ป่วย” ของรัฐบาล
เผย มีการบูรณาการทุกภาคส่วนร่วมดำเนินงาน ช่วยคัดกรอง ส่งต่อฟื้นฟูผู้ป่วยอย่างเป็นระบบตามแนวทาง Patient Journey และกลับคืนสู่สังคมอย่างปลอดภัย
วันนี้ (13 พฤษภาคม 2567) ที่ จ.เพชรบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข และคณะผู้บริหาร ติดตามการดำเนินงานและให้กำลังใจเจ้าหน้าที่และผู้ป่วยยาเสพติด ที่ศูนย์คัดกรองยาเสพติด โรงพยาบาลส่งเสริมสุขภาพตำบลธงชัย และโรงพยาบาลพระจอมเกล้า ในโอกาสลงพื้นที่ตรวจราชการในการประชุม ครม.สัญจร ระหว่างวันที่ 13-14 พ.ค.2567 และกล่าวว่า นายเศรษฐา ทวีสิน นายกรัฐมนตรี กำหนดให้การแก้ปัญหายาเสพติดเป็นวาระแห่งชาติที่ต้องเร่งดำเนินการให้เห็นเป็นรูปธรรมร่วมกับทุกภาคส่วน ยึดหลักการ “เปลี่ยนผู้เสพ เป็นผู้ป่วย” สนับสนุนให้ผู้เสพเข้ารับการรักษาบำบัดอย่างมีประสิทธิภาพและทั่วถึง ไม่กลับเข้าสู่วงจรยาเสพติดอีก
นายสมศักดิ์ กล่าวต่อว่า จังหวัดเพชรบุรี พื้นที่ที่มีการแพร่ระบาดและมีผู้เสพยาเสพติดรายใหม่สูงที่สุดคือ อ.เมืองเพชรบุรี ยาเสพติดที่พบมากที่สุด คือ ยาบ้า โดยปี 2566 มีผู้ป่วยใช้สารเสพติด 392 ราย แบ่งเป็นกลุ่มสีเขียว ไม่มีอาการทางจิตเวชร่วม 150 ราย สีเหลือง มีอาการทางจิตเวชร่วม แต่อยู่ในระยะอาการสงบ 150 ราย และสีแดง มีอาการทางจิตเวชร่วมและแสดงอาการอาละวาด คลุ้มคลั่ง 92 ราย พบว่ามีการดำเนินงานตามนโยบายการบำบัดรักษาและฟื้นฟูผู้ป่วยยาเสพติดอย่างดี ผู้ป่วยได้รับการบำบัดรักษาและติดตามดูแลอย่างต่อเนื่องถึง 68.75% ปัจจุบันมีศูนย์คัดกรองยาเสพติดครอบคลุมทุกตำบล รวม 117 แห่ง และศูนย์คัดกรองระดับโรงพยาบาล 8 แห่ง ซึ่งจากการเยี่ยมศูนย์คัดกรอง รพ.สต.ธงชัย พบว่ามีการดูแลช่วยเหลือและส่งต่อฟื้นฟูผู้ป่วยตามระดับความรุนแรงของอาการอย่างเป็นระบบ ตามแนวทาง Patient Journey โดยร่วมมือกับชุดปฏิบัติการตำบล ครอบครัวและชุมชน
นอกจากนี้ ยังมีสถานพยาบาลยาเสพติดที่ได้รับมาตรฐาน HA ครบทุกแห่ง และมีมินิธัญญารักษ์ให้การบำบัดระยะเฉียบพลัน 8 แห่ง 21 เตียง ระยะกลาง 4 แห่ง 55 เตียง และระยะยาว 1 แห่ง 30 เตียง รวมทั้งได้พัฒนาระบบ Telemedicine ในการติดตามดูแลผู้ป่วยอย่างต่อเนื่อง ตลอดจนมีสถานฟื้นฟูสมรรถภาพของรัฐศูนย์ฟื้นฟูสภาพทางสังคม ขับเคลื่อนกระบวนการบำบัดโดยชุมชนมีส่วนร่วม (CBTx) ชุมชนล้อมรักษ์ ทำให้ผู้ป่วยคืนกลับสู่สังคมอย่างปลอดภัย
*****************************************13 พฤษภาคม 2567

ที่มา : https://www.thaigov.go.th/news/contents/details/82974