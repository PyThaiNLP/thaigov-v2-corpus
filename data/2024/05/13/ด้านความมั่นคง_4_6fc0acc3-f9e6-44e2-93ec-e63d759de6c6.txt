รัฐบาลไทย-ข่าวทำเนียบรัฐบาล-จังหวัดอุตรดิตถ์ จัดพิธีมอบสิ่งของพระราชทานมูลนิธิราชประชานุเคราะห์ ในพระบรมราชูปถัมภ์ ให้กับประชาชนผู้ประสบเหตุวาตภัย ผู้ว่าฯ ย้ำ ทุกภาคส่วนเร่งให้การช่วยเหลือประชาชนที่เดือดร้อน


วันจันทร์ที่ 13 พฤษภาคม 2567
13/05/2567
พิมพ์
จังหวัดอุตรดิตถ์ จัดพิธีมอบสิ่งของพระราชทานมูลนิธิราชประชานุเคราะห์ ในพระบรมราชูปถัมภ์ ให้กับประชาชนผู้ประสบเหตุวาตภัย ผู้ว่าฯ ย้ำ ทุกภาคส่วนเร่งให้การช่วยเหลือประชาชนที่เดือดร้อน
จ.อุตรดิตถ์ จัดพิธีมอบสิ่งของพระราชทานมูลนิธิราชประชานุเคราะห์ ในพระบรมราชูปถัมภ์ ให้กับประชาชนผู้ประสบเหตุวาตภัย ผู้ว่าฯ ย้ำ ทุกภาคส่วนเร่งให้การช่วยเหลือประชาชนที่เดือดร้อนโดยเร็ว พร้อมประชาสัมพันธ์ติดตามสถานการณ์พายุฤดูร้อนในพื้นที่อย่างใกล้ชิด
เมื่อวันที่ 10 พ.ค. 67 นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ เปิดเผยว่า จากเหตุการณ์วาตภัย พายุฤดูร้อน เมื่อวันที่ 3 พ.ค. 67 ทำให้เกิดฝนตก มีลมกระโชกแรง และมีลูกเห็บตก ก่อให้เกิดความเสียหายต่อบ้านเรือนและทรัพย์สินของประชาชนในพื้นที่จังหวัดอุตรดิตถ์เป็นจำนวนมาก ซึ่งได้รับผลกระทบในพื้นที่ 9 อำเภอ 58 ตำบล 24 ชุมชน 335 หมู่บ้าน 6,541 หลังคาเรือน 22,943 ราย โดยเมื่อวันที่ 9 พ.ค. 67 ที่ผ่านมา มูลนิธิราชประชานุเคราะห์ ในพระบรมราชูปถัมภ์ ได้จัดส่งสิ่งของพระราชทานให้จังหวัดอุตรดิตถ์จัดบรรจุถุงพระราชทานเพื่อแจกจ่ายให้กับประชาชนที่ได้รับความเดือดร้อนจากเหตุการณ์วาตภัยดังกล่าว
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวว่า นับเป็นพระมหากรุณาธิคุณอย่างหาที่สุดมิได้ ที่พระบาทสมเด็จพระเจ้าอยู่ ทรงห่วงใยประชาชนที่ได้รับความเดือดร้อนจากเหตุการณ์วาตภัยในพื้นที่จังหวัดอุตรดิตถ์ ทรงพระกรุณาโปรดเกล้าฯ ให้มูลนิธิราชประชานุเคราะห์ ในพระบรมราชูปถัมภ์ จัดส่งสิ่งของพระราชทานมายังจังหวัดอุตรดิตถ์ เพื่อบรรจุลงถุงพระราชทาน (สิ่งของพระราชทาน) และนำไปแจกจ่ายให้กับพี่น้องประชาชนที่ประสบภัยในจังหวัดอุตรดิตถ์ กว่า 2,000 ชุด แบ่งเป็น อำเภอเมืองอุตรดิตถ์ 1,000 ชุด ,อำเภอพิชัย 200 ชุด ,อำเภอลับแล 300 ชุด ,อำเภอตรอน 90 ชุด , อำเภอท่าปลา 144 ชุด ,อำเภอน้ำปาด 90 ชุด ,อำเภอฟากท่า 90 ชุด ,อำเภอบ้านโคก 39 ชุด และอำเภอทองแสนขัน 47 ชุด
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวต่อว่า โอกาสนี้ จังหวัดอุตรดิตถ์ จึงจัดพิธีมอบสิ่งของพระราชทาน มูลนิธิราชประชานุเคราะห์ ในพระบรมราชูปถัมภ์ ในพื้นที่จังหวัดอุตรดิตถ์ บริเวณสหกรณ์การเกษตรอำเภอลับแล ต.ชัยจุมพล อ.ลับแล จ.อุตรดิตถ์ โดยตนในฐานะประธานกรรมการมูลนิธิราชประชานุเคราะห์ ในพระบรมราชูปถัมภ์ ประจำจังหวัดอุตรดิตถ์ เป็นประธานในพิธีเชิญสิ่งของพระราชทานมอบแก่ประชาชนที่ประสบวาตภัย ในพื้นที่จังหวัดอุตรดิตถ์ หลังจากนั้น ได้ลงพื้นที่อำเภอตรอน และอำเภอพิชัย เพื่อมอบสิ่งของพระราชทาน (ถุงยังชีพ) ให้แก่ประชาชนผู้ประสบภัยอีกด้วย ซึ่งในการนี้ได้รับการสนับสนุนรถครัวพระราชทานจาก มณฑลทหารบกที่ 35 รวมทั้งชมรมแม่บ้านมหาดไทยจังหวัดอุตรดิตถ์ และเหล่ากาชาดจังหวัดอุตรดิตถ์ได้จัดเตรียมอาหารกล่อง และน้ำดื่ม มอบให้แก่ประชาชนที่มารอรับสิ่งของพระราชทานด้วย
"จังหวัดอุตรดิตถ์มุ่งมั่นในการบำบัดทุกข์ บำรุงสุข และบูรณาการทุกภาคส่วนเร่งให้การช่วยเหลือประชาชนที่เดือดร้อนโดยเร็ว อย่างไรก็ตามขอให้พี่น้องประชาชนติดตามสภาพอากาศและข้อมูลข่าวสารจากทางราชการอย่างใกล้ชิด และเตรียมพร้อมรับมือสถานการณ์สาธารณภัยที่อาจเกิดขึ้นอีก หากเกิดพายุฤดูร้อนขึ้น ขอให้หลีกเลี่ยงการอยู่ในที่โล่งแจ้ง หรือ ใต้ต้นไม้ใหญ่ หรือ บริเวณสิ่งก่อสร้าง รวมถึงป้ายโฆษณา ที่มีลักษณะไม่มั่นคงแข็งแรง และระวังอันตรายจากฟ้าผ่า ทั้งนี้ หากพี่น้องประชาชนได้รับความเดือดร้อน หรือ ต้องการความช่วยเหลือ ขอให้เเจ้งขอความช่วยเหลือผ่านช่องทางทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM หรือ สายด่วนนิรภัย 1784 ตลอด 24 ชั่วโมง และสามารถติดตามประกาศการแจ้งเตือนภัยที่แอปพลิเคชัน “THAI DISASTER ALERT” หรือโทรแจ้งเหตุขอความช่วยเหลือที่สายด่วน ศูนย์ดำรงธรรม 1567" นายศิริวัฒน์ ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82959