รัฐบาลไทย-ข่าวทำเนียบรัฐบาล-​"พัชรวาท" ลงพื้นที่ติดตามโครงการปักไม้ไผ่ชะลอคลื่น แก้ปัญหาการกัดเซาะชายฝั่ง ชูความสำเร็จคืนพื้นที่ป่าชายเลนให้ชาวบ้านแหลม จ.เพชรบุรี


วันจันทร์ที่ 13 พฤษภาคม 2567
​"พัชรวาท" ลงพื้นที่ติดตามโครงการปักไม้ไผ่ชะลอคลื่น แก้ปัญหาการกัดเซาะชายฝั่ง ชูความสำเร็จคืนพื้นที่ป่าชายเลนให้ชาวบ้านแหลม จ.เพชรบุรี
​"พัชรวาท" ลงพื้นที่ติดตามโครงการปักไม้ไผ่ชะลอคลื่น แก้ปัญหาการกัดเซาะชายฝั่ง ชูความสำเร็จคืนพื้นที่ป่าชายเลนให้ชาวบ้านแหลม จ.เพชรบุรี
"พัชรวาท" ลงพื้นที่ติดตามโครงการปักไม้ไผ่ชะลอคลื่น แก้ปัญหาการกัดเซาะชายฝั่ง ชูความสำเร็จคืนพื้นที่ป่าชายเลนให้ชาวบ้านแหลม จ.เพชรบุรี
วันนี้ (13 พฤษภาคม 2567) เวลา 11.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายจตุพร บุรุษพัฒน์ ปลัดกระทรวงฯ ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง และผู้บริหารหน่วยงานในสังกัดกระทรวงฯ ลงพื้นที่ตรวจติดตามการแก้ไขปัญหาการกัดเซาะชายฝั่งในพื้นที่โครงการปักไม้ไผ่ชะลอคลื่นเพื่อป้องกันการกัดเซาะชายฝั่ง ณ พื้นที่ตำบลบ้านแหลม อำเภอบ้านแหลม จังหวัดเพชรบุรี พร้อมชมนิทรรศการ และมอบพันธุ์กล้าไม้ป่าชายเลนให้กับผู้นำชุมชน โดยมีเจ้าหน้าที่จากหน่วยงานที่เกี่ยวข้อง ตลอดจนผู้นำชุมชน ประชาชนชาวบ้านแหลมและบ้านบางแก้ว อำเภอบ้านแหลม จังหวัดเพชรบุรี เข้าร่วมในงาน
พล.ต.อ.พัชรวาท กล่าวว่า จังหวัดเพชรบุรีมีพื้นที่ป่าชายเลนประมาณ 20,000 ไร่ แต่ปัจจุบันป่าชายเลนซึ่งเป็นเขตกันชนทางธรรมชาติที่คอยปกป้องผืนดินและชายฝั่งทะเลได้ถูกทำลายและเปลี่ยนแปลงไป ส่งผลให้พื้นที่อำเภอบ้านแหลม ประสบปัญหาการกัดเซาะชายฝั่ง สร้างความเดือดร้อนให้กับพี่น้องประชาชน และเพื่อเป็นการแก้ไขปัญหาดังกล่าว จึงได้มอบหมายให้กรมทรัพยากรทางทะเลและชายฝั่งแก้ไขปัญหาโดยวิธีการปักไม้ไผ่ชะลอคลื่น ซึ่งเป็นวิธีธรรมชาติทำให้เกิดการสะสมของตะกอนเลน ลดความรุนแรงของกระแสคลื่น ทั้งยังสร้างงาน สร้างอาชีพให้แก่ชุมชนในพื้นที่ เพื่อช่วยฟื้นคืนวิถีชีวิตดั้งเดิมของชาวบ้านในการประกอบอาชีพ โดยเน้นย้ำให้ทุกคนช่วยกันปกป้อง ดูแลรักษาอนุรักษ์ และฟื้นฟูทรัพยากรทางทะเลและชายฝั่ง ให้กลับมาสมบูรณ์ และยั่งยืน นำมาซึ่งรายได้ คุณภาพชีวิตและสิ่งแวดล้อมที่ดี เพื่อประโยชน์ของชุมชน ทั้งทางด้านเศรษฐกิจ และสิ่งแวดล้อมสืบไป
ทั้งนี้ การแก้ไขปัญหาการกัดเซาะชายฝั่งภาคกลางตอนล่าง มีพื้นที่ 4 จังหวัด คือ สมุทรสาคร สมุทรสงคราม เพชรบุรี และประจวบคีรีขันธ์ มีความยาวชายฝั่งรวม 402.80 กิโลเมตร เป็นพื้นที่หาดโคลน 109.82 กิโลเมตร โดนมีพื้นที่หาดโคลนที่ประสบปัญหาการกัดเซาะชายฝั่ง 62.07 กิโลเมตร แก้ไขปัญหาแล้ว 56.57 กิโลเมตร โดยเฉพาะจังหวัดเพชรบุรี มีพื้นที่ชายฝั่งที่เป็นหาดโคลนรวมประมาณ 36.73 กิโลเมตร มีพื้นที่ที่ได้รับผลกระทบจากการกัดเซาะชายฝั่ง ประมาณ 580 เมตร อยู่ในพื้นที่ตำบลบ้านแหลม อำเภอบ้านแหลม จังหวัดเพชรบุรี ซึ่งมีพื้นที่ป่าชายเลนประมาณ 31 ไร่ และเป็นพื้นที่อยู่อาศัยของชุมชน ในปีงบประมาณ พ.ศ. 2567 จึงได้ดำเนินโครงการป้องกันและแก้ไขปัญหาการกัดเซาะชายฝั่งในพื้นที่หาดโคลน โดยวิธีการปักไม้ไผ่ชะลอความรุนแรงของคลื่น ระยะทางไม้ไผ่ 800 เมตร ตามมาตรการสีเขียว และเมื่อสภาพพื้นที่สามารถฟื้นฟูได้ จะดำเนินการปลูกฟื้นฟูป่าชายเลนเป็นแนวปราการป้องกันคลื่น กันการกัดเซาะชายฝั่งเหมือนในอดีต เพื่อคงวิถีชีวิต เศรษฐกิจ และสิ่งแวดล้อมของชุมชนให้คงความสมบูรณ์ยั่งยืนต่อไป และมีแผนดำเนินการต่อเนื่องในปีงบประมาณ พ.ศ. 2568 ในโครงการป้องกันการกัดเซาะชายฝั่ง โดยการปักไม้ไผ่ชะลอความรุนแรงของคลื่น ในบริเวณพื้นที่ตำบลปากทะเล อำเภอบ้านแหลม จังหวัดเพชรบุรี เพื่อปกป้องรักษา และเพิ่มพื้นที่ป่าชายเลน ให้ระบบนิเวศมีความสมบูรณ์ เป็นแหล่งความหลากหลายทางชีวภาพ เพิ่มห่วงโซ่อาหาร เป็นแหล่งที่อยู่อาศัยและขยายพันธุ์ของสัตว์น้ำ เป็นแหล่งดูดซับก๊าซคาร์บอนไดออกไชด์ รวมถึงเป็นที่พักผ่อนหย่อนใจให้แก่ประชาชนในท้องถิ่นและนักท่องเที่ยว

ที่มา : https://www.thaigov.go.th/news/contents/details/82975