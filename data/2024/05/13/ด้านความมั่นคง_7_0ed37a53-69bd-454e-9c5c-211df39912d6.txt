รัฐบาลไทย-ข่าวทำเนียบรัฐบาล-จังหวัดแม่ฮ่องสอนจับมือแม่บ้านมหาดไทย ร่วมจัดงาน “พัสตราภรณ์สีสันแห่งขุนเขา เสน่ห์ผ้า เสน่ห์ชีวิต เสน่ห์แม่ฮ่องสอน” ประกวดสุดยอดผ้าแม่ฮ่องสอน ประจำปี 2567 พ่อเมืองเน้นย้ำต่อยอด


วันจันทร์ที่ 13 พฤษภาคม 2567
13/05/2567
พิมพ์
จังหวัดแม่ฮ่องสอนจับมือแม่บ้านมหาดไทย ร่วมจัดงาน “พัสตราภรณ์สีสันแห่งขุนเขา เสน่ห์ผ้า เสน่ห์ชีวิต เสน่ห์แม่ฮ่องสอน” ประกวดสุดยอดผ้าแม่ฮ่องสอน ประจำปี 2567 พ่อเมืองเน้นย้ำต่อยอด
จังหวัดแม่ฮ่องสอนจับมือแม่บ้านมหาดไทย ร่วมจัดงาน “พัสตราภรณ์สีสันแห่งขุนเขา เสน่ห์ผ้า เสน่ห์ชีวิต เสน่ห์แม่ฮ่องสอน” ประกวดสุดยอดผ้าแม่ฮ่องสอน ประจำปี 2567 พ่อเมืองเน้นย้ำต่อยอดมรดกภูมิปัญญา สืบสานอัตลักษณ์คุณค่าของผ้าไทยและผ้าชาติพันธุ์
วันนี้ (11 พ.ค. 67) นายชูชีพ พงษ์ไชย ผู้ว่าราชการจังหวัดแม่ฮ่องสอนและประธานแม่บ้านมหาดไทยจังหวัดแม่ฮ่องสอน เปิดเผยว่า จังหวัดแม่ฮ่องสอนได้จัดกิจกรรมส่งเสริมการตลาดเชิงสร้างสรรค์ “พัสตราภรณ์สีสันแห่งขุนเขา เสน่ห์ผ้า เสน่ห์ชีวิต เสน่ห์แม่ฮ่องสอน” และกิจกรรมประกวดสุดยอดผ้าแม่ฮ่องสอน ประจำปี 2567 ระหว่างวันที่ 9-10 พฤษภาคม 2567 โดยมีนายอุดมศักดิ์ ขาวหนูนา รองผู้ว่าราชการจังหวัดแม่ฮ่องสอน นายบุญลือ ธรรมธรานุรักษ์ รองผู้ว่าราชการจังหวัดแม่ฮ่องสอน พร้อมด้วยหัวหน้าส่วนราชการ และผู้ประกอบการในจังหวัดแม่ฮ่องสอน ตลอดจนถึงภาคีเครือข่ายเข้าร่วมตัดสินการประกวด
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวว่า จังหวัดแม่ฮ่องสอนร่วมกับชมรมแม่บ้านมหาดไทยจังหวัดแม่ฮ่องสอน และสำนักงานพัฒนาชุมชนจังหวัดแม่ฮ่องสอน ได้จัดขึ้นตามนโยบายของนายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย เพื่อสืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และขับเคลื่อนโครงการ “ผ้าไทยใส่ให้สนุก” ตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา รวมทั้งเป็นการผลักดันมาตรการส่งเสริมและสนับสนุนการใช้และสวมใส่ผ้าไทย ตลอดจนเพื่อเฟ้นหา “ผืนผ้าที่เป็นสุดยอดของจังหวัดแม่ฮ่องสอน” ซึ่งผ้าที่ได้รับรางวัลชนะเลิศ จะนำขึ้นทูลเกล้า ฯ ถวายสมเด็จพระนางเจ้า ฯ พระบรมราชินี เนื่องในวันเฉลิมพระชนมพรรษา 3 มิถุนายน 2567
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวต่ออีกว่า การจัดกิจกรรมส่งเสริมการตลาดเชิงสร้างสรรค์ “พัสตราภรณ์สีสันแห่งขุนเขา เสน่ห์ผ้า เสน่ห์ชีวิต เสน่ห์แม่ฮ่องสอน” และกิจกรรมประกวดสุดยอดผ้าแม่ฮ่องสอน ประจำปี 2567 มีวัตถุประสงค์เพื่อ ส่งเสริมช่องทางการตลาดจำหน่ายสินค้า OTOP ภายในจังหวัด ให้ผู้ผลิต ผู้ประกอบการสินค้าและบริการจังหวัดแม่ฮ่องสอน มีรายได้เพิ่มขึ้น และเพื่อประชาสัมพันธ์ผลิตภัณฑ์ผ้าร่วมสมัยของจังหวัดแม่ฮ่องสอน และการท่องเที่ยวจังหวัดแม่ฮ่องสอน ให้เป็นที่รู้จักอย่างแพร่หลาย ตลอดจนสืบสาน รักษา ต่อยอด มรดกภูมิปัญญาผ้า สืบสานอัตลักษณ์ ที่มีคุณค่าของผ้าไทยและผ้าชาติพันธุ์ สร้างมูลค่าเพิ่มทางเศรษฐกิจ ส่งเสริม การมีรายได้และพัฒนาคุณภาพชีวิตของประชาชนในจังหวัดแม่ฮ่องสอนได้อย่างยั่งยืน
“ซึ่งกิจกรรมในครั้งนี้ประกอบด้วย การประกวดสุดยอดผ้าจังหวัดแม่ฮ่องสอน การเดินแบบผลิตภัณฑ์ผ้าที่ได้รับการพัฒนาตามแนวคิด พัสตราภรณ์สีสันแห่งขุนเขา เสน่ห์ผ้า เสน่ห์ชีวิต เสน่ห์แม่ฮ่องสอน การจัดแสดงและจำหน่ายสินค้า ตลาดนัดคนไทยยิ้มได้ และการส่งเสริมการขาย โดยได้รับการสนับสนุนงบประมาณจากงบยุทธศาสตร์จังหวัดแม่ฮ่องสอน กลุ่มเป้าหมายประกอบด้วย กลุ่มผู้ผลิต ผู้ประกอบการ OTOP ที่ผ่านการพัฒนาทักษะการออกแบบผลิตภัณฑ์ผ้า ทั้ง 7 อำเภอ จำนวน 30 กลุ่ม หน่วยงานภาครัฐ ภาคเอกชน และประชาชนทั่วไป” นายชูชีพฯ กล่าวเพิ่มเติม
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวในช่วงท้ายว่า ขอขอบคุณสำนักงานพัฒนาชุมชนจังหวัดแม่ฮ่องสอน ตลอดจนภาคีเครือข่ายและผู้ที่มีส่วนร่วมทุกภาคส่วนที่ได้ร่วมมือกันจัดกิจกรรมที่ดีในครั้งนี้ ซึ่งจังหวัดแม่ฮ่องสอน มีความมุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชนจากการส่งเสริมการสวมใส่ และงานหัตถกรรมผ้าไทย โดยหลังจากทำการคัดเลือกสุดยอดผ้าของจังหวัดแม่ฮ่องสอนเรียบร้อยแล้ว จะร่วมกับภาคีเครือข่ายทุกภาคส่วน เดินหน้าต่อยอดผลิตภัณฑ์ผ้าไทย พัฒนารูปแบบผลิตภัณฑ์ให้เป็นที่ต้องการของแม่ฮ่องสอน รวมถึงฝึกอบรมและส่งเสริมให้เยาวชน มีองค์ความรู้ และมีส่วนร่วมในการพัฒนา ต่อยอดผ้าพื้นถิ่นของจังหวัดแม่ฮ่องสอน ให้เกิดการสร้างงาน สร้างอาชีพ สร้างรายได้ให้แก่ชุมชน ต่อไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82962