รัฐบาลไทย-ข่าวทำเนียบรัฐบาล-รมว.ธรรมนัส ควง รมช.อรรถกร ติดตามโครงการพัฒนาลุ่มน้ำห้วยแม่ประจันต์ ดันสร้างปตร.บ้านท่าหัวลบ พร้อมขุดลอกอ่างฯ เพิ่มความจุ


วันจันทร์ที่ 13 พฤษภาคม 2567
รมว.ธรรมนัส ควง รมช.อรรถกร ติดตามโครงการพัฒนาลุ่มน้ำห้วยแม่ประจันต์ ดันสร้างปตร.บ้านท่าหัวลบ พร้อมขุดลอกอ่างฯ เพิ่มความจุ
รมว.ธรรมนัส ควง รมช.อรรถกร ติดตามโครงการพัฒนาลุ่มน้ำห้วยแม่ประจันต์ ดันสร้างปตร.บ้านท่าหัวลบ พร้อมขุดลอกอ่างฯ เพิ่มความจุ พัฒนาแหล่งน้ำอย่างยั่งยืนให้ชาวเพชรบุรี
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์  คณะผู้บริหารกระทรวงเกษตรและสหกรณ์ ลงพื้นที่ติดตามโครงการพัฒนาลุ่มน้ำห้วยแม่ประจันต์ จ.เพชรบุรี ณ โครงการก่อสร้างประตูระบายน้ำท่าหัวลบ ต.วังไคร้ อ.ท่ายาง จ.เพชรบุรี ซึ่งกรมชลประทาน ได้ดำเนินโครงการก่อสร้างประตูระบายน้ำดังกล่าว เพื่อแก้ไขปัญหาขาดแคลนน้ำ พื้นที่รับประโยชน์ 2,780 ไร่ ครอบคลุมพื้นที่ 2 ตำบล 2 อำเภอ จ.เพชรบุรี (ต.วังไคร้ อ.ท่ายาง และ ต.วังจันทร์ อ.แก่งกระจาน) ให้ชาวบ้านรวมกว่า 1,937 ครัวเรือน ได้มีน้ำใช้เพื่อการอุปโภคบริโภค รวมไปถึงเกษตรกรรมได้อย่างเพียงพอตลอดทั้งปี
จากนั้น เดินทางติดตามการดำเนินงานโครงการเพิ่มประสิทธิภาพความจุอ่างเก็บน้ำห้วยแม่ประจันต์อันเนื่องมาจากพระราชดำริ พร้อมพบปะเกษตรกร และมอบโฉนดที่ดินเพื่อการเกษตรให้แก่เกษตรกรในพื้นที่ ณ หอประชุมที่ว่าการอำเภอหนองหญ้าปล้อง ต.ท่าตะคร้อ อ.หนองหญ้าปล้อง และลงพื้นที่ตรวจอ่างเก็บน้ำห้วยแม่ประจันต์ อันเนื่องมาจากพระราชดำริ ต.ท่าตะคร้อ อ.หนองหญ้าปล้อง จ.เพชรบุรี ซึ่งปัจจุบันมีระดับความจุเก็บกักอยู่ที่ 42.20 ล้าน ลบ.ม. แต่เนื่องจากมีปริมาณน้ำท่าไหลเข้าอ่างฯ เฉลี่ยมากถึง 74.30 ล้าน ลบ.ม. ทำให้จำเป็นต้องพร่องระบายน้ำส่วนเกินออกจากอ่างเก็บน้ำ เพื่อรองรับปริมาณน้ำที่จะเพิ่มขึ้นในช่วงฤดูฝน และช่วยรักษาระดับให้อยู่ในเกณฑ์ที่กำหนด กรมชลประทาน จึงมีแผนขุดลอกอ่างเก็บห้วยแม่ประจันต์ เพื่อเพิ่มความจุของอ่างฯจากเดิม 42.20 ล้าน ลบ.ม. เป็น 49.10 ล้าน ลบ.ม. เพื่อใช้เป็นแหล่งน้ำต้นทุนในการอุปโภคบริโภค และการเกษตร พื้นที่รับประโยชน์กว่า 9,990 ไร่ รวมทั้งช่วยบรรเทาอุทกภัยในช่วงฤดูน้ำหลากให้พื้นที่ด้านท้ายอ่างเก็บน้ำได้อีกด้วย

ที่มา : https://www.thaigov.go.th/news/contents/details/82977