รัฐบาลไทย-ข่าวทำเนียบรัฐบาล-“วราวุธ” รมว.พม. ส่ง ศรส. ทำข้อตกลงเลี้ยงดูลูก หลังแม่โพสต์คลิปลูกกระดกเบียร์ สูบบุหรี่ อ้าง รู้เท่าไม่ถึงการณ์


วันจันทร์ที่ 13 พฤษภาคม 2567
“วราวุธ” รมว.พม. ส่ง ศรส. ทำข้อตกลงเลี้ยงดูลูก หลังแม่โพสต์คลิปลูกกระดกเบียร์ สูบบุหรี่ อ้าง รู้เท่าไม่ถึงการณ์
“วราวุธ” รมว.พม. ส่ง ศรส. ทำข้อตกลงเลี้ยงดูลูก หลังแม่โพสต์คลิปลูกกระดกเบียร์ สูบบุหรี่ อ้าง รู้เท่าไม่ถึงการณ์
เมื่อวันที่ 12 พฤษภาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยถึงเพจดังได้โพสต์ กรณี แม่ถ่ายคลิปลูกน้อยกระดกเบียร์ สูบบุหรี่ ที่จังหวัดพิษณุโลก ว่า ตามที่นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายศูนย์เร่งรัดจัดการสวัสดิภาพประชาชน (ศรส.) ให้เป็นที่พึ่งของพี่น้องประชาชนในการช่วยเหลือและคุ้มครองสวัสดิภาพ โดยได้สั่งการให้ ศรส.จังหวัดพิษณุโลก ส่งทีมปฏิบัติการหน่วยเคลื่อนที่เร็ว ลงพื้นที่ตรวจสอบข้อเท็จจริงและให้ความช่วยเหลือกรณีดังกล่าว ทั้งนี้ เมื่อวันที่ 10 พ.ค. 67 ศรส.จังหวัดพิษณุโลก ได้ลงพื้นที่เยี่ยมครอบครัวเด็ก พบว่า เด็กที่ปรากฎในคลิปวิดีโอ เป็นเด็กชายอายุ 1 ปี 9 เดือน มีน้องเล็กอายุ 3 เดือน อาศัยอยู่กับแม่อายุ 23 ปี พ่ออายุ 19 ปี และยาย และจากการพูดคุยพ่อ แม่ของเด็กถึงการอัดคลิปดังกล่าวได้ให้ข้อมูลว่า ด้วยความรู้เท่าไม่ถึงการณ์ แต่ไม่มีเจตนาทำร้ายเด็กแต่อย่างใด และยอมรับว่าได้อัดคลิปวิดีโอไว้เมื่อวันที่ 12 มี.ค. 67 ในขณะที่พาลูกไปเที่ยวบ้านป้า โดยหลานอายุ 14 ปี เป็นคนถ่ายคลิป ขณะลูกได้ยกขวดเครื่องดื่มแอลกอฮอล์ขึ้นมาดื่ม แต่ภายในขวดเป็นน้ำเปล่าที่หลานใส่ไว้เล่นเท่านั้น และหลานส่งคลิปวิดีโอมาให้ดู แล้วแม่เด็กจึงได้โพสต์ลงในเฟซบุ๊กของตนเอง และเมื่อวันที่ 8 พ.ค. 67 ขณะที่พ่อเด็กหลับอยู่ แม่เด็กดูแลลูกคนเล็ก เด็กชายดังกล่าวได้เดินไปหยิบบุหรี่ของพ่อและทำท่าสูบบุหรี่ ซึ่งไม่ได้มีการจุดบุหรี่แต่อย่างใด เมื่อแม่เด็กเห็นจึงรีบห้าม แต่เด็กยังทำท่าทางเหมือนหยอกล้อ แม่เด็กจึงหยิบโทรศัพท์มาอัดเป็นคลิปวิดีโอเก็บไว้ และต่อมาได้เผยแพร่ในเฟซบุ๊กของตนเอง
นางสาวซาราห์ กล่าวเพิ่มเติมว่า วันที่ 11 พ.ค. 67 ทีม ศรส.จังหวัดพิษณุโลก ได้ประสานหน่วยงานที่เกี่ยวข้องร่วมลงพื้นที่อีกครั้ง เพื่อประเมินสภาพครอบครัวและสังคมของเด็ก และวางแผนการช่วยเหลือต่อไป ทั้งนี้ เมื่อพบกับแม่เด็กได้ยอมรับว่า ตนรู้เท่าไม่ถึงการณ์ ที่เผยแพร่คลิปวิดีโอทั้ง 2 คลิปผ่านเฟซบุ๊กของตนเอง ทาง ทีม ศรส.จังหวัดพิษณุโลก ได้ให้พูดคุยให้คำแนะนำกับแม่เด็กในเรื่องการเลี้ยงดูลูกให้เหมาะสม ตามพระราชบัญญัติคุ้มครองเด็ก พ.ศ. 2546 อีกทั้งได้จัดทำหนังสือบันทึกข้อตกลงในการเลี้ยงดูเด็ก หากมีการกระทำความผิดเช่นนี้ขึ้นอีก ทีม ศรส.จังหวัดพิษณุโลก จะดำเนินการลงโทษผู้ปกครองตามกฎหมายต่อไป อย่างไรก็ตาม หากพบเห็นเด็กถูกเลี้ยงดูไม่เหมาะสมหรือถูกกระทำความรุนแรง หรือประสบปัญหาความเดือดร้อนทางสังคม ขอให้รีบโทรแจ้ง ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่าน สายด่วน พม. 1300 บริการตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ช่วยเหลือเด็ก #จังหวัดพิษณุโลก

ที่มา : https://www.thaigov.go.th/news/contents/details/82953