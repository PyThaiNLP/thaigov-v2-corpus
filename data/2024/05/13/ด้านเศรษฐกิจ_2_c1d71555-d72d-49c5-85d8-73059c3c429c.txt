รัฐบาลไทย-ข่าวทำเนียบรัฐบาล-​รมช.อรรถกร ลุยสมุทรสาคร ติดตามโครงการ ปตร.คลองอ้อมตัน เร่งแก้ปัญหาน้ำท่วมน้ำแล้ง


วันจันทร์ที่ 13 พฤษภาคม 2567
​รมช.อรรถกร ลุยสมุทรสาคร ติดตามโครงการ ปตร.คลองอ้อมตัน เร่งแก้ปัญหาน้ำท่วมน้ำแล้ง
​รมช.อรรถกร ลุยสมุทรสาคร ติดตามโครงการ ปตร.คลองอ้อมตัน เร่งแก้ปัญหาน้ำท่วมน้ำแล้ง
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ และ ดร.จอมขวัญ กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ ลงพื้นที่สถานีสูบน้ำและระบายน้ำคลองอ้อมตัน ตำบลท่าทราย และตำบลบ้านเกาะ อำเภอเมืองสมุทรสาคร จังหวัดสมุทรสาคร เพื่อติดตามความก้าวหน้าการก่อสร้างโครงการประตูระบายน้ำและสถานีสูบน้ำคลองอ้อมตัน โดยมี นายเดช เล็กวิชัย รองอธิบดีกรมชลประทาน ผู้บริหารกระทรวงเกษตรและสหกรณ์ กำนันและผู้ที่เกี่ยวข้อง ร่วมลงพื้นที่และสรุปผลความคืบหน้าโครงการฯ
สำหรับพื้นที่ตำบลท่าทราย อำเภอเมืองสมุทรสาคร จังหวัดสมุทรสาคร เป็นพื้นที่ประสบปัญหาด้านการระบายน้ำ และปัญหาน้ำเค็มรุกล้ำเข้าในคลองอ้อมตันและคลองสาขา ในช่วงเวลาที่มีน้ำทะเลหนุนสูงเป็นประจำ ทำให้ระดับน้ำในแม่น้ำ ท่าจีนมีระดับสูงขึ้นมาก และไหลเข้าท่วมพื้นที่บริเวณดังกล่าว ประกอบกับยังไม่มีอาคารควบคุมระดับน้ำ เช่น สถานีสูบน้ำและประตูระบายน้ำ เป็นสาเหตุให้น้ำเข้าท่วมพื้นที่ด้านใน ก่อให้เกิดความเสียหายกับบ้านเรือนราษฎรและพื้นที่การเกษตรกรมชลประทาน ได้วางแผนดำเนินการก่อสร้างประตูระบายน้ำคลองอ้อมตัน เพื่อแก้ไขปัญหาดังกล่าว หากดำเนินการแล้วเสร็จ จะสามารถแก้ไขและป้องกันน้ำเค็มจากแม่น้ำท่าจีน รุกล้ำเข้าในคลองอ้อมตัน รวมทั้งป้องกันและบรรเทาปัญหาอุทกภัยในฤดูฝน อีกทั้งยังช่วยเหลือพื้นที่เพาะปลูกได้อีกกว่า 8,000 ไร่
รมช.อรรถกร ได้กำชับให้กรมชลประทานเร่งดำเนินการโครงการดังกล่าว และโครงการก่อสร้างประตูระบายน้ำ อีก 4 แห่ง ที่กำนันตำบลท่าทราย ขอรับการสนับสนุนโครงการฯ เพิ่มเติม เพื่อแก้ไขปัญหา และบรรเทาความเดือดร้อนให้กับพี่น้องประชาชนให้เร็วที่สุด อีกทั้งยังถือเป็นการสร้างความมั่นคงทางด้านน้ำให้กับพี่น้องชาวสมุทรสาครอีกด้วย ซึ่งเป็นไป ตามนโยบายของรัฐบาล และร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ที่ต้องการเห็นพี่น้องประชาชนมีความเป็นอยู่ที่ดีขึ้น
“ความคืบหน้าการก่อสร้างสถานีสูบน้ำและระบายน้ำคลองอ้อมตัน ได้รับรายงานว่าภายในสองเดือนนี้จะแล้วเสร็จ อย่างไรก็ตามประตูระบายน้ำแห่งเดียวยังไม่เพียงพอ จึงต้องเร่งสร้างอีก 4 แห่ง เพื่อให้เกิดประสิทธิภาพ แก้ปัญหาช่วงน้ำหลากและน้ำแล้งได้อย่างเป็นระบบ รวมทั้งปัญหาในพื้นที่ที่ประชาชนผู้ใช้น้ำที่ได้นำเสนอ เช่น  เขื่อนป้องกันตลิ่ง ความยาว 800 เมตร ที่ชำรุด ได้ฝากกรมชลประทานจังหวัด แก้ไขปัญหาร่วมกับประชาชนในพื้นที่อย่างเร่งด่วน ตามนโยบายของรัฐมนตรีว่าการกระทรวงเกษตรและสหกรณ์” รมช.อรรถกร กล่าวย้ำ

ที่มา : https://www.thaigov.go.th/news/contents/details/82957