รัฐบาลไทย-ข่าวทำเนียบรัฐบาล-จ.ตราด จับมือแม่บ้านมหาดไทย จัดการประกวด "สุดยอดผ้าจังหวัด" พ่อเมืองเน้นย้ำ พัฒนาและยกระดับศักยภาพของกลุ่มผู้ผลิต ผู้ประกอบการ พร้อมหนุนเสริมให้เยาวชน มีองค์ความรู้ และมีส่วนร่วม


วันจันทร์ที่ 13 พฤษภาคม 2567
13/05/2567
พิมพ์
จ.ตราด จับมือแม่บ้านมหาดไทย จัดการประกวด "สุดยอดผ้าจังหวัด" พ่อเมืองเน้นย้ำ พัฒนาและยกระดับศักยภาพของกลุ่มผู้ผลิต ผู้ประกอบการ พร้อมหนุนเสริมให้เยาวชน มีองค์ความรู้ และมีส่วนร่วม
จังหวัดตราด จับมือแม่บ้านมหาดไทย จัดการประกวด "สุดยอดผ้าจังหวัด" พ่อเมืองเน้นย้ำ พัฒนาและยกระดับศักยภาพของกลุ่มผู้ผลิต ผู้ประกอบการ พร้อมหนุนเสริมให้เยาวชน มีองค์ความรู้ และมีส่วนร่วมในการพัฒนาต่อยอดผ้าไทย
วันนี้ (11 พ.ค. 67) นายณัฐพงษ์ สงวนจิตร ผู้ว่าราชการจังหวัดตราด เปิดเผยว่า ตนได้เป็นประธานการพิจารณาตัดสินการประกวด สุดยอดผ้าจังหวัดตราด ประจำปี 2567 ซึ่งจังหวัดตราด โดยสำนักงานพัฒนาชุมชนจังหวัดตราดร่วมกับชมรมแม่บ้านมหาดไทยจังหวัดตราด จัดขึ้น โดยมีนายพีระ เอี่ยมสุนทร รองผู้ว่าราชการจังหวัดตราด พร้อมด้วย นางฐิติวรดา เทพเสนา รองประธานชมรมแม่บ้านมหาดไทยจังหวัดตราด นางอมรรัตน์ เอี่ยมสุนทร รองประธานชมรมแม่บ้านมหาดไทยจังหวัดตราด นางสาวณัฐริกา แก่นพุฒ รองประธานชมรมแม่บ้านมหาดไทยจังหวัดตราด และหัวหน้าส่วนราชการจังหวัดที่เกี่ยวข้อง เข้าร่วมตัดสินการประกวดฯ ดังกล่าว ณ ห้องประชุมสำนักงานพัฒนาชุมชนจังหวัดตราด ศาลากลางจังหวัดตราด
นายณัฐพงษ์ สงวนจิตร ผู้ว่าราชการจังหวัดตราด กล่าวว่า จังหวัดตราดร่วมกับ ชมรมแม่บ้านมหาดไทยจังหวัดตราด และสำนักงานพัฒนาชุมชนจังหวัดตราดร่วมกันจัดประกวดสุดยอดผ้าจังหวัดตราด ประจำปี 2567 ขึ้นตามนโยบายของนายสุทธิพงษ์ จุลเจริญ ปลัดกระทรวงมหาดไทย และสมาคมแม่บ้านมหาดไทย โดย ดร.วันดี กุญชรยาคง จุลเจริญ นายกสมาคมแม่บ้านมหาดไทย เพื่อสืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และขับเคลื่อนโครงการ “ผ้าไทยใส่ให้สนุก” ตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา รวมทั้งเป็นการผลักดันมาตรการส่งเสริมและสนับสนุนการใช้และสวมใส่ผ้าไทย ตลอดจนเพื่อเฟ้นหา “ผืนผ้าที่เป็นสุดยอดของจังหวัดตราด”
นายณัฐพงษ์ สงวนจิตร ผู้ว่าราชการจังหวัดตราด กล่าวต่อว่า การจัดประกวดสุดยอดผ้าจังหวัดตราดในครั้งนี้ยังเป็นการส่งเสริมการพัฒนาและยกระดับศักยภาพของกลุ่มผู้ผลิต ผู้ประกอบการ OTOP ด้านผ้าไทย โดยจังหวัดตราดได้เปิดรับสมัครกลุ่มทอผ้า ช่างทอผ้า และผู้สนใจ ที่มีภูมิลำเนาในจังหวัดตราดส่งผืนผ้าเข้าประกวด ซึ่งมีกลุ่มทอผ้า 4 กลุ่ม ในจังหวัดตราด ส่งผืนผ้าเข้าประกวด รวมทั้งสิ้น 13 ผืน แบ่งเป็นผ้าฝ้าย จำนวน 8 ผืน ผ้าไหม จำนวน 3 ผืน และผ้ามัดย้อม จำนวน 2 ผืน โดยการประกวดในครั้งนี้คณะกรรมการต่างร่วมให้คะแนนตามเกณฑ์ที่กระทรวงมหาดไทยกำหนดใน 3 ด้านหลัก คือ ด้านลวดลายความคมชัด สม่ำเสมอ ด้านความสม่ำเสมอของสีและเนื้อผ้า และด้านความเรียบร้อยของผืนผ้า ซึ่งผลการประกวด สุดยอดผ้าจังหวัดตราด ในครั้งนี้ปรากฏว่า รางวัลชนะเลิศ ได้แก่ ผ้าลายดอกรักราชกัญญาตราดสีทอง ของนางสาววนิดา สุขถาวรนา จากวิสากิจชุมชนกลุ่มผ้าคลองสองน้ำ จากตำบลคลองใหญ่ อำเภอแหลมงอบ รางวัลอันดับที่ 2 ได้แก่ ผ้าขิดยกดอก ลานศรีตราดประยุกต์ลายขอเจ้าฟ้า ของนางสาวไสว โพธิมณี จากกลุ่มทอผ้าบางปิด ตำบลบางปิด อำเภอแหลมงอบ และรางวัลอันดับที่ 3 ได้แก่ ผ้ามัดหมี่ลายศรีตราดประยุกต์ ของนางสาวสิชา ศิวกรสิทธิ จากกลุ่มทอผ้าบางปิด ตำบลบางปิด อำเภอแหลมงอบ โดยผ้าที่ได้รับรางวัลชนะเลิศ จะนำขึ้นทูลเกล้า ฯ ถวายสมเด็จพระนางเจ้า ฯ พระบรมราชินี เนื่องในวันเฉลิมพระชนมพรรษา 3 มิถุนายน 2567
"ขอขอบคุณสำนักงานพัฒนาชุมชนจังหวัดตราด ตลอดจนภาคีเครือข่ายและผู้ที่มีส่วนร่วมทุกภาคส่วนที่ได้ร่วมมือกันจัดกิจกรรมที่ดีในครั้งนี้ ซึ่งจังหวัดตราด มีความมุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชนจากการส่งเสริมการสวมใส่ และงานหัตถกรรมผ้าไทย โดยหลังจากทำการคัดเลือกสุดยอดผ้าของจังหวัดตราดเรียบร้อยแล้ว จะร่วมกับภากีเครือข่ายทุกภาคส่วน เดินหน้าต่อยอดผลิตภัณฑ์ผ้าไทย พัฒนารูปแบบผลิตภัณฑ์ให้เป็นที่ต้องการของตลาด รวมถึงฝึกอบรมและส่งเสริมให้เยาวชน มีองค์ความรู้ และมีส่วนร่วมในการพัฒนา ต่อยอดผ้าพื้นถิ่นของจังหวัดตราด เกิดการสร้างงาน สร้างอาชีพ สร้างรายได้ให้แก่ชุมชน ต่อไป" นายณัฐพงษ์ ฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82966