รัฐบาลไทย-ข่าวทำเนียบรัฐบาล-"สมศักดิ์" ติดตามลดรายจ่าย เพิ่มรายได้ "เพชรบุรี" เผยงดบุหรี่ 1 ปี มีเงินออมสูง 36,500 บาท


วันจันทร์ที่ 13 พฤษภาคม 2567
"สมศักดิ์" ติดตามลดรายจ่าย เพิ่มรายได้ "เพชรบุรี" เผยงดบุหรี่ 1 ปี มีเงินออมสูง 36,500 บาท
รัฐมนตรีว่าการกระทรวงสาธารณสุข ติดตามการดำเนินงานลดรายจ่าย เพิ่มรายได้ สร้างเสริมสุขภาพ จ.เพชรบุรี ระหว่างประชุม ครม.สัญจร เผยลดละเลิกบุหรี่ เหล้า หวย ช่วยประหยัดค่าใช้จ่าย
เฉพาะ "บุหรี่" ช่วยมีเงินออมเพิ่ม 36,500 บาทต่อปี หนุนทำบัญชีครัวเรือน เสริมความรู้การเงิน การออม สร้างอาชีพ เพชรบุรีทำสำเร็จแล้ว 15 ชุมชน
วันนี้ (13 พฤษภาคม 2567) ที่ อบต.หนองหญ้าปล้อง จ.เพชรบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข ในฐานะรองประธานกรรมการกองทุนสนัสนุนการสร้างเสริมสุขภาพ (สสส.) คนที่ 1 พร้อมด้วย นพ.โอภาส การย์กวินพงศ์ ปลัดกระทรวงสาธารณสุข และคณะผู้บริหาร ลงพื้นที่ติดตามการดำเนินงาน “ลดรายจ่าย เพิ่มรายได้ สร้างเสริมสุขภาพ จ.เพชรบุรี” โมเดลการแก้ไขปัญหาและลดสัดส่วนหนี้สินครัวเรือน ในโอกาสลงพื้นที่ตรวจราชการในการประชุม ครม.สัญจร วันที่ 13-14 พฤษภาคม 2567
นายสมศักดิ์ กล่าวว่า รัฐบาลให้ความสำคัญกับการวางแนวทางแก้ไขปัญหาหนี้สินครัวเรือน เพราะส่งผลกระทบต่อคุณภาพชีวิตของประชาชน โดยข้อมูลหนี้สินครัวเรือนไทยปี 2566 สูงถึง 16.2 ล้านล้านบาท นายกรัฐมนตรีจึงประกาศให้นโยบายแก้ปัญหาหนี้ทั้งระบบเป็นวาระแห่งชาติ ทั้งนี้ กลุ่มเกษตรกรและผู้มีรายได้น้อยมีสถานการณ์น่าเป็นห่วง เพราะมีสัดส่วนภาระหนี้สินต่อรายได้สูงถึง 34% และ 41% ตามลำดับ โดยครอบครัวผู้มีรายได้น้อยจะมีค่าใช้จ่ายบริโภคเครื่องดื่มแอลกอฮอล์สูงกว่าครอบครัวที่มีรายได้สูงถึง 6 เท่า และใช้เงิน 21.5% ของรายได้ไปกับการสูบบุหรี่ ทำให้เหลือเงินสำหรับค่าใช้จ่ายที่จำเป็นน้อยลง ก่อให้เกิดหนี้สินเพิ่มขึ้น มาตรการลดรายจ่าย เพิ่มรายได้ สร้างเสริมสุขภาพ จึงเป็นหนึ่งในมาตรการสำคัญที่ สสส.ร่วมกับสำนักงานกองทุนหมู่บ้านและชุมชนเมืองแห่งชาติ พัฒนาแนวทางจัดการหนี้ครัวเรือนขึ้น โดยเริ่มจากการลดรายจ่ายที่ส่งผลกระทบต่อสุขภาพ โดยเฉพาะเหล้า บุหรี่ การจัดทำบัญชีครัวเรือน เสริมความรู้ทางการเงิน เช่น การออม การสร้างอาชีพ ส่งเสริมการผลิตและใช้เอง ซึ่งพบว่ามีความสำเร็จในพื้นที่จังหวัดเพชรบุรี จำนวน 15 ชุมชน
"ปัจจัยเสี่ยงทั้งบุหรี่ เหล้า หรือหวย ล้วนเป็นค่าใช้จ่ายในครอบครัวที่หากลดสิ่งเหล่านี้ได้ จะมีเงินในครัวเรือนเพิ่มขึ้น อย่างเลิกสูบบุหรี่วันละ 1 ซอง ซองละ 100 บาท เป็นเวลา 1 ปี ก็จะมีเงินนำไปใช้จ่ายสิ่งที่จำเป็น นำไปใช้หนี้ หรือเป็นเงินเก็บเพิ่มขึ้นถึง 36,500 บาท เป็นต้น และจากที่มาติดตามวันนี้ พบว่าหลายพื้นที่ในเพชรบุรีสามารถดำเนินการได้ดี อย่างหมู่ 2 ตำบลหนองหญ้าปล้อง มี 149 ครัวเรือน สามารถลดปัจจัยเสี่ยง ช่วยลดรายจ่าย เพิ่มรายได้ จนไม่มีหนี้เลยถึง 111 ครัวเรือน มีหนี้เพียง 38 ครัวเรือน" นายสมศักดิ์กล่าว
******************************************** 13 พฤษภาคม 2567

ที่มา : https://www.thaigov.go.th/news/contents/details/82978