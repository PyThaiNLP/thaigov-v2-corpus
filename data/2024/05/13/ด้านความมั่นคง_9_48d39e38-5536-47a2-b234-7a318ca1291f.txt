รัฐบาลไทย-ข่าวทำเนียบรัฐบาล-รัฐมนตรีชาดาเปิดการประชุมเครือข่ายเมืองสร้างสรรค์ด้านอาหาร (UNESCO Creative City of Gastronomy Annual Conference 2024 Phuket Thailand) เพื่อขับเคลื่อนซอฟต์พาวเวอร์อาหารไทย


วันจันทร์ที่ 13 พฤษภาคม 2567
13/05/2567
พิมพ์
รัฐมนตรีชาดาเปิดการประชุมเครือข่ายเมืองสร้างสรรค์ด้านอาหาร (UNESCO Creative City of Gastronomy Annual Conference 2024 Phuket Thailand) เพื่อขับเคลื่อนซอฟต์พาวเวอร์อาหารไทย
รัฐมนตรีชาดาเปิดการประชุมเครือข่ายเมืองสร้างสรรค์ด้านอาหาร (UNESCO Creative City of Gastronomy Annual Conference 2024 Phuket Thailand) เพื่อขับเคลื่อนซอฟต์พาวเวอร์อาหารไทยสู่เวทีอาหารสร้างสรรค์นานาชาติ วางหมุดหมาย “วิธีการกินอย่างยั่งยืน”
รัฐมนตรีชาดาเปิดการประชุมเครือข่ายเมืองสร้างสรรค์ด้านอาหาร (UNESCO Creative City of Gastronomy Annual Conference 2024 Phuket Thailand) เพื่อขับเคลื่อนซอฟต์พาวเวอร์อาหารไทยสู่เวทีอาหารสร้างสรรค์นานาชาติ วางหมุดหมาย “วิธีการกินอย่างยั่งยืน” เพื่อดึงดูดนักท่องเที่ยวจากทั่วโลก และวางรากฐานความเข้มแข็งของเมืองแห่งอาหารสร้างสรรค์โลก
เมื่อวันที่ 11 พ.ค. 67 เวลา 09.00 น. ที่โรงแรมคอร์ทยาร์ด แมริออท ภูเก็ตทาวน์ อ.เมืองภูเก็ต จ.ภูเก็ต นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานในพิธีเปิดการประชุมเครือข่ายเมืองสร้างสรรค์ด้านอาหาร (UNESCO Creative City of Gastronomy Annual Conference 2024 Phuket Thailand) โดยมี นายโสภณ สุวรรณรัฐ ผู้ว่าราชการจังหวัดภูเก็ต นายทรงกลด สว่างวงศ์ ผู้ว่าราชการจังหวัดตรัง Mr. Matthew Garwood นายกเทศมนตรีเมือง Launceston ผู้แทนจากเครือรัฐออสเตรเลีย Mr. Wee Hong Seng ผู้แทนจากประเทศมาเลเซีย Mr. Antonio Ferreira ผู้แทนจากประเทศโปรตุเกส Miss Maria Helena ผู้แทนจากสาธารณรัฐประชาชนจีน ผู้แทนจากนานาชาติ องค์กรระหว่างประเทศ และหัวหน้าส่วนราชการของจังหวัดภูเก็ต เข้าร่วมการประชุมดังกล่าว
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวว่า ตามที่จังหวัดภูเก็ต ได้รับการประกาศจากองค์การยูเนสโก เป็นเครือข่ายเมืองสร้างสรรค์ด้านวิทยาการอาหาร หรือ City of Gastronomy เมื่อวันที่ 11 ธันวาคม 2558 ตามพันธกิจขององค์การยูเนสโก ในการเสริมสร้างความร่วมมือระหว่างเครือข่ายเมืองที่ใช้ความคิดสร้างสรรค์เป็นเครื่องมือสำคัญในการพัฒนา ในทุกมิติ ทั้งด้านเศรษฐกิจ สังคม วัฒนธรรม และสิ่งแวดล้อม เมืองที่เป็นสมาชิกเครือข่ายฯ มีภารกิจในการแลกเปลี่ยน ถ่ายทอดประสบการณ์ องค์ความรู้ กรณีศึกษา รวมถึงสร้างพันธมิตรที่จะช่วยส่งเสริมและเผยแพร่อุตสาหกรรมสร้างสรรค์และวัฒนธรรม โดยนำเอาวัฒนธรรมด้านอาหารมาเป็นหัวใจสำคัญในการพัฒนาเมืองอย่างยั่งยืน รวมถึงร่วมกันขับเคลื่อนเมืองเพื่อให้บรรลุเป้าหมายตามวาระการพัฒนาที่ยั่งยืน ค.ศ.2023 ตามพันธกิจ เครือข่ายเมืองสร้างสรรค์ขององค์การยูเนสโก (UNESCO Creative Cities Network - UCCN) ขององค์การสหประชาชาติ ประกอบกับ เมื่อวันที่ 31 ตุลาคม 2566 เครือข่ายเมืองสร้างสรรค์ด้านอาหาร ได้จัดให้มีการเสนอตัวการเป็นเจ้าภาพการจัดประชุมเครือข่ายเมืองสร้างสรรค์ด้านอาหาร City of Gastronomy ครั้งแรก และสมาชิกได้ลงมติเลือกให้เมืองภูเก็ต เป็นเจ้าภาพในการจัดการประชุม ฯ ดังกล่าว
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวต่อไปอีกว่า การจัดประชุมเครือข่ายเมืองสร้างสรรค์ด้านอาหาร (UNESCO Creative City of Gastronomy Annual Conference 2024 Phuket Thailand) ในครั้งนี้มีรูปแบบการจัดงานภายใต้แนวคิด From ordinary to extraordinary Unlocking the creative potential of local cuisine for sustainable food practices โดยการการรวมตัว และความเชื่อมโยงของห่วงโซ่อาหาร เป็นปัจจัยสำคัญต่อการเจริญเติบโตทางเศรษฐกิจ และการพัฒนาอย่างยั่งยืน การขับเคลื่อนในการสร้างเครือข่ายเมืองสร้างสรรค์ด้านอาหาร ที่มีความเป็นอันหนึ่งอันเดียว มีความร่วมมือ และเดินหน้าร่วมกันอย่างบูรณาการ เพื่อร่วมกำหนดทิศทางการดำเนินการให้มีความชัดเจนยิ่งขึ้นในการบรรลุเป้าหมาย
นายชาดา ไทยเศรษฐ์ ได้กล่าวขอบคุณสมาชิกเครือข่ายเมืองสร้างสรรค์ด้านอาหาร และผู้ที่เกี่ยวข้องที่ได้ร่วมกันขับเคลื่อนการทำงานเพื่อยกระดับคุณภาพชีวิตของพี่น้องประชาชน จนสำเร็จได้ในวันนี้ การรวมตัวของสมาชิกเครือข่ายเมืองสร้างสรรค์ด้านอาหาร ทั้ง 56 เมือง 37 ประเทศ ในวันนี้ถือเป็นการส่งสัญญาณสำคัญ ต่อความร่วมมือระหว่างเมือง และประเทศทั่วโลก ที่พร้อมกันสนับสนุนการขับเคลื่อนโครงการที่ริเริ่ม โดยเมืองสมาชิกผ่านความร่วมมือของทุกภาคส่วน ทั้งภาครัฐ เอกชน และภาคประชาสังคม ด้วยกิจกรรมทั้งในระดับท้องถิ่นและระดับนานาชาติ อย่างเข้มแข็ง และเป็นตัวอย่างที่ดี อีกทั้งยังเป็นการประชาสัมพันธ์วัฒนธรรมด้านอาหารที่เชื่อมโยงวิถีชีวิต รวมถึงส่งเสริมการท่องเที่ยวของเมืองเครือข่ายสมาชิกให้รู้จักอย่างแพร่หลาย
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวในช่วงท้ายว่า “ผมมั่นใจว่า หากพวกเราสามารถร่วมมือกัน สอดประสานความร่วมมือ มีการเชื่อมต่อกับทุกภาคส่วน เราจะกลายเป็นอนุภูมิภาคเศรษฐกิจด้านวิทยาการอาหารที่เข็มแข็ง เป็นกลจักรสำคัญของความกินดี อยู่ดีของโลก ได้อย่างแท้จริง เราจะมาร่วมเติมเต็มจุดแข็ง และร่วมกันพัฒนาศักยภาพที่หลากหลายของเพื่อนสมาชิกเครือข่ายเมืองสร้างสรรค์ด้านอาหาร ขับเคลื่อนการเติบโตอย่างยั่งยืนทางเศรษฐกิจของภูมิภาค และของโลกต่อไป ผมเชื่อมั่นว่า การประชุมในวันนี้จะเป็นพื้นฐานในการก้าวไปสู่ความร่วมมือและการพัฒนาอย่างยั่งยืนต่อไป”

ที่มา : https://www.thaigov.go.th/news/contents/details/82965