รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการบริหารจัดการช่องจอดรถโดยสาร และระบบการจราจรภายในสถานีขนส่งผู้โดยสารหมอชิต 2   


วันศุกร์ที่ 17 พฤษภาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการบริหารจัดการช่องจอดรถโดยสาร และระบบการจราจรภายในสถานีขนส่งผู้โดยสารหมอชิต 2
....
วานนี้ (16 พฤษภาคม 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม และผู้แทนกรมการขนส่งทางบก ลงพื้นที่ตรวจการยกระดับการบริหารจัดการช่องจอดรถโดยสารและระบบบการจาจรภายในสถานีขนส่งผู้โดยสารกรุงเทพ (จตุจักร) โดยมี นายอรรถวิท รักจำรูญ กรรมการ รักษาการแทนกรรมการผู้จัดการใหญ่ บริษัท ขนส่ง จำกัด และผู้บริหาร ให้การต้อนรับ ณ สถานีขนส่งผู้โดยสารกรุงเทพ (จตุจักร)
นายสุรพงษ์ ปิยะโชติ กล่าวว่า รัฐบาลและกระทรวงคมนาคม ให้ความสำคัญในการยกระดับคุณภาพการให้บริการของสถานีขนส่งผู้โดยสารหมอชิต 2 เพื่อให้ประชาชนและนักท่องเที่ยวได้รับบริการที่สะดวก รวดเร็ว ปลอดภัย ซึ่งวันนี้ตนและคณะได้ลงพื้นที่เพื่อติดตามการยกระดับการบริหารจัดการช่องจอดรถโดยสารและระบบการจราจรภายในสถานีขนส่งผู้โดยสาร พบว่า บขส. ได้มีการปรับเปลี่ยนหมายเลขช่องจอด ชานชาลาภายในชานชาลา Terminal 1 และ 2 ใหม่ เพื่อเพิ่มความสะดวกในการเดินทาง และจัดพื้นที่ให้มีความเป็นระเบียบมากยิ่งขึ้น ตั้งแต่วันที่ 16 พฤษภาคม 2567 รถโดยสารของ บริษัท ขนส่ง จำกัด (บขส.) จะจอดรับผู้โดยสารที่ช่องจอดชานชาลาที่ 1 - 36 ส่วนรถร่วมบริการ จะจอดรับผู้โดยสารที่ช่องจอดชานชาลาที่ 37 - 122
นายสุรพงษ์ ปิยะโชติ กล่าวเพิ่มเติมว่า จากการลงพื้นที่จังหวัดชายแดนภาคใต้ได้รับทราบปัญหาของพี่น้องประชาชนในจังหวัดปัตตานีว่า ไม่มีรถโดยสายให้บริการแก่พี่น้องประชาชนทำให้ไม้ได้รับสะดวกในการเดินทาง จึงได้สั่งการให้ บขส. จัดรถโดยสารประจำทางของ บขส. เพื่อให้บริการประชาชน โดย บขส. ได้เปิดให้บริการรถโดยสารประจำทางสายกรุงเทพฯ - ปัตตานี แล้ว วันละ 2 เที่ยว ทั้งนี้ หากประชาชนในจังหวัดใดที่จำนวนรถโดยสารประจำทางไม่เพียงพอ หรือไม่มีรถโดยสารประจำทางให้บริการสามารถแจ้ง บขส. เพื่อเปิดเส้นทางหรือเพิ่มประมาณรถโดยสารให้เพียงพอได้ ปัจจุบันมีผู้ใช้บริการสถานีขนส่งผู้โดยสารของ บขส. วันละไม่ต่ำกว่า 85,000 คน เป็นที่น่ายินดีที่ประชาชนนิยมใช้บริการรถโดยสารสาธารณะมากขึ้น เชื่อมั่นว่าการให้บริการที่ดี สะดวก ปลอดภัยของ บขส. จะทำให้มีผู้ใช้บริการมากขึ้นในอนาคต นอกจากนี้ ในระยะต่อไป บขส. จะจัดให้มีการตรวจสอบมาตรฐานด้านความปลอดภัย ความพึงพอใจ การให้บริการ โดยประยุกต์ใช้การบริหารจัดการรูปแบบเดียวกับการคมนาคมทางอากาศ เพื่อสร้างความเชื่อมั่นแก่ผู้ใช้บริการ
ทั้งนี้ บขส. ได้ให้ความสำคัญอย่างยิ่งกับข้อเสนอแนะ ข้อร้องเรียนของพี่น้องประชาชนที่ใช้บริการเพื่อนำมาขับเคลื่อนองค์การ ปรับปรุง พัฒนาการให้บริการ เนื่องจากเป็นการสะท้อนจากผู้ใช้บริการที่แท้จริง อาทิ การอำนวยความสะดวก ปลอดภัย การติดตามการจำหน่ายตั๋วโดยสารไม่ให้จำหน่ายตั๋วเกินราคา การให้บริการเชื่อมต่อกับระบบขนส่งสาธารณะอื่นเพื่อให้เกิดการเดินทางแบบไร้รอยต่อ ผู้โดยสารสามารถสอบถามข้อมูลการเดินทางเพิ่มเติมได้ที่สายด่วน โทร. 1490 เรียก บขส. และสามารถจองตั๋วโดยสาร บขส. ได้ที่ช่องทางออนไลน์ Application : E-ticket และ Website บขส. : https://tcl99web.transport.co.th หรือที่ช่องขายตั๋วของ บขส. ทั่วประเทศ

ที่มา : https://www.thaigov.go.th/news/contents/details/83161