รัฐบาลไทย-ข่าวทำเนียบรัฐบาล-นายกฯ เยือนโรงงานผลิตผ้า และบ้านของผู้ก่อตั้งเสื้อผ้าแบรนด์ชั้นนำสัญชาติอิตาลี Zegna 


วันศุกร์ที่ 17 พฤษภาคม 2567
นายกฯ เยือนโรงงานผลิตผ้า และบ้านของผู้ก่อตั้งเสื้อผ้าแบรนด์ชั้นนำสัญชาติอิตาลี Zegna
โดยมีนาย Gildo Zegna นำผู้บริหารและครอบครัว Zegna ให้การต้อนรับอย่างอบอุ่น
วันนี้ (17 พฤษภาคม 2567) ในช่วงเช้า เวลา 10.30 น. (ตามเวลาท้องถิ่นเมืองมิลาน ซึ่งช้ากว่ากรุงเทพฯ 5 ชั่วโมง) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายกรัฐมนตรี เดินทางไปเยี่ยมชมโรงงานของห้องเสื้อ Zegna เมืองวาลดิลานา (Valdilana) และพบหารือกับนาย Gildo Zegna ผู้บริหารของห้องเสื้อ Zegna ซึ่งเป็นแบรนด์เสื้อผ้าเครื่องแต่งกายชายระดับไฮ-เอนด์ มีจุดเด่นที่เนื้อผ้าคุณภาพสูงที่ผลิตโดยโรงงานในอิตาลีที่มีความประณีตขั้นสูงและเชี่ยวชาญในการผลิตผ้าแต่ละชนิด และมีชื่อเสียงระดับนานาชาติในด้านสิ่งทอชั้นเยี่ยมของโลก โดยการเยี่ยมชมงานในวันนี้ถือเป็นโอกาสในการเรียนรู้เทคโนโลยีและนวัตกรรม รวมถึงเทคนิคพิเศษของ Zegna ที่สามารถนำไปประยุกต์ใช้กับอุตสาหกรรมสิ่งทอของไทยได้
โดยนายกฯ นำพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา จากโครงการดอนกอยโมเดล จ. สกลนคร ที่ส่งเสริมภูมิปัญญาท้องถิ่นไทยในการผลิตผ้าย้อมครามจากวัสดุธรรมชาติ มาขยายผลต่อยอด เพื่อต่อยอดและส่งเสริมภูมิปัญญาท้องถิ่นไทยในการผลิตผ้าย้อมครามจากวัสดุธรรมชาติ มานำเสนอต่อแบรนด์ Zegna และแบรนด์ชั้นนำอื่นๆ ให้พิจารณานำกระบวนการย้อมผ้าครามของไทย มาเป็นส่วนหนึ่งของการผลิตผ้า
ซึ่ง Zegna เองนับว่าเป็นหนึ่งผู้ผลิตผ้ารายใหญ่ของโลก เนื้อขนแกะที่ Zegna ใช้นั้นนำเข้าจากประเทศออสเตรเลีย ซึ่งเป็นขนแกะชนิดพิเศษ มีความละเอียดมากถึง 9.2 ไมครอน ละเอียดมากกว่าผมมนุษย์ที่มีขนาด 50 ไมครอนกว่า 50 เท่า  การผลิตผ้าของ Zegna นั้น  นอกเหนือจากใช้ในการตัดเย็บของแบรนด์ตัวเองแล้วยังมีการผลิตผ้าที่เป็นต้นน้ำให้กับแบรนด์ชั้นนำของโลกเช่น Christian Dior Hermès และ louis vuitton อีกด้วย
นาย Gildo Zegna ให้ความสนใจในผ้าครามและกระบวนการย้อมของไทยเป็นอย่างมาก เสนอให้ในอีก 2 สัปดาห์จะให้ผู้เชี่ยวชาญด้านการย้อมผ้าฟ้าครามของไทย รวมถึง จากโครงการดอนกอย ประชุมหารือกับ Creative Director และ Creative Designer ของ Zegna ในประเทศไทย เพื่อหารือในรายละเอียดต่อยอดจากการพบกันครั้งนี้ต่อไป

ที่มา : https://www.thaigov.go.th/news/contents/details/83199