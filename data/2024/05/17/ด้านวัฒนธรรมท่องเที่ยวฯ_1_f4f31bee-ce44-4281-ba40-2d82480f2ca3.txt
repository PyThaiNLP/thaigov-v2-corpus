รัฐบาลไทย-ข่าวทำเนียบรัฐบาล-​วธ.จับมือหน่วยงานรัฐ เอกชนขับเคลื่อน Soft Power ภาพยนตร์ อาหารไทย แฟชั่นสู่ระดับโลก เปิดคูหาประเทศไทยในงานเทศกาลภาพยนตร์เมืองคานส์ ฝรั่งเศส 14-25 พ.ค.นี้


วันศุกร์ที่ 17 พฤษภาคม 2567
​วธ.จับมือหน่วยงานรัฐ เอกชนขับเคลื่อน Soft Power ภาพยนตร์ อาหารไทย แฟชั่นสู่ระดับโลก เปิดคูหาประเทศไทยในงานเทศกาลภาพยนตร์เมืองคานส์ ฝรั่งเศส 14-25 พ.ค.นี้
​วธ.จับมือหน่วยงานรัฐ เอกชนขับเคลื่อน Soft Power ภาพยนตร์ อาหารไทย แฟชั่นสู่ระดับโลก เปิดคูหาประเทศไทยในงานเทศกาลภาพยนตร์เมืองคานส์ ฝรั่งเศส 14-25 พ.ค.นี้  โชว์ต้มยำกุ้ง ข้าวเหนียวมะม่วง ผ้าขาวม้า พิมาย ดึงต่างชาติมาชิม ช้อป เที่ยวไทย
วธ.จับมือหน่วยงานรัฐ เอกชนขับเคลื่อน Soft Power ภาพยนตร์ อาหารไทย แฟชั่นสู่ระดับโลก เปิดคูหาประเทศไทยในงานเทศกาลภาพยนตร์เมืองคานส์ ฝรั่งเศส 14-25 พ.ค.นี้  โชว์ต้มยำกุ้ง ข้าวเหนียวมะม่วง ผ้าขาวม้า พิมาย ดึงต่างชาติมาชิม ช้อป เที่ยวไทย สร้างรายได้-ภาพลักษณ์ที่ดี กระตุ้นเศรษฐกิจชาติ
วันที่ 16 พฤษภาคม 2567 เวลา 15.00 น. (ตามเวลาท้องถิ่นสาธารณรัฐฝรั่งเศส) นางยุพา ทวีวัฒนะกิจบวร ปลัดกระทรวงวัฒนธรรม เป็นประธานพิธีเปิดคูหาประชาสัมพันธ์ประเทศไทยในงานเทศกาลภาพยนตร์นานาชาติ คานส์ ฟิล์ม เฟสติวัล 2024 (Village International Cannes Film Festival 2024) เมืองคานส์ สาธารณรัฐฝรั่งเศส  โดยมีนายอารัญ บุญชัย ปลัดกระทรวงการท่องเที่ยวและกีฬา นายจาตุรนต์ ภักดีวานิช อธิบดีกรมการท่องเที่ยว ผู้บริหารกระทรวงวัฒนธรรม ผู้บริหารกระทรวงท่องเที่ยวและกีฬา กระทรวงพาณิชย์ ผู้ประกอบการภาพยนตร์ทั้งไทยและต่างประเทศ หน่วยงานรัฐ เอกชน แขกมีเกียรติและสื่อมวลชน เข้าร่วม ณ  เมืองคานส์ สาธารณรัฐฝรั่งเศส
นางยุพา กล่าวว่า กระทรวงวัฒนธรรม(วธ.) มุ่งขับเคลื่อน Soft Power ด้านภาพยนตร์เพื่อรองรับนโยบาย Thailand Creative Culture Agency (THACCA) ตามนโยบายรัฐบาลและนโยบายวธ.ในการสร้างเสน่ห์วิถีไทยครองใจคนทั้งโลกด้วยการผลักดันให้ประเทศไทยเป็น 1 ใน 5 ผู้นำด้านภาพยนตร์ของเอเชียและเป็นหมุดหมายการท่องเที่ยวเชิงวัฒนธรรมของนักท่องเที่ยวทั่วโลก เพื่อช่วยสร้างงานสร้างรายได้แก่ประชาชนและชุมชน ส่งเสริมเศรษฐกิจของประเทศ ซึ่งช่วงปีที่ผ่านมาอุตสาหกรรมภาพยนตร์ไทยได้รับความนิยมจากทั้งในและต่างประเทศ ถือเป็นปีที่ประสบความสำเร็จและสร้างรายได้ให้แก่อุตสาหกรรมภาพยนตร์ไทย อาทิ ภาพยนตร์เรื่อง “สัปเหร่อ” ที่กวาดรายได้สูงสุดในรอบทศวรรษกว่า 720 ล้านบาท  ปลุกกระแสของคำว่า Soft Power ของอุตสาหกรรมภาพยนตร์ไทยให้ตื่นตัวยิ่งขึ้น ภาพยนตร์เรื่อง “ธี่หยด” สร้างรายได้กว่า 480 ล้านบาท และปีนี้ ภาพยนตร์เรื่อง “หลานม่า” ทำรายได้รวมทั่วประเทศกว่า 300 ล้านบาท โดยภาพยนตร์เหล่านี้นับว่าประสบความสำเร็จเป็นอย่างมากในระดับนานาชาติ ทำให้อุตสาหกรรมภาพยนตร์ไทยเป็นที่รู้จักเพิ่มขึ้น
ปลัดกระทรวงวัฒนธรรม กล่าวเพิ่มเติมว่าคณะกรรมการภาพยนตร์และวีดิทัศน์แห่งชาติ โดยกระทรวงวัฒนธรรมได้บูรณาการร่วมมือกับกระทรวงพาณิชย์ กระทรวงการท่องเที่ยวและกีฬา และภาคเอกชน เข้าร่วมส่งเสริมและเผยแพร่ภาพยนตร์และวีดิทัศน์ ณ เทศกาลภาพยนตร์เมืองคานส์ ประจำปี 2567 สาธารณรัฐฝรั่งเศส ระหว่างวันที่ 14-25 พฤษภาคม 2566 มีภาคเอกชนเข้าร่วมงาน  12 บริษัท ซึ่งเป็นบริษัทชั้นนำในวงการอุตสาหกรรมภาพยนตร์ของประเทศไทย ได้แก่  M STUDIO, SAHAMONGKOL FILM INTERNATIONAL, BRANDTHINK, NERAMITNUNG FILM , GDH559, YGGDRAZIL GROUP, NIGHT EDGE PICTURES , BENETONE FILMS , HOLLYWOOD(THAILAND) , KANTANA MOTION PICTURES , HALO PRODUCTIONS , RIGHT BEYOND และสมาคมส่งเสริมคอนเทนต์วายไทย ภายในเทศกาลมีหลากหลายกิจกรรมภายในงาน อาทิ กิจกรรมตลาดซื้อขายภาพยนตร์และโทรทัศน์  นิทรรศการคูหาประเทศไทย  เป็นต้น
นางยุพา กล่าวด้วยว่า ภายในงานคูหาประชาสัมพันธ์ประเทศไทยมีการสาธิตอาหารไทยให้ผู้ประกอบการ นักลงทุนและนักท่องเที่ยวได้ชมและชิม อาทิ  ต้มยำกุ้ง ผัดหมี่โคราช หมี่กรอบใส่กระทงทอง ข้าวเหนียวมะม่วง เป็นต้น รวมทั้งมอบผลิตภัณฑ์จากผ้าขาวม้า ซึ่งสะท้อนเอกลักษณ์ความเป็นไทยมอบให้แก่ผู้เข้าร่วมกิจกรรมในคูหาประชาสัมพันธ์ประเทศไทยด้วย เพื่อส่งเสริม Soft Power ด้านท่องเที่ยว อาหารและแฟชั่นของไทย ช่วยดึงดูดนักท่องเที่ยวชาวต่างชาติมาเที่ยวไทย สร้างรายได้ ส่งเสริมเศรษฐกิจชาติและสร้างภาพลักษณ์ที่ดีให้แก่ไทยในเวทีโลก

ที่มา : https://www.thaigov.go.th/news/contents/details/83168