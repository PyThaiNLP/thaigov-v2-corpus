รัฐบาลไทย-ข่าวทำเนียบรัฐบาล-รัฐมนตรีประเสริฐ เผย ศาลมีคำสั่งปิด “ลอตเตอรี่พลัส” 


วันศุกร์ที่ 17 พฤษภาคม 2567
รัฐมนตรีประเสริฐ เผย ศาลมีคำสั่งปิด “ลอตเตอรี่พลัส”
รัฐมนตรีประเสริฐ เผย ศาลมีคำสั่งปิด “ลอตเตอรี่พลัส”
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า วานนี้ (16 พฤษภาคม 2567 ) กระทรวงฯได้มีหนังสือขอปิดกั้นเว็บไซต์ "ลอตเตอรี่พลัส" ไปที่ศาล โดยในวันนี้ (17 พฤษภาคม 2567) ศาลอาญาได้มีคำสั่งให้ปิดกั้นเว็บไซต์ “ลอตเตอรี่พลัส.com” และ “lotteryplus.co.th”
โดยศาลเห็นว่า แพลตฟอร์มดังกล่าว เป็นเว็บไซต์เกี่ยวกับการเล่นการพนันและเป็นการละเมิดลิขสิทธิ์เพื่อการค้าของสลากกินแบ่งรัฐบาล โดยมีเนื้อหาอันเข้าข่ายเป็นการทำให้แพร่หลายซึ่งข้อมูลคอมพิวเตอร์ที่เป็นความผิดอาญาตามกฎหมาย ซึ่งข้อมูลคอมพิวเตอร์นั้นมีลักษณะขัดต่อความสงบเรียบร้อยหรือศีลธรรมอันดีของประชาชน จึงมีคำสั่งให้ระงับการทำให้แพร่หลายหรือลบข้อมูลคอมพิวเตอร์ดังกล่าวออกจากระบบคอมพิวเตอร์ตามคำร้องของพนักงานเจ้าหน้าที่ โดยอาศัยอำนาจตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. ๒๕๕๐ มาตรา ๒๐
“ขอเตือนประชาชน ศิลปินดาราและผู้มีชื่อเสียงทั้งหลาย พยายามหลีกเลี่ยงและอย่าเข้าไปยุ่งกับเว็บไซต์ลอตเตอรี่ออนไลน์ผิดกฎหมาย เพราะอาจทำให้สูญเสียเงิน และถูกดำเนินคดีตามกฎหมายได้ หากต้องการซื้อลอตเตอรี่ ขอให้ซื้อกับแพลตฟอร์มของรัฐ หรือแพลตฟอร์มที่ถูกต้องตามกฎหมายเท่านั้น” รมว.ประเสริฐกล่าว
------------------------------------------------------------

ที่มา : https://www.thaigov.go.th/news/contents/details/83198