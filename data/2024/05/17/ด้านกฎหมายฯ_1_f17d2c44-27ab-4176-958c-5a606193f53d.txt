รัฐบาลไทย-ข่าวทำเนียบรัฐบาล-กระทรวงยุติธรรม ลงนามบันทึกข้อตกลงความร่วมมือเพื่อช่วยเหลือผู้กู้ยืมเงินกองทุนเงินให้กู้ยืมเพื่อการศึกษาที่อยู่ในความดูแลของกระทรวงยุติธรรม


วันศุกร์ที่ 17 พฤษภาคม 2567
17/05/2567
พิมพ์
กระทรวงยุติธรรม ลงนามบันทึกข้อตกลงความร่วมมือเพื่อช่วยเหลือผู้กู้ยืมเงินกองทุนเงินให้กู้ยืมเพื่อการศึกษาที่อยู่ในความดูแลของกระทรวงยุติธรรม
กระทรวงยุติธรรม ลงนามบันทึกข้อตกลงความร่วมมือเพื่อช่วยเหลือผู้กู้ยืมเงินกองทุนเงินให้กู้ยืมเพื่อการศึกษาที่อยู่ในความดูแลของกระทรวงยุติธรรม
ในวันศุกร์ที่ ๑๗ พฤษภาคม ๒๕๖๗ เวลา ๑๐.๔๕ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีลงนามบันทึกข้อตกลงความร่วมมือ เพื่อช่วยเหลือผู้กู้ยืมเงินกองทุนเงินให้กู้ยืมเพื่อการศึกษาที่อยู่ในความดูแลของกระทรวงยุติธรรม ระหว่าง กรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน กับ กองทุนเงินให้กู้ยืมเพื่อการศึกษา โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ นายเรืองศักดิ์ สุวารี อธิบดีกรมคุมประพฤติ พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน พร้อมด้วยนายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา ผู้บริหารกระทรวงยุติธรรม และเจ้าหน้าที่ในสังกัดกระทรวงยุติธรรม เข้าร่วมฯ ณ ห้องประชุม ๑๐-๐๙ (Auditorium) ชั้น ๑๐ กระทรวงยุติธรรม
โอกาส​นี้ รัฐมนตรีว่าการกระทรวงยุติธรรม กล่าวว่า จุดกำเนิดของโครงการเริ่มต้นจากจังหวัดขอนแก่นที่ได้เห็นผู้ต้องราชทัณฑ์มาโชว์การแสดงให้กำลังใจประชาชนในงานมหกรรมแก้หนี้ฯ จึงเกิดความคิดว่าในเรือนจำมีผู้เป็นหนี้ กยศ.หรือไม่ ซึ่งทางผู้บัญชาการเรือนจำกลางขอนแก่น​ได้ตรวจสอบพบว่ามีประมาณ ๒๐๐ กว่าราย จึงต้องการแก้ไขปัญหา ซึ่งทางอธิบดีกรมราชทัณฑ์ อธิบดีกรมคุมประพฤติ อธิบดีกรมพินิจและคุ้มครองเด็กและเยาวชนได้รับทราบและตระหนักถึงปัญหาดังกล่าวจึงดำเนินการหารือกับทางผู้จัดการ กยศ. ในการแก้ปัญหาจึงนับว่าเป็นเรื่องดีและเกิดโครงการในวันนี้ทำให้คนกลุ่มนี้ได้ปลดทุกข์ให้กับผู้ค้ำซึ่งเป็นพ่อ แม่ ภรรยาหรือญาติได้
สำหรับพิธีลงนามบันทึกข้อตกลงความร่วมมือเพื่อช่วยเหลือผู้กู้ยืมเงินกองทุนเงินให้กู้ยืมเพื่อการศึกษาที่อยู่ในความดูแลของกระทรวงยุติธรรม สืบเนื่องจากนโยบายรัฐมนตรีว่าการกระทรวงยุติธรรมในการส่งเสริมและให้โอกาสทางการศึกษาอย่างต่อเนื่องแก่ผู้อยู่ในการดูแลของกระทรวงยุติธรรม เพื่อเป็นการสนับสนุนการดำเนินการปรับโครงสร้างหนี้ให้กับผู้ต้องขังที่เป็นหนี้ กยศ. เพื่อช่วยเหลือและแบ่งเบาภาระของผู้กู้ยืมที่อยู่ระหว่างการชำระเงินคืนให้เป็นไปตามประกาศหลักเกณฑ์ วิธีการ และเงื่อนไขเกี่ยวกับการปรับโครงสร้างหนี้เงินกู้ยืมเพื่อการศึกษา และตามพระราชบัญญัติกองทุนเงินให้กู้ยืมเพื่อการศึกษา (ฉบับที่ ๒) พ.ศ. ๒๕๖๖ โดยมีการขับเคลื่อนประสานความร่วมมือกับกองทุนเงินให้กู้ยืมเพื่อการศึกษาเพื่อให้การช่วยเหลือ ทั้งในการส่งต่อข้อมูลด้านการศึกษาของผู้กระทำผิด และการให้ความช่วยเหลือการสนับสนุนด้านการเงินเพื่อกู้ยืมให้แก่นักเรียนหรือนักศึกษาที่เป็นกลุ่มผู้อยู่ในการดูแลของกระทรวงยุติธรรม รวมถึงการปรับโครงสร้างหนี้พร้อมทั้งส่งเสริมการให้ความรู้เพื่อก่อให้เกิดการพัฒนาและขับเคลื่อนงานยุติธรรมอย่างมีประสิทธิภาพให้เกิดผลเป็นรูปธรรม

ที่มา : https://www.thaigov.go.th/news/contents/details/83177