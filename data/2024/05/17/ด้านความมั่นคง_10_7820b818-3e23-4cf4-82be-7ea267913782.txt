รัฐบาลไทย-ข่าวทำเนียบรัฐบาล-ฝ่ายปกครองอำเภอเดชอุดม รวบตัววัยรุ่นแก๊งปล่อยเงินกู้นอกระบบเย้ยกฎหมาย เบื้องต้นให้การยอมรับสารภาพว่า ถูกว่าจ้างให้โปรยนามบัตร ด้านผู้ว่าอุบลราชธานี สั่งการเร่งขยายผลสืบหานายทุนฯ


วันศุกร์ที่ 17 พฤษภาคม 2567
17/05/2567
พิมพ์
ฝ่ายปกครองอำเภอเดชอุดม รวบตัววัยรุ่นแก๊งปล่อยเงินกู้นอกระบบเย้ยกฎหมาย เบื้องต้นให้การยอมรับสารภาพว่า ถูกว่าจ้างให้โปรยนามบัตร ด้านผู้ว่าอุบลราชธานี สั่งการเร่งขยายผลสืบหานายทุนฯ
ฝ่ายปกครองอำเภอเดชอุดม รวบตัววัยรุ่นแก๊งปล่อยเงินกู้นอกระบบเย้ยกฎหมาย เบื้องต้นให้การยอมรับสารภาพว่า ถูกว่าจ้างให้โปรยนามบัตร ด้านผู้ว่าอุบลราชธานี สั่งการเร่งขยายผลสืบหานายทุนเบื้องหลังทันที เพื่อป้องกันพี่น้องประชาชนตกเป็นเหยื่อแก๊งเจ้าหนี้นอกระบบ
วันนี้ (17 พ.ค. 2567) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ตนได้รับรายงานจากนายอำเภอเดชอุดมว่า พบวัยรุ่นชาย 2 ราย ที่มีพฤติกรรมขับรถโปรยนามบัตรเชิญชวนให้กู้เงินนอกระบบ โดยสามารถควบคุมตัววัยรุ่นทั้ง 2 รายได้แล้ว จึงทำการสอบสวนทราบว่า ถูกว่าจ้างให้โปรยนามบัตร คนละ 500 บาท ซึ่งหลังจากที่ได้รับรายงานแล้วตนได้สั่งให้นายอำเภอทุกอำเภอ เร่งดำเนินการสืบสวนขยายผล สืบหานายทุนผู้อยู่เบื้องหลังของขบวนการปล่อยเงินกู้นอกระบบนี้ให้ได้ เพื่อป้องกันไม่ให้เกิดการตกเป็นเหยื่อของกลุ่มเจ้าหนี้นอกระบบ
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า จังหวัดอุบลราชธานี ได้ดำเนินการขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล ปราบปรามยาเสพติด การแก้ไขปัญหาหนี้นอกระบบ รวมถึงสิ่งผิดกฎหมายทุกประเภทอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มั่นคงสงบเรียบร้อย มีความปลอดภัยในชีวิตและทรัพย์สิน โดยล่าสุดพบมีกรณีเรื่องร้องเรียนจากชาวบ้านในพื้นที่อำเภอเดชอุดมว่า มักจะมีกลุ่มวัยรุ่นขับรถกระบะ 4 ประตู มีพฤติกรรมโปรยนามบัตรเชิญชวนให้กู้เงินนอกระบบ ในเขตเทศบาลตำบลเดชอุดม เป็นที่เดือดร้อนรำคาญกับพี่น้องประชาชนในบริเวณดังกล่าว จึงได้สั่งการให้ นายสะอาด วงศ์รักษ์ นายอำเภอเดชอุดม นายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม นายภารดา ศรีบุญเรือง ปลัดอำเภอฝ่ายความมั่นคงอำเภอเดชอุดม สมาชิกกองอาสารักษาดินแดนอำเภอเดชอุดมที่ 5 และชุดปฏิบัติการพิเศษฝ่ายปกครองอำเภอเดชอุดม ลงพื้นที่ตรวจสอบข้อเท็จจริง
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมว่า จากการตรวจสอบพฤติการณ์ดังกล่าว เจ้าหน้าที่พบวัยรุ่น 2 ราย ขับรถกระบะ กำลังโปรยใบปลิวผ่านกระจกรถ บริเวณถนนตลาดสด – วัดเวตะวัน จริง เจ้าหน้าที่จึงได้แสดงตนเข้าทำการควบคุมตัว โดยวัยรุ่นทั้งสองรายให้การว่า พวกตนมีหน้าที่แค่เพียง โปรยแจกจ่ายใบปลิวเชิญชวน ให้ได้วันละ 5,000 ใบ โดยได้รับค่าแรง วันละ 500 บาท ต่อคน เจ้าหน้าที่จึงได้แจ้งข้อกล่าวหาให้ทราบ จัดทำบันทึกจับกุมนำส่ง พนักงานสอบสวน สภ.เดชอุดม เพื่อดำเนินการสืบสวนสอบสวนข้อมูลเพิ่มเติม ขยายผลการจับกุม และนำผู้กระทำผิดเข้าสู่กระบวนการตามกฎหมายต่อไป
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า ผู้มีอิทธิพลที่มีเครือข่ายปล่อยกู้หนี้นอกระบบ ถือเป็นกลุ่มผู้มีอิทธิพลที่เข้าถึงพี่น้องประชาชนได้ด้วยช่องทางที่ง่าย และรวดเร็วมาก เพราะมีเครือข่ายการทำงานที่เป็นระบบ มีนายทุนผู้ปล่อยกู้ กลุ่มผู้รับทวงหนี้ ซึ่งจะคุกคามพี่น้องประชาชน รวมถึงทำร้ายร่างกาย คุกคามในการใช้ชีวิต กลุ่มผู้ทำหน้าที่เชิญชวนให้เข้ามากู้เงินนอกระบบ ไม่ว่าจะเป็นในระบบออนไลน์ ติดใบปลิว หรือ โปรยบัตรเชิญชวนเพื่อเผยแพร่ช่องทางการเข้าถึงเงินกู้นอกระบบแก่พี่น้องชาวบ้านผู้ที่มีความจำเป็นต้องหาช่องทางในการใช้เงินอย่างง่ายดาย ดังนั้น เราจึงจำเป็นอย่างยิ่งที่จะต้องเร่งจัดระเบียบสังคม ปราบปรามผู้มีอิทธิพลให้เข้มข้น และรวดเร็วที่สุด เพื่อตัดวงจรการปล่อยกู้หนี้นอกระบบ ซึ่งเป็นเหมือนภัยร้ายที่เข้ามาล่อลวงพี่น้องประชาชนให้ไปพัวพัน และสุดท้ายก็ต้องตกเป็นเครื่องมือให้กลุ่มผู้มีอิทธิพลเข้ารีดไถ ข่มขู่ คุกคาม ซึ่งตนได้เน้นย้ำเจ้าหน้าที่ทุกฝ่ายยึดมั่น และยืนหยัดปฏิบัติหน้าที่ร่วมกันอย่างแข็งขัน จริงจัง และต่อเนื่อง โดยขอความร่วมมือพี่น้องประชาชนพลเมืองดีเข้ามาเป็นหูเป็นตาร่วมกันสอดส่องการขยายตัวของกลุ่มเงินกู้นอกระบบ และกลุ่มผู้มีอิทธิพลอื่น ๆ ในพื้นที่ หากพบเบาะแสขอให้แจ้งเจ้าหน้าที่ที่เกี่ยวข้องทันที หรือ แจ้งเบาะแสผ่านศูนย์ดำรงธรรมอำเภอ/จังหวัด หรือ โทรสายด่วน 1567 ฟรี ตลอด 24 ชั่วโมง เพื่อร่วมกัน สร้างจังหวัดอุบลราชธานี และทุกพื้นที่เป็นพื้นที่ที่ปลอดภัยสำหรับทุกคน
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83181