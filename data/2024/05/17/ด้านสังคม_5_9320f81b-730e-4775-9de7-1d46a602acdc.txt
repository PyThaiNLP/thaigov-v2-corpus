รัฐบาลไทย-ข่าวทำเนียบรัฐบาล-“วราวุธ” แนะ อพม. นำองค์ความรู้ช่วย ปชช.  ในชุมชน บริหารเงินในกระเป๋าให้อยู่ได้นานเท่านาน


วันศุกร์ที่ 17 พฤษภาคม 2567
“วราวุธ” แนะ อพม. นำองค์ความรู้ช่วย ปชช.  ในชุมชน บริหารเงินในกระเป๋าให้อยู่ได้นานเท่านาน
“วราวุธ” แนะ อพม. นำองค์ความรู้ช่วย ปชช.  ในชุมชน บริหารเงินในกระเป๋าให้อยู่ได้นานเท่านาน
วันที่ 17 พ.ค. 67 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีมอบเสื้อแก่อาสาสมัครพัฒนาสังคมและความมั่นคงของมนุษย์ และอบรมเสริมสร้างความรู้ทางการเงิน โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน พร้อมด้วยคณะผู้บริหารกระทรวง พม. และผู้แทนอาสาสมัครพัฒนาสังคมและความมั่นคงของมนุษย์ (อพม.) ทั้ง 50 เขตในกรุงเทพมหานคร เข้าร่วม ณ ห้องประชุมประชาบดี ชั้น 19 กระทรวงการพัฒนาสังคมและความมั่นคงของมนุษย์ สะพานขาว กทม.
นายวราวุธ กล่าวว่า สำนักงานธนานุเคราะห์  (สธค.) โรงรับจำนำของรัฐเพื่อสังคม เป็นหน่วยงานในสังกัดกรมพัฒนาสังคมและสวัสดิการ (พส.) กระทรวงการพัฒนาสังคมและความมั่นคงของมนุษย์ (พม.) ซึ่งให้การช่วยเหลือประชาชนผู้ที่มีรายได้น้อยและประสบปัญหาทางการเงินเฉพาะหน้า ให้สามารถเข้าถึงแหล่งเงินทุนที่เป็นธรรม อีกเป็นการเสริมสร้างความเข้มแข็งทางการเงิน  สำหรับอาสาสมัครพัฒนาสังคมและความมั่นคงของมนุษย์ หรือ  อพม. เปรียบเสมือนคนที่ทำงานอยู่เบื้องหลัง และคอยดูแลแต่ละชุมชนนั้น จะเป็นกลไกสำคัญของกระทรวง พม. ที่จะลงไปดูแลช่วยเหลือพี่น้องประชาชน เฉพาะกลุ่มเปราะบางในแต่ละพื้นที่ วันนี้จึงได้มีการจัดงานพิธีมอบเสื้อแก่ อพม. และอบรมเสริมสร้างความรู้ทางการเงินให้แก่ อพม. ทั้ง 50 เขต ในกทม.
นายวราวุธ กล่าวเพิ่มเติมว่า สำหรับการจัดอบรมในครั้งนี้ เกี่ยวกับเรื่องการเงิน เพราะว่าหนึ่งในเรื่องที่ทางกระทรวง พม. ได้รับการร้องเรียนเข้ามาผ่านทางศูนย์เร่งรัดจัดการสวัสดิภาพประชาชน (ศรส.) นั้น เป็นเรื่องที่หารือกันมากที่สุดและเป็นปัญหามากที่สุดคือเรื่องรายได้ ดังนั้นการที่จะทำให้พี่น้องประชาชนมีเงินในกระเป๋ามากขึ้นไม่ว่าจะเป็นเรื่องของการหารายได้เพิ่มหรือว่าการบริหารเงิน การประหยัดออมที่จะทำให้มีเงินในกระเป๋ามากขึ้นนั้น เป็นปัจจัยที่ตนคิดว่าจำเป็นที่จะต้องถ่ายทอดองค์ความรู้เหล่านี้ให้กับพี่น้องประชาชนในแต่ละชุมชน เพราะว่าปัญหาเรื่องเศรษฐกิจ ปัญหาเรื่องการเงินนำมาสู่ซึ่งความไม่สงบในครอบครัว ปัญหาการทะเลาะกัน มีความรุนแรงในครอบครัวและความสัมพันธ์ในครอบครัวนั้น ปัญหาหลักๆ จะสืบเนื่องมาจากสภาพการเงินของในแต่ละครอบครัว ดังนั้นจึงจัดงานในวันนี้เพื่อมอบองค์ความรู้ให้กับ อพม. เพื่อที่จะได้ไปถ่ายทอดให้กับพี่น้องประชาชนที่อยู่ในแต่ละชุมชนและการบริหารการเงินนั้น จำเป็นจะต้องทำในขณะที่ยังมีเงินอยู่ เพื่อที่จะได้อยู่กับเราไปนานเท่านานและได้ช่วยดูแลกันต่อกันในชุมชน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #อพม #อบรมการเงิน

ที่มา : https://www.thaigov.go.th/news/contents/details/83190