รัฐบาลไทย-ข่าวทำเนียบรัฐบาล-​รัฐบาลเดินหน้าแก้หนี้นอกระบบ แล้วเสร็จทั่วประเทศ 143,979 ราย มูลหนี้ลดลง 1,168.207 ล้านบาท พร้อมเร่งรัดไกล่เกลี่ยหนี้ต่อเนื่องให้ครบทุกกรณี 


วันศุกร์ที่ 17 พฤษภาคม 2567
17/05/2567
พิมพ์
​รัฐบาลเดินหน้าแก้หนี้นอกระบบ แล้วเสร็จทั่วประเทศ 143,979 ราย มูลหนี้ลดลง 1,168.207 ล้านบาท พร้อมเร่งรัดไกล่เกลี่ยหนี้ต่อเนื่องให้ครบทุกกรณี
​รัฐบาลเดินหน้าแก้หนี้นอกระบบ แล้วเสร็จทั่วประเทศ 143,979 ราย มูลหนี้ลดลง 1,168.207 ล้านบาท พร้อมเร่งรัดไกล่เกลี่ยหนี้ต่อเนื่องให้ครบทุกกรณี วอนลูกหนี้-เจ้าหนี้ รีบลงทะเบียนเข้าสู่การไกล่เกลี่ยหนี้ ให้การแก้ไขปัญหาหนี้นอกระบบเกิดผลเป็นรูปธรรมมากที่สุ
วันนี้ (17 พฤษภาคม 2567)  นายชัย วัชรงค์ โฆษกประจำสำนักนายกรัฐมนตรี เปิดเผยว่า จากนโบบายรัฐบาลและนายเศรษฐา ทวีสิน นายกรัฐมนตรี ที่ให้ความสำคัญกับการแก้ปัญหาหนี้อย่างครบวงจรทั้งหนี้ในระบบและหนี้นอกระบบ โดยมุ่งหวังให้ประชาชนทุกคนที่ประสบปัญหาหนี้ได้หลุดพ้นจากวงจรนี้โดยเร็ว เพื่อให้สามารถใช้ชีวิตอย่างมีความสุขทั้งกายและใจ และอยู่อย่างสมศักดิ์ศรี ซึ่งทุกหน่วยงานที่เกี่ยวข้องได้ขานรับนโยบายนี้ และบูรณาการเดินหน้าทำงานกันอย่างเต็มที่ จริงจังต่อเนื่อง ล่าสุดข้อมูลกระทรวงมหาดไทยระบุตัวเลขผลการดำเนินการแก้หนี้นอกระบบทั่วประเทศพบว่า มีลูกหนี้ที่ดำเนินการแล้วเสร็จ จำนวน 143,979 ราย จากที่เปิดให้ประชาชนมาลงทะเบียนรวมทั้งสิ้น 153,400 ราย มูลหนี้ลดลงรวม 1,168.207 ล้านบาท โดยยังเหลืออีก 9,412 ราย อยู่ระหว่างการดำเนินกระบวนการไกล่เกลี่ย ซึ่งขณะนี้ทางเจ้าหน้าที่ได้เชิญเจ้าหนี้และลูกหนี้มาพบปะพูดคุยกัน เพื่อให้การแก้ไขปัญหาหนี้นอกระบบประสบความสำเร็จครบทั้งกระบวนการต่อไป รวมไปถึงกรณีที่เจ้าหนี้-ลูกหนี้ มีความประสงค์ให้เจ้าหน้าที่ได้ส่งต่อเรื่องไปยังพนักงานสอบสวนของสถานีตำรวจในพื้นที่ดำเนินคดี 456 คดี
ทั้งนี้ การแก้ไขปัญหาหนี้นอกระบบทั่วประเทศซึ่งข้อมูลกระทรวงมหาดไทยรายงานนั้น ในส่วนของการดำเนินการแล้วเสร็จ มีทั้งกรณีที่ลูกหนี้และเจ้าหนี้สมัครใจเข้าสู่กระบวนการของรัฐ ซึ่งบางส่วนได้ผ่านการตกลงร่วมกันทั้งสองฝ่าย ขณะที่บางส่วนประสงค์ที่จะขอความช่วยเหลือในอาชีพเสริม หรือแหล่งเงินกู้ดอกเบี้ยต่ำเพื่อการประกอบอาชีพ รวมไปถึงการดำเนินคดีอาญาและเข้าสู่กระบวนการยุติธรรม และอีกกรณีหนึ่งคือเจ้าหนี้ไม่สมัครใจเข้าสู่กระบวนการของรัฐ
โฆษกประจำสำนักนายกรัฐมนตรีย้ำว่า จากตัวเลขการดำเนินการแก้ไขหนี้นอกระบบยังถือว่าต่ำกว่าเป้าหมายที่รัฐบาลกำหนดไว้ จึงขอความร่วมมือให้ลูกหนี้-เจ้าหนี้ รีบมาลงทะเบียนเข้าสู่กระบวนการเจรจาไกล่เกลี่ยหนี้ เพื่อให้การแก้ไขปัญหาหนี้นอกระบบเกิดผลเป็นรูปธรรมมากที่สุด รวมทั้งกระทรวงมหาดไทยได้ขอให้ทุกจังหวัดที่อยู่ระหว่างการดำเนินการ บูรณาการกับหน่วยงานภาคีเครือข่าย เร่งรัดให้เจ้าหนี้และลูกหนี้มาเข้าสู่กระบวนการเจรจาไกล่เกลี่ย เพื่อให้ลูกหนี้นอกระบบที่ลงทะเบียนไว้ได้รับการช่วยเหลือ และแก้ไขปัญหาหนี้นอกระบบได้อย่างครบถ้วน รวดเร็ว และเป็นธรรม รวมทั้งส่งเสริมและพัฒนาคุณภาพชีวิตของลูกหนี้ ลดรายจ่าย เพิ่มรายได้ ขยายโอกาส ตลอดจนโอกาสในการเข้าถึงแหล่งเงินทุนสถาบันการเงินของรัฐ เพื่อไม่ให้กลับไปสู่วงจรหนี้นอกระบบอีก
“กระทรวงมหาดไทยได้กำหนดให้ทุกจังหวัดดำเนินการไกล่เกลี่ยหนี้นอกระบบให้แล้วเสร็จ ภายในวันที่ 31 พฤษภาคม 2567 รวมทั้งขอให้ผู้ว่าราชการจังหวัด นายอำเภอ รณรงค์ประชาสัมพันธ์ สร้างการรับรู้ให้ประชาชนที่เดือดร้อนจากปัญหาหนี้นอกระบบ หรือปัญหาอื่น ๆ ที่ไม่สามารถแก้ไขด้วยตนเองได้ และต้องการความช่วยเหลือจากภาครัฐ สามารถติดต่อผ่านช่องทางศูนย์ดำรงธรรม กระทรวงมหาดไทย ได้ทั้งศูนย์ดำรงธรรมจังหวัด ศูนย์ดำรงธรรมอำเภอ หรือที่สายด่วนศูนย์ดำรงธรรม โทร. 1567 ได้ตลอดทั้ง 24 ชั่วโมง” นายชัย กล่าว

ที่มา : https://www.thaigov.go.th/news/contents/details/83163