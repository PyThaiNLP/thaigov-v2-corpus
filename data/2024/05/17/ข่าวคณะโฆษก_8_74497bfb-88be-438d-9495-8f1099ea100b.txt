รัฐบาลไทย-ข่าวทำเนียบรัฐบาล-​นายกฯ ความเสียใจการเสียชีวิตของตัวประกันคนไทย 2 รายในกาซา ซึ่งอิสราเอลเพิ่งพบหลักฐานยืนยัน ย้ำจะยังคงดำเนินทุกวิถีทางให้ตัวประกันที่เหลือทั้งหมดได้รับการปล่อยตัวเร็วที่สุด


วันศุกร์ที่ 17 พฤษภาคม 2567
​นายกฯ ความเสียใจการเสียชีวิตของตัวประกันคนไทย 2 รายในกาซา ซึ่งอิสราเอลเพิ่งพบหลักฐานยืนยัน ย้ำจะยังคงดำเนินทุกวิถีทางให้ตัวประกันที่เหลือทั้งหมดได้รับการปล่อยตัวเร็วที่สุด
​นายกฯ ความเสียใจการเสียชีวิตของตัวประกันคนไทย 2 รายในกาซา ซึ่งอิสราเอลเพิ่งพบหลักฐานยืนยัน ย้ำจะยังคงดำเนินทุกวิถีทางให้ตัวประกันที่เหลือทั้งหมดได้รับการปล่อยตัวเร็วที่สุด
วันนี้ (17 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ได้รับทราบข่าวเรื่องการเสียชีวิตของตัวประกันคนไทย 2 รายในกาซา พร้อมขอแสดงความเสียใจอย่างสุดซึ้งต่อครอบครัวผู้เสียชีวิต โดยกระทรวงการต่างประเทศได้ติดต่อครอบครัว และประสานงานหน่วยงานที่เกี่ยวข้องพร้อมให้ความช่วยเหลือในส่วนที่เกี่ยวข้องต่อไป
ทั้งนี้ กระทรวงการต่างประเทศได้เผยแพร่ว่า ได้รับแจ้งจากสถานเอกอัครราชทูต ณ กรุงเทลอาวีฟว่า คณะกรรมการด้านการประเมินสถานภาพตัวประกันของรัฐบาลอิสราเอล ได้พิจารณาหลักฐานแวดล้อมที่เชื่อถือได้ และแจ้งว่า ตัวประกันคนไทย 2 ราย จากจำนวนที่ยังไม่ได้รับการปล่อยตัว 8 ราย ได้เสียชีวิตแล้ว โดยคาดว่าเป็นการเสียชีวิตตั้งแต่ช่วงต้นของเหตุการณ์เมื่อเดือนตุลาคม 2566
รัฐบาลไทยขอย้ำการเรียกร้องให้มีการปล่อยตัวประกันที่เหลือทั้งหมดโดยเร็วที่สุด รวมถึงตัวประกันคนไทยอีก 6 คน ให้กลับคืนสู่มาตุภูมิโดยปลอดภัย รวมถึงเรียกร้องให้ทุกฝ่ายใช้ความพยายามอย่างสูงสุดเพื่อบรรลุการเจรจา และนำไปสู่การแก้ไขวิกฤตด้านมนุษยธรรมในกาซาโดยทันที

ที่มา : https://www.thaigov.go.th/news/contents/details/83193