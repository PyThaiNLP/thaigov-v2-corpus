รัฐบาลไทย-ข่าวทำเนียบรัฐบาล-​เลขานุการรัฐมนตรีฯ “อารี”ลงเมืองคอน มอบป้ายศูนย์ทดสอบมาตรฐานมวยไทย ชุดเครื่องมือทำกิน ดันอาชีพอิสระให้ชาวใต้


วันศุกร์ที่ 17 พฤษภาคม 2567
17/05/2567
พิมพ์
​เลขานุการรัฐมนตรีฯ “อารี”ลงเมืองคอน มอบป้ายศูนย์ทดสอบมาตรฐานมวยไทย ชุดเครื่องมือทำกิน ดันอาชีพอิสระให้ชาวใต้
​เลขานุการรัฐมนตรีฯ “อารี”ลงเมืองคอน มอบป้ายศูนย์ทดสอบมาตรฐานมวยไทย ชุดเครื่องมือทำกิน ดันอาชีพอิสระให้ชาวใต้
วันที่ 17 พฤษภาคม 2567 นายอารี ไกรนรา เลขานุการรัฐมนตรีว่าการกระทรวงแรงงาน เป็นประธานในพิธีมอบป้ายศูนย์ทดสอบมาตรฐานฝีมือแรงงาน สาขาผู้ฝึกสอนมวยไทย ระดับ 1 และมอบชุดเครื่องมือทำมาหากิน ซึ่งเป็นเครื่องมือพื้นฐานชุดการฝึกให้แก่ผู้ผ่านการฝึกอบรมโครงการพัฒนาทักษะเฉพาะของแรงงานอิสระยุค 4.0 (Gig Worker) โดยมี คณะที่ปรึกษารัฐมนตรีว่าการกระทรวงแรงงาน ผู้อำนวยการสถาบันพัฒนาฝีมือแรงงาน 22 นครศรีธรรมราช หัวหน้าส่วนราชการหน่วยงานในสังกัดกระทรวงแรงงานจังหวัดนครศรีธรรมราช ผู้บริหาร ค่ายมวย ส.ภูมิภัทร ร่วมให้การต้อนรับ ณ สถาบันพัฒนาฝีมือแรงงาน 22 นครศรีธรรมราช
นายอารี กล่าวว่า ผมรู้สึกยินดีและเป็นเกียรติอย่างยิ่งที่ได้รับมาเป็นประธานพิธีมอบป้ายศูนย์ทดสอบมาตรฐานฝีมือแรงงาน สาขาผู้ฝึกสอนมวยไทย ระดับ 1 ให้กับค่ายมวย ส.ภูมิภัทร และมอบเครื่องมือพื้นฐานชุดการฝึก ชุดเครื่องมือทำมาหากิน ให้กับผู้ผ่านการฝึกอบรมโครงการพัฒนาทักษะเฉพาะของแรงงานอิสระยุค 4.0 (Gig Worker) ในวันนี้ ตามนโยบายของท่านพิพัฒน์ รัชกิจประการ รัฐมนตรีว่าการกระทรวงแรงงาน และรัฐบาลให้ความสำคัญกับการมุ่งสร้างชีวิตของคนไทยให้มีเกียรติ มีเงินเดือน และค่าแรงขั้นต่ำที่เป็นธรรม เพียงพอต่อปัจจัยด้านการดำรงชีวิตอย่างมีศักดิ์ศรี รวมทั้งสามารถเข้าถึงระบบสวัสดิการที่เหมาะสม สอดคล้องกับภารกิจของกระทรวงแรงงาน คือ การให้ความสำคัญอย่างมากในการดูแลพี่น้องผู้ใช้แรงงานให้มีคุณภาพชีวิตที่ดีมีรายได้ที่มั่นคง โดยมุ่งเน้นให้ภาคแรงงานต้องมีความเข้มแข็ง มีทักษะฝีมือ มีศักยภาพ เพื่อเพิ่มขีดความสามารถในการแข่งขันของประเทศ
นายอารี กล่าวต่อว่า การส่งเสริมเครือข่ายการพัฒนาฝีมือแรงงานโดยขอจัดตั้งศูนย์ทดสอบมาตรฐานฝีมือแรงงาน สาขาผู้ฝึกสอนมวยไทย ระดับ 1 ซึ่งเป็นกีฬาที่รัฐบาลส่งเสริมให้เป็น Soft Power เพื่อเพิ่มมูลค่าทางเศรษฐกิจและสร้างรายได้ให้กับคนไทยอีกทางหนึ่ง พร้อมทั้งได้ดำเนินการฝึกอบรมภายใต้โครงการพัฒนาทักษะเฉพาะของแรงงานอิสระยุค 4.0 (Gig Worker) ให้กับกลุ่มเป้าหมายผู้มีบัตรสวัสดิการแห่งรัฐ แรงงานนอกระบบ ผู้รับจ้างทั่วไป และผู้ประกอบอาชีพอิสระ ซึ่งสอดคล้องกับนโยบายของรัฐบาลที่จะต้องพัฒนาคนไทยตามช่วงวัยและมุ่งเน้นการเพิ่มประสิทธิภาพในการทำงาน การเพิ่มรายได้ การเพิ่มและสร้างโอกาสในการประกอบอาชีพ การทดสอบมาตรฐานฝีมือแรงงาน
“ผมขอแสดงความยินดีกับค่ายมวย ส.ภูมิภัทร ที่ได้รับอนุญาตจากกรมพัฒนาฝีมือแรงงานให้เป็นศูนย์ทดสอบมาตรฐานฝีมือแรงงาน สาขาผู้ฝึกสอนมวยไทย ระดับ 1 และขอแสดงความยินดีกับผู้ผ่านการฝึกอบรมโครงการพัฒนาทักษะเฉพาะของแรงงานอิสระยุค 4.0 (Gig Worker) ทุกท่าน และหวังเป็นอย่างยิ่งว่าทุกท่านจะได้นำความรู้ ทักษะและเครื่องมือพื้นฐานชุดการฝึก ชุดเครื่องมือทำมาหากินที่ได้รับจากการฝึกอบรม ไปสร้างโอกาสและเป็นทางเลือกในการประกอบอาชีพ มีงานทำในระบบการจ้างงานมีรายได้ที่มั่นคง สร้างความภาคภูมิใจให้กับตนเอง ตลอดจนสังคมให้การยอมรับในคุณค่าและศักดิ์ศรีความเป็นมนุษย์ เกิดการขับเคลื่อนเศรษฐกิจในระดับพื้นที่อย่างยั่งยืนต่อไป” นายอารี กล่าว
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/83191