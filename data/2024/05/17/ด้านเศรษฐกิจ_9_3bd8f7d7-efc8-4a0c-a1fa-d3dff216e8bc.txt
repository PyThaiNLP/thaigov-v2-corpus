รัฐบาลไทย-ข่าวทำเนียบรัฐบาล-กอช. ผนึกกำลังจังหวัดเพชรบูรณ์ เดินหน้าปลูกฝังวินัยการออมให้เด็กและเยาวชน เพื่อความมั่นคงในอนาคต


วันศุกร์ที่ 17 พฤษภาคม 2567
17/05/2567
พิมพ์
กอช. ผนึกกำลังจังหวัดเพชรบูรณ์ เดินหน้าปลูกฝังวินัยการออมให้เด็กและเยาวชน เพื่อความมั่นคงในอนาคต
กอช. และ จ.เพชรบูรณ์ จัดงานประชุม “มอบนโยบายและแนวทางการขับเคลื่อนส่งเสริมวินัยการออมกับ กอช.” ณ ห้องประชุมหมื่นจง อาคารสำนักอธิการบดี มหาวิทยาลัยราชภัฏเพชรบูรณ์ จ.เพชรบูรณ์
วันที่ 17 พฤษภาคม 2567 นายบุญธรรม เลิศสุขีเกษม กรรมการกองทุนการออมแห่งชาติ ประธานอนุกรรมการส่งเสริมการออมและสมาชิกสัมพันธ์ และนางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ ได้รับเกียรติเป็นวิทยากรบรรยายให้ความรู้ความเข้าใจเพื่อส่งเสริมวินัยการออม ให้กับเจ้าหน้าที่หน่วยงานต่างๆ ในจังหวัดเพชรบูรณ์ รวมถึงผู้แทนนักเรียนจากโรงเรียนระดับมัธยมศึกษาในจังหวัด ผู้แทนจากสภาเด็กและเยาวชนจังหวัดเลย และผู้นำชุมชนในเขตเทศบาลเมืองเพชรบูรณ์ ในงานประชุม “มอบนโยบายและแนวทางการขับเคลื่อนส่งเสริมวินัยการออมกับ กอช.” ณ ห้องประชุมหมื่นจง อาคารสำนักอธิการบดี มหาวิทยาลัยราชภัฏเพชรบูรณ์ จังหวัดเพชรบูรณ์ โดยมีนางพัชรี ศาลาศิลป์ รองผู้ว่าราชการจังหวัดเพชรบูรณ์ เป็นประธานเปิดงานประชุมในช่วงเช้า และนายสืบพงษ์ นิ่มพูลสวัสดิ์ รองผู้ว่าราชการจังหวัดเพชรบูรณ์ เป็นประธานเปิดงานประชุมอบรมตัวแทนในช่วงบ่าย พร้อมมอบนโยบาย ให้กับตัวแทนที่เข้าร่วมกิจกรรม กว่า 350 คน เพื่อนำองค์ความรู้ที่ได้ไปถ่ายทอดให้กับประชาชนในพื้นที่ อีกทั้งยังมี นายธรรมรัฐ นุชเนื่อง รองผู้อำนวยการสำนักงานเขตพื้นที่การศึกษา สำนักงานเขตพื้นที่การศึกษามัธยมศึกษาเพชรบูรณ์ นางรุ้งลาวัณย์ ชวนเกิดลาภ คลังจังหวัดเพชรบูรณ์ ร่วมกล่าวนโยบายขับเคลื่อน กอช. เพื่อความมั่นคงของประชาชนในพื้นที่จังหวัดเพชรบูรณ์
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ กล่าวว่า สำหรับงานประชุมในครั้งนี้นับเป็นการเริ่มต้นที่ดีในการจะส่งเสริมให้คนไทยที่เป็นแรงงานนอกระบบ รวมทั้งนักเรียน นักศึกษา ได้ตระหนักรู้ถึงความสำคัญของการออมเงินเพื่อการชราภาพ รวมถึงการกระตุ้น ส่งเสริม และสนับสนุนให้ประชาชนที่มีอายุระหว่าง 15 - 60 ปี ที่มีสิทธิสมัคร ได้เข้าถึงสวัสดิการผ่านการออมเงินกับ กอช. โดยเริ่มต้นออมเพียง 50 บาท/ต่อครั้ง สูงสุดไม่เกิน 30,000 บาท/ปี และรัฐสมทบ 100% (ไม่เกิน 1,800 บาท/ปี) กอช. จะความคุ้มครองผลตอบแทนการลงทุนไม่ต่ำกว่าดอกเบี้ยเงินฝากประจำและเงินออมสะสม และยังสามารถนำไปลดหย่อนภาษีตามที่จ่ายจริง สูงสุดไม่เกิน 30,000. บาทต่อปี
ทั้งนี้ กอช. ได้มีการขับเคลื่อนเพื่อส่งเสริมให้เกิดการออม ผ่านเสมียนตราอำเภอ ,ตัวแทน กอช. ประจำหมู่บ้าน ,หน่วยรับสมัครสมาชิกและเครือข่าย กอช. ในพื้นที่ โดยทาง กอช. ได้ทำการลงพื้นที่อบรมตัวแทน เพื่อเพิ่มประสิทธิภาพในการให้ข้อมูลและเป็นที่ปรึกษาแก่สมาชิก กอช. อีกทั้ง กอช. ได้มีเครือข่ายอำนวยความสะดวกในการให้บริการสมาชิกทั้งการสมัคร ส่งเงินออมต่อเนื่อง และการให้คำปรึกษาเกี่ยวกับ กอช. ทั้งหน่วยงานภาครัฐ ภาคเอกชน และประชาชน ครอบคลุมทั่วประเทศ อาทิ สำนักงานคลังจังหวัด เสมียนตราอำเภอ ธนาคารออมสิน ธนาคารกรุงไทย ธนาคารเพื่อการเกษตรและสหกรณ์การเกษตร (ธ.ก.ส.) ธนาคารอาคารสงเคราะห์ (ธอส.) ธนาคารอิสลามแห่งประเทศไทยทุกสาขา สถาบันการเงินชุมชน ตัวแทน กอช. ประจำหมู่บ้าน ที่ทำไปรษณีย์ไทย เซเว่น-อีเลฟเว่น เทสโก้โลตัส และ ตู้บุญเติม อีกทั้ง กอช. ได้มีการออมที่ทันสมัยด้วยเทคโนโลยี ให้สมาชิเข้าถึงการออมง่ายยิ่งขึ้น ได้ทุกที่ทุกเวลาผ่านสมาร์ทโฟนอาทิ แอปฯ กอช./ ไลน์ กอช./ แอปฯ ทางรัฐ /แอปเป๋าตัง/ K PLUS/ Krungthai NEXT/ Mymo/ TrueMoney / และแอปฯ ออมเพลิน
นอกจากนี้ กอช. ทำการปลูกฝังวินัยการออมในกลุ่มเยาวชน โดยร่วมกับสำนักงานคณะกรรมการการศึกษาขั้นพื้นฐาน (สพฐ.) มุ่งเน้นในการสร้างวินัยทางการเงิน ให้เยาวชนได้เริ่มออมเงินตั้งแต่ช่วงวัยเรียน โดยจะมอบวุฒิบัตรให้กับนักเรียนและเยาวชนภายใต้สังกัด สพฐ. ที่ออมเงินกับ กอช. เพื่อเป็นการฝึกฝนและทำให้เห็นถึงความสำคัญของการออมเงินเพื่ออนาคต และสำหรับนักเรียน นักศึกษา ผู้กู้ยืมที่อยู่ในระหว่างการศึกษากับกองทุนเงินให้กู้ยืมเพื่อการศึกษา (กยศ)  สมัครเป็นสมาชิก กอช. ส่งเงินออมสะสมกับ กอช. ได้เดือนละ 1 ครั้ง นับชั่วโมงจิตสาธารณะเป็น 1 ชั่วโมง สูงสุด 15 ชั่วโมงต่อปี
สุดท้ายนี้ กอช. แนะนำให้นักเรียนและนักศึกษา มาสมัครสมาชิกกับ กอช.และส่งเงินออมสะสมได้ เมื่อจบการศึกษาและเข้าสู่ระบบการทำงานหรือรับราชการ ก็สามารถออมกับ กอช.ได้อย่างต่อเนื่อง หรือเลือกออมง่ายๆ ได้บำนาญชัวร์ เพียงแค่ 5 ปี ปีละ 30,000 บาท สามารถรับบำนาญตลอดชีพได้ โดยสามารถตรวจสอบสิทธิ และสมัครผ่านช่องทางออนไลน์ได้สะดวกทุกที่ทุกเวลา ทางแอปพลิเคชันของ กอช. ช่องทางไลน์แอด กอช. @nsf.th หรือสายด่วนเงินออม 02 049 9000

ที่มา : https://www.thaigov.go.th/news/contents/details/83189