รัฐบาลไทย-ข่าวทำเนียบรัฐบาล-ปลัด มท. เตรียมตั้ง "ศูนย์อำนวยการเลือกสมาชิกวุฒิสภาประจำกระทรวงมหาดไทย" เพื่อสนับสนุนบทบาทผู้ว่าฯ-นายอำเภอ ในการจัดการเลือกสมาชิกวุฒิสภา'67 พร้อมมอบหมายทุกจังหวัดซักซ้อมเจ้าหน้าที


วันพฤหัสบดีที่ 16 พฤษภาคม 2567
16/05/2567
พิมพ์
ปลัด มท. เตรียมตั้ง "ศูนย์อำนวยการเลือกสมาชิกวุฒิสภาประจำกระทรวงมหาดไทย" เพื่อสนับสนุนบทบาทผู้ว่าฯ-นายอำเภอ ในการจัดการเลือกสมาชิกวุฒิสภา'67 พร้อมมอบหมายทุกจังหวัดซักซ้อมเจ้าหน้าที
ปลัด มท. เตรียมตั้ง "ศูนย์อำนวยการเลือกสมาชิกวุฒิสภาประจำกระทรวงมหาดไทย" เพื่อสนับสนุนบทบาทผู้ว่าฯ-นายอำเภอ ในการจัดการเลือกสมาชิกวุฒิสภา'67 พร้อมมอบหมายทุกจังหวัดซักซ้อมเจ้าหน้าที่ศูนย์ดำรงธรรมในการให้บริการข้อมูลเลือก สว. ให้กับพี่น้องประชาชน
ปลัด มท. เตรียมตั้ง "ศูนย์อำนวยการเลือกสมาชิกวุฒิสภาประจำกระทรวงมหาดไทย" เพื่อสนับสนุนบทบาทผู้ว่าฯ-นายอำเภอ ในการจัดการเลือกสมาชิกวุฒิสภา'67 พร้อมมอบหมายทุกจังหวัดซักซ้อมเจ้าหน้าที่ศูนย์ดำรงธรรมในการให้บริการข้อมูลเลือก สว. ให้กับพี่น้องประชาชนผ่านสายด่วน 1567 ตลอด 24 ชั่วโมง
วันนี้ (16 พ.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยภายหลังการมอบแนวทางการดำเนินการเตรียมความพร้อมการเลือกสมาชิกวุฒิสภา พ.ศ. 2567 ตามบทบาทหน้าที่ของกระทรวงมหาดไทยในงานสัมมนาเตรียมความพร้อมการเลือกสมาชิกวุฒิสภา พ.ศ. 2567 ณ ห้องประชุมรอยัล จูบิลี่ บอลรูม ศูนย์แสดงสินค้าและการประชุมอิมแพ็ค เมืองทองธานี อ.ปากเกร็ด จ.นนทบุรี ซึ่งมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธาน โดยมี นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายอรรษิษฐ์ สัมพันธรัตน์ อธิบดีกรมการปกครอง นายขจร ศรีชวโนทัย อธิบดีกรมส่งเสริมการปกครองท้องถิ่น ผู้บริหารระดับสูงของกระทรวงมหาดไทย ผู้ว่าราชการจังหวัด ปลัดจังหวัด ผู้อำนวยการสำนักงานคณะกรรมการเลือกตั้งประจำจังหวัด ผู้อำนวยการเขต กทม. ทั้ง 50 เขต นายอำเภอ เจ้าหน้าที่ที่เกี่ยวข้อง และสื่อมวลชน ร่วมในงานสัมมนาฯ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณท่านอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่ได้มอบนโยบายและแนวทางการดำเนินงานเพื่อสนับสนุนคณะกรรมการการเลือกตั้งในด้านการเลือกสมาชิกวุฒิสภาตามบทบัญญัติของรัฐธรรมนูญแห่งราชอาณาจักรไทย พุทธศักราช 2560 โดยขอให้ผู้ว่าราชการจังหวัดและนายอำเภอถือปฏิบัติตามแนวนโยบายอย่างเคร่งครัด ดำเนินการให้เป็นไปด้วยความเรียบร้อย ถูกต้อง ยุติธรรม โปร่งใส "ห้ามผิดพลาด" เพราะการเลือกสมาชิกวุฒิสภาในครั้งนี้ เป็นการเลือกโดยผู้ที่แสดงเจตจำนงที่จะเลือกตามกลุ่มอาชีพทั้ง 20 กลุ่มที่เป็นครั้งแรกของประเทศไทย
"ขอให้รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน ได้จัดตั้งศูนย์อำนวยการเลือกสมาชิกวุฒิสภาประจำกระทรวงมหาดไทย เพื่อร่วมสนับสนุนบทบาทการทำงานของผู้ว่าราชการจังหวัดและนายอำเภอ ในการบริหารจัดการศูนย์อำนวยการเลือกสมาชิกวุฒิสภาระดับจังหวัดและอำเภอให้มีประสิทธิภาพตลอด 24 ชั่วโมง โดยใช้สายด่วนศูนย์ดำรงธรรม 1567 ให้เป็นศูนย์ข้อมูลสำหรับประชาชนและผู้สนใจเข้ารับการเลือกสมาชิกวุฒิสภา เพื่อให้การดำเนินงานสอดรับกับความคาดหวังของพี่น้องประชาชน ซึ่งจังหวัดและอำเภอต้องซักซ้อมเจ้าหน้าที่ที่ได้รับมอบหมายอยู่เวรแต่ละช่วงเวลาได้มีองค์ความรู้และสามารถตอบคำถามและแนะนำข้อมูลได้ แต่หากไม่สามารถตอบได้ ขอให้ได้ขอข้อมูลการติดต่อกลับ เพื่อจะติดต่อกลับไปให้ข้อมูลที่ถูกต้องในภายหลัง อันจะเป็นการป้องกันการเผยแพร่ข้อมูลข่าวสารที่ผิดพลาด และในด้านการบริการงานทะเบียน งานตรวจสอบคุณสมบัติของผู้สมัครรับเลือกสมาชิกวุฒิสภา ถือเป็นโอกาสที่สำคัญที่เราจะได้เพิ่มประสิทธิภาพและพัฒนางานทะเบียนและบัตรให้เป็นที่ถูกอกถูกใจพี่น้องประชาชนมากยิ่งขึ้น" นายสุทธิพงษ์ กล่าวเน้นย้ำ
นายสุทธิพงษ์ กล่าวเพิ่มเติมว่า ในด้านการข่าว ขอให้ท่านผู้ว่าราชการจังหวัดและท่านนายอำเภอ ดำเนินการอย่างเป็นระบบและต่อเนื่อง เพื่อสร้างความเชื่อมั่นและความมั่นใจของพี่น้องประชาชน ทำให้สังคมได้ทราบถึงความมุ่งมั่นตั้งใจ ด้วยการแต่งตั้งเจ้าหน้าที่และมีการประชุมในทุกวัน ทุกสัปดาห์ ซึ่งจะช่วยหนุนเสริมการบูรณาการองคาพยพด้านการข่าวทั้งความมั่นคง การจัดระเบียบสังคม และการป้องกันและปราบปรามอาชญากรรมต่าง ๆ ให้มีประสิทธิภาพเพิ่มขึ้น เพราะที่ผ่านมา ภายใต้การนำของท่านอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และท่านชาดา ไทยเศรษฐ์ รัฐมนตรีช่วยว่าการกระทรวงมหาดไทย ทำให้ผู้ว่าราชการจังหวัดและนายอำเภอขับเคลื่อนงานการจัดระเบียบสังคม จนได้รับการยอมรับว่า "เป็นผลงานเด่นของรัฐบาล" ดังนั้น จึงขอให้ผู้ว่าราชการจังหวัดและนายอำเภอ ได้ใช้โอกาสในการเลือกสมาชิกวุฒิสภาในครั้งนี้ ร่วมกับเจ้าหน้าที่ตำรวจ ทหาร ตลอดจนกำนัน ผู้ใหญ่บ้าน ในการ Re X-Ray ทั้งอาวุธปืนและสิ่งผิดกฎหมายที่เป็นภัยความมั่นคงในทุกตารางนิ้วของจังหวัดอำเภอเพื่อประโยชน์ด้านการป้องกันและปราบปรามการกระทำผิดกฎหมายทุกรูปแบบอีกด้วย
นายสุทธิพงษ์ กล่าวในช่วงท้ายว่า ขอให้ผู้ว่าราชการจังหวัดและนายอำเภอ ได้เป็นผู้นำการบำบัดทุกข์ บำรุงสุข แบบบูรณาการอย่างยั่งยืน ไม่ย่อท้อต่อการทำงานอย่างหนัก ที่กำลังจะมีการเลือกสมาชิกวุฒิสภาในครั้งนี้ ด้วยการเป็นผู้นำการเปลี่ยนแปลงเพื่อพัฒนาและบำบัดทุกข์ บำรุงสุขให้กับพี่น้องประชาชนในฐานะที่ท่านผู้ว่าราชการจังหวัดทุกจังหวัดเป็นนายกรัฐมนตรีของจังหวัด ท่านนายอำเภอทั้ง 878 อำเภอเป็นนายกรัฐมนตรีของอำเภอที่จะต้องไม่ทอดทิ้งงานที่สำคัญนี้ รวมถึงงานของทุกกระทรวง ทุกกรม ทุกภาคีเครือข่าย ที่ทุกภาคส่วนต่างมีความคาดหวังกับพวกเราในการพึ่งพาให้สังคมนี้มีแต่ความสุขที่ยั่งยืน เฉกเช่นสิ่งที่ท่านรองนายกรัฐมนตรีและรัฐมนตรีว่าการกระทรวงมหาดไทย ได้ให้คำมั่นต่อหน้าพระพักตร์สมเด็จพระนางเจ้า ฯ พระบรมราชินี และสมเด็จพระราชินีซิลเวียแห่งสวีเดน ในการประชุม Child Protection Summit, Bangkok 2024 ณ สำนักงานองค์การสหประชาชาติ เมื่อช่วงเช้าวันนี้ เพราะทุกกระทรวง ทุกหน่วยงาน ต่างฝากความหวังความสำเร็จของงานทุกงานไว้ที่ท่านผู้ว่าราชการจังหวัด อันมีนัยที่สำคัญว่า ผู้ว่าราชการจังหวัดและนายอำเภอต้องทำงานแบบมีทีมงาน แบบมีภาคีเครือข่าย และอย่าเผลอกะพริบตาหรือละเลยงานด้านใดด้านหนึ่งไป โดยเฉพาะในเรื่องการเลือกสมาชิกวุฒิสภาในครั้งนี้ให้เป็นไปด้วยความเรียบร้อย ถูกต้อง ยุติธรรม โปร่งใส และการทำหน้าที่ที่สำคัญในครั้งนี้จะเป็นการช่วยสร้างชื่อเสียงให้กับตนเอง ให้กับครอบครัว และกระทรวงมหาดไทย ว่าพี่น้องประชาชนสามารถมั่นใจได้ว่าเราเป็นที่พึ่งที่สามารถฝากผีฝากไข้ได้ตลอดไปชั่วกัปชั่วกัลป์

ที่มา : https://www.thaigov.go.th/news/contents/details/83151