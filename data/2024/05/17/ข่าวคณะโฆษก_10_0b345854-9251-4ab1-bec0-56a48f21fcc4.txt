รัฐบาลไทย-ข่าวทำเนียบรัฐบาล-​นายกฯ ผลักดันไทยเป็นฐานการผลิตที่สำคัญของภูมิภาคและโลก เร่งยกระดับผู้ประกอบการไทยเข้าสู่ supply chain โลก สร้างโอกาสระยะยาวจากการใช้ชิ้นส่วน Made in Thailand เพิ่มขึ้น 


วันศุกร์ที่ 17 พฤษภาคม 2567
​นายกฯ ผลักดันไทยเป็นฐานการผลิตที่สำคัญของภูมิภาคและโลก เร่งยกระดับผู้ประกอบการไทยเข้าสู่ supply chain โลก สร้างโอกาสระยะยาวจากการใช้ชิ้นส่วน Made in Thailand เพิ่มขึ้น
พร้อมแผนการดึงดูดนักลงทุนจาก 7 ค่ายรถยนต์ EV ใหญ่ของจีน
วันนี้ (17 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรี สนับสนุนการลงทุนในหลากหลายด้านโดยเฉพาะอย่างยิ่งอุตสาหกรรมศักยภาพ และอุตสาหกรรมอนาคต โดยในงาน SUBCON Thailand 2024 ที่ผ่านมา นายกรัฐมนตรี เป็นประธานและกล่าวเปิดงาน ซึ่งได้เน้นย้ำชัดว่า ประเทศไทยอยู่ในช่วงเวลาที่ดีของการดึงดูดการลงทุน และมีปัจจัยสนับสนุนการลงทุนหลายด้าน ซึ่งได้สนับสนุนการใช้ชิ้นส่วนการผลิตจากผู้ประกอบการไทยให้มีส่วนร่วมใน Supply chain สำคัญของภูมิภาคและของโลก ส่งผลให้ BOI รับลูก เปิดเวทีประวัติศาสตร์ดึง 7 ค่ายรถยนต์ยักษ์ใหญ่จากจีน ใช้แผนจัดซื้อชิ้นส่วนในประเทศไทย
โฆษกประจำสำนักนายกรัฐมนตรีเปิดเผยว่า สำนักงานคณะกรรมการส่งเสริมการลงทุน (BOI) ได้เผยถึงแผนดึงดูดนักลงทุนจาก 7 ค่ายรถยนต์ใหญ่ของจีน โดยให้สิทธิประโยชน์ครอบคลุมการผลิตอย่างไฟฟ้าทุก Segment ปัจจุบันรถยนต์ไฟฟ้า (EV) จีนเริ่มผลิตในไทยแล้ว 3 ราย ส่วนอีก 3 รายมีแผนเริ่มผลิตในช่วงไตรมาส 3 – 4 ของปีนี้ และอีก 1 ราย จะเริ่มผลิตในช่วงต้นปี 2568 ซึ่งทั้งหมดนี้จะทำให้เกิดความต้องการใช้ชิ้นส่วนภายในประเทศ (Made in Thailand) เพิ่มสูงขึ้น
ที่ผ่านมา BOI ได้อนุมัติสิทธิประโยชน์เพื่อส่งเสริมการลงทุนอุตสาหกรรม EV ในไทย รวมเป็นเงินลงทุนแล้วกว่า 80,000 ล้านบาท เป็นโครงการผลิตยานยนต์ไฟฟ้าใช้แบตเตอรี่ (BEV) 18 โครงการ เงินลงทุนประมาณ 40,000 ล้านบาท มีกำลังการผลิตรถยนต์ไฟฟ้ารวม 400,000 คัน แสดงถึงการเติบโตอย่างรวดเร็วของอุตสาหกรรม EV ในไทยจากการสร้างการเชื่อมโยงในการผลิตกับ supply chain ต่าง ๆ รวมถึงมาตรการส่งเสริมอุตสาหกรรมของรัฐบาล
“นายกรัฐมนตรีเชื่อมโยงให้ผู้ประกอบการในประเทศได้ประโยชน์จากการลงทุนจากต่างชาติอย่างต่อเนื่อง เพื่อกระจายรายได้ เพิ่มคุณภาพ และศักยภาพของผู้ประกอบการไทย ตลอดจน เพิ่มขีดความสามารถการแข่งขันของไทยในการรองรับการลงทุนจากต่างประเทศ  ซึ่งทั้งหมดนี้จะช่วยยกระดับ พัฒนาผลิตภัณฑ์ และ supply chain คุณภาพสูงของไทย ให้ตอบสนองความต้องการในกระบวนการผลิต สร้างรายได้หมุนเวียนในระบบเศรษฐกิจ และสร้างการเติบโตให้กับประเทศไทยในระยะยาว ย้ำว่า คำว่าประเทศไทยพร้อมแล้วไม่ได้หมายความว่าพร้อมในแง่ของการลงทุนเท่านั้น แต่พร้อมในแง่ของอุตสาหกรรมด้านอื่นๆ องค์ประกอบในการสนับสนุนการลงทุนด้วย” นายชัย กล่าว

ที่มา : https://www.thaigov.go.th/news/contents/details/83195