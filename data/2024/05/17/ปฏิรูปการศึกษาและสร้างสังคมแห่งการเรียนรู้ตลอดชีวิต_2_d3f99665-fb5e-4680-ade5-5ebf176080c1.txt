รัฐบาลไทย-ข่าวทำเนียบรัฐบาล-“ศุภมาส” เปิดประชุม “โครงการสำรวจเส้นขอบฟ้าในอวกาศ” พร้อมขับเคลื่อนการศึกษาผลึกเหลวในอวกาศ ผลงาน บพค. - ม.เกษตรฯ - จิสด้า - องค์การนาซา ผลักดันให้เกิดการนำไปใช้ประโยชน์


วันศุกร์ที่ 17 พฤษภาคม 2567
“ศุภมาส” เปิดประชุม “โครงการสำรวจเส้นขอบฟ้าในอวกาศ” พร้อมขับเคลื่อนการศึกษาผลึกเหลวในอวกาศ ผลงาน บพค. - ม.เกษตรฯ - จิสด้า - องค์การนาซา ผลักดันให้เกิดการนำไปใช้ประโยชน์
......
“ศุภมาส” เปิดประชุม “โครงการสำรวจเส้นขอบฟ้าในอวกาศ” พร้อมขับเคลื่อนการศึกษาผลึกเหลวในอวกาศ ผลงาน บพค. - ม.เกษตรฯ - จิสด้า - องค์การนาซา ผลักดันให้เกิดการนำไปใช้ประโยชน์ในวงการอุตสาหกรรมของมวลมนุษยชาติ
เมื่อวันที่ 17 พ.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เปิดการประชุม “โครงการสำรวจเส้นขอบฟ้าในอวกาศ (TLC: Space Experiment Horizon)” เพื่อรายงานและแถลงความก้าวหน้าของโครงการศึกษาผลึกเหลวในอวกาศ (Thailand Liquid Crystals in Space (TLC)) ซึ่งได้รับทุนสนับสนุนจากหน่วยบริหารและจัดการทุนด้านการพัฒนากำลังคน และทุนด้านการพัฒนาสถาบันอุดมศึกษา การวิจัยและการสร้างนวัตกรรม (บพค.) และมีการประสานความร่วมมือด้านงานวิจัยในอวกาศระหว่างคณาจารย์ผู้เชี่ยวชาญ ในสังกัดคณะวิทยาศาสตร์ มหาวิทยาลัยเกษตรศาสตร์ ผู้เชี่ยวชาญจากสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) และผู้เชี่ยวชาญจากองค์การบริหารการบินและอวกาศแห่งชาติ (องค์การนาซา, NASA) ประเทศสหรัฐอเมริกา โดยมีวัตถุประสงค์เพื่อเป็นการเผยแพร่ความสำเร็จในการดำเนินงานของโครงการความร่วมมือทางวิชาการและส่งเสริมการทำงานวิจัยของบุคลากรร่วมกับองค์กรชั้นนำระดับโลก โดยมี ศ.ดร.สมปอง คล้ายหนองสรวง ผู้อำนวยการหน่วยบริหารและจัดการทุนด้านการพัฒนากำลังคน และทุนด้านการพัฒนาสถาบันอุดมศึกษา การวิจัยและการสร้างนวัตกรรม (บพค.) ดร.จงรัก วัชรินทร์รัตน์ อธิการบดีมหาวิทยาลัยเกษตรศาสตร์ เป็นผู้กล่าวรายงานการดำเนินการโครงการฯ รศ.ดร.ณัฐพร ฉัตรแถม หัวหน้าโครงการเป็นผู้กล่าวรายงานความก้าวหน้าของโครงการฯ ร่วมกับผู้แทนจาก NASA และมี ดร.ปกรณ์ อาภาพันธุ์ ผู้อำนวยการสำนักงานพัฒนาเทคโนโลยีอวกาศและภูมิสารสนเทศ (สทอภ.) ศ.ดร. นายแพทย์ สิริฤกษ์ ทรงศิวิไล ประธานกรรมการส่งเสริมวิทยาศาสตร์ วิจัยและนวัตกรรม (กสว.) เข้าร่วม ณ ห้องแกรนด์บอลรูม ชั้น 7 โรงแรม เดอะ เวสทิน แกรนด์ สุขุมวิท กรุงเทพฯ
น.ส.ศุภมาส กล่าวว่า ในวันนี้เรามารวมตัวกันเพื่อสร้างหมุดหมายสำคัญในการเดินทางของวิทยาศาสตร์อวกาศและการวิจัยเพื่อประเทศไทย และร่วมหารือเกี่ยวกับความคืบหน้าของโครงการศึกษาผลึกเหลวในอวกาศ (Thailand Liquid Crystals in Space (TLC)) ซึ่งเป็นรากฐานสำคัญของการสำรวจอวกาศและวิทยาศาสตร์ของประเทศไทย ในขณะที่เรากำลังเตรียมพร้อมสำหรับการปล่อยอุปกรณ์เพย์โหลด (payload) สำหรับการศึกษาผลึกเหลวบนสถานีอวกาศนานาชาติอวกาศในปี 2568 โดยโครงการได้ดำเนินไปอย่างราบรื่น ซึ่งเป็นผลจากความทุ่มเท และความเชี่ยวชาญของนักวิทยาศาสตร์ วิศวกร รวมถึงไปถึงบุคลากรผู้เกี่ยวข้องทุกคน
"การทดลองผลึกเหลว (Liquid Crystal) ในอวกาศของโครงการนี้ มีจุดมุ่งหมายเพื่อให้ได้มาซึ่งเทคโนโลยีสูงกว่าที่ใช้กันอยู่ในปัจจุบัน ซึ่งอาจนำไปสู่ความก้าวหน้าทางเทคโนโลยี เช่น จอภาพ LCD และอุปกรณ์ชีวการแพทย์ ซึ่งสามารถช่วยเสริมประสิทธิภาพในหลากหลายอุตสาหกรรม นอกจากนี้ โครงการดังกล่าวยังเป็นแรงบันดาลใจสำหรับเยาวชนในประเทศ ซึ่งแสดงให้เห็นว่าประเทศไทยมีส่วนร่วมในโครงการสำคัญเพื่อการพัฒนาด้านอวกาศของมวลมนุษยชาติ” น.ส.ศุภมาส กล่าว
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/83176