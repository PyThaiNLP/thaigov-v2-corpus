รัฐบาลไทย-ข่าวทำเนียบรัฐบาล-“เกณิกา” เผย รัฐบาลขอเชิญ รพ.รัฐทั่วประเทศ ร่วมประกวดโครงการ “รางวัลศรีสวางควัฒน” เทิดพระเกียรติ ศ.ดร. สมเด็จพระเจ้าน้องนางเธอ


วันศุกร์ที่ 17 พฤษภาคม 2567
17/05/2567
พิมพ์
“เกณิกา” เผย รัฐบาลขอเชิญ รพ.รัฐทั่วประเทศ ร่วมประกวดโครงการ “รางวัลศรีสวางควัฒน” เทิดพระเกียรติ ศ.ดร. สมเด็จพระเจ้าน้องนางเธอ
“เกณิกา” เผย รัฐบาลขอเชิญ รพ.รัฐทั่วประเทศ ร่วมประกวดโครงการ “รางวัลศรีสวางควัฒน” เทิดพระเกียรติ ศ.ดร. สมเด็จพระเจ้าน้องนางเธอ
วันนี้ (17 พ.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลโดยการนำของนายกรัฐมนตรีเศรษฐา ทวีสิน ขอเชิญโรงพยาบาลภาครัฐทั่วประเทศเข้าร่วมประกวดโครงการ “รางวัลศรีสวางควัฒน” ประจำปี 2567 ที่เกิดจากการดำเนินการร่วมกันระหว่างราชวิทยาลัยจุฬาภรณ์และกระทรวงสาธารณสุข และกระทรวงมหาดไทย ซึ่งจัดให้มีขึ้นเพื่อเป็นการเทิดพระเกียรติ สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี โดยสรรหาองค์กรสาธารณสุขดีเด่นที่เป็นองค์กรแห่งการอุทิศตนในการปฏิบัติงานด้วยความเสียสละ อุตสาหะและทุ่มเท สมควรได้รับการยกย่องและเชิดชู เป็นขวัญกำลังใจ เชิดชูคุณค่าเกียรติภูมิ และศักดิ์ศรีของบุคลากรสาธารณสุขในองค์กรนั้น ๆ ตลอดจนสร้างแรงบันดาลใจและเป็นตัวอย่างให้กับองค์กรสาธารณสุขอื่นได้ปฏิบัติตาม
น.ส.เกณิกา กล่าวต่อว่า การประกวดโครงการรางวัลศรีสวางควัฒน ได้แบ่งประเภทโรงพยาบาลที่สามารถเข้าร่วมประกวด คือ
1.ประเภทโรงพยาบาลศูนย์ / โรงพยาบาลทั่วไป / โรงพยาบาลสมเด็จพระยุพราช (ระดับ รพศ./รพท.) จำนวน 1 รางวัล
2.ประเภทโรงพยาบาลชุมชน (รพช.) / โรงพยาบาลสมเด็จพระยุพราช (ระดับ รพช.) จำนวน 1 รางวัล
และ 3.ประเภทโรงพยาบาลส่งเสริมสุขภาพตำบล จำนวน 1 รางวัล
โดยรางวัลชนะเลิศ จะได้รับพระราชทานโล่รางวัล ประกาศนียบัตรและเงินรางวัล 200,000 บาท/ประเภท
รางวัลรองชนะเลิศอันดับ 1 และ 2 จะได้รับพระราชทานประกาศนียบัตร
น.ส.เกณิกา ยังกล่าวต่อว่า  โรงพยาบาลภาครัฐทั่วประเทศที่สนใจสามารถเข้าร่วมโครงการประกวดได้ตามประเภทการแบ่งระดับโรงพยาบาลของกระทรวงสาธารณสุข โดยจัดส่งข้อมูลและคลิปแนะนำหน่วยงาน ความยาวไม่เกิน 5 นาที ได้ที่เขตสุขภาพ 1-12 ภายในวันที่ 24 พฤษภาคม 2567 โดยนำเสนอศักยภาพของโรงพยาบาลท่านในมิติต่าง ๆ ของการบริการทางการแพทย์แก่ประชาชนด้านโรคมะเร็งและในทุกกลุ่มโรค เทคโนโลยี นวัตกรรม รวมถึงภูมิปัญญาชาวบ้านในการบริการทางการแพทย์และการบำบัดฟื้นฟู และจะมีการประกาศผลรางวัลในวันที่ 4 กรกฎาคม 2567
ทั้งนี้ รพ.ที่สนใจสอบถามรายละเอียดเพิ่มเติมได้ที่ ราชวิทยาลัยจุฬาภรณ์0 2576 6000 ต่อ 8693 หรือ 08 2393 4791,กระทรวงสาธารณสุข 0 2590 1584 หรือ 09 2246 0556 หรือ กรมส่งเสริมการปกครองท้องถิ่น กระทรวงมหาดไทย 0 2241 9000 ต่อ 5405

ที่มา : https://www.thaigov.go.th/news/contents/details/83156