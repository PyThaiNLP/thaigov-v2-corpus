รัฐบาลไทย-ข่าวทำเนียบรัฐบาล-พ่อเมืองนครพนม ประสานพลัง “บวร” จับมือภาคีเครือข่ายสร้างบ้านให้ผู้มีรายได้น้อย เน้นย้ำมุ่งสร้างความมั่นคงที่อยู่อาศัยอย่างต่อเนื่อง เพื่อพัฒนาคุณภาพชีวิตประชาชนอย่างยั่งยืน


วันศุกร์ที่ 24 พฤษภาคม 2567
24/05/2567
พิมพ์
พ่อเมืองนครพนม ประสานพลัง “บวร” จับมือภาคีเครือข่ายสร้างบ้านให้ผู้มีรายได้น้อย เน้นย้ำมุ่งสร้างความมั่นคงที่อยู่อาศัยอย่างต่อเนื่อง เพื่อพัฒนาคุณภาพชีวิตประชาชนอย่างยั่งยืน
พ่อเมืองนครพนม ประสานพลัง “บวร” จับมือภาคีเครือข่ายสร้างบ้านให้ผู้มีรายได้น้อย เน้นย้ำมุ่งสร้างความมั่นคงที่อยู่อาศัยอย่างต่อเนื่อง เพื่อพัฒนาคุณภาพชีวิตประชาชนอย่างยั่งยืน
วันนี้ (24 พ.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนพร้อมด้วยนางสงวน จันทร์พร นายกเหล่ากาชาดจังหวัดนครพนม เป็นประธานมอบบ้านให้ครอบครัวนางไพฑูรย์ ลาแสน หมู่ที่ 5 บ้านหนองค้า ต.โพธิ์ตาก อ.เมืองนครพนม จ.นครพนม โดยมีพระศรีวิสุทธินายก เจ้าคณะจังหวัดนครพนม (ฝ่ายธรรมยุต) เป็นประธานฝ่ายสงฆ์ มีหัวหน้าส่วนราชการ เหล่ากาชาดจังหวัดนครพนม นายอำเภอเมืองนครพนม นายกองค์การบริหารส่วนตำบลโพธิ์ตาก ผู้นำท้องที่ ท้องถิ่น และประชาชนร่วมในพิธี
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทย มุ่งมั่นตั้งใจขับเคลื่อนงานตามนโยบายของรัฐบาลตามแนวทางขจัดความยากจนในครัวเรือนแบบพุ่งเป้าตามข้อมูลระบบ TPMAP และ ThaiQM เพื่อให้การสนับสนุนรวมถึงโอกาสที่จะพัฒนาคุณภาพชีวิตของประชาชนทุกช่วงวัยในทุกมิติ ซึ่งได้ให้ความสำคัญและเน้นย้ำการขับเคลื่อนการแก้ไขปัญหาความยากจน คำว่า ยากจน คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ที่อยู่อาศัย" ถือว่าเป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง โดยเฉพาะกลุ่มเปราะบาง จังหวัดนครพนม จึงได้น้อมนำหลักปรัชญาของเศรษฐกิจพอเพียง ประสานกับพลัง “บวร” (บ้าน วัด ราชการ) และโครงการ “วัด ประชา รัฐ” ในการบำบัดทุกข์ บำรุงสุข แบบบูรณาการเพื่อการพัฒนาสู่หมู่บ้านยั่งยืน ด้วยบูรณาการร่วมกับภาคีเครือข่ายในพื้นที่แก้ไขปัญหาที่อยู่อาศัยให้มั่นคง แข็งแรง เกิดผลลัพธ์ที่เป็นรูปธรรมอย่างยั่งยืน
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า สำหรับการมอบบ้านให้ครอบครัวเด็กเล็กที่ยากจนดังกล่าว เป็นไปตามนโยบายช่วยเหลือผู้ยากไร้ มีรายได้น้อยของตน ที่ต้องการให้มีความสอดคล้องกับนโยบายหลักของกระทรวงมหาดไทย ในการช่วยยกระดับคุณภาพชีวิตของประชาชน ให้มีที่อยู่อาศัยมีความมั่นคง แข็งแรง และปลอดภัย โดยมีการระดมทุนจากภาคส่วนต่าง ๆ ในการก่อสร้างบ้านให้ผู้ยากจนที่ขาดแคลนที่อยู่อาศัยใช้งบประมาณในการก่อสร้างประมาณ 3 แสนบาท ใช้ระยะเวลา 25 วัน โดยทุกภาคส่วนในจังหวัดนครพนมทั้งหน่วยงานภาครัฐ ภาคเอกชน ภาคการเมืองระดับประเทศ การเมืองระดับท้องถิ่น ผู้นำทางศาสนา ผู้นำท้องที่ ผู้มีจิตศรัทธา และประชาชนช่วยกันบริจาคเงิน วัสดุก่อสร้าง สิ่งของเครื่องใช้ต่าง ๆ ในบ้าน อาทิ เจ้าคณะจังหวัดนครพนม(ฝ่ายธรรมยุต) มอบเงินในการก่อสร้างบ้านและมอบเงินเพิ่มเติม รวม 45,000 บาท กิจการนพพรโต๊ะจีน บริจาค 10,000 บาท สำนักงานพัฒนาสังคมและความมั่นคงของมนุษย์จังหวัดนครพนม 15,000 บาท ชาวบ้านหนองค้า หมู่ 5 จำนวน 5,000 บาท เป็นต้น
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า การดำเนินการดังกล่าวเป็นไปเพื่อพัฒนาคุณภาพชีวิต และดูแลสภาพความเป็นอยู่ของประชาชนในด้านที่อยู่อาศัย โดยมีการบูรณาการ 7 ภาคีเครือข่าย ซึ่งแม้ว่าจะเป็นเพียง “มิติยาฝรั่ง” คือ ทำให้อยู่รอด แต่ในส่วนของ “มิติยาไทย” คือ ทำให้ยั่งยืน นั้น จะได้มีการนำองคาพยพภาคีเครือข่ายดำเนินการส่งเสริมพัฒนาในมิติอื่น ๆ เพื่อให้ครัวเรือนเป้าหมายสามารถใช้ชีวิตให้มีความสุขอย่างยั่งยืน โดยทั้งหมดนี้ ถือเป็นการดำเนินงานตามแนวทางการดำเนินโครงการหมู่บ้านยั่งยืน "Sustainable Village" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่จะช่วยเหลือประชาชนกลุ่มเปราะบางให้มีคุณภาพชีวิตที่ดียิ่งขึ้น ลดความเหลื่อมล้ำ สร้างความมั่นคงทางอาหาร ขับเคลื่อนเป้าหมายการพัฒนาที่ยั่งยืน (Sustainable Development Goal : SDGs) โดยการน้อมนำปรัชญาของเศรษฐกิจพอเพียงมาประยุกต์ใช้ สร้างความยั่งยืนให้กับชุมชนในทุกมิติ ทั้งสังคม เศรษฐกิจ และสิ่งแวดล้อม พร้อมทั้งเป็นการอนุรักษ์วัฒนธรรมประเพณีอันดีงามของชาวไทย โดยมีคณะกรรมการหมู่บ้านเป็นกลไกหลักขับเคลื่อนงานร่วมกับภาคีเครือข่าย ส่งเสริมการดำเนินการสานพลัง บวร เสริมสร้างพลังคนในชุมชน นำการเปลี่ยนแปลงไปสู่สิ่งที่ดีขึ้น Change for good
"ทั้งนี้ หากพี่น้องประชาชนได้รับความเดือดเนื้อร้อนใจ หรือต้องการขอรับความช่วยเหลือทุกเรื่อง ขอให้แจ้งมาที่สายด่วนศูนย์ดำรงธรรม 1567 หรือแจ้งกำนัน ผู้ใหญ่บ้าน ปลัดอำเภอ นายอำเภอ เพื่อจะได้ช่วยกันแก้ปัญหาให้พี่น้องประชาชนทุกข์น้อยลงจนหมดไป มีแต่ความสุขที่เพิ่มพูนและยั่งยืน" นายวันชัยฯ กล่าวในตอนท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/83467