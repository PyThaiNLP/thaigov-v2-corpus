รัฐบาลไทย-ข่าวทำเนียบรัฐบาล-รมว.ดีอี หารือ รมว.CAC จีน ร่วมมือปราบโจรออนไลน์


วันศุกร์ที่ 24 พฤษภาคม 2567
รมว.ดีอี หารือ รมว.CAC จีน ร่วมมือปราบโจรออนไลน์
รมว.ดีอี หารือ รมว.CAC จีน ร่วมมือปราบโจรออนไลน์
วานนี้ (23 พฤษภาคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับและหารือข้อราชการกับ H.E. Mr. Wang Jingtao รัฐมนตรีช่วยว่าการ สำนักงานบริหารพื้นที่ไซเบอร์แห่งสาธารณรัฐประชาชนจีน และผู้แทนคณะสำนักงานบริหารพื้นที่ไซเบอร์แห่งสาธารณรัฐประชาชนจีน (Cyberspace Administration of the People’s Republic of China: CAC) โดยมี นายสุทธิเกียรติ วีระกิจพานิช ที่ปรึกษารัฐมนตรีว่าการกระทรวงดีอี นายวัลลภ รุจิรากร เลขานุการรัฐมนตรีว่าการกระทรวงดีอี นายเอกพงษ์ หริ่มเจริญ ผู้ตรวจราชการกระทรวงดีอี พลอากาศตรี อมร ชมเลย เลขาธิการคณะกรรมการการรักษาความมั่นคงปลอดภัยไซเบอร์แห่งชาติ (สกมช.) และผู้ที่เกี่ยวข้องเข้าร่วม ณ ห้องประชุม Meta I สโมสรราชพฤกษ์กรุงเทพฯ
ในโอกาสนี้ นายประเสริฐฯ ได้กล่าวขอบคุณฝ่ายจีน สำหรับความร่วมมือด้านการรักษาความมั่นคงปลอดภัยไซเบอร์ที่ผ่านมา พร้อมเน้นย้ำถึงความสำคัญของความร่วมมือระหว่างประเทศในการป้องกันและแก้ไขปัญหาแก๊งคอลเซ็นเตอร์ที่ส่งผลกระทบต่อประชาชนชาวไทยและชาวจีน โดยทั้งสองฝ่ายมีความยินดีอย่างยิ่งที่จะเสริมสร้างและพัฒนาความรู้ด้านการรักษาความมั่นคงปลอดภัยไซเบอร์ร่วมกัน เพื่อแก้ไขปัญหาภัยคุกคามไซเบอร์ที่ส่งผลกระทบต่อทรัพย์สินและความเป็นอยู่ของประชาชนของทั้งสองประเทศในอนาคต เพื่อสร้างสรรค์อนาคตที่ปลอดภัยและมั่นคงสำหรับประชาชนของทั้งสองประเทศ
_________________________

ที่มา : https://www.thaigov.go.th/news/contents/details/83476