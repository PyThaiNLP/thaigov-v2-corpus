รัฐบาลไทย-ข่าวทำเนียบรัฐบาล-จังหวัดเชียงราย เปิดปฏิบัติการ "เชียงรายฟ้าใส" บุกจับคาราโอเกะแฝงค้าประเวณีทั้งหญิงไทยและชาวลาว ผู้ว่าฯ ย้ำ เดินหน้าจัดระเบียบสังคม ปราบปรามการค้ามนุษย์ และสิ่งผิดกฎหมายทุกประเภท 


วันศุกร์ที่ 24 พฤษภาคม 2567
24/05/2567
พิมพ์
จังหวัดเชียงราย เปิดปฏิบัติการ "เชียงรายฟ้าใส" บุกจับคาราโอเกะแฝงค้าประเวณีทั้งหญิงไทยและชาวลาว ผู้ว่าฯ ย้ำ เดินหน้าจัดระเบียบสังคม ปราบปรามการค้ามนุษย์ และสิ่งผิดกฎหมายทุกประเภท
จังหวัดเชียงราย เปิดปฏิบัติการ "เชียงรายฟ้าใส" บุกจับคาราโอเกะแฝงค้าประเวณีทั้งหญิงไทยและชาวลาว ผู้ว่าฯ ย้ำ เดินหน้าจัดระเบียบสังคม ปราบปรามการค้ามนุษย์ และสิ่งผิดกฎหมายทุกประเภท หากพบเบาะแส แจ้งสายด่วน 1567 ตลอด 24 ชั่วโมง
วันนี้ (24 พ.ค. 2567) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า ตนได้สั่งการให้ชุดปฏิบัติการพิเศษจังหวัดเชียงราย ฝ่ายปกครองร่วมกับฝ่ายตำรวจ ปฏิบัติการเชียงรายฟ้าใส ทลายร้านคาราโอเกะเถื่อน พบแอบแฝงค้าประเวณีหญิงชาวไทยและหญิงต่างด้าวชาวลาว ภายในร้าน 5 คน ในพื้นที่อำเภอเทิง จังหวัดเชียงราย ทางเจ้าหน้าที่จึงเข้าช่วยเหลือผู้เสียหาย เข้าสู่กระบวนการฟื้นฟูสภาพจิตใจจากการตกเป็นผู้เสียหายของการค้ามนุษย์และดำเนินคดีกับผู้กระทำผิดเจ้าของร้านคาราโอเกะเถื่อนให้ถึงที่สุด
นายพุฒิพงศ์ ฯ กล่าวต่อไปว่า ปฏิบัติการเชียงรายฟ้าใสทลายร้านคาราโอเกะเถื่อนแฝงการค้ามนุษย์ ในครั้งนี้ ตนได้สั่งการให้ นายประเสริฐ จิตต์พลีชีพ รองผู้ว่าราชการจังหวัดเชียงราย นายบัลลังก์ ไวทย์ศิริ ปลัดจังหวัดเชียงราย นายวรายุทธ ค่อมบุญ นายอำเภอเทิง พล.ต.ต.มานพ เสนากูล ผบก.ภ.จว.เชียงราย นำโดย นายกองรบ กระทุ่มนัด ป้องกันจังหวัดเชียงราย กองร้อยอาสารักษาดินแดนจังหวัดเชียงรายที่ 1 ปลัดอำเภอเทิง กองร้อยอาสารักษาดินแดนอำเภอเทิงที่ 4 และเจ้าหน้าที่ตรวจ สภ.เทิง ออกตรวจตราในพื้นที่ต้องสงสัย สืบเนื่องจากได้รับการร้องเรียนจากองค์กรเอกชนด้านการต่อต้านการค้ามนุษย์ว่า มีร้านคาราโอเกะในพื้นที่อำเภอเทิง มีการเปิดเพลงเสียงดัง มีหญิงบริการทั้งชาวไทยและหญิงต่างด้าวชาวลาว ปรนนิบัติลูกค้า เปิดให้บริการจนถึงเช้า หรือจนกว่าลูกค้าจะกลับ และมีการแอบแฝงการค้าประเวณีในบริเวณที่พักของร้านคาราโอเกะด้วย เจ้าหน้าที่ฝ่ายปกครองและเจ้าหน้าที่ตำรวจจึงส่งสายลับเข้าทำการตรวจสอบ พบว่าร้านดังกล่าวชื่อร้านบ้านสวน ฟิชชิ่งปาร์ค ตั้งอยู่ที่ 118 หมู่ 17 ตำบลเวียง อำเภอเทิง จังหวัดเชียงราย โดยมีลักษณะเปิดให้บริการเป็นร้านคาราโอเกะ มีห้อง VIP อยู่จำนวน 5 ห้อง มีโต๊ะไว้บริการบริเวณโถงกลางร้าน ทั้งนี้ ในพื้นที่ดังกล่าวยังมีห้องพักไว้บริการลูกค้าอีกจำนวน 4 ห้อง และจากการตรวจสอบพบว่าร้านบ้านสวนฯ มีพฤติการณ์ตามที่มีการร้องเรียนจริง
"ภายหลังจากการตรวจสอบของเจ้าหน้าที่ พบว่า ร้านบ้านสวนฯ ยังเปิดให้บริการอยู่ และในห้องคาราโอเกะ มีผู้ใช้บริการและพนักงานนั่งกับลูกค้า เมื่อตรวจสอบบริเวณห้องพัก พบพนักงานหญิงของร้านบ้านสวน อยู่กับลูกค้าผู้ชายอีกจำนวน 2 ห้อง และตรวจพบถุงยางอนามัยทั้งที่ใช้แล้วและยังไม่ได้ใช้เป็นจำนวนมากในบริเวณโซนห้องพัก เมื่อตรวจสอบพบ มีหญิงผู้แสดงตนเป็นเจ้าของร้าน เจ้าหน้าที่จึงพาหญิงคนดังกล่าวตรวจสอบบริเวณร้าน พบว่าร้านบ้านสวนมีพนักงานหญิงคอยบริการลูกค้าในขณะนั้นจำนวน 5 คน เป็นหญิงชาวไทย จำนวน 1 คน และเป็นหญิงชาวลาว จำนวน 4 คน ซึ่งจากการตรวจสอบพื้นที่บริเวณร้านบ้านสวนฯ รวมถึงห้องพักพนักงาน ยังพบถุงยางอนามัยและสารหล่อลื่นอีกเป็นจำนวนมาก เจ้าหน้าที่จึงนำตัวผู้ต้องหาพร้อมหญิงบริการทั้งหมดมาทำบันทึก ณ ที่ว่าการอำเภอเทิง พร้องตั้งข้อหาเจ้าของร้านในเบื้องต้น ดังนี้ 1. ตั้งสถานบริการโดยไม่ได้รับอนุญาตจากนายทะเบียน ตาม พ.ร.บ.สถานบริการ พ.ศ.2509 2. เป็นผู้ดูแล หรือผู้จัดการการค้าประเวณีหรือสถานค้าประเวณี ตาม พ.ร.บ.ป้องกันและปราบปรามการค้าประเวณี พ.ศ.2539 3. ขายเครื่องดื่มแอลกอฮอล์ในเวลาที่รัฐมนตรีประการกำหนดห้ามขาย ตาม พ.ร.บ.ควบคุมเครื่องดื่มแอลกอฮอล์ พ.ศ.2551 4. เป็นผู้รับคนต่างด้าวเข้าทำงานโดยไม่มีใบอนุญาตทำงานกับตน ตาม พ.ร.บ.การทำงานของคนต่างด้าว พ.ศ. 2551 ทั้งนี้ในส่วนของหญิงบริการจะได้ส่งให้พนักงานสอบสวนประสานสหวิชาชีพเพื่อทำการสัมภาษณ์คัดแยกเหยื่อว่าเป็นผู้เสียหายจากการค้ามนุษย์ และดำเนินคดีกับเจ้าของกิจการคาราโอเกะเถื่อนตามกฏหมายให้ถึงที่สุด ต่อไป" นายพุฒิพงศ์ฯ กล่าวเพิ่มเติม
"ปฏิบัติการ “เชียงรายฟ้าใส” ในครั้งนี้ ถือเป็นส่วนหนึ่งของการดำเนินตามนโยบายของกระทรวงมหาดไทย ในการเข้มงวดกวดขันสถานบริการและสถานประกอบการที่มีลักษณะคล้ายสถานบริการให้ปฏิบัติตามระเบียบกฎหมายอย่างเคร่งครัด จังหวัดเชียงราย และหน่วยงานที่เกี่ยวข้อง จะมุ่งมั่น ตั้งใจ ยกระดับความเข้มข้นในการตรวจสอบ ตรวจตรา ออกตรวจจัดระเบียบสังคม รักษาความสงบเรียบร้อย ตามอำนาจหน้าที่ ตรวจตราสถานบริการ สถานประกอบการที่เปิดให้บริการในลักษณะที่คล้ายกับสถานบริการ เพื่อเข้มงวด กวดขันสถานที่ดังกล่าวให้ปฏิบัติตามกฎหมาย และขอกำชับให้เจ้าหน้าที่ฝ่ายปกครองทุกคนต้องเป็นกำลังหลัก เป็นที่พึ่งในการรักษาความปลอดภัยและความสงบสุขแก่บ้านเมืองอย่างต่อเนื่อง เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับสิ่งผิดกฎหมายและการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง" นายพุฒิพงศ์ฯ กล่าวเน้นย้ำในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83468