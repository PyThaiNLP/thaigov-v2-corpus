รัฐบาลไทย-ข่าวทำเนียบรัฐบาล-​“พัชรวาท” นำเครือข่ายป่าชุมชน สืบสานพระราชปณิธาน ร.10 ส่งเสริมพัฒนาป่าไม้ให้คนกับธรรมชาติอยู่ร่วมกันอย่างยั่งยืน ใน "วันป่าชุมชนแห่งชาติ"


วันศุกร์ที่ 24 พฤษภาคม 2567
​“พัชรวาท” นำเครือข่ายป่าชุมชน สืบสานพระราชปณิธาน ร.10 ส่งเสริมพัฒนาป่าไม้ให้คนกับธรรมชาติอยู่ร่วมกันอย่างยั่งยืน ใน "วันป่าชุมชนแห่งชาติ"
​“พัชรวาท” นำเครือข่ายป่าชุมชน สืบสานพระราชปณิธาน ร.10 ส่งเสริมพัฒนาป่าไม้ให้คนกับธรรมชาติอยู่ร่วมกันอย่างยั่งยืน ใน "วันป่าชุมชนแห่งชาติ"
“พัชรวาท” นำเครือข่ายป่าชุมชน สืบสานพระราชปณิธาน ร.10 ส่งเสริมพัฒนาป่าไม้ให้คนกับธรรมชาติอยู่ร่วมกันอย่างยั่งยืน ใน "วันป่าชุมชนแห่งชาติ"
วันนี้ (24 พฤษภาคม 2567) เวลา 12.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดงาน "วันป่าชุมชนแห่งชาติ พ.ศ. 2567" พร้อมมอบอุปกรณ์ดับไฟป่าให้แก่ 11 ป่าชุมชน และเงินอุดหนุนแก่ 200 ป่าชุมชน โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายโกเมนทร์ ทีฆธนานนท์ ที่ปรึกษา รมว.ทส. นายกุศล โชติรัตน์ รองปลัดกระทรวงฯ นายสนั่น พงษ์อักษร ผู้ว่าราชการจังหวัดกาฬสินธุ์ และคณะผู้บริหารหน่วยงานในสังกัดกระทรวงฯ ตลอดจนเครือข่ายป่าชุมชนและองค์กรภาคีเครือข่าย เข้าร่วมงาน ณ โรงแรมริมปาว จังหวัดกาฬสินธุ์
พล.ต.อ.พัชรวาท กล่าวว่า พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ตรา พ.ร.บ.ป่าชุมชน พ.ศ. 2562 ขึ้นในวันที่ 24 พฤษภาคม 2562 คณะรัฐมนตรีจึงได้มีมติเห็นชอบให้วันที่ 24 พฤษภาคม ของทุกปี เป็นวันป่าชุมชนแห่งชาติ เพื่อสืบสานพระราชปณิธานในด้านการส่งเสริมพัฒนาป่าไม้ ให้คนกับธรรมชาติอยู่ร่วมกันอย่างเอื้อประโยชน์ต่อกันอย่างยั่งยืน ทั้งยังเป็นการส่งเสริมให้ชุมชนได้ร่วมกับรัฐในการอนุรักษ์ ฟื้นฟูจัดการ บำรุงรักษา และใช้ประโยชน์จากทรัพยากรธรรมชาติ สิ่งแวดล้อม และความหลากหลายทางชีวภาพ ในรูปแบบของป่าชุมชน โดยให้ประชาชนเป็นศูนย์กลางสร้างการเรียนรู้ ทำความเข้าใจ และเสริมความเข้มแข็งในระดับพื้นที่ เพื่อให้ชุมชนสามารถจัดการป่าชุมชนและได้ใช้ประโยชน์จากป่าชุมชน รวมถึงช่วยกันบริหารจัดการทรัพยากรธรรมชาติและสิ่งแวดล้อมตามหลักธรรมาภิบาล อันจะส่งผลให้ชุมชนดูแลรักษาทรัพยากรธรรมชาติ สิ่งแวดล้อม และความหลากหลายทางชีวภาพของประเทศให้มีความสมบูรณ์และยั่งยืน
โอกาสนี้ พล.ต.อ.พัชรวาท ยังได้มอบโล่เกียรติคุณผู้ทรงคุณวุฒิในคณะกรรมการนโยบายป่าชุมชน มอบถ้วยรางวัล โล่ประกาศเกียรติคุณ เกียรติบัตร และหนังสือชมเชย ให้กับเครือข่ายป่าชุมชนต้นแบบ ประจำปี พ.ศ. 2567 และภาคีภาคเอกชนที่สนับสนุนการพัฒนาป่าชุมชน ตลอดจนเยี่ยมชมนิทรรศการวันป่าชุมชนแห่งชาติ โดยปัจจุบันมีการส่งเสริมให้จัดตั้งป่าชุมชนตาม พ.ร.บ.ป่าชุมชน พ.ศ. 2562 กระจายอยู่ทั่วทุกภาคของประเทศ จำนวน 12,430 แห่ง มีชุมชนที่มีส่วนร่วมดูแลอนุรักษ์และได้ใช้ประโยชน์จากป่ากว่า 14,038 หมู่บ้าน รวมเนื้อที่ประมาณ 6.86 ล้านไร่

ที่มา : https://www.thaigov.go.th/news/contents/details/83477