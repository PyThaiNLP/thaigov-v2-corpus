รัฐบาลไทย-ข่าวทำเนียบรัฐบาล-นายกฯ ย้ำทำงานต่อตามหน้าที่ พร้อมหารือทีมงาน ตอบคำถามตามความเป็นจริง และเจตนารมณ์


วันศุกร์ที่ 24 พฤษภาคม 2567
นายกฯ ย้ำทำงานต่อตามหน้าที่ พร้อมหารือทีมงาน ตอบคำถามตามความเป็นจริง และเจตนารมณ์
นายกฯ ย้ำทำงานต่อตามหน้าที่ พร้อมหารือทีมงาน ตอบคำถามตามความเป็นจริง และเจตนารมณ์
วันนี้ (24 พฤษภาคม 2567) เวลา 16.37 น. นายเศรษฐา ทวีสิน นายกรัฐมนตรีตอบคำถามสื่อมวลชน ประเด็นศาลรัฐธรรมนูญรับคำร้อง วินิจฉัยความเป็นรัฐมนตรีของนายเศรษฐา สิ้นสุดลงเฉพาะตัวหรือไม่ กรณีแต่งตั้งนายพิชิต ชื่นบาน เป็นรัฐมนตรีประจำสำนักนายกรัฐมนตรี โดยให้ชี้แจงภายใน 15 วัน นายกรัฐมนตรีกล่าวว่าจะมีการพูดคุยกับทีมงานในช่วงสุดสัปดาห์นี้ ย้ำอีกครั้งว่า เป็นธรรมดาของการเข้าสู่การเมือง ฝ่ายบริหารมีหน้าที่ต้องตอบคำถาม หากทางฝ่ายนิติบัญญัติหรือฝ่ายตุลาการมีความข้องใจ ถือเป็นหน้าที่ของฝ่ายบริหารที่จะต้องไปชี้แจง โดยนายกรัฐมนตรีมั่นใจในสิ่งที่ทำว่าเป็นเรื่องที่ถูกต้อง และให้เกียรติศาลรัฐธรรมนูญด้วย ขอเตรียมข้อมูลก่อน
ในส่วนเรื่องความกังวล นายกรัฐมนตรีกล่าวว่า อยู่ตรงนี้มีเรื่องให้กังวลทุกเรื่อง ทั้งเรื่องความเป็นอยู่ของประชาชน ปัญหาเศรษฐกิจ ปัญหาความเหลื่อมล้ำ ความไม่เท่าเทียม และปัญหาที่ทาง สว. เรียกร้องกับศาลรัฐธรรมนูญ ก็มีความกังวลเช่นกัน
สำหรับประเด็นว่าอาจส่งผลกระทบต่อความเชื่อมั่นของนักลงทุน นายกรัฐมนตรีกล่าวว่า เข้าใจดีว่ามีผลกระทบบ้าง แต่สิ่งที่ทำได้ตอนนี้คือ ทำงานต่อไป รัฐบาลก็ยังเดินหน้านโยบายต่าง ๆ ต่อไป
ในส่วนของการปรับคณะรัฐมนตรีนั้นต้องพิจารณาพูดคุยกันในหลายส่วนรวมทั้งพิจารณาร่วมกับพรรคร่วมรัฐบาลด้วย

ที่มา : https://www.thaigov.go.th/news/contents/details/83474