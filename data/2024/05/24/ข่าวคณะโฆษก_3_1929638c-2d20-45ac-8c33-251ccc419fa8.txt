รัฐบาลไทย-ข่าวทำเนียบรัฐบาล-“รัดเกล้า” เผย ครม. รับทราบรายงานการเข้าถึงโดยสะดวกถ้วนหน้า (Accessibility for all in Action : AAA) เพื่อคุณภาพชีวิตคนพิการให้ได้รับสิทธิในการเข้าถึงโดยสะดวกถ้วนหน้า


วันศุกร์ที่ 24 พฤษภาคม 2567
24/05/2567
พิมพ์
“รัดเกล้า” เผย ครม. รับทราบรายงานการเข้าถึงโดยสะดวกถ้วนหน้า (Accessibility for all in Action : AAA) เพื่อคุณภาพชีวิตคนพิการให้ได้รับสิทธิในการเข้าถึงโดยสะดวกถ้วนหน้า
“รัดเกล้า” เผย ครม. รับทราบรายงานการเข้าถึงโดยสะดวกถ้วนหน้า (Accessibility for all in Action : AAA) เพื่อคุณภาพชีวิตคนพิการให้ได้รับสิทธิในการเข้าถึงโดยสะดวกถ้วนหน้า
วันที่ 24 พฤษภาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า คณะกรรมาธิการการพัฒนาสังคม และกิจการเด็ก เยาวชน สตรี ผู้สูงอายุ คนพิการ และผู้ด้อยโอกาส วุฒิสภา เสนอรายงานการพิจารณาศึกษา เรื่อง การเข้าถึงโดยสะดวกถ้วนหน้า (Accessibility for all in Action : AAA) ในที่ประชุม ครม. (21 พฤษภาคม 2567) ซึ่งที่ประชุมได้มีมติรับทราบรายงานนั้นแล้ว
โดยรองโฆษกประจำสำนักนายกรัฐมนตรี กล่าวว่า รายงานดังกล่าวพิจารณาปัญหาด้านคุณภาพชีวิตคนพิการ เพื่อให้ได้รับสิทธิในการเข้าถึงโดยสะดวกถ้วนหน้า โดยมีข้อเสนอเชิงนโยบายต่อการขับเคลื่อนการเข้าถึงโดยสะดวกถ้วนหน้า โดยขอให้รัฐบาลดำเนินการ 6 ประการ ได้แก่
1. จัดตั้ง คกก. ส่งเสริมและกำกับการเข้าถึงสภาพแวดล้อมได้โดยสะดวก (Accessibility for All Super Board)
2. กำหนดนโยบายการจัดซื้อจัดจ้างภาครัฐเพื่อการเข้าถึงโดยสะดวกถ้วนหน้า
3. ยึดถือหลักการ “การเข้าถึงโดยสะดวกแบบองค์รวม (Comprehensive and Holistic approach to Accessibility)”
4. กำหนดให้มี “การประเมินผลกระทบการเข้าถึงโดยสะดวก (Accessibility Impact Assessments: AIA)” ในโครงการขนาดใหญ่ของภาครัฐ
5. ส่งเสริมและสนับสนุนการเข้าถึงดิจิทัลสำหรับคนพิการ (Digital Accessibility) และ
6. ให้รัฐบาลและหน่วยงานที่เกี่ยวข้องดำเนินการศึกษาวิจัย และขับเคลื่อนการเข้าถึงโดยสะดวกถ้วนหน้าอย่างต่อเนื่องต่อไป เพื่อสร้างสภาพแวดล้อมที่ทุกคน รวมถึงคนพิการให้สามารถเข้าถึงและใช้ประโยชน์ได้ อันเป็นรากฐานสำคัญที่จะทำให้คนพิการสามารถดำรงชีวิตได้อย่างอิสระ มีศักดิ์ศรี เสมอภาคกับทุกคนในสังคม
ทั้งนี้ ครม. มอบหมายให้ กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักรับรายงานและข้อเสนอของ กมธ. ไปพิจารณาร่วมกับหน่วยงานที่เกี่ยวข้อง เพื่อพิจารณาศึกษาแนวทางและความเหมาะสมของข้อเสนอดังกล่าว และสรุปผลการพิจารณาหรือผลการดำเนินการเกี่ยวกับเรื่องดังกล่าวในภาพรวมให้สำนักเลขาธิการคณะรัฐมนตรี เพื่อนำเสนอ ครม. ต่อไป

ที่มา : https://www.thaigov.go.th/news/contents/details/83445