รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครองอำเภอเดชอุดม และอำเภอน้ำยืน ออกปฏิบัติการ 


วันศุกร์ที่ 24 พฤษภาคม 2567
24/05/2567
พิมพ์
ชุดปฏิบัติการพิเศษฝ่ายปกครองอำเภอเดชอุดม และอำเภอน้ำยืน ออกปฏิบัติการ
ชุดปฏิบัติการพิเศษฝ่ายปกครองอำเภอเดชอุดม และอำเภอน้ำยืน ออกปฏิบัติการ "ยุทธการปิดสวิตช์ผู้ค้ายาเสพติดเมืองดอกบัว" รวบเอเยนต์ค้ายาบ้า 2 ราย ผู้ว่าฯ เน้นย้ำต้องตัดวงจรยาเสพติด จับกุมเด็ดปีกผู้ค้ารายย่อย เพื่อขยายผลสู่การปราบปรามรายใหญ่
เมื่อวันที่ 23 พ.ค. 2567 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานีได้ขับเคลื่อนยุทธการปิดสวิตช์ผู้ค้ายาเสพติดเมืองดอกบัว ซึ่งดำเนินการตามนโยบายของกระทรวงมหาดไทยในการจัดระเบียบสังคมปราบปรามผู้มีอิทธิพลและการป้องกันแก้ไขปัญหายาเสพติด มุ่งเป้า Re X- ray ทุกพื้นที่อย่างต่อเนื่องเพื่อขยายผลกวาดล้างยาเสพติดให้หมดสิ้น โดยชุดปฏิบัติการพิเศษฝ่ายปกครองอำเภอเดชอุดม และอำเภอน้ำยืน ได้ทำการจับกุม “ชาย น้ำยืน" พร้อมเครือข่ายและยาบ้า 32 เม็ด พร้อมทั้งได้ทำการขยายผลเพื่อติดตาม สืบสวน จับกุมผู้ค้ารายใหญ่ซึ่งเป็นต้นทางของการกระจายยาบ้าในพื้นที่ให้รวดเร็วที่สุด
นายศุภศิษย์ฯ กล่าวต่อไปว่า จากที่ตนได้รับแจ้งจากสายลับ พบผู้ต้องหา 2 ราย มีพฤติการณ์ จำหน่าย จ่ายแจก ยาเสพติดให้วัยรุ่นในเขตอำเภอเดชอุดมถึงอำเภอน้ำยืน จึงได้สั่งการให้ นายสะอาด วงศ์รักษ์ นายอำเภอเดชอุดม และนายอาทิตย์ บุษบา นายอำเภอน้ำยืน มอบหมายให้ปลัดอำเภอหัวหน้ากลุ่มงานความมั่นคงอำเภอเดชอุดม ปลัดอำเภอหัวหน้าฝ่ายความมั่นคงอำเภอน้ำยืน สมาชิกกองอาสารักษาดินแดนอำเภอเดชอุดมที่ สมาชิกกองอาสารักษาดินแดนอำเภอน้ำยืน ที่ 8 บูรณาการกำลังร่วมกัน ติดตามหาข่าว และดำเนินการจับกุม ผู้ที่เกี่ยวข้องกับยาเสพติดจากอำเภอเดชอุดม ไปยังอำเภอน้ำยืน ซึ่งจากการออกปฏิบัติการเจ้าหน้าที่ได้พบตัวผู้กระทำความผิดในพื้นที่ดังกล่าวจริง จึงได้ทำการแสดงตัว เพื่อขอเข้าตรวจค้น ยึดของกลาง เป็นยาบ้า จำนวน 32 เม็ด และควบคุมผู้ต้องหาจำนวน 2 รายเอาไว้ โดยเจ้าหน้าที่ได้แจ้งข้อกล่าวหาให้ทราบ และนำตัวส่งสถานีตำรวจภูธรอำเภอน้ำยืน เพื่อทำการขยายผล สืบหาต้นทางของการจำหน่ายยาเสพติดซึ่งเป็นผู้ค้ารายใหญ่ในพื้นที่ เพื่อติดตามจับกุมผู้กระทำผิดทั้งหมดเข้าสู่กระบวนการตามกฎหมายต่อไป
"การติดตามจับกุมในครั้งนี้ ถือเป็นหนึ่งในยุทธวิธี “การเด็ดปีกรายย่อย เพื่อขยายผลสู่การปราบปรามรายใหญ่ให้สิ้นซาก” ด้วยเหตุผลจากปัญหาการแพร่ระบาดของยาเสพติดในพื้นที่จังหวัดอุบลราชธานี ในวันนี้ทางเจ้าหน้าที่ฝ่ายปกครอง ฝ่ายตำรวจ และฝ่ายความมั่นคง ได้บูรณาการกำลังกันเพื่อประกาศสงครามปราบปรามผู้กระทำผิด ทั้ง ผู้เสพ ผู้ค้ารายย่อย และขยายผลสู่การจับกุมผู้ค้าใหญ่เพื่อตัดต้นตอของปัญหาให้หมดสิ้นไปอย่างแท้จริง ตนจึงอยากให้กำลังใจแก่เจ้าหน้าที่ทุกคนในการปฏิบัติหน้าที่ ตามยุทธการปิดสวิตช์ผู้ค้ายาเสพติดเมืองดอกบัว และนโยบายของกระทรวงมหาดไทยในการจัดระเบียบสังคมปราบปรามผู้มีอิทธิพลและการป้องกันแก้ไขปัญหายาเสพติด อย่างเข้มแข็งไม่ย่อท้อ เพราะเราคือปราการด่านสุดท้ายที่ปกป้องดูแลความปลอดภัยให้แก่พี่น้องประชาชน ฉะนั้นจึงจำเป็นต้องยกระดับความเข้มข้นของการปราบปรามกับยาเสพติดให้มากขึ้น ในการ Re X- ray ทุกพื้นที่เสี่ยงทั้งในระดับอำเภอ ตำบล และหมู่บ้าน คัดกรองผู้เสพเพื่อนำไปบำบัดดูแล และดำเนินคดีกับผู้ค้าให้ถึงที่สุด นอกจากนี้ ได้เน้นย้ำถึงการทำงานแบบภาคีเครือข่ายของทุกภาคส่วนที่ต้องยกระดับความเข้มข้นในการดูแลความปลอดภัยในสังคมมากยิ่งขึ้น หากพื้นที่ใดมีเบาะแสของการกระทำผิดกฎหมายให้รีบแจ้งกับเจ้าหน้าที่ได้ทราบโดยเร็วผ่านสายด่วนศูนย์ดำรงธรรม 1567 ฟรี ตลอด 24 ชั่วโมง เพื่อที่จะสามารถตรวจตรา ป้องกันปัญหาอาชญากรรม ปัญหายาเสพติดและการกระทำผิดกฎหมายอื่น ๆ ได้อย่างรวดเร็วมากที่สุด" นายศุภศิษย์ฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/83452