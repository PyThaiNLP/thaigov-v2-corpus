รัฐบาลไทย-ข่าวทำเนียบรัฐบาล-นายกฯ ให้สัมภาษณ์หลังเสร็จสิ้นภารกิจเดินทางกลับจากญี่ปุ่น ย้ำประสบความสำเร็จตามที่ตั้งใจทุกประการ


วันศุกร์ที่ 24 พฤษภาคม 2567
นายกฯ ให้สัมภาษณ์หลังเสร็จสิ้นภารกิจเดินทางกลับจากญี่ปุ่น ย้ำประสบความสำเร็จตามที่ตั้งใจทุกประการ
นายกฯ ให้สัมภาษณ์หลังเสร็จสิ้นภารกิจเดินทางกลับจากญี่ปุ่น ย้ำประสบความสำเร็จตามที่ตั้งใจทุกประการ
วันนี้ ( 24 พฤษภาคม 2567 ) เวลา 16.30 น. ณ ท่าอากาศยานสุวรรณภูมิ นายเศรษฐา ทวีสิน นายกรัฐมนตรี ให้สัมภาษณ์เมื่อเสร็จสิ้นภารกิจเดินทางถึงประเทศไทย โดยนายกรัฐมนตรีได้กล่าวถึงภารกิจการเดินทาง 3 ประเทศ ฝรั่งเศส อิตาลี ญี่ปุ่น ที่ผ่านมา ดังนี้
ในส่วนของการเดินทางเยือนฝรั่งเศสเพื่อประชุม Thailand - France Business Forum ได้กล่าวปาฐกถาให้ภาคธุรกิจไทยและฝรั่งเศสเกือบ 100 บริษัท ด้านการขนส่ง Logistics พลังงาน ก่อสร้าง อาหาร ธุรกิจโรงแรม และห้างสรรพสินค้า ซึ่งมีผลการเจรจาที่ประสบความสำเร็จ ได้มีการลงนามระหว่างกันหลายด้าน ทั้งด้านความมั่นคง และการทหาร ซึ่งในช่วงการพบหารือ (four eyes) และหารือระหว่างอาหารกลางวัน กับประธานาธิบดีมาครง ได้พูดคุยกันอย่างใกล้ชิด หลากหลายมิติ เศรษฐกิจ การเมือง และสังคมเพื่อเป็นประโยชน์ร่วมกันของทั้งสองฝ่าย
ฝ่ายฝรั่งเศสยืนยันสนับสนุนวีซ่าเชงเก้นให้ไทย เพิ่มเที่ยวบินระหว่างกัน จะมีการนัดประชุม Business Forum อีกครั้งในเดือนกันยายน 2567 ที่ประเทศไทย เชิญไทยเข้าร่วมการประชุม AI ในปีหน้า ที่ฝรั่งเศส สนับสนุนพลังงานสะอาด และความร่วมมือด้านเทคโนโลยี เกี่ยวกับการทหารและความมั่นคง ประเด็นระหว่างประเทศ อาทิ แคมเปญ Olympic ceasefire รณรงค์ให้หยุดยิงในช่วงการแข่งขัน Olympic และ สนับสนุนให้มีเวทีการพูดคุยที่ปลอดภัยสำหรับเมียนมา
อิตาลี ถือว่าเป็นการเยือนที่ประสบความสำเร็จ ได้เจอภาคธุรกิจสำคัญ ด้านแฟชั่น การเกษตร อาหาร การธนาคาร การเงิน และพลังงาน รวมทั้งสิ้น 13 บริษัท 3 องค์กร/สมาคม
แฟชั่น ได้พบกับ Zegna, Loro Piana, Versace, Bvlgari ประธานสมาคมแฟชั่นอิตาลี และสมาคมออกแบบอุตสาหกรรม ซึ่งนายกรัฐมนตรีได้นำผ้าย้อมครามและเครื่องจักสาน โครงการในพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาต่อยอด ขยายผลให้กับแบรนด์ระดับโลก และนำดอนกอยโมเดล ซึ่งคือชุมชนจังหวัดสกลนคร มาเผยแพร่หาความร่วมมือเพิ่มเติม รวมทั้งความร่วมมือระดับประชาชน People to People แลกเปลี่ยน เพิ่มพูนทักษะ โดยในวันจันทร์ที่จะถึงนี้ Zegna จะมาศึกษาวิธีย้อมครามในไทย
การเกษตร และอาหาร ได้ไปโรงงาน Boni โรงงานแปรรูปผลิตชีส และโรงงานแปรรูปเนื้อสัตว์เพิ่มคุณค่าสินค้าการเกษตร ศึกษาวิธีรับรอง ตรวจสอบคุณภาพที่เหมาะสม ทำให้สินค้ามีมูลค่าเพิ่ม ได้พบกับ Barilla บริษัทชั้นนำด้านการผลิตเส้นพาสต้า แสวงโอกาสหาความร่วมมือกับไทย
การเงินการธนาคาร พบกับ Intesa Sanpaolo หาความร่วมมือในการร่วมทุน ให้บริการทางการเงินกับนักลงทุน
พลังงานและการคมนาคม Eni เน้นด้าน Renewable Energy จากซากวัชพืช Leonardo ต้องการสร้างศูนย์ฝึกอบรมและสำนักงานภูมิภาคในไทย Generali บริษัทด้านการประกันภัยต้องการขายตลาดด้านการประกันภัยในไทย Ducati ต้องการส่งเสริม E-bike E-Motorbikeและ EV จัดการแข่งขัน Formula E และ Leitner เป็นบริษัทส่งเสริมการทำกระเช้าที่มาตรฐานสูงและปลอดภัย ในโอกาสนี้ นายกรัฐมนตรีได้เดินทางไปชมการแข่งขัน Formula 1 ที่สนาม Imola เพื่อศึกษานำการแข่งขันมาแข่งในไทย คาดว่าจะมีข่าวดีใน 60 วัน และ หวังจะได้เริ่มการแข่งขันปี 2027-2028
พบหารือกับนายกรัฐมนตรีอิตาลี ได้พูดคุยในหลากหลายประเด็น การค้าการลงทุน แฟชั่น และซอฟท์พาวเวอร์ อุตสาหกรรมอาหาร ความมั่นคงและการทหาร การยกเว้นการตรวจลงตราเชงเก้น FTA Thai-EU การสนับสนุนให้ไทยเป็นสมาชิก OECD
ญี่ปุ่น ร่วมการประชุมและกล่าวปาฐกถาในงาน Nikkei Forum Future of Asia เน้นย้ำความสำคัญของความร่วมมือเศรษฐกิจไทย-ญี่ปุ่น ซึ่งมีนักธุรกิจญี่ปุ่นสนใจรับฟังจำนวนมาก
เป็นโอกาสให้ได้พบหารือกับภาคเอกชนสำคัญของภาคธุรกิจญี่ปุ่น ได้แก่ Mitsui ส่งเสริมนโยบายรัฐบาลในการมุ่งสู่ Green Energy มีความร่วมมือกับบริษัทไทยศึกษาความเป็นไปได้ในการใช้ซากพืช
Ajinomoto ไทยเป็นฐานการผลิตนอกประเทศญี่ปุ่นแห่งแรก ขอบคุณศักยภาพเกษตรกรไทย พร้อมช่วยยกระดับเกษตรกรไทย
Sony ไทยเป็นโรงงานใหญ่ที่สุดในการผลิต Semiconductor และมีแนวโน้มจะลงทุนเพิ่ม นายกรัฐมนตรีเสนอให้ไทยเป็น Hub of hi-tech products เป็นศูนย์กลางของภูมิภาค เน้นการส่งออก รวมทั้งได้เสนอความร่วมมือด้าน E-Sport game
MUFG and Soft Bank ยินดีที่จะมีการสนับสนุนการลงทุนในไทย เพราะไทยเป็นกลางไม่เป็นคู่ขัดแย้งในเวทีระหว่างประเทศ บริษัทฯ มั่นใจที่ไทยมีความมั่นคง และสเถียรภาพ เชิญชวนให้บริษัทซึ่งมีศักยภาพด้านการส่งเสริม Startup และ SMEs สนับสนุนไทย
Nidec ผลิตสินค้าเทคโนโลยีขั้นสูง มีแผนการลงทุนในไทยปี 2567 มูลค่า 1 พัน 7 ร้อยล้านบาท สนับสนุนการลงทุนชิ้นส่วนสำคัญของ EV เสนอให้มหาวิทยาลัย พิจารณาขยายเวลา internship จาก 3 เดือน เป็น 1 ปี เพื่อพัฒนาทักษะแรงงานไทย โดยนายกรัฐมนตรีเสนอให้บรรจุพนักงานไทยเป็นพนักงานประจำ และมีการให้ทุนการศึกษาเด็กไทยด้วย
ทั้งนี้ วันที่ 20-21 มิถุนายน 2567 BOI และ ประธาน TTR จะเดินทางเยือน Osaka ติดตามความคืบหน้าตามที่ได้หารือไว้

ที่มา : https://www.thaigov.go.th/news/contents/details/83473