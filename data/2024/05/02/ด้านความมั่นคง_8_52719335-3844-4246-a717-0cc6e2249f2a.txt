รัฐบาลไทย-ข่าวทำเนียบรัฐบาล-"พัชรวาท" ร่วมคณะนายกรัฐมนตรี ตรวจติดตามความคืบหน้าการพัฒนาคลองเปรมประชากร กทม.


วันพฤหัสบดีที่ 2 พฤษภาคม 2567
"พัชรวาท" ร่วมคณะนายกรัฐมนตรี ตรวจติดตามความคืบหน้าการพัฒนาคลองเปรมประชากร กทม.
"พัชรวาท" ร่วมคณะนายกรัฐมนตรี ตรวจติดตามความคืบหน้าการพัฒนาคลองเปรมประชากร กทม.
"พัชรวาท" ร่วมคณะนายกรัฐมนตรี ตรวจติดตามความคืบหน้าการพัฒนาคลองเปรมประชากร กทม.
วันที่ 1 พฤษภาคม 2567 เวลา 16.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ร่วมคณะ นายเศรษฐา ทวีสิน นายกรัฐมนตรี ลงพื้นที่ตรวจติดตามความคืบหน้าการพัฒนาคลองเปรมประชากร ผ่านเส้นทางสัญจรทางน้ำจากท่าเรือ SCG ไปยังท่าเรือสวนสาธารณะ ปตท. พร้อมประชุมรับฟังรายงานสรุปความคืบหน้าการพัฒนาคลองเปรมประชากร โดยมี นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย และคณะผู้บริหารระดับสูงหน่วยงานที่เกี่ยวข้อง ทั้งภาครัฐและภาคเอกชน ร่วมลงพื้นที่ ณ คลองเปรมประชากร กรุงเทพมหานคร
นายกรัฐมนตรี กล่าวว่า โครงการพัฒนาคลองเปรมประชากร เป็นโครงการที่สำคัญในการแก้ปัญหาการรุกล้ำลำคลอง และสภาพความเป็นอยู่ที่แออัดของประชาชนที่อาศัยริมคลอง รวมถึงปัญหาสิ่งแวดล้อมอื่น ๆ โดยมีแผนแม่บทเป็นกรอบในการฟื้นฟูและพัฒนาคลองเปรมประชากร ร่วมกันทั้งภาครัฐ เอกชน และชุมชน ตามแนวทางการพัฒนาที่ยั่งยืน โดยเฉพาะด้านการบริหารจัดการพื้นที่สำหรับโครงการก่อสร้างเขื่อน และโครงการพัฒนาที่อยู่อาศัยชุมชนริมคลอง ตั้งแต่บริเวณถนนเทศบาลสงเคราะห์ กรุงเทพมหานคร ถึงคลองรังสิตประยูรศักดิ์ จังหวัดปทุมธานี
ทั้งนี้ นับเป็นพระมหากรุณาธิคุณอย่างหาที่สุดมิได้ ที่พระบาทสมเด็จพระเจ้าอยู่หัว พระราชทานโครงการที่เป็นประโยชน์ต่อพสกนิกร เพื่อการจัดระเบียบคลองเปรมประชากรให้มีความสวยงาม และมีการจัดการเรื่องสิ่งแวดล้อม ให้รัฐบาลน้อมนำไปต่อยอด และดำเนินการอย่างเต็มความสามารถ และขอขอบคุณทุกหน่วยงานที่ได้ร่วมขับเคลื่อนนโยบายในการแก้ไขปัญหาความเดือดร้อนของประชาชนอย่างเป็นรูปธรรม

ที่มา : https://www.thaigov.go.th/news/contents/details/82460