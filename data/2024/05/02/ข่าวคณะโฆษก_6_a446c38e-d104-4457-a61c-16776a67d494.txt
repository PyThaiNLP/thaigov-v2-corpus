รัฐบาลไทย-ข่าวทำเนียบรัฐบาล-โฆษกรัฐบาลเผยข่าวดีรัฐบาลประกาศปรับขึ้นค่าแรงขั้นต่ำ 400 บาท/วัน ทุกอาชีพ ทั่วประเทศ เริ่ม 1 ตุลาคม 2567 นี้  พร้อมปรับขึ้นเงินเดือนข้าราชการบรรจุใหม่ ขึ้นเงินบำนาญขั้นต่ำ 


วันพฤหัสบดีที่ 2 พฤษภาคม 2567
02/05/2567
พิมพ์
โฆษกรัฐบาลเผยข่าวดีรัฐบาลประกาศปรับขึ้นค่าแรงขั้นต่ำ 400 บาท/วัน ทุกอาชีพ ทั่วประเทศ เริ่ม 1 ตุลาคม 2567 นี้  พร้อมปรับขึ้นเงินเดือนข้าราชการบรรจุใหม่ ขึ้นเงินบำนาญขั้นต่ำ
ตั้งเเต่ 1 พฤษภาคม 2567 เป็นต้นไป ย้ำคนทำงานต้องอยู่ได้ นายจ้างอยู่ได้ เพื่อเศรษฐกิจที่เติบโตอย่างสมดุล
วันนี้ (2 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ด้วยความมุ่งมั่นตั้งใจยกระดับวิถีชีวิตประชาชนของนายเศรษฐา ทวีสิน นายกรัฐมนตรี สั่งการกำหนดแนวทางจนเกิดเป็นผลความสำเร็จ โดยได้ประกาศข่าวดีสำหรับผู้ใช้แรงงานไทย เตรียมปรับขึ้นค่าแรงขั้นต่ำเป็น 400 บาททั่วประเทศ ซึ่งจะเป็นการทยอยปรับขึ้นเริ่มวันที่ 1 ตุลาคม 2567 นี้
โฆษกประจำสำนักนายกรัฐมนตรี กล่าวว่า กระทรวงแรงงานจะนำประเด็นเรื่องการปรับค่าแรงขั้นต่ำเข้าหารือต่อที่ประชุมคณะกรรมการค่าจ้าง ในวันที่ 14 พฤษภาคม 2567 ทั้งนี้ การปรับขึ้นค่าแรงขั้นต่ำเป็น 400 บาทต่อวัน เท่ากันทั่วประเทศนั้น กระทรวงแรงงานเปิดเผยว่า จะมีการหารือร่วมกับคณะกรรมการค่าจ้าง หรือไตรภาคี เพื่อศึกษาข้อมูลต่าง ๆ ว่ากิจการใดมีความพร้อมหรือยังไม่พร้อม และถ้าหากยังไม่พร้อม ต้องทำอย่างไรให้พร้อม ซึ่งใช้ระยะเวลาประมาณ 5 - 6 เดือน ในการประสานงานให้ความช่วยเหลือผู้ประกอบการที่ยังไม่พร้อม โดยเฉพาะอย่างยิ่ง ผู้ประกอบการประเภท SME ที่เป็นผู้ถือครองจำนวนแรงงานมากที่สุด
ขณะที่การปรับอัตราเงินเดือนแรกบรรจุในกลุ่มข้าราชการพลเรือน และเจ้าหน้าที่ของรัฐ ซึ่งเป็นไปตามมติคณะรัฐมนตรีเมื่อวันที่ 28 พฤศจิกายน 2566 มีผลบังคับใช้เเล้ว เป็นปีที่ 1 ตั้งแต่วันที่ 1 พฤษภาคม 2567 และปีที่ 2 ตั้งแต่วันที่ 1 พฤษภาคม 2568 โดยรัฐบาลจะทยอยปรับอัตราเงินเดือนแรกบรรจุตามคุณวุฒิ ได้เเก่
- ผู้ที่ปฏิบัติงานในตำแหน่งที่ใช้คุณวุฒิระดับปริญญาตรีจะมีเงินเดือนไม่น้อยกว่า 18,000 บาท
- ผู้ที่ปฏิบัติงานในตำแหน่งที่ใช้คุณวุฒิระดับ ปวช. จะมีเงินเดือนไม่น้อยกว่า 11,000 บาท ภายใน 2 ปี และปรับอัตราเงินเดือนของคุณวุฒิอื่น ๆ ให้สอดคล้องกัน รวมทั้งปรับเงินเดือนชดเชยผู้ได้รับผลกระทบจากการปรับอัตราเงินเดือนแรกบรรจุดังกล่าวภายในช่วงระยะเวลาเดียวกันด้วย
“นายกรัฐมนตรีให้ความสำคัญสูงสุดกับคุณภาพชีวิตของพี่น้องคนทำงาน ซึ่งทุกคนควรมีเงินเดือน ค่าแรงที่เป็นธรรม ลูกจ้างอยู่ได้ นายจ้างอยู่ได้ เศรษฐกิจดี รวมทั้ง สิ่งที่รัฐบาลให้ความสำคัญมาตลอด คือความปลอดภัยในการทำงาน การเข้าถึงระบบสวัสดิการ การคุ้มครอง หลักประกันทางสังคมที่เหมาะสม ทั้งนี้ สำหรับรัฐบาลนี้ให้ความสำคัญกับคนทำงานในทุกทุกวัน เพราะพี่น้องคนทำงานเป็นกลุ่มคนสำคัญ ที่ช่วยให้ประเทศเดินหน้า ช่วยพัฒนาเศรษฐกิจ รัฐบาลมุ่งมั่นเพิ่มโอกาสในสังคม เพิ่มเงินในกระเป๋า ของพี่น้องคนทำงาน” นายชัย กล่าว

ที่มา : https://www.thaigov.go.th/news/contents/details/82483