รัฐบาลไทย-ข่าวทำเนียบรัฐบาล-พ่อเมืองชลบุรี ลงพื้นที่ติดตามปัญหาชาวบ้าน บริเวณตลาดใหม่ชลบุรี พบลูกหนี้นอกระบบ สั่งด่วนศูนย์ดำรงธรรมเร่งแก้ไขปัญหา พร้อมเจรจาไกล่เกลี่ยทันที 


วันพุธที่ 1 พฤษภาคม 2567
01/05/2567
พิมพ์
พ่อเมืองชลบุรี ลงพื้นที่ติดตามปัญหาชาวบ้าน บริเวณตลาดใหม่ชลบุรี พบลูกหนี้นอกระบบ สั่งด่วนศูนย์ดำรงธรรมเร่งแก้ไขปัญหา พร้อมเจรจาไกล่เกลี่ยทันที
พ่อเมืองชลบุรี ลงพื้นที่ติดตามปัญหาชาวบ้าน บริเวณตลาดใหม่ชลบุรี พบลูกหนี้นอกระบบ สั่งด่วนศูนย์ดำรงธรรมเร่งแก้ไขปัญหา พร้อมเจรจาไกล่เกลี่ยทันที กำชับ ศูนย์อำนวยการแก้ไขปัญหาหนี้นอกระบบจังหวัดชลบุรี เร่งเดินหน้าแก้ไขปัญหาหนี้สินนอกระบบอย่างต่อเนื่อง
พ่อเมืองชลบุรี ลงพื้นที่ติดตามปัญหาชาวบ้าน บริเวณตลาดใหม่ชลบุรี พบลูกหนี้นอกระบบ สั่งด่วนศูนย์ดำรงธรรมเร่งแก้ไขปัญหา พร้อมเจรจาไกล่เกลี่ยทันที กำชับ ศูนย์อำนวยการแก้ไขปัญหาหนี้นอกระบบจังหวัดชลบุรี เร่งเดินหน้าแก้ไขปัญหาหนี้สินนอกระบบอย่างต่อเนื่อง แม้ว่าการรับลงทะเบียนจะปิดระบบไปแล้ว แต่ปัญหาหนี้นอกระบบยังไม่สิ้นสุด
วันนี้ (1 พ.ค. 67) นายธวัชชัย ศรีทอง ผู้ว่าราชการจังหวัดชลบุรี เปิดเผยถึง การตรวจสอบและติดตามให้ความช่วยเหลือ ลูกหนี้นอกระบบในพื้นที่ หลังพบ แม่ค้าปลาในตลาด รุดเข้ามาร้องทุกข์ ตนจึงได้สั่งการศูนย์ดำรงธรรมจังหวัดชลบุรี เร่งตรวจสอบข้อเท็จจริง และให้ความช่วยเหลือในทันที พร้อมกำชับเจ้าหน้าที่ให้ติดตามการแก้ไขปัญหาหนี้นอกระบบที่ได้รับเรื่องร้องเรียนอย่างใกล้ชิด
นายธวัชชัย ศรีทอง ผู้ว่าราชการจังหวัดชลบุรี กล่าวว่า นายเศรษฐา ทวีสิน นายกรัฐมนตรี ได้ให้ความสำคัญต่อการแก้ไขปัญหาความเดือดร้อนของพี่น้องประชาชนในทุก ๆ เรื่อง โดยเฉพาะเรื่องปัญหาหนี้นอกระบบ ซึ่งเปรียบเสมือน “ทาสยุคใหม่” เพราะคนที่เป็นหนี้นอกระบบต้องเผชิญกับการเก็บดอกเบี้ยสูงกว่าที่กฎหมายกำหนด รัฐบาลจึงสั่งการให้กระทรวงมหาดไทยยกระดับความเข้มข้นให้การแก้ไขปัญหาหนี้นอกระบบให้เป็นวาระแห่งชาติ และได้มีนโยบายในการจะแก้ไขปัญหาให้กับพี่น้องประชาชนอย่างจริงจัง ซึ่งในส่วนของกระทรวงมหาดไทย ได้มีนโยบายให้ทุกจังหวัดดำเนินการแก้ไขปัญหาหนี้นอกระบบ โดยการเปิดรับลงทะเบียนหนี้นอกระบบ ตั้งแต่ที่ได้ Kick Off เมื่อวันที่ 1 ธันวาคม 2566 ภายใต้การดูแลของผู้ว่าราชการจังหวัดและนายอำเภอ รวมถึงสำนักงานเขตในกรุงเทพมหานคร บูรณาการร่วมกับทุกภาคส่วนเข้ามาช่วยกันในการดำเนินการนำเจ้าหนี้ - ลูกหนี้เข้าสู่กระบวนการไกล่เกลี่ยหนี้นอกระบบอย่างต่อเนื่อง
นายธวัชชัย ศรีทอง ผู้ว่าราชการจังหวัดชลบุรี กล่าวต่ออีกว่า จังหวัดชลบุรี ได้ดำเนินการตรวจสอบและติดตามให้ความช่วยเหลือลูกหนี้นอกระบบอย่างต่อเนื่อง โดยผู้ร้องทุกข์รายนี้ หรือ ป้านิด (นามสมมุติ) มีอาชีพขายปลาสด ในตลาดใหม่ชลบุรี โดยป้านิดได้เข้ามาร้องเรียนกับตนในขณะลงพื้นที่พูดคุยกับชาวบ้านในตลาดใหม่ จึงได้สั่งการให้เจ้าหน้าที่ ศูนย์ดำรงธรรมจังหวัดชลบุรี สอบถามข้อเท็จจริง พร้อมรับเรื่องร้องเรียนเข้าสู่ระบบของศูนย์ดำรงธรรม เพื่อติดตามให้ความช่วยเหลือในทันที โดยศูนย์อำนวยการแก้ไขปัญหาหนี้นอกระบบจังหวัดชลบุรี ได้เชิญลูกหนี้ (ป้านิด) พร้อมด้วยบุตรชาย มาให้ข้อมูลเพิ่มเติม เกี่ยวกับข้อมูลเจ้าหนี้ จากนั้นได้โทรศัพท์ติดตามเจ้าหนี้ ตามข้อมูลที่ได้รับแจ้งจากลูกหนี้ เพื่อเจรจาไกล่เกลี่ย
"ซึ่งเจ้าหน้าที่ศูนย์ดำรงธรรม ได้โทรศัพท์ไปยังเจ้าหนี้ของป้านิด ซึ่งสามารถติดต่อเจ้าหนี้ได้ และทางเจ้าหนี้ยินยอมที่จะเจรจาไกล่เกลี่ย โดยมีเจ้าหน้าที่ศูนย์ดำรงธรรม เป็นคนกลางในการเจรจาไกล่เกลี่ยผ่านทางโทรศัพท์ ซึ่งสามารถตกลงมูลหนี้ร่วมกันได้ จากต้นเงินที่กู้ยืม จำนวน 10,000 บาท ชำระดอกเบี้ยรายวัน ๆ ละ 200 บาท มาแล้วระยะหนึ่ง (ไม่มีสัญญาเงินกู้) โดยทั้งสองฝ่าย ได้ตกลงทำสัญญายอมผ่อนผันให้แก่กัน โดยชำระเงินต้นส่วนที่เหลือ อีก 4,000 บาท จึงได้เชิญเจ้าหนี้ มาลงลายมือชื่อในบันทึกข้อตกลง และสัญญาบันทึกการเจรจาไกล่เกลี่ย ซึ่งได้ชำระเงินส่วนที่เหลือ จำนวน 4,000 บาท ให้กับเจ้าหนี้ เรียบร้อยแล้ว ต่อหน้าพยาน ณ ศูนย์อำนวยการแก้ไขปัญหาหนี้นอกระบบ จ.ชลบุรี" นายธวัชชัยฯ กล่าว
นายธวัชชัย ศรีทอง ผู้ว่าราชการจังหวัดชลบุรี กล่าวเพิ่มเติมว่า จากข้อมูลของสำนักการสอบสวนและนิติการ กรมการปกครอง ได้รายงานข้อมูลการไกล่เกลี่ยหนี้ของจังหวัดชลบุรี พบว่า ในปัจจุบันจังหวัดชลบุรี มีจำนวนลูกหนี้ลงทะเบียน 3,527 ราย เข้าสู่กระบวนการไกล่เกลี่ยแล้ว 983 ราย สามารถไกล่เกลี่ยสำเร็จ 126 ราย มูลหนี้ลดลงรวม 52.822 ล้านบาท แม้ว่าการรับลงทะเบียนการแก้ไขปัญหาหนี้นอกระบบจะปิดรับไปแล้ว อย่างไรก็ตามกระบวนการดำเนินการไกล่เกลี่ยหนี้ และการพัฒนาคุณภาพชีวิตของพี่น้องประชาชนยังไม่สิ้นสุด ขอให้ท่านนายอำเภอ ดำเนินการประชาสัมพันธ์ รณรงค์สร้างการรับรู้ให้กับพี่น้องประชาชนที่เดือดร้อนจากปัญหาหนี้นอกระบบ หรือ ปัญหาอื่น ๆ ที่ไม่สามารถแก้ไขด้วยตนเองได้ และต้องการความช่วยเหลือจากภาครัฐ สามารถติดต่อผ่านช่องทางศูนย์ดำรงธรรม กระทรวงมหาดไทย ได้ทั้งศูนย์ดำรงธรรมจังหวัด ศูนย์ดำรงธรรมอำเภอ หรือ ที่สายด่วนศูนย์ดำรงธรรม โทร. 1567 ได้ตลอดทั้ง 24 ชั่วโมง โดยจะมีเจ้าหน้าที่บริการให้ความช่วยเหลือพี่น้องประชาชน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82454