รัฐบาลไทย-ข่าวทำเนียบรัฐบาล-กรมการจัดหางาน เตือนภัย นายหน้าเถื่อน ปลอมวีซ่า หลอกทำงาน “นิวซีแลนด์”


วันพฤหัสบดีที่ 2 พฤษภาคม 2567
02/05/2567
พิมพ์
กรมการจัดหางาน เตือนภัย นายหน้าเถื่อน ปลอมวีซ่า หลอกทำงาน “นิวซีแลนด์”
อธิบดีกรมการจัดหางาน เตือนภัย นายหน้าเถื่อนหลอกคนทำงาน “นิวซีแลนด์” สูญเงินกว่าแสนบาท ยืนยันวีซ่าท่องเที่ยวทำงานในนิวซีแลนด์ไม่ได้ โปรดอย่าหลงเชื่อ!
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้รับการร้องทุกข์จากกลุ่มคนหางาน จำนวน 5 ราย กรณีถูกกลุ่มสาย/นายหน้าจัดหางานเถื่อนใช้ช่องทางไลน์แอปพลิเคชัน ร่วมกันหลอกลวงว่า สามารถส่งไปทำงานที่ประเทศนิวซีแลนด์ ในตำแหน่งคนงานเกษตร พนักงานตกแต่งภายใน และพนักงานนวด ทำให้ผู้เสียหายสูญเงินคนละ 90,000 – 150,000 บาท รวมค่าเสียหายทั้งสิ้น 562,500 บาท โดยอ้างว่ามีนายจ้างคนไทยอยู่ที่ประเทศนิวซีแลนด์เป็นผู้ดูแล ให้เดินทางด้วยวีซ่าท่องเที่ยวก่อน หลังจากถึงประเทศนิวซีแลนด์แล้วจะเปลี่ยนเป็นวีซ่าทำงานให้ พร้อมเก็บค่าวีซ่าและค่าดำเนินการล่วงหน้า สุดท้ายเลื่อนกำหนดเดินทางออกไปเรื่อย ๆ และบ่ายเบี่ยงหากผู้เสียหายขอเงินคืน นอกจากนี้บางรายยังถูกหลอกให้เดินทางไปที่ฮ่องกงเพื่อเปลี่ยนเครื่องต่อไปยังประเทศนิวซีแลนด์ แต่เมื่อไปถึงกลับถูกทางการฮ่องกงปฏิเสธการเข้าเมือง และส่งตัวกลับประเทศไทย จึงรู้ตัวว่าถูกสาย/นายหน้าเถื่อนหลอกลวง และเข้าร้องทุกข์ต่อกรมการจัดหางาน ทั้งนี้ จากการตรวจสอบข้อเท็จจริง ปรากฏว่าวีซ่าที่สาย-นายหน้า เก็บค่าดำเนินการและส่งให้คนหางานเป็นวีซ่าปลอม ทั้งกลุ่มสาย-นายหน้าดังกล่าว ไม่ได้รับอนุญาตจัดหางานให้คนหางานเพื่อไปทำงานในต่างประเทศ และไม่ได้จดทะเบียนเป็นลูกจ้างของบริษัทหรือตัวแทนจัดหางานของผู้รับอนุญาตจัดหางานฯ แต่อย่างใด ซึ่งมีความผิดตาม พรบ. จัดหางานและคุ้มครองคนหางาน พ.ศ.2528 และที่แก้ไขเพิ่มเติม ข้อหา “หลอกลวงผู้อื่นว่าสามารถหางานหรือสามารถส่งไปฝึกงานในต่างประเทศได้ และโดยการหลอกลวงดังว่านั้น ได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง” ต้องระวางโทษจำคุกตั้งแต่ 3 -10 ปีหรือปรับตั้งแต่ 60,000 – 200,000 บาท หรือทั้งจำทั้งปรับ และส่งเรื่องถึงพนักงานสอบสวนสถานีตำรวจท้องที่เกิดเหตุ เพื่อดำเนินคดีในส่วนที่เกี่ยวข้องต่อไป
นายสมชาย กล่าวว่า สถานเอกอัครราชทูต ณ กรุงเวลลิงตัน มีประกาศเตือนถึงคนไทยว่า วีซ่าประเภทท่องเที่ยวไม่สามารถใช้ทำงานในนิวซีแลนด์ได้ หากพบการใช้วีซ่าผิดประเภทจะต้องถูกปรับ และถูกดำเนินการตามกฎหมายนิวซีแลนด์ สำหรับผู้ที่ต้องการการเดินทางไปทำงานฟาร์มในนิวซีแลนด์สามารถขอวีซ่าประเภททำงาน (Work Visa)
โดยจะต้องมีสัญญาการจ้างงานถูกต้องตามกฎหมายเท่านั้น และ ผู้ที่เดินทางไปทำงานด้วยตนเองจะต้องนำเอกสารสัญญาการจ้างงานยื่นต่อสถานเอกอัครราชทูต ณ กรุงเวลลิงตัน เพื่อรับรองการจ้างงานให้ถูกต้องตามระเบียบ
“ขณะนี้กรมการจัดหางานมีข้อมูลว่า ผู้เสียหายหลายรายยังไม่เข้าแจ้งความแม้สาย-นายหน้าจะมีพฤติการณ์น่าสงสัย เพราะยังหวังจะได้เดินทางไปทำงานประเทศนิวซีแลนด์ เกี่ยวกับเรื่องนี้กรมการจัดหางานขอยืนยันว่า สาย-นายหน้าที่แนะนำให้ลักลอบเข้าประเทศอย่างผิดกฎหมาย หรือไปทำงานต่างประเทศโดยไม่แจ้งการเดินทางกับกรมการจัดหางาน กำลังหลอกลวงท่านอย่างแน่นอน โปรดอย่าหลงเชื่อ” อธิบดีกรมการจัดหางาน กล่าว
ทั้งนี้ หากคนหางานได้รับความเดือดร้อนจากการถูกสาย/นายหน้าหลอกลวงไปทำงานต่างประเทศ สามารถขอรับคำปรึกษาและขอความช่วยเหลือได้ที่ กองทะเบียนจัดหางานกลางและคุ้มครองคนหางาน โทร. 0 2248 4792 และ โทร. 0 2245 6763 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสอบถามเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/82463