รัฐบาลไทย-ข่าวทำเนียบรัฐบาล-รัฐบาลเตือนภัยอย่าหลงเชื่อโรงเรียนสอนภาษา อ้างส่งคนไทยทำงานเกษตรตามฤดูกาลเกาหลีใต้ด้วยวีซ่า E-8 ย้ำกรมการจัดหางานเป็นผู้ดำเนินการจัดส่งเท่านั้น 


วันพฤหัสบดีที่ 2 พฤษภาคม 2567
02/05/2567
พิมพ์
รัฐบาลเตือนภัยอย่าหลงเชื่อโรงเรียนสอนภาษา อ้างส่งคนไทยทำงานเกษตรตามฤดูกาลเกาหลีใต้ด้วยวีซ่า E-8 ย้ำกรมการจัดหางานเป็นผู้ดำเนินการจัดส่งเท่านั้น
รัฐบาลเตือนภัยอย่าหลงเชื่อโรงเรียนสอนภาษา อ้างส่งคนไทยทำงานเกษตรตามฤดูกาลเกาหลีใต้ด้วยวีซ่า E-8 ย้ำกรมการจัดหางานเป็นผู้ดำเนินการจัดส่งเท่านั้น เผยที่ผ่านมาแรงงานถูกหลอกเสียหายมูลค่ากว่า 26 ล้านบาท
วันที่ 2 พฤษภาคม 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากกรณีโรงเรียนสอนภาษาเกาหลีแห่งหนึ่ง ประกาศรับสมัครนักเรียนไปทำงานที่สาธารณรัฐเกาหลี วีซ่า E-8 ในงานภาคเกษตรตามฤดูกาล ระยะเวลาทำงาน 8 เดือน โดยมีเงื่อนไขให้คนหางานเดินทางมาสมัครและสัมภาษณ์งาน ณ สำนักงานของโรงเรียน ซึ่งในข้อเท็จจริงการจัดส่งแรงงานไทยไปทำงานภาคเกษตรตามฤดูกาล (Seasonal Worker) ที่เกาหลีใต้ด้วยวีซ่า E - 8 ทางการเกาหลีใต้ระบุอย่างชัดเจนให้กรมการจัดหางานเป็นหน่วยงานผู้ดำเนินการ เท่านั้น
นายคารม กล่าวว่า จากการตรวจสอบโรงเรียนสอนภาษาเกาหลีที่ประกาศรับสมัครนักเรียนไปทำงานที่สาธารณรัฐเกาหลี วีซ่า E8 พบความผิดตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม ฐานโฆษณาการจัดหางานไม่เป็นไปตามระเบียบที่รัฐมนตรีกำหนด  ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ กรมการจัดหางาน กระทรวงแรงงานได้สั่งการให้สำนักงานจัดหางานจังหวัดพื้นที่รับผิดชอบดำเนินคดีกับโรงเรียนสอนภาษาเกาหลีในฐานความผิดดังกล่าว รวมทั้งการเฝ้าระวังไม่ให้มีการโฆษณาประชาสัมพันธ์และการรับสมัครคนหางานไปทำงานสาธารณรัฐเกาหลีไปทำงานภาคเกษตรอย่างเข้มงวด สำหรับผู้ที่สนใจไปทำงานต่างประเทศสามารถศึกษาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e – Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทย  ไปต่างประเทศ  doe.go.th/overseas หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694
“ขอย้ำเตือนประชาชนและบุคคลทั่วไปที่สนใจไปทำงานเกษตรตามฤดูกาลเกาหลีใต้ อย่าหลงเชื่อหากมีองค์กรหรือบุคคลใดที่ประกาศรับสมัครงาน หรือแอบอ้างว่ามีช่องทางพิเศษ หรือจะช่วยอำนวยความสะดวกในการขอวีซ่านี้อย่าหลงเชื่อ  ขอให้ประชาชนมีภูมิคุ้มกัน รู้เท่าทันการหลอกลวงในรูปแบบต่าง ๆ ในทุกช่องทาง พร้อมกับตรวจสอบดำเนินคดีผู้มีพฤติการณ์หลอกลวงคนหางานอย่างจริงจัง โดยปีงบประมาณ พ.ศ. 2567 มีการดำเนินคดีนายหน้าเถื่อน 262 ราย พบการหลอกลวงคนหางาน 392 คน คิดเป็นมูลค่าความเสียหาย 26,870,680 บาท โดยประเทศที่คนหางานถูกหลอกลวงไปทำงานมากที่สุด ได้แก่  ออสเตรเลีย เกาหลีใต้ ไต้หวัน สหรัฐอเมริกา และญี่ปุ่น ตามลำดับ” นายคารม ย้ำ

ที่มา : https://www.thaigov.go.th/news/contents/details/82461