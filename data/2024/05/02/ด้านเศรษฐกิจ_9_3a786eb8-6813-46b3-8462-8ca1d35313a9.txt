รัฐบาลไทย-ข่าวทำเนียบรัฐบาล-ก.เกษตรฯ หารือร่วมกับ FAO เตรียมความพร้อมจัดงานเฉลิมฉลองวันดินโลก ประจำปี 2567


วันพฤหัสบดีที่ 2 พฤษภาคม 2567
ก.เกษตรฯ หารือร่วมกับ FAO เตรียมความพร้อมจัดงานเฉลิมฉลองวันดินโลก ประจำปี 2567
ก.เกษตรฯ หารือร่วมกับ FAO เตรียมความพร้อมจัดงานเฉลิมฉลองวันดินโลก ประจำปี 2567
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ หารือร่วมกับ นายจอง จิน คิม ผู้ช่วยผู้อำนวยการใหญ่องค์การอาหารและการเกษตรแห่งสหประชาชาติ (FAO) พร้อมด้วย นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายปราโมทย์ ยาใจ อธิบดีกรมพัฒนาที่ดิน และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์
สำหรับการหารือในวันนี้ ทั้งสองฝ่ายได้ร่วมกันจัดเตรียมความพร้อมและมีการประสานงานกันอย่างใกล้ชิด นับตั้งแต่ฝ่าย FAO มาเยือนไทยเมื่อเดือนมกราคม 2567 ที่ผ่านมา โดยได้เข้าเฝ้าพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี และได้กราบทูลข้อริเริ่มการประชุมนานาชาติว่าด้วยทรัพยากรที่ดิน ดินและน้ำที่ยั่งยืน ณ ประเทศไทย โดยมีผู้เข้าร่วมกว่า 400 คนทั่วโลก เพื่อสร้างความมุ่งมั่นในเรื่องการจัดการที่ดิน ดิน และน้ำ อย่างบูรณาการที่ยั่งยืน ซึ่งเป็นรากฐานของการพลิกโฉมระบบเกษตรและอาหาร ส่งเสริมความสำเร็จด้านเทคโนโลยี สถาบัน ธรรมาภิบาล และนวัตกรรมทางสังคมในการจัดการปัญหาการขาดแคลนน้ำ การเสื่อมโทรมของที่ดินและดิน และร่วมกันพิจารณาถึงความท้าทายและโอกาสในการพัฒนาการจัดการที่ดิน ดิน และน้ำแบบบูรณาการและยั่งยืนในภาวะการเปลี่ยนแปลงสภาพภูมิอากาศอย่างรุนแรง นับเป็นโอกาสที่ดีของประเทศไทยในการแสดงศักยภาพด้านการบริหารจัดการที่ดิน ดินและน้ำอย่างยั่งยืน
ทั้งนี้ กระทรวงเกษตรและสหกรณ์มีกำหนดการจัดงานเฉลิมฉลองวันดินโลกประจำปี 2567 และกิจกรรมที่เกี่ยวข้อง ณ ศูนย์วิจัยการอนุรักษ์ดินและน้ำ อำเภอปากช่อง จังหวัดนครราชสีมา ระหว่างวันที่ 5 – 11 ธันวาคม 2567 ในส่วนของการประชุม ILSWF ระหว่างวันที่ 9-11 ธันวาคม 2567 จะจัดขึ้นที่กรุงเทพมหานคร โดยขอให้ทั้งสองฝ่ายมีการดำเนินงานร่วมกันอย่างใกล้ชิด ต่อไป

ที่มา : https://www.thaigov.go.th/news/contents/details/82494