รัฐบาลไทย-ข่าวทำเนียบรัฐบาล-สธ. ขยาย รพ.การแพทย์แผนไทยฯ สาขาเขตสุขภาพที่ 6 ยกระดับเป็นต้นแบบและแหล่งเรียนรู้ด้านการแพทย์แผนไทยของภาคตะวันออก


วันพฤหัสบดีที่ 2 พฤษภาคม 2567
สธ. ขยาย รพ.การแพทย์แผนไทยฯ สาขาเขตสุขภาพที่ 6 ยกระดับเป็นต้นแบบและแหล่งเรียนรู้ด้านการแพทย์แผนไทยของภาคตะวันออก
ปลัดกระทรวงสาธารณสุข วางศิลาฤกษ์อาคารโรงพยาบาลการแพทย์แผนไทยและการแพทย์ทางเลือก สาขาเขตสุขภาพที่ 6 หลังใหม่ ได้รับสนับสนุนพื้นที่จากเจ้าอาวาสวัดสมานรัตนาราม
เพื่อขยายหน่วยบริการรองรับบริการประชาชนเพิ่มขึ้น เป็นต้นแบบการให้บริการด้านการแพทย์แผนไทยและการแพทย์ทางเลือก พร้อมเป็นแหล่งเรียนรู้ ศึกษา วิจัยและพัฒนาด้านวิชาการอย่างครบวงจรของภาคตะวันออก
วันนี้ (2 พฤษภาคม 2567) ที่วัดสมานรัตนาราม จังหวัดฉะเชิงเทรา นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานในพิธีวางศิลาฤกษ์อาคารแพทย์แผนไทย โรงพยาบาลการแพทย์แผนไทยและการแพทย์ทางเลือก สาขาเขตสุขภาพที่ 6 จังหวัดฉะเชิงเทรา หลังใหม่ โดยมี นายแพทย์ทวีศิลป์ วิษณุโยธิน อธิบดีกรมการแพทย์แผนไทยและการแพทย์ทางเลือก ผู้บริหาร บุคลากรกระทรวงสาธารณสุขทั้งส่วนกลางและส่วนภูมิภาค หน่วยงานที่เกี่ยวข้อง และประชาชนร่วมพิธี
นายแพทย์โอภาส กล่าวว่า โรงพยาบาลการแพทย์แผนไทยและการแพทย์ทางเลือก สาขาเขตสุขภาพที่ 6 ซึ่งตั้งอยู่ในเขตพื้นที่วัดสมานรัตนาราม ได้จัดบริการดูแลส่งเสริมสุขภาพให้ประชาชนในเขตภาคตะวันออก 8 จังหวัด ได้แก่ ฉะเชิงเทรา ปราจีนบุรี สระแก้ว สมุทรปราการ จันทบุรี ชลบุรี ตราด และระยอง รวมทั้งจังหวัดใกล้เคียง ตั้งแต่เดือนกันยายน 2566 มีผู้ป่วยเข้ารับบริการดูแลรักษา ส่งเสริมสุขภาพ ตามกลุ่มอาการต่างๆ อาทิ กลุ่มโรค/อาการทั่วไป กลุ่มโรคปวดเรื้อรัง กลุ่มโรคนอนไม่หลับ กลุ่มโรคอัมพฤกษ์อัมพาต รวม 1,978 ราย และยังจัดบริการเคลื่อนที่ บริการวิชาการ ตรวจ รักษา จ่ายยาสมุนไพรผ่านระบบ DTAM Telemedicine รวม 2,540 ราย (3,975 ครั้ง)ซึ่งพบว่าผู้รับบริการมีแนวโน้มเพิ่มขึ้น จึงได้จัดสร้างอาคารหลังใหม่ขึ้นทดแทน โดยพระประชาธรรมนาถ เจ้าอาวาสวัดสมานรัตนาราม เจ้าคณะจังหวัดฉะเชิงเทรา ได้กรุณาให้การสนับสนุนที่ดินจำนวน 5 ไร่ ในบริเวณวัดสมานรัตนารามซึ่งใกล้เคียงพื้นที่เดิม จัดสร้างเป็นอาคารคอนกรีตเสริมเหล็กสูง 4 ชั้น พื้นที่ใช้สอย 2,170 ตารางเมตร เพื่อรองรับผู้รับบริการที่เพิ่มขึ้น และเป็นต้นแบบงานบริการด้านการแพทย์แผนไทยฯ เป็นแหล่งเรียนรู้ด้านงานวิชาการ ฝึกอบรม ศึกษาดูงาน รวมทั้งการศึกษาวิจัยและพัฒนาอย่างครบวงจร ของภาคตะวันออก
ด้าน นายแพทย์ทวีศิลป์กล่าวว่า ปัจจุบัน กรมการแพทย์แผนไทยและการแพทย์ทางเลือก มีโรงพยาบาลการแพทย์แผนไทยและการแพทย์ทางเลือกสาขา รวม 12 แห่งทั่วประเทศ ได้แก่ สาขาเขตสุขภาพที่ 1 จังหวัดลำปาง, สาขาจังหวัดแพร่, สาขาเขตสุขภาพที่ 6 จังหวัดฉะเชิงเทรา, สาขาเขตสุขภาพที่ 8 จังหวัดอุดรธานี, สาขาเขตสุขภาพที่ 9 จังหวัดสุรินทร์, สาขาเขตสุขภาพที่ 11 จังหวัดชุมพร, สาขาเขตสุขภาพที่ 12 จังหวัดพัทลุง, สาขาศูนย์ราชการแจ้งวัฒนะ, สาขาลาดกระบัง, สาขามีนบุรี, ศูนย์ส่งเสริมสุขภาพแผนไทยฯ (อาคารพิพิธภัณฑ์การสาธารณสุขและการแพทย์ไทย) และเรือนเจ้าพระยาพิศนุประสาทเวช (เรือนหมอคง) (กระทรวงสาธารณสุข) ให้บริการตรวจรักษา ส่งเสริม ป้องกันและฟื้นฟูสุขภาพ ด้วยการนวด อบ ประคบ ฝังเข็มและยาสมุนไพร สามารถเบิกค่ารักษาได้ตามสิทธิการรักษาของผู้ป่วย มีคลินิกเฉพาะทางโรคเรื้อรัง 5 กลุ่มโรค/อาการ ได้แก่ 1.คลินิกรักษาอาการปวดเรื้อรังและนอนไม่หลับ (Chronic pain & Insomnia) 2.คลินิกอัมพฤกษ์ อัมพาต (Intermediate care) 3.คลินิกสะเก็ดเงิน 4.คลินิกมารดาหลังคลอด และ 5.คลินิกบำบัดยาเสพติดด้วยสมุนไพร (Harm reduction) รวมทั้งยังเป็นแหล่งฝึกอบรม ศึกษาดูงาน ศึกษาวิจัยและพัฒนาวิชาการตามมาตรฐานสากล ให้กับโรงพยาบาลของรัฐที่ให้บริการด้านการแพทย์แผนไทยฯ อีกด้วย
**************************************** 2 พฤษภาคม 2567

ที่มา : https://www.thaigov.go.th/news/contents/details/82474