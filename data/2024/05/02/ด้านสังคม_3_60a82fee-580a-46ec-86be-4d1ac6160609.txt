รัฐบาลไทย-ข่าวทำเนียบรัฐบาล-”วราวุธ“ รมว.พม. ชี้ ทั่วโลกจับตาการพัฒนาด้านสังคมของไทย หลังโชว์ นโยบาย 5x5 ฝ่าวิกฤติประชากร บนเวที UN


วันพฤหัสบดีที่ 2 พฤษภาคม 2567
”วราวุธ“ รมว.พม. ชี้ ทั่วโลกจับตาการพัฒนาด้านสังคมของไทย หลังโชว์ นโยบาย 5x5 ฝ่าวิกฤติประชากร บนเวที UN
”วราวุธ“ รมว.พม. ชี้ ทั่วโลกจับตาการพัฒนาด้านสังคมของไทย หลังโชว์ นโยบาย 5x5 ฝ่าวิกฤติประชากร บนเวที UN
วันที่ 2 พฤษภาคม 2567 (เวลา 16.00 น. ของวันที่ 1 พฤษภาคม 2567 ตามเวลาท้องถิ่น) ที่นครนิวยอร์ก สหรัฐอเมริกา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้แทนไทย ซึ่งอยู่ระหว่างภารกิจการประชุมคณะกรรมาธิการประชากรและการพัฒนาแห่งสหประชาชาติ สมัยที่ 57 (CPD 57) ระหว่างวันที่ 29 เมษายน – 3 พฤษภาคม 2567 เปิดเผยว่า จบลงแล้วสำหรับการประชุมคณะกรรมาธิการประชากรและการพัฒนาแห่งสหประชาชาติ สมัยที่ 57 (CPD 57) ซึ่งการนำเสนอนนโยบาย 5x5 ฝ่าวิกฤติประชากร ของประเทศไทยได้รับการตอบรับอย่างดีจากหลายภูมิภาค หรือแม้แต่ภูมิภาคเอเชีย-แปซิฟิกของเราด้วยกันเอง ซึ่งตนได้มีโอกาสพูดคุยกับรัฐมนตรีด้านสังคมของประเทศอังกฤษ และพูดคุยกับองค์กรของสหประชาชาติ อาทิ กองทุนประชากรแห่งสหประชาชาติ (UNFPA) หน่วยงานที่ดูแลเรื่องการพัฒนาประชากรโดยตรง  และโครงการพัฒนาแห่งสหประชาชาติ (UNDP) หน่วยงานสำคัญในการประสานงานเรื่องความช่วยเหลือด้านการพัฒนาของสหประชาชาติ ซึ่งทุกคนทุกฝ่ายให้ความสนใจกับนโยบาย 5x5 ฝ่าวิกฤติประชากร ของประเทศไทยเป็นอย่างยิ่ง
นายวราวุธ กล่าวเพิ่มเติมว่า การเดินทางมาครั้งนี้ เราประสบความสำเร็จในการที่เราได้แสดงให้ทั้งโลกได้เห็นว่า การแก้ไขปัญหาเรื่องโครงสร้างประชากรนั้น ต้องอาศัยหลักการอย่างไรบ้าง หรือแม้แต่รัฐมนตรีจากประเทศลาตินอเมริกา ได้มาสอบถามเกี่ยวกับนโยบายและกฎหมายที่เกี่ยวข้องกับการสมรสเท่าเทียม แสดงให้เห็นว่า ทั่วโลกจับตามองการพัฒนาทางด้านสังคมของประเทศไทยเป็นอย่างยิ่ง และเวทีสหประชาชาติครั้งนี้เป็นเวทีที่เราได้แสดงให้ทุกคนจากทุกภูมิภาคทั่วโลก ได้เห็นว่าเราได้ทำอะไรไปมากน้อยแค่ไหน และกำลังจะทำอะไร เป็นตัวอย่างให้กับอีกหลายๆ ประเทศ มาร่วมเป็นกำลังใจให้กับทีมงานของทีมไทยแลนด์ร่วมกัน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สหประชาชาติ #วิกฤตประชากร #CPD

ที่มา : https://www.thaigov.go.th/news/contents/details/82465