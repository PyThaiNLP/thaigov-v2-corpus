รัฐบาลไทย-ข่าวทำเนียบรัฐบาล-พ่อเมืองกำแพงเพชร สนองนโยบายกระทรวงมหาดไทย ขับเคลื่อนธนาคารขยะ (Recyclable Waste Bank) จัดกิจกรรม การถอดบทเรียนการขับเคลื่อนธนาคารขยะ “MOI Waste Bank จังหวัดกำแพงเพชร” 


วันพุธที่ 1 พฤษภาคม 2567
01/05/2567
พิมพ์
พ่อเมืองกำแพงเพชร สนองนโยบายกระทรวงมหาดไทย ขับเคลื่อนธนาคารขยะ (Recyclable Waste Bank) จัดกิจกรรม การถอดบทเรียนการขับเคลื่อนธนาคารขยะ “MOI Waste Bank จังหวัดกำแพงเพชร”
พ่อเมืองกำแพงเพชร สนองนโยบายกระทรวงมหาดไทย ขับเคลื่อนธนาคารขยะ (Recyclable Waste Bank) จัดกิจกรรม การถอดบทเรียนการขับเคลื่อนธนาคารขยะ “MOI Waste Bank จังหวัดกำแพงเพชร” เน้นย้ำ สร้างสิ่งแวดล้อมที่ดี ควบคู่กับการพัฒนาคุณภาพชีวิตของคนกำแพงเพชร
พ่อเมืองกำแพงเพชร สนองนโยบายกระทรวงมหาดไทย ขับเคลื่อนธนาคารขยะ (Recyclable Waste Bank) จัดกิจกรรมการถอดบทเรียนการขับเคลื่อนธนาคารขยะ “MOI Waste Bank จังหวัดกำแพงเพชร” เน้นย้ำ สร้างสิ่งแวดล้อมที่ดี ควบคู่กับการพัฒนาคุณภาพชีวิตของคนกำแพงเพชรให้มีความสุขอย่างยั่งยืน
วันนี้ (1 พ.ค. 67) นายชาธิป รุจนเสรี ผู้ว่าราชการจังหวัดกำแพงเพชร เปิดเผยว่า จังหวัดกำแพงเพชรได้มุ่งมั่นขับเคลื่อนนโยบายของกระทรวงมหาดไทยในการขับเคลื่อนธนาคารขยะ (Recyclable Waste Bank) เพื่อขับเคลื่อนและพัฒนาสิ่งแวดล้อมอย่างต่อเนื่อง ตามที่กระทรวงมหาดไทย ได้ร่วมกับองค์การสหประชาชาติ (UN) ประจำประเทศไทย ประกาศเจตนารมณ์ขับเคลื่อนเป้าหมายการพัฒนาที่ยั่งยืน เพื่อทำให้โลกใบเดียวนี้มีอายุยืนยาว จึงได้จัดกิจกรรม การถอดบทเรียนการขับเคลื่อนธนาคารขยะ “MOI Waste Bank จังหวัดกำแพงเพชร” โดยมี นายวิชัย พรกระแส ท้องถิ่นจังหวัดกำแพงเพชร นายกองค์การบริหารส่วนตำบลโนนพลวง หัวหน้าส่วนราชการ กำนัน ผู้ใหญ่บ้าน องค์กรปกครองส่วนท้องถิ่น และประชาชน เข้าร่วมกิจกรรม และมีนายสมเกียรติ ชื่นอยู่ นายอำเภอลานกระบือ เป็นผู้กล่าวรายงาน ณ ธนาคารขยะบ้านคุยมะม่วง (ศูนย์ Zero Waste) หมู่ที่ 6 ตำบลโนนพลวง อำเภอลานกระบือ จังหวัดกำแพงเพชร
“จังหวัดกำแพงเพชรได้นำแนวทางการขับเคลื่อนธนาคารขยะ (Recyclable Waste Bank) ของกระทรวงมหาดไทยมาสู่การปฏิบัติ โดยส่งเสริมให้องค์กรปกครองส่วนท้องถิ่นได้มีการจัดการขยะมูลฝอยตามหลักการพัฒนาอย่างยั่งยืน ซึ่งได้จัดให้มีระบบจัดการและกำจัดขยะมูลฝอยที่มีประสิทธิภาพ อันจะสามารถนำไปใช้ให้เกิดประโยชน์ด้านอื่น ๆ ซึ่งจุดประสงค์ของการจัดกิจกรรม การถอดบทเรียนการขับเคลื่อนธนาคารขยะ “MOI Waste Bank จังหวัดกำแพงเพชร” จัดทำขึ้นเพื่อส่งเสริมด้านการบริหารจัดการขยะในพื้นที่ ให้มีประสิทธิภาพเพิ่มขึ้น และมีการกำจัดขยะมูลฝอยอย่างยั่งยืน ถูกต้องตามหลักวิชาการ และนำแนวคิดระบบเศรษฐกิจหมุนเวียนมาใช้ในการจัดการสิ่งปฏิกูลและมูลฝอย ภายใต้หลักการ 3Rs คือ ใช้น้อย ใช้ซ้ำ นำกลับมาใช้ใหม่ รวมถึงยังเป็นการพัฒนาและยกระดับการขับเคลื่อนการคัดแยกขยะชุมชนอย่างเป็นระบบ ทำให้องค์การบริหารส่วนตำบลโนนพลวง อำเภอลานกระบือ ให้สามารถต่อยอด และสร้างความยั่งยืนของการจัดการขยะที่ต้นทาง พัฒนาสู่การจัดตั้งธนาคารขยะของหมู่บ้านได้ครบถ้วนทุกหมู่บ้าน ซึ่งอำเภอลานกระบือนั้นมีธนาคารขยะเป็นของตัวเอง คือ ธนาคารขยะบ้านคุยมะม่วง โดยเป็นการพัฒนาต่อยอดจากศูนย์การเรียนรู้ชุมชนปลอดขยะ (Zero Waste) จัดตั้งเป็นธนาคารขยะบ้านคุยมะม่วง สำหรับเป็นสถานที่รับฝากขยะจากครัวเรือนในชุมชน เพื่อนำไปขายให้กับผู้รับซื้อของเก่าและแปลงมูลค่าเป็นเงินสดนำเข้าฝากในบัญชีครัวเรือน ทำให้ชุมชนสามารถช่วยกันลดปัญหาภาวะโลกร้อน ช่วยกันใช้ทรัพยากรของโลกอย่างประหยัด และสามารถขยายผลไปสู่การช่วยเหลือชุมชนด้วยกัน โดยการเยี่ยมเยียนและส่งมอบกำลังใจให้กับผู้ป่วยติดเตียง การรับขวัญเด็กแรกเกิด และจัดซื้ออุปกรณ์มอบให้นักเรียนในวันเปิดภาคเรียน” นายชาธิปฯ กล่าว
นายชาธิป รุจนเสรี ผู้ว่าราชการจังหวัดกำแพงเพชร กล่าวเพิ่มเติมว่า แนวทางการขับเคลื่อนธนาคารขยะในระดับพื้นที่ของจังหวัดกำแพงเพชร ประกอบไปด้วย 1) การขับเคลื่อนในระดับจังหวัด โดยคณะกรรมการจัดการสิ่งปฏิกูลมูลฝอย ระดับจังหวัด ทำหน้าที่ส่งเสริมและสนับสนุนให้องค์กรปกครองส่วนท้องถิ่นมีธนาคารขยะอย่างน้อย 1 แห่ง ซึ่งจะต้องมีการประชุมซักซ้อมแนวทางการขับเคลื่อนธนาคารขยะขององค์กรปกครองส่วนท้องถิ่น (ในระดับจังหวัด) ให้สอดคล้องกับคู่มือแนวทางที่กระทรวงมหาดไทยกำหนด โดยให้ผู้ว่าราชการจังหวัด นายอำเภอ ท้องถิ่นจังหวัด ให้คำแนะนำและสนับสนุนให้องค์กรปกครองส่วนท้องถิ่นทุกแห่งจัดตั้งธนาคารขยะ และสนับสนุนให้องค์กรปกครองส่วนท้องถิ่นจัดตั้งคณะกรรมการธนาคารขยะขององค์กรปกครองส่วนท้องถิ่น เพื่อทำหน้าที่ส่งเสริมและสนับสนุนการดำเนินงานของคณะทำงานธนาคารขยะประจำชุมชน/หมู่บ้าน พร้อมทั้งสนับสนุนผลักดันให้อาสาสมัครท้องถิ่นรักษ์โลก (อถล.) ทุกครัวเรือน เข้าร่วมเป็นสมาชิกธนาคารขยะของชุมชน/หมู่บ้าน พร้อมรณรงค์และประชาสัมพันธ์ให้ประชาชนในจังหวัดทราบถึงประโยชน์ของการคัดแยกขยะรีไซเคิล และทราบถึงผลประโยชน์ที่ชุมชนจะได้รับจากการเข้าร่วมโครงการธนาคารขยะผ่านช่องทางต่าง ๆ อย่างต่อเนื่อง 2) การขับเคลื่อนในระดับอำเภอ ให้คณะกรรมการจัดการสิ่งปฏิกูลและมูลฝอยในระดับอำเภอ จัดประชุมซักซ้อมแนวทางการขับเคลื่อนธนาคารขยะในระดับอำเภอ โดยนายอำเภอ ปลัดอำเภอ ท้องถิ่นอำเภอ ให้คำแนะนำ สนับสนุน และร่วมดำเนินการให้องค์กรปกครองส่วนท้องถิ่นทุกแห่ง มีธนาคารขยะของชุมชน/หมู่บ้าน โดยใช้กลไกคณะกรรมการสิ่งปฏิกูลและมูลฝอยระดับอำเภอ สนับสนุนและผลักดันการดำเนินงานโดยใช้อาสาสมัครท้องถิ่นรักษ์โลก ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ผู้นำศาสนา ร่วมกันประสานงานและขับเคลื่อนธนาคารขยะในระดับชุมชน/หมู่บ้าน ส่งเสริม และสนับสนุนการดำเนินงานของคณะทำงานธนาคารขยะประจำชุมชน/หมู่บ้าน ในการจัดทำข้อบังคับธนาคารขยะ ประชาสัมพันธ์การดำเนินงานธนาคารขยะและการเปิดรับสมาชิก พร้อมทั้งการติดตามและรายงานผลการขับเคลื่อนนโยบาย รวบรวมปัญหา อุปสรรค ผลสัมฤทธิ์ ประสิทธิภาพและประสิทธิผลของการขับเคลื่อนนโยบายฯ ให้จังหวัดทราบ และ 3) การขับเคลื่อนในระดับองค์กรปกครองส่วนท้องถิ่น ให้มีการเตรียมความพร้อมสำรวจข้อมูลขยะมูลฝอยระดับครัวเรือน การจัดการขยะมูลฝอย ได้แก่ การคัดแยกขยะมูลฝอย การรีไซเคิลขยะในระดับครัวเรือน และการรับซื้อขยะรีไซเคิลของผู้ประกอบการในพื้นที่ พร้อมทั้งจัดทำฐานข้อมูล มีการประชุมรับฟังความคิดเห็นการดำเนินงานธนาคารขยะในชุมชน/หมู่บ้าน พร้อมทั้งจัดทำธรรมนูญชุมชน/หมู่บ้าน/ตำบล เพื่อส่งเสริมและสนับสนุนการคัดแยกขยะมูลฝอยครัวเรือน และจัดให้มีการจัดตั้งคณะกรรมการ/คณะทำงาน แบ่งเป็น 3 ระดับ ได้แก่ คณะกรรมการบริหารธนาคารขยะ คณะกรรมการธนาคารขยะชุมชน/หมู่บ้าน และคณะทำงานธนาคารขยะชุมชน/หมู่บ้าน
“ขอขอบคุณ ภาคีเครือข่ายทั้ง 7 ภาคีเครือข่าย ตลอดจนถึง นายอำเภอ ผู้นำท้องถิ่น และพี่น้องประชาชนชาวกำแพงเพชรทุกท่าน ที่มาร่วมกันทำกิจกรรมดี ๆ ในครั้งนี้ ทั้งนี้ ขอเชิญชวนพี่น้องประชาชนทุกครัวเรือน ร่วมกันคัดเเยกขยะ การจัดทำถังขยะเปียกลดโลกร้อน รวมทั้งการสร้างความมั่นคงทางอาหารผ่านการกระตุ้นปลุกพลังภาคีเครือข่ายการทำงาน การพัฒนาคนด้วยการน้อมนำหลักปรัชญาของเศรษฐกิจพอเพียง เพื่อยกระดับคุณภาพชีวิตของคนในชุมชนให้มีความสุข และขอให้นายอำเภอ ผู้นำท้องถิ่น ผู้นำท้องที่ ตลอดจนภาคีเครือข่าย ร่วมแรง ร่วมใจกัน เพื่อการพัฒนาคุณภาพชีวิตของประชาชนชาวจังหวัดกำแพงเพชร และสร้างสรรค์สิ่งที่ดีงาม Change for Good ทำให้เกิดธนาคารขยะในทุกพื้นที่อย่างเป็นรูปธรรม ประชาชนมีรายได้เพิ่มมากขึ้น มีเงินออม ลดปริมาณขยะในพื้นที่ชุมชน ลดปัญหาโลกร้อน สร้างการเรียนรู้การคัดแยกขยะ ปลูกจิตสำนึกที่ดีและกระตุ้นให้เยาวชนดูแลโลกใบเดียวนี้ให้ยั่งยืนตลอดไป” นายชาธิปฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82450