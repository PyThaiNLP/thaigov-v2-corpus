รัฐบาลไทย-ข่าวทำเนียบรัฐบาล-ผู้ว่าฯ เมืองอุบล ปลื้ม งาน “อัศจรรย์มหาสงกรานต์แก่งสะพือ World Songkran Festival” หลังจบงานมีเงินสะพัดในพื้นที่อำเภอพิบูลมังสาหารกว่า 267 ล้านบาท


วันพุธที่ 1 พฤษภาคม 2567
01/05/2567
พิมพ์
ผู้ว่าฯ เมืองอุบล ปลื้ม งาน “อัศจรรย์มหาสงกรานต์แก่งสะพือ World Songkran Festival” หลังจบงานมีเงินสะพัดในพื้นที่อำเภอพิบูลมังสาหารกว่า 267 ล้านบาท
ผู้ว่าฯ เมืองอุบล ปลื้ม งาน “อัศจรรย์มหาสงกรานต์แก่งสะพือ World Songkran Festival” หลังจบงานมีเงินสะพัดในพื้นที่อำเภอพิบูลมังสาหารกว่า 267 ล้านบาท
วันนี้ (1 พ.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้จัดงาน "อัศจรรย์มหาสงกรานต์แก่งสะพือ World Songkran Festival" ในระหว่างวันที่ 1 - 30 เมษายน 2567 ซึ่งได้จัดพิธีปิดไปแล้วเมื่อวานนี้ โดยได้รับเกียรติจาก นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิดงานฯ ดังกล่าว เมื่อวันที่ 9 เมษายน 2567 ที่ผ่านมา ซึ่งอย่างที่ทราบกันดีว่า ภายในงานมีกิจกรรมต่าง ๆ มากมาย อาทิ สรงน้ำพระ รดน้ำดำหัวขอพรผู้สูงอายุ การประกวดนางสงกรานต์ การประกวดขบวนแห่ส่งเสริมวัฒนธรรม และ Soft Power การประกวดนางสาวพิบูลมังสาหาร การประกวดก่อเจดีย์ทราย การแข่งขันเส็งกลองขนาดเล็ก และขนาดใหญ่ การแข่งขันบักข่ง (ลูกข่าง) การประกวดส้มตำลีลา การประกวด Miss Queen แก่งสะพือ การแข่งขันกินซาลาเปา การประกวด เดี่ยวพิณ เดี่ยวแคน การแข่งขันชกมวยทะเล การแข่งขันหว่านแหหาปลา กิจกรรม "ดนตรีและสายน้ำ ชุ่มฉ่ำกันทั้งเดือน" และกิจกรรมอื่น ๆ อีกเป็นจำนวนมาก
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า สำหรับการจัดงาน “อัศจรรย์มหาสงกรานต์แก่งสะพือ World Songkran Festival” ได้จัดครบ 30 วัน ตามมติการปิด - เปิดน้ำ เป็นที่เรียบร้อยแล้ว ซึ่งเมื่อวันที่ 30 เมษายน 2567 ตนได้เป็นประธานในพิธีปิดงานดังกล่าว พร้อมร่วมพิธีขอขมาบูชาแม่น้ำมูล ที่ แก่งสะพือ โดยมีนายสมมาฏฐ์ โพธิ ปลัดจังหวัดอุบลราชธานี นายสรชาย ครองยุทธ นายอำเภอพิบูลมังสาหาร ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร หัวหน้าส่วนราชการในพื้นที่ ประชาชนและนักท่องเที่ยว ร่วมในพิธี
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวต่อว่า การจัดงาน “อัศจรรย์มหาสงกรานต์แก่งสะพือ World Songkran Festival” สามารถดำเนินการเสร็จสิ้นครบทุกกิจกรรมที่กำหนดและเป็นไปตามวัตถุประสงค์ที่ตั้งไว้ทุกประการ ตลอดการจัดงานทั้ง 30 วัน มีประชาชน นักท่องเที่ยวเข้ามาเที่ยวงาน ยอดรวมประมาณ 688,000 คน สามารถกระตุ้นระบบเศรษฐกิจและมีเงินหมุนเวียนในพื้นที่อำเภอพิบูลมังสาหาร ไม่น้อยกว่า 267,584,000 บาท นอกจากนี้ การจัดงานมีการสำรวจความพึงพอใจของผู้เข้าร่วมงาน และนักท่องเที่ยว ผลการสำรวจความพึงพอใจต่อการจัดงานอัศจรรย์มหาสงกรานต์แก่งสะพืออยู่ในระดับพึงพอใจมากที่สุดอีกด้วย
“การจัดงานในครั้งนี้ ถือได้ว่าสำเร็จลุล่วงเกินความคาดหมาย เป็น Soft power อย่างแท้จริง โดยการใช้อิทธิพลทางวัฒนธรรม การกิน การดื่ม วิถีชีวิต หรือความเชื่อ นำเสนอผ่านสื่อ หรือ ผลงานในรูปแบบต่าง ๆ เพื่อโน้มน้าวใจ ของผู้คนให้หันมาสนใจแหล่งท่องเที่ยวแก่งสะพือที่มีประวัติศาสตร์กันมากขึ้น ซึ่งมี ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร และทีมงาน บูรณาการร่วมกับภาคีเครือข่ายทุกภาคส่วน ช่วยกันผลักดันให้แก่งสะพือที่หลับไหลมาอย่างยาวนาน ได้ตื่นขึ้นมาอย่างน่ามหัศจรรย์ ซึ่งส่งผลให้มีเงินสะพัดในพื้นที่อำเภอพิบูลมังสาหารมากกว่า 267 ล้านบาท ไม่นับภาพรวมของจังหวัดอุบลราชธานี” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า ขอขอบคุณคณะกรรมการจัดงานประเพณีสงกรานต์แก่งสะพือ พร้อมทั้งหน่วยงานต่าง ๆ ที่ให้การส่งเสริมสนับสนุน รวมถึงสื่อมวลชนทุกสื่อ ที่ทำให้การจัดงาน “อัศจรรย์มหาสงกรานต์แก่งสะพือ World Songkran Festival” ดำเนินการไปด้วยความเรียบร้อย และบรรลุวัตถุประสงค์ทุกประการ ทำให้ผู้เข้าร่วมงาน ไม่ว่าจะเป็นประชาชน หรือ นักท่องเที่ยวได้รับความสุข สนุกสนานในหน้าร้อน ผู้ประกอบการ พ่อค้า แม่ค้า มีรายได้เพิ่มมากขึ้น และทำให้การท่องเที่ยวของจังหวัดอุบลราชธานีมีความคึกคักเป็นที่น่าพอใจเป็นอย่างมาก

ที่มา : https://www.thaigov.go.th/news/contents/details/82449