รัฐบาลไทย-ข่าวทำเนียบรัฐบาล-ปลัด สธ. เผย ยังต้องปิด รพ.ภาชีต่อเนื่อง เหตุมลพิษในอากาศยังสูง พร้อมติดตามผลกระทบสุขภาพชาวบ้านพื้นที่เสี่ยงกว่า 500 คน


วันพฤหัสบดีที่ 2 พฤษภาคม 2567
ปลัด สธ. เผย ยังต้องปิด รพ.ภาชีต่อเนื่อง เหตุมลพิษในอากาศยังสูง พร้อมติดตามผลกระทบสุขภาพชาวบ้านพื้นที่เสี่ยงกว่า 500 คน
ปลัดกระทรวงสาธารณสุข เผย เหตุเพลิงไหม้โกดังเก็บสารเคมี อ.ภาชี จ.พระนครศรีอยุธยา ยังต้องปิดโรงพยาบาลภาชีต่อไป เนื่องจากคุณภาพอากาศภายในอาคารยังมีค่าสารมลพิษจากการเผาไหม้สูงกว่าเกณฑ์
โดยเปิดโรงพยาบาลสนามที่วัดโคกม่วง ดูผู้ป่วยนอกและฉุกเฉินแทน ส่วนประชาชนในรัศมี 1 กิโลเมตร 599 คน พบมีอาการระคายเคืองตา เวียนศีรษะไม่รุนแรง 74 ราย เครียดน้อย 42 ราย เครียดปานกลาง 9 ราย เครียดมาก 3 ราย วางแผนติดตามเฝ้าระวังผลกระทบสุขภาพต่อเนื่อง
วันนี้ (2 พฤษภาคม 2567) ที่ โรงพยาบาลภาชี จังหวัดพระนครศรีอยุธยา นายแพทย์โอภาส การย์กวินพงศ์ ปลัดกระทรวงสาธารณสุข พร้อมด้วย นายแพทย์ภาณุวัฒน์ ปานเกตุ ผู้ตรวจราชการกระทรวงสาธารณสุข เขตสุขภาพที่ 4 และผู้บริหารกระทรวงสาธารณสุข ลงพื้นที่ติดตามความคืบหน้าเหตุไฟไหม้โกดังเก็บสารเคมี ที่อำเภอภาชี และกล่าวว่า ได้รายงานสถานการณ์และการให้ความช่วยเหลือด้านการแพทย์และสาธารณสุข ให้ นายสมศักดิ์ เทพสุทิน รัฐมนตรีว่าการกระทรวงสาธารณสุข ทราบอย่างต่อเนื่อง ซึ่งท่านได้มีความห่วงใยทั้งเจ้าหน้าที่ผู้ปฏิบัติงาน ผู้ป่วยกลุ่มเปราะบาง และประชาชนในพื้นที่เกิดเหตุ โดยจากการลงพื้นที่พบว่า ศูนย์ปฏิบัติการฉุกเฉินด้านการแพทย์และสาธารณสุข (PHEOC) สำนักงานสาธารณสุขจังหวัดพระนครศรีอยุธยา สามารถรับมือเหตุการณ์ได้อย่างรวดเร็ว โดยมีการปิดโรงพยาบาลภาชี ซึ่งอยู่ห่างที่เกิดเหตุเพียง 600 เมตร และย้ายผู้ป่วยใน 35 คน ออกนอกพื้นที่ โดยให้กลับบ้านได้ 17 ราย ที่เหลือส่งต่อไปโรงพยาบาลท่าเรือ 8 ราย โรงพยาบาลสมเด็จพระสังฆราชเจ้า กรมหลวงชินวราลงกรณ(วาสนมหาเถร) 7 ราย และโรงพยาบาลอุทัย 3 ราย พร้อมทั้งเปิดโรงพยาบาลสนามที่วัดโคกม่วง ซึ่งอยู่ด้านเหนือลม ให้บริการผู้ป่วยนอกและฉุกเฉินเบื้องต้น วันนี้มีผู้รับบริการ 28 ราย เป็นผู้ได้รับผลกระทบ 9 ราย (แสบตา/ระคายคอ) ส่วนผู้ป่วยโรคเรื้อรังที่มีนัดกับโรงพยาบาล 80 ราย ได้ใช้ Health Rider จัดการส่งยาให้
นายแพทย์โอภาสกล่าวต่อว่า หน่วยงานสาธารณสุขในพื้นที่ได้จัดทีมประเมินผลกระทบทางร่างกาย 7 ทีม ออกเฝ้าระวังผลกระทบสุขภาพประชาชนในรัศมี 1 กิโลเมตร จำนวน 599 คน 109 หลังคาเรือน พบมีอาการระคายเคืองตา เวียนศีรษะ แต่ไม่รุนแรง 74 คน ได้วางแผนติดตามตรวจเอกซเรย์ปอดทั้งหมดเพื่อเฝ้าระวังผลกระทบ ส่วนการคัดกรองด้านสุขภาพจิต พบมีความเครียดระดับน้อย 42 คน ปานกลาง 9 คน และเครียดมาก 3 คน เจ้าหน้าที่ได้ให้การดูแลแล้ว สำหรับผลกระทบด้านสิ่งแวดล้อม จากการตรวจวัดคุณภาพอากาศภายในอาคารของโรงพยาบาลภาชีพบว่ายังมีค่าสารมลพิษที่เกิดจากการเผาไหม้สูงกว่าเกณฑ์ จึงต้องปิดให้บริการไปก่อน และให้ติดตามตรวจวัคคุณภาพอากาศทุกวันจนกว่าจะมั่นใจในความปลอดภัยค่อยกลับมาเปิดให้บริการ ทั้งนี้ ได้ย้ำให้ความสำคัญเรื่องความปลอดภัย มีการสื่อสารแนวทางการเฝ้าระวังสุขภาพให้ประชาชนในพื้นที่ได้รับทราบ และเฝ้าระวังผลกระทบทั้งในระยะสั้น ระยะกลาง และระยะยาว
**************************************** 2 พฤษภาคม 2567

ที่มา : https://www.thaigov.go.th/news/contents/details/82503