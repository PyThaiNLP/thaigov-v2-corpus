รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดพิธีลงนามถวายพระพรชัยมงคลเพื่อถวายความจงรักภักดีพระบาทสมเด็จพระเจ้าอยู่หัว เนื่องในโอกาสวันฉัตรมงคล (๔ พฤษภาคม ๒๕๖๗)


วันพฤหัสบดีที่ 2 พฤษภาคม 2567
สำนักงานปลัดกระทรวงกลาโหมจัดพิธีลงนามถวายพระพรชัยมงคลเพื่อถวายความจงรักภักดีพระบาทสมเด็จพระเจ้าอยู่หัว เนื่องในโอกาสวันฉัตรมงคล (๔ พฤษภาคม ๒๕๖๗)
ในวันพฤหัสบดีที่ ๒ พฤษภาคม ๒๕๖๗ เวลา ๐๘.๓๐ นาฬิกา พลเอก สนิธชนก สังขจันทร์ ปลัดกระทรวงกลาโหม เป็นประธานในพิธีลงนามถวายพระพรชัยมงคลพระบาทสมเด็จพระเจ้าอยู่หัว เนื่องในโอกาสวันฉัตรมงคล (๔ พฤษภาคม ๒๕๖๗) ณ ห้องพินิตประชานาถ ในศาลาว่าการกลาโหม
เพื่อถวายความจงรักภักดี และเทิดทูนสถาบันพระมหากษัตริย์ โดยมี พลตรีหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม รองปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม ร่วมพิธีโดยพร้อมเพรียงกัน
นับตั้งแต่พระบาทสมเด็จพระเจ้าอยู่หัว เสด็จเถลิงถวัลยราชสมบัติเป็นพระมหากษัตริย์รัชกาลที่ ๑๐ แห่งพระบรมราชวงศ์จักรี ทรงอุทิศพระองค์ปฏิบัติพระราชกรณียกิจด้วยพระราชวิริยอุตสาหะ และพระราชหฤทัยแน่วแน่ที่จะสร้างความรุ่งเรืองวัฒนาสถาพรให้แก่ประเทศชาติ โครงการในพระราชดำริน้อยใหญ่ที่ทรงรักษา สืบสาน และต่อยอด ได้ยังประโยชน์มหาศาลในการเสริมสร้างความมั่นคงในการดำรงชีวิต แก่อาณาราษฎร ภายใต้พระบรมโพธิสมภาร ตลอดจนพระราชทานความช่วยเหลือแก่ปวงประชาในยามประสบทุกข์ภัยต่าง ๆ น้ำพระราชหฤทัยอันเปี่ยมด้วยพระเมตราอาทรนี้ ยังความปลื้มปิติแก่พสกนิกรชาวไทยทุกหมู่เหล่าและจักเทิดทูนไว้เหนือเศียรเกล้าสืบไป

ที่มา : https://www.thaigov.go.th/news/contents/details/82486