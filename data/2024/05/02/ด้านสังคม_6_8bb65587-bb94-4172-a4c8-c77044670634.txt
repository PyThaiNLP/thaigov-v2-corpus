รัฐบาลไทย-ข่าวทำเนียบรัฐบาล-รมว.ดีอี เปิดประชุมคกก.เตรียมจัดประชุมรัฐมนตรีอาเซียนด้านดิจิทัล


วันพฤหัสบดีที่ 2 พฤษภาคม 2567
รมว.ดีอี เปิดประชุมคกก.เตรียมจัดประชุมรัฐมนตรีอาเซียนด้านดิจิทัล
รมว.ดีอี เปิดประชุมคกก.เตรียมจัดประชุมรัฐมนตรีอาเซียนด้านดิจิทัล
วันนี้ (2 พฤษภาคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมคณะกรรมการเพื่อเตรียมการจัดการประชุมรัฐมนตรีอาเซียนด้านดิจิทัล ครั้งที่ 5 และการประชุมที่เกี่ยวข้อง ครั้งที่ 1/2567 โดยการประชุมคณะกรรมการฯ ครั้งที่ 1/2567 ได้มีการหารือและพิจารณาประเด็นสำคัญด้านต่าง ๆ รวมถึงแผนกำหนดการดำเนินการสำหรับการเตรียมการเป็นเจ้าภาพจัดการประชุมฯ โดยมีศาสตราจารย์พิเศษวิศิษฎ์ วิศิษฎ์สรอรรถ ปลัดกระทรวงดิจิทัลฯ นายวัลลภ รุจิรากร เลขานุการรัฐมนตรีว่าการกระทรวงดิจิทัลฯ พร้อมด้วยผู้บริหารของกระทรวง และผู้แทนจากหน่วยงานต่าง ๆ ที่เกี่ยวข้องเข้าร่วม ณ ห้องประชุม 801 ชั้น 8 กระทรวงดิจิทัลเพื่อเศรษฐกิจและสังคม
ทั้งนี้ การประชุมรัฐมนตรีอาเซียนด้านดิจิทัล (ASEAN Digital Ministers Meeting: ADGMIN) และการประชุมที่เกี่ยวข้อง ในปี 2568 มีกำหนดจัดขึ้นเป็นประจำทุกปี ปีละ 1 ครั้ง โดยจะจัดต่อเนื่องกับการประชุมเจ้าหน้าที่อาวุโสอาเซียนด้านดิจิทัล (ADGSOM) ซึ่งประเทศสมาชิกอาเซียนจะสับเปลี่ยนกันเป็นเจ้าภาพ หมุนเวียนตามตัวอักษร เพื่อเป็นเวทีสำหรับรัฐมนตรีที่กำกับดูแลด้านดิจิทัลของอาเซียน ได้ร่วมหารือและแลกเปลี่ยนข้อคิดเห็นในประเด็นที่สำคัญเพื่อกำหนดทิศทางการพัฒนาด้านดิจิทัลในอาเซียน และส่งเสริมความร่วมมือกับคู่เจรจาอาเซียน รวมถึงการรับรองและรับทราบเอกสารผลลัพธ์การประชุมฯ เพื่อเป็นแนวทางการดำเนินงานในกรอบอาเซียนด้านดิจิทัลในปีถัดไป และให้สามารถบรรลุวิสัยทัศน์ของแผนแม่บทอาเซียนด้านดิจิทัล ค.ศ. 2025 (ASEAN Digital Masterplan 2025: ADM 2025) ระยะ 5 ปี (ปี 2567 – 2568) ในการเป็นประชาคมชั้นนำด้านดิจิทัล และกลุ่มประเทศทางเศรษฐกิจที่ขับเคลื่อนด้วยเทคโนโลยี บริการดิจิทัล และระบบนิเวศที่มีความปลอดภัยและปรับเปลี่ยน
___________________________

ที่มา : https://www.thaigov.go.th/news/contents/details/82502