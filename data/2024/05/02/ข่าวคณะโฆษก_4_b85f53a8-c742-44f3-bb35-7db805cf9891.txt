รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ เตรียมตรวจราชการ จ.มหาสารคาม - จ.ร้อยเอ็ด ติดตามปัญหายาเสพติด หนี้นอกระบบ พร้อมรับฟังปัญหาและพบปะประชาชน 5 - 6 พฤษภาคม นี้


วันพฤหัสบดีที่ 2 พฤษภาคม 2567
02/05/2567
พิมพ์
​โฆษกรัฐบาลเผย นายกฯ เตรียมตรวจราชการ จ.มหาสารคาม - จ.ร้อยเอ็ด ติดตามปัญหายาเสพติด หนี้นอกระบบ พร้อมรับฟังปัญหาและพบปะประชาชน 5 - 6 พฤษภาคม นี้
​โฆษกรัฐบาลเผย นายกฯ เตรียมตรวจราชการ จ.มหาสารคาม - จ.ร้อยเอ็ด ติดตามปัญหายาเสพติด หนี้นอกระบบ พร้อมรับฟังปัญหาและพบปะประชาชน 5 - 6 พฤษภาคม นี้
วันนี้ (2 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มีกำหนดการตรวจราชการ ณ จังหวัดมหาสารคาม และจังหวัดร้อยเอ็ด ระหว่างวันที่ 5 - 6 พฤษภาคม 2567 เพื่อติดตามประเด็นยาเสพติดและหนี้นอกระบบ การบริหารจัดการน้ำ รับฟังปัญหาและพบปะประชาชน การขยายเขื่อนป้องกันตลิ่งและพนังกั้นน้ำ ปัญหาน้ำกัดเซาะตลิ่งและถนนชำรุด รวมถึงการใช้บริการและความพร้อมของเครื่องมือแพทย์ โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นายเผ่าภูมิ โรจนสกุล รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม และนายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง ร่วมคณะด้วย โดยภารกิจตามกำหนดการ มีดังนี้
โฆษกประจำสำนักนายกรัฐมนตรีกล่าวว่า วันอาทิตย์ที่ 5 พฤษภาคม 2567 เวลาประมาณ 09.30 น. นายกรัฐมนตรีและคณะ จะออกเดินทางจากท่าอากาศยานทหาร 2 กองบิน (บน.6) ดอนเมือง กรุงเทพฯ ไปยังท่าอากาศยานบุรีรัมย์ ต.ร่อนทอง อ.สตึก จ.บุรีรัมย์ จากนั้นจะเดินทางต่อไปยังที่ว่าการอำเภอพยัคฆภูมิพิสัย ต.ปะหลาน อ.พยัคฆภูมิพิสัย จ.มหาสารคาม เพื่อติดตามประเด็นยาเสพติดและหนี้นอกระบบ โดยในช่วงบ่าย นายกรัฐมนตรีจะไปติดตามประเด็นการบริหารจัดการน้ำ ณ สถานีพัฒนาที่ดินร้อยเอ็ด อ.สุวรรณภูมิ จ.ร้อยเอ็ด เสร็จแล้วนายกรัฐมนตรีจะเดินทางไปวัดกลางอุดมเวทย์ ต.พนมไพร อ.พนมไพร จ.ร้อยเอ็ด เพื่อสักการะสิ่งศักดิ์สิทธิ์ ซึ่งวัดกลางอุดมเวทย์ เป็นวัดที่มีประวัติความเป็นมาเก่าแก่มากวัดหนึ่งในประเทศไทย ต่อจากนั้น นายกรัฐมนตรีจะเดินทางยังไปโรงเรียนพนมไพรวิทยาคาร ต.พนมไพร อ.พนมไพร จ.ร้อยเอ็ด เพื่อรับฟังปัญหาและพบปะพี่น้องประชาชน
โฆษกประจำสำนักนายกรัฐมนตรีกล่าวต่อไปว่า สำหรับวันจันทร์ที่ 6 พฤษภาคม 2567 ช่วงเช้าเวลาประมาณ 09.45 น. นายกรัฐมนตรีจะไปติดตามประเด็นการขยายเขื่อนป้องกันตลิ่งและพนังกั้นน้ำ ณ วัดท่าสะแบง ต.มะบ้า อ.เสลภูมิ จ.ร้อยเอ็ด จากนั้น นายกรัฐมนตรีจะเดินทางต่อไปยัง อ.หนองพอก จ.ร้อยเอ็ด เพื่อติดตามปัญหาน้ำกัดเซาะตลิ่งและถนนชำรุด ก่อนจะเดินทางไปยังโรงพยาบาลโพนทอง ต.สระนกแก้ว อ.โพนทอง จ.ร้อยเอ็ด เพื่อติดตามประเด็นการใช้บริการและความพร้อมของเครื่องมือแพทย์ โดยนายกรัฐมนตรีและคณะ จะเดินทางจากท่าอากาศยานร้อยเอ็ด ต.มะอึ อ.ธวัชบุรี จ.ร้อยเอ็ด กลับถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณ 15.30 น. ทั้งนี้ กำหนดการอาจมีการเปลี่ยนแปลงตามความเหมาะสม
“การเดินทางไปตรวจราชการ ณ จังหวัดมหาสารคาม และจังหวัดร้อยเอ็ดของนายกรัฐมนตรีครั้งนี้ ประเด็นสำคัญเพื่อติดตามงานตามนโยบายของรัฐบาลและข้อสั่งการนายกฯ ทั้งปัญหาเรื่องยาเสพติด ที่รัฐบาลกำหนดให้การแก้ไขปัญหายาเสพติดเป็นวาระแห่งชาติที่ต้องดำเนินการอย่างจริงจังและเด็ดขาด โดยเฉพาะการลดจำนวนผู้เสพยาเสพติดด้วยการบำบัดรักษา และต่อยอดการแก้ไขปัญหาผู้ผ่านการบำบัดอย่างครบวงจร รวมไปถึงปัญหาหนี้นอกระบบ ที่ได้กำชับให้ทุกหน่วยงานที่เกี่ยวข้องดำเนินการอย่างต่อเนื่องให้เกิดผลเป็นรูปธรรมตามเป้าหมาย เพื่อให้ประชาชนที่อยู่ในวงจรหนี้นอกระบบได้ออกจากวงจรนี้ได้อย่างแท้จริง ให้สามารถใช้ชีวิตอย่างสมศักดิ์ศรีและมีความสุขทั้งกายและจิตใจ รวมทั้งการให้ความสำคัญกับการบริหารจัดการน้ำให้เพียงพอสำหรับการอุปโภคบริโภคของประชาชน การใช้น้ำสำหรับด้านการเกษตร อุตสาหกรรม ด้านการท่องเที่ยวและการรักษาระบบนิเวศด้วย พร้อมกันนี้ นายกฯ จะได้พบปะพูดคุยกับประชาชนในพื้นที่เพื่อรับฟังปัญหาและอุปสรรคต่าง ๆ ที่เกิดขึ้นเพื่อนำไปสู่การแก้ปัญหาที่ตรงกับความต้องการของประชาชนในพื้นที่อย่างแท้จริง” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/82480