รัฐบาลไทย-ข่าวทำเนียบรัฐบาล-”ภูมิธรรม“ ถกรองผู้ว่าฯเหอหนาน ชวนนักธุรกิจลงทุนไทย พร้อมดันเพิ่มเที่ยวบิน เจิ้งโจว-กรุงเทพฯ 


วันพฤหัสบดีที่ 2 พฤษภาคม 2567
”ภูมิธรรม“ ถกรองผู้ว่าฯเหอหนาน ชวนนักธุรกิจลงทุนไทย พร้อมดันเพิ่มเที่ยวบิน เจิ้งโจว-กรุงเทพฯ
วันที่ 2 พฤษภาคม 2567 เวลา 10.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังหารือกับสมาชิกคณะกรรมการประจำมณฑลเหอหนานแห่งพรรคคอมมิวนิสต์จีน (CPC)
และรองผู้ว่าราชการรัฐบาลประชาชนเหอหนาน (นายซุน โซวกัง) และคณะ ที่ห้องรับรองชั้น 11 อาคารสำนักงานปลัดกระทรวงพาณิชย์ เมื่อวันที่(30 เม.ย.67)
นายภูมิธรรม กล่าวว่า ตนเพิ่งกลับมาจากสิบสองปันนา มณฑลยูนนาน ได้พบกับท่านผู้ว่าการมณฑลยูนนาน และผู้ว่าการเขตปกครองตนเองสิบสองปันนา ได้รับการต้อนรับอย่างอบอุ่น และให้การสนับสนุนแก้อุปสรรคทางการค้าระหว่างกันเป็นอย่างดี และตนกลับมาพบกับท่านรองผู้ว่าราชการรัฐบาลประชาชนเหอหนาน(นายซุน โซวกัง) เพื่อยกระดับความสัมพันธ์และส่งเสริมมูลค่าการค้าระหว่างกัน โดยในปี 2568 จะครบรอบความสัมพันธ์ไทย-จีน 50 ปี ซึ่งมณฑลเหอหนานเป็นเมืองเศรษฐกิจสำคัญ มีเศรษฐกิจอันดับต้นๆของจีน มีประชากรเกือบ 100 ล้านคน เป็นศูนย์กลางคมนาคมที่สำคัญ ซึ่งท่านสนใจที่จะร่วมมือกับไทยในการเป็นศูนย์กลางการบินในภูมิภาค ต้องการเพิ่มเที่ยวบินระหว่างไทยและนครเจิ้งโจว มณฑลเหอหนาน เพื่อเป็นจุดคมนาคมที่สำคัญในการท่องเที่ยวและกระจายสินค้า เพราะไทยเป็นศูนย์กลางคมนาคมของอาเซียน และเจิ้งโจวเป็นประตูสู่ตะวันออกกลางและยุโรป รวมถึงสนับสนุนการท่องเที่ยวเพิ่มไฟลท์บินระหว่างไทยและมณฑลเหอหนาน เพิ่มเที่ยวบินเจิ้งโจว-กรุงเทพฯ จัดขบวนรถไฟพิเศษให้นักท่องเที่ยวจากเหอหนานมาไทย ซึ่งมณฑลเหอหนานมีนักเที่ยวมาท่องเที่ยวปีละกว่า 1,000 ล้านคน ถ้าเชี่ยมโยงกันจะสร้างมูลค่าทางเศรษฐกิจได้อีกมาก
นอกจากนี้ยังนายภูมิธรรมยังเชิญชวนนักธุรกิจจีนมาลงทุนที่นิคมอุตสาหกรรม EEC ซึ่งทางจีนสนใจลงทุนในอุตสาหกรรมยาง อะไหล่รถยนต์ พลังงานใหม่ ยานยนต์ไฟฟ้า อุตสาหกรรมอาหาร เครื่องจักรการเกษตร ซึ่งเป็นอุตสาหกรรมที่เข็มแข็งของเจิ้งโจว และทางการจีนเชิญชวนนักธุรกิจไทยมาลงทุนที่มณฑลเหอหนาน รวมไปถึงอยากให้มีการแลกเปลี่ยนวัฒนธรรมระหว่างกัน ขอให้มีการจัดเทศกาลดอกบัว ซึ่งเป็นดอกไม้มงคล ในการเชื่อมสัมพันธ์ทางวัฒนธรรมและการค้าไทยจีน ในช่วงเดือนตุลาคมของทุกปีด้วย
ข้อมูลจากกรมส่งเสริมการค้าระหว่างประเทศ ระบุว่า มณฑลเหอหนานเป็นหนึ่งในมณฑลสำคัญของจีนตั้งอยู่ที่บริเวณภาคกลางและภาคตะวันออกของจีน มีประชากร 98.72 ล้านคน โดยในปี 2566 มณฑลเหอหนานมี GDP สูงเป็นอันดับ 1 ในภาคกลางของจีนและสูงเป็นอันดับ 6 ของจีน รองจากมณฑลกวางตุ้ง เจียงซู ซานตง เจ้อเจียงและเสฉวน ซึ่งมณฑลเหอหนานเป็นศูนย์กลางการคมนาคมขนส่งที่สำคัญของจีนเชื่อมระหว่างตะวันออกกับตะวันตกและเชื่อมจากใต้สู่เหนือ มีระบบขนส่งที่ครอบคลุมซึ่งรวมทางรถไฟ ทางหลวง การบิน การขนส่งทางน้ำ และท่อขนส่ง โดยมณฑลเหอหนานมีสินค้านำเข้าจากไทยที่สำคัญ อาทิ เครื่องจักรและส่วนประกอบ เครื่องหอม แป้งชนิดต่างๆ ผลไม้และถั่ว อาหาร เคมีภัณฑ์อินทรีย์ ยานยนต์และส่วน ไข่มุกและเครื่องเพชรพลอย น้ำตาลและผลิตภัณฑ์น้ำตาล พลาสติกและผลิตภัณฑ์พลาสติก สินค้าส่งออกสำคัญที่ส่งไปยังไทย อาทิ เคมีภัณฑ์ เครื่องจักรและส่วนประกอบ อลูมิเนียมและผลิตภัณฑ์อลูมิเนียม พลาสติกและผลิตภัณฑ์พลาสติก ผลิตภัณฑ์เหล็กกล้า ยานยนต์และชิ้นส่วน ผลิตภัณฑ์สิ่งทอและผัก เป็นต้น

ที่มา : https://www.thaigov.go.th/news/contents/details/82468