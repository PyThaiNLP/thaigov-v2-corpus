รัฐบาลไทย-ข่าวทำเนียบรัฐบาล-โฆษก มท. แจงสื่อโซเชียลตั้งคำถามสอบท้องถิ่น ย้ำขณะนี้ยังไม่มีการเปิดสอบ "อนุทิน" สั่งด่วนให้ สถ. ตรวจสอบข้อเท็จจริงกรณีการเรียกเงินค่าสมัคร พร้อมรายงานผลใน 15 วัน


วันพฤหัสบดีที่ 2 พฤษภาคม 2567
02/05/2567
พิมพ์
โฆษก มท. แจงสื่อโซเชียลตั้งคำถามสอบท้องถิ่น ย้ำขณะนี้ยังไม่มีการเปิดสอบ "อนุทิน" สั่งด่วนให้ สถ. ตรวจสอบข้อเท็จจริงกรณีการเรียกเงินค่าสมัคร พร้อมรายงานผลใน 15 วัน
โฆษก มท. แจงสื่อโซเชียลตั้งคำถามสอบท้องถิ่น ย้ำขณะนี้ยังไม่มีการเปิดสอบ "อนุทิน" สั่งด่วนให้ สถ. ตรวจสอบข้อเท็จจริงกรณีการเรียกเงินค่าสมัคร พร้อมรายงานผลใน 15 วัน
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ตามที่มีสื่อสังคมออนไลน์ มีการโพสต์ข้อความเกี่ยวกับการสอบบรรจุข้าราชการท้องถิ่น พร้อมตั้งข้อสังเกตว่าต้องมีการจ่ายค่าสมัครสอบและค่าใช้จ่ายต่างๆ ในมูลค่าสูงจริงหรือไม่ และได้มีการแนบบรายละเอียดปฏิทินการรับสมัครสอบข้าราชการท้องถิ่นเมื่อปี 2566 จนสร้างกระแสวิพากษ์วิจารณ์เชิงลบในสังคมเป็นวงกว้างนั้น กระทรวงมหาดไทยขอชี้แจงว่าขณะนี้กรมส่งเสริมการปกครองท้องถิ่น (สถ.) กระทรวงมหาดไทย ยังไม่มีการเปิดสอบแต่อย่างใด และล่าสุด นายอนุทิน ชาญวีรกูล รองนายกรัฐมนตรีและ รมว.มหาดไทย ได้มีข้อสั่งการให้ สถ. ดำเนินการตรวจสอบ กรณีข้อมูลเกี่ยวกับการเรียกรับเงินค่าสมัครที่ได้มีการเผยแพร่ในสื่อมวลชน และสื่อสังคมออนไลน์เป็นการด่วน และให้รายงานผลให้ทราบภายใน 15 วัน
ปัจจุบันการสอบข้าราชการท้องถิ่นปี 2567 ยังอยู่ในขั้นตอนของการตรวจสอบทุจริต โดยเมื่อไม่นานมานี้ นายอนุทิน ชาญวีรกูล รองนายกรัฐมนตรีและ รมว.มหาดไทย ได้มีคำสั่งให้แต่งตั้งคณะกรรมการตรวจสอบข้อเท็จจริง เนื่องจากกลุ่มเครือข่ายต่อต้านการทุจริตสอบเป็นข้าราชการหรือพนักงานท้องถิ่น ได้ยื่นข้อเรียกร้องขอให้มีการทบทวนและเปลี่ยนแปลงวิธีการสอบแข่งขันปี 2567 และล่าสุดคณะกรรมการตรวจสอบฯ ได้รวบรวมพยานหลักฐานและดำเนินการตรวจสอบแล้วเสร็จ พร้อมกับรายงานผลให้ รมว.มหาดไทยทราบเพื่อสั่งการให้ สถ. และหน่วยงานที่เกี่ยวข้องรับไปดำเนินการตามอำนาจ หน้าที่ ภายใต้ระเบียบและกฎหมายอย่างเคร่งครัด
"ท่านอนุทิน ได้มอบหมายให้หน่วยงานที่เกี่ยวข้องนำข้อเสนอแนะของคณะกรรมการตรวจสอบฯ ไปดำเนินการ และกำชับให้ สถ. ดำเนินการตามข้อสั่งการและข้อเสนอแนะในการรายงานผลการตรวจสอบข้อเท็จจริงอย่างเคร่งครัด โดยคำนึงถึงวิธีการสอบแข่งขันที่สุจริตและพิจารณาถึงความเสียหายแต่หน่วยงานของรัฐหรือกระทบต่อประโยชน์สาธารณะตามที่กฎหมายบัญญัติไว้ให้ต้องดำเนินการ และต้องให้มีความคุ้มครองผู้ร้อง ผู้ให้ข้อมูล หรือผู้ที่เกี่ยวข้อง อย่าให้ต้องได้รับภัยหรือความไม่ชอบธรรมอันเนื่องมาจากการดำเนินการในเรื่องดังกล่าวด้วย" น.ส.ไตรศุลี กล่าว
น.ส.ไตรศุลี กล่าวว่า ขอเน้นย้ำกับประชาชนว่า อย่าหลงเชื่อข้อมูลในข่าวรวมถึงสื่อสังคมออนไลน์ เกี่ยวกับการเรียกรับเงินจำนวนหลายแสนบาทเพื่อให้ได้รับการบรรจุเป็นข้าราชการท้องถิ่น ขอให้รับข้อมูลจากช่องทางจากทางการเป็นหลัก โดยหากพบเบาะแสหรือได้รับการติดต่อที่เรียกรับเงินเพื่อช่วยเหลือให้ได้รับการบรรจุและแต่งตั้งได้ ขอให้แจ้งความดำเนินคดีหรือส่งข้อมูลพยานหลักฐาน เพื่อให้กระทรวงมหาดไทยและภาคีเครีอข่าย ประกอบด้วย สำนักงานคณะกรรมการ ป.ป.ช. สำนักงานคณะกรรมการ ป.ป.ท. และกองบังคับการป้องกันปราบปรามการทุจริตและประพฤติมิชอบ (บก.ปปป.) นำไปประกอบการดำเนินการตามกฎหมายต่อไป โดยสามารถส่งข้อมูลได้ที่ 02-222-8866 แจ้งที่สำนักงานรัฐมนตรีกระทรวงมหาดไทย หรือศูนย์ดำรงธรรม 02 -221-1133 หรือ สายด่วน 1567
"รมว.มหาดไทย ให้ความสำคัญกับการที่ทุกหน่วยงานที่เกี่ยวข้องกับจัดสอบต้องปลอดการทุจริต ร่วมกับหน่วยงานด้านการปราบปรามทุจริตวางแนวทางป้องกันและการตรวจสอบที่เข้มงวด พร้อมเน้นย้ำว่าหากพบว่ามีการทุจริตเกิดขึ้น ผู้เกี่ยวข้องต้องร่วมกันรับผิดชอบตามกฎหมายทั้งทางแพ่ง อาญา และโทษวินัย เพื่อให้ประชาชนเกิดความเชื่อมั่นว่า กระบวนการสอบที่จะเกิดขึ้นนับจากนี้จะได้มาซึ่งบุคคลที่มีความรู้ความสามารถ ซื่อสัตย์ สุจริตเข้ามาทำงานรับใช้ประชาชนในท้องถิ่นทุกแห่งทั่วประเทศ" น.ส.ไตรศุลี กล่าว

ที่มา : https://www.thaigov.go.th/news/contents/details/82505