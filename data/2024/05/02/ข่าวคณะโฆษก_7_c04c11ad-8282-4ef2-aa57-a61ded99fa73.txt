รัฐบาลไทย-ข่าวทำเนียบรัฐบาล-“รัดเกล้า” เผย สธ. ออก 4 กฎกระทรวงคุมเข้มเรื่องส่งออกนำเข้ายาเสพติด และการบรรจุสารระเหยเพื่อความปลอดภัยและสุขภาพที่ดีของประชาชน


วันพฤหัสบดีที่ 2 พฤษภาคม 2567
02/05/2567
พิมพ์
“รัดเกล้า” เผย สธ. ออก 4 กฎกระทรวงคุมเข้มเรื่องส่งออกนำเข้ายาเสพติด และการบรรจุสารระเหยเพื่อความปลอดภัยและสุขภาพที่ดีของประชาชน
“รัดเกล้า” เผย สธ. ออก 4 กฎกระทรวงคุมเข้มเรื่องส่งออกนำเข้ายาเสพติด และการบรรจุสารระเหยเพื่อความปลอดภัยและสุขภาพที่ดีของประชาชน
วันที่ 2 พฤษภาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า กระทรวงสาธารณสุข (สธ.) เสนอให้ที่ประชุม ครม. (23 เมษายน 2567) มีมติอนุมัติหลักการร่างกฎกระทรวง ได้แก่ (1) ร่างกฎกระทรวงการขออนุญาตและการอนุญาตพิเศษเฉพาะคราวเพื่อส่งออกวัตถุออกฤทธิ์ที่ห้ามนำเข้า พ.ศ. .... (2) ร่างกฎกระทรวงการอนุญาตให้ผลิตหรือนำเข้าตัวอย่างของตำรับยาเสพติดให้โทษในประเภท 3 หรือตำรับวัตถุออกฤทธิ์ในประเภท 3 หรือประเภท 4 พ.ศ. .... (3) ร่างกฎกระทรวงวัตถุตำรับยกเว้น พ.ศ. .... และ (4) ร่างกฎกระทรวง กำหนดภาพ เครื่องหมาย หรือข้อความที่ภาชนะบรรจุหรือหีบห่อบรรจุสารระเหยที่ผู้ผลิตหรือผู้นำเข้าสารระเหยต้องจัดทำก่อนนำออกจำหน่าย พ.ศ. ....
โดยรองโฆษกประจำสำนักนายกรัฐมนตรี กล่าวว่า ร่างกฎกระทรวงทั้ง 4 ฉบับออกไว้เพื่อให้เกิดประสิทธิภาพในการกำกับดูแลด้านยาของประเทศให้มีประสิทธิภาพ โดยมีการนำเทคโนโลยีมาประยุกต์ใช้ให้เกิดความสะดวก รวดเร็ว และโปร่งใส และเป็นการจัดให้ภาครัฐมีกฎหมายที่สอดคล้องและเหมาะสมกับบริบทที่เปลี่ยนแปลง และมีกฎหมายเท่าที่จำเป็น ช่วยยกระดับการให้บริการประชาชนและภาคธุรกิจ ขับเคลื่อนประเทศไทยสู่ระบบสังคมและเศรษฐกิจดิจิทัล เพิ่มศักยภาพและขีดความสามารถในการแข่งขันของผู้ประกอบการในประเทศด้วยการส่งเสริมและสนับสนุนจากภาครัฐ เพื่อรองรับการเติบโตของภาคอุตสาหกรรมด้านยา
“รัฐบาลกำกับดูแลเกี่ยวกับยาเสพติดให้โทษ และวัตถุออกฤทธิ์ เพื่อคุ้มครองดูแลสุขภาพของประชาชนให้มีสุขภาพที่ดี และมีความปลอดภัยจากสิ่งที่เป็นอันตรายต่อร่างกาย โดยกฎหมายเหล่านี้ถือเป็นเครื่องมือหนึ่งในการกำกับดูแลเพื่อให้เกิดการดำเนินการภายใต้กรอบที่กำหนด และมีมาตรการป้องกันไม่ให้เกิดการรั่วไหลออกนอกการควบคุม หรือนำไปใช้ในทางที่ผิด” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/82485