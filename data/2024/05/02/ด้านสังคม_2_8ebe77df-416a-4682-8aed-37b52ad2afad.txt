รัฐบาลไทย-ข่าวทำเนียบรัฐบาล-สธ.อยุธยา เปิดศูนย์ปฏิบัติการฉุกเฉินฯ ทันที รับมือเพลิงไหม้โกดังสารเคมี อ.ภาชี พร้อมย้ายผู้ป่วย รพ.ภาชีไปรพ.อื่น 4 แห่ง


วันพุธที่ 1 พฤษภาคม 2567
สธ.อยุธยา เปิดศูนย์ปฏิบัติการฉุกเฉินฯ ทันที รับมือเพลิงไหม้โกดังสารเคมี อ.ภาชี พร้อมย้ายผู้ป่วย รพ.ภาชีไปรพ.อื่น 4 แห่ง
ปลัดกระทรวงสาธารณสุข เผย เหตุเพลิงไหม้โรงงานเก็บสารเคมี อำเภอภาชี จังหวัดพระนครศรีอยุธยา เมื่อช่วงเย็นวันนี้ สำนักงานสาธารณสุขจังหวัดพระนครศรีอยุธยาได้เปิดศูนย์ปฏิบัติการฉุกเฉินด้านการแพทย์และสาธารณสุข (PHEOC) ทันที
เบื้องต้นยังไม่ได้รับรายงานผู้บาดเจ็บเเละเสียชีวิต กลุ่มควันลอยไปถึงโรงพยาบาลภาชี เร่งย้ายผู้ป่วย 31 ราย ไปยังโรงพยาบาล 4 แห่ง
วันนี้ (1 พฤษภาคม 2567) นายแพทย์โอภาส การย์กวินพงศ์ ปลัดกระทรวงสาธารณสุข เปิดเผยกรณีเกิดเพลิงไหม้โกดังเก็บสารเคมี หมู่ที่ 2 ตำบลภาชี อำเภอภาชี จังหวัดพระนครศรีอยุธยา ว่า ได้รับรายงานจาก นายแพทย์ยุทธนา วรรณโพธิ์กลาง นายเเพทย์สาธารณสุขจังหวัดพระนครศรีอยุธยา ว่า เหตุเกิดเวลาประมาณ 18.15 น. เป็นโกดังเดิมที่เคยเกิดเพลิงไหม้มาก่อนหน้านี้ ขณะนี้ยังไม่สามารถควบคุมเพลิงได้ เบื้องต้น ยังไม่ได้รับรายงานผู้บาดเจ็บเเละเสียชีวิต แต่มีกลุ่มควันหนาแน่นลอยไปทางโรงพยาบาลภาชี ซึ่งอยู่ห่างจากจุดเกิดเหตุประมาณ 600 เมตร มีผู้ป่วยในโรงพยาบาล 35 ราย ได้จำหน่ายกลับบ้าน 4 ราย ที่เหลืออีก 31 ราย นายแพทย์เศกสรรค์ ชวนะดีเลิศ รองนายเเพทย์สาธารณสุขจังหวัดพระนครศรีอยุธยา พร้อมด้วย นายแพทย์ปรัชญา พยัคฆ์เรือง ผู้อำนวยการโรงพยาบาลภาชี กำลังดำเนินการอพยพผู้ป่วยไปยังโรงพยาบาลใกล้เคียง ได้แก่ โรงพยาบาลท่าเรือ 8 ราย, โรงพยาบาลสมเด็จพระสังฆราชฯ 15 ราย, โรงพยาบาลอุทัย 4 ราย และ โรงพยาบาลวังน้อย 4 ราย
นายแพทย์โอภาสกล่าวต่อว่า โรงพยาบาลภาชี ยังได้จัดตั้งโรงพยาบาลสนาม พร้อมทั้งสนับสนุนอุปกรณ์ให้กับจุดอพยพประชาชน วัดโคกม่วง อำเภอภาชี และจัดทีมเจ้าหน้าที่จาก รพ.สต. ร่วมดูเเลประชาชน ที่โรงพยาบาลสนามด้วย โดยหลังสถานการณ์เพลิงไหม้สงบแล้ว สำนักงานสาธารณสุขจังหวัดพระนครศรีอยุธยา จะส่งเจ้าหน้าที่กลุ่มงานอนามัยสิ่งเเวดล้อมเเละอาชีวอนามัย ลงพื้นที่ติดตามสถานการณ์ เเละเฝ้าระวังผลกระทบต่อสุขภาพของประชาชนโดยรอบพื้นที่ต่อไป
**************************************** 1 พฤษภาคม 2567

ที่มา : https://www.thaigov.go.th/news/contents/details/82447