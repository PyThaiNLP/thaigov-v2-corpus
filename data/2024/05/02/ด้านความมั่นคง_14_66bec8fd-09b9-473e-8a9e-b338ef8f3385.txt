รัฐบาลไทย-ข่าวทำเนียบรัฐบาล-ผู้ว่าฯ ภูเก็ต เดินหน้าปราบปรามน้ำกระท่อมอย่างต่อเนื่อง สั่งการฝ่ายปกครองลงพื้นที่อำเภอกะทู้ บุกรวบตัวผู้ลักลอบจำหน่ายน้ำกระท่อมให้กับเยาวชนในพื้นที่ 1 ราย พร้อมของกลางน้ำกระท่อม


วันพฤหัสบดีที่ 2 พฤษภาคม 2567
02/05/2567
พิมพ์
ผู้ว่าฯ ภูเก็ต เดินหน้าปราบปรามน้ำกระท่อมอย่างต่อเนื่อง สั่งการฝ่ายปกครองลงพื้นที่อำเภอกะทู้ บุกรวบตัวผู้ลักลอบจำหน่ายน้ำกระท่อมให้กับเยาวชนในพื้นที่ 1 ราย พร้อมของกลางน้ำกระท่อม
ผู้ว่าฯ ภูเก็ต เดินหน้าปราบปรามน้ำกระท่อมอย่างต่อเนื่อง สั่งการฝ่ายปกครองลงพื้นที่อำเภอกะทู้ บุกรวบตัวผู้ลักลอบจำหน่ายน้ำกระท่อมให้กับเยาวชนในพื้นที่ 1 ราย พร้อมของกลางน้ำกระท่อมกว่า 60 ลิตร เน้นย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย
ผู้ว่าฯ ภูเก็ต เดินหน้าปราบปรามน้ำกระท่อมอย่างต่อเนื่อง สั่งการฝ่ายปกครองลงพื้นที่อำเภอกะทู้ บุกรวบตัวผู้ลักลอบจำหน่ายน้ำกระท่อมให้กับเยาวชนในพื้นที่ 1 ราย พร้อมของกลางน้ำกระท่อมกว่า 60 ลิตร เน้นย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (2 พ.ค. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า จังหวัดภูเก็ตได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยตนได้มอบหมายให้ นายสุวิทย์ สุริยะวงค์ ปลัดจังหวัดภูเก็ต สั่งการให้ นายธีระพงศ์ ช่วยชู นายอำเภอกะทู้ และ นายอัครา สุวัตถิกุล ป้องกันจังหวัดภูเก็ต บูรณาการกำลังกับสมาชิกกองอาสารักษาดินแดนจังหวัดภูเก็ต และเจ้าหน้าที่ตำรวจ สภ.ป่าตอง ลงพื้นที่ตำบลป่าตอง อำเภอกะทู้ บุกจับกุมผู้ลักลอบจำหน่ายน้ำกระท่อม 1 ราย พร้อมของกลางน้ำกระท่อมกว่า 60 ลิตร เบื้องต้นได้นำผู้ต้องหาและของกลางส่งพนักงานสอบสวน สภ.ป่าตอง เพื่อดำเนินคดีตามกฎหมายต่อไป
“การปฏิบัติการครั้งนี้ สืบเนื่องมาจากได้รับแจ้งจากพลเมืองดีว่ามีผู้ลักลอบจำหน่ายน้ำกระท่อมให้กับเยาวชน และประชาชนในพื้นที่ จึงได้ส่งเจ้าหน้าที่เข้าตรวจสอบข้อเท็จจริงดังกล่าว ซึ่งผลปรากฏว่าพบผู้ลักลอบจำหน่ายน้ำกระท่อมจริง โดยเจ้าหน้าที่ได้เข้าแสดงตัวและจับกุมผู้กระทำผิดชาวไทย วัย 28 ปี อาศัยอยู่ที่ บ้านเลขที่ 194 ตำบลป่าตอง อำเภอกะทู้ จังหวัดภูเก็ต พร้อมยึดของกลางได้เป็นจำนวนมาก ประกอบด้วย 1. น้ำกระท่อม จำนวน 49 ขวด ปริมาณทั้งสิ้น 62,200 มิลลิลิตร 2. ขวดพลาสติกใสสำหรับรรจุน้ำกระท่อม จำนวน 73 ขวด 3. ฝาปิดขวดน้ำพลาสติก (ฝาสีม่วง) จำนวน 136 ฝา 4. ฝาปิดขวดน้ำพลาสติก (ฝาสีดำ) จำนวน 150 ฝา 5. ธนบัตรรัฐบาลไทย จำนวน 410 บาท 6. ธนบัตรรัฐบาลไทยชนิด 100 บาท จำนวน 1 ใบที่ใช้ในการล่อซื่อ และ 7. น้ำกระท่อมที่ได้จากการล่อซื้อ จำนวน 1 ขวด” นายโสภณฯ กล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวเพิ่มเติมว่า หลังจากที่แสดงตัวเข้าจับกุมและตรวจยึดของกลางแล้ว เจ้าหน้าที่จึงได้ทำการแจ้งข้อกล่าวหากับผู้กระทำผิด 2 ข้อ ดังนี้ 1. ผลิตและจำหน่ายอาหาร (น้ำกระท่อม) ที่ห้ามผลิต นำเข้าหรือจำหน่ายโดยประกาศกระทรวงสาธารสุข โดยฝ่าฝืนต่อกฎหมาย อันเป็นการฝ่าฝืนประกาศกระทรวงสาธารณสุข (ฉบับที่ 430) พ.ศ. 2564 ออกตามพระราชบัญญัติอาหาร พ.ศ. 2522 เรื่องกำหนดอาหารที่ห้ามผลิต นำเข้า หรือจำหน่ายตามบัญชีแนบท้ายประกาศ ลำดับที่ 52 (กระท่อม) อันเป็นความผิดตามมาตรา 6(8) ประกอบมาตรา 50 ของพระราชบัญญัติอาหาร พ.ศ. 2522 และ 2.ขายผลิตภัณฑ์สมุนไพร (ที่ผลิตจากพืชกระท่อม) โดยไม่ได้ขึ้นทะเบียนตำรับหรือไม่ได้จดเเจ้งผลิตภัณฑ์สมุนไพร ตาม พ.ร.บ.ผลิตภัณฑ์สมุนไพร พ.ศ. 2562 มาตรา 58(4) และมาตรา 106 ทั้งนี้ เจ้าหน้าที่ได้นำตัวผู้ต้องหา พร้อมของกลาง ส่งพนักงานสอบสวน สภ.ป่าตอง เพื่อดำเนินคดีตามกฎหมายต่อไป
“ปัญหาการลักลอบจำหน่ายน้ำกระท่อมให้กับเด็ก เยาวชน และประชาชนทั่วไปนั้นเป็นปัญหาที่ส่งผลกระทบต่อสังคมเป็นอย่างมาก เพราะเป็นที่แน่ชัดว่า น้ำกระท่อมจะส่งผลเสียมากมายต่อผู้บริโภค เช่น การเบื่ออาหาร หรือท้องผูก ซึ่งถ้าหากบริโภคเป็นเวลานาน ๆ อาจจะทำให้เกิดอาการเสพติดน้ำกระท่อม เมื่อไม่ได้บริโภคจะรู้สึกไม่มีแรง ซึมเศร้า และนอนไม่หลับ เป็นต้น ซึ่งที่ผ่านมาจังหวัดภูเก็ตไม่ได้นิ่งนอนใจต่อปัญหาดังกล่าวแต่อย่างใด อีกทั้งยังให้ความสำคัญในการปราบปรามการลักลอบจำหน่ายน้ำกระท่อมในทุกพื้นที่มาอย่างจริงจังและต่อเนื่อง ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายโสภณฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82487