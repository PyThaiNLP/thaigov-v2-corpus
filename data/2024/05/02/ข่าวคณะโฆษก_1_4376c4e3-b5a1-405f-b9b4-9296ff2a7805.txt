รัฐบาลไทย-ข่าวทำเนียบรัฐบาล-​นายกฯ ห่วงใยสุขภาพพี่น้องประชาชนจากสภาพอากาศที่เปลี่ยนแปลง ขอให้ประชาชนติดตามข่าวสารอย่างใกล้ชิด 


วันพฤหัสบดีที่ 2 พฤษภาคม 2567
02/05/2567
พิมพ์
​นายกฯ ห่วงใยสุขภาพพี่น้องประชาชนจากสภาพอากาศที่เปลี่ยนแปลง ขอให้ประชาชนติดตามข่าวสารอย่างใกล้ชิด
เพื่อเตรียมพร้อมรับมือพายุฤดูร้อน ทางตอนบนของประเทศไทย ช่วง 3 - 7 พฤษภาคม 2567
วันนี้ (2 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี เป็นห่วงสุขภาพและความเป็นอยู่ของประชาชน ในช่วงที่ประเทศไทยกำลังเผชิญกับสภาพอากาศที่ร้อนจัด และอุณหภูมิสูง จนอาจเกิดพายุฤดูร้อนตามมาได้ โดยขอให้ประชาชนดูแลรักษาสุขภาพ หลีกเลี่ยงการทำงานหรือการประกอบกิจกรรมในที่โล่งแจ้งเป็นระยะเวลานาน พร้อมทั้งเฝ้าระวังอันตราย และเตรียมพร้อมรับมือกับพายุฤดูร้อน พายุฝนฟ้าคะนอง ลมกระโชกแรง
โฆษกประจำสำนักนายกรัฐมนตรี กล่าวว่า กรมอุตุนิยมวิทยา ได้ออกประกาศเตือนเรื่อง พายุฤดูร้อนบริเวณประเทศไทยตอนบน ฉบับที่ 1 (79/2567) ในวันที่ 1 พฤษภาคม 2567 ที่คาดว่าจะมีผลกระทบในช่วงวันที่ 3 - 7 พฤษภาคม 2567 เนื่องจากมีความกดอากาศต่ำจากความร้อนปกคลุมประเทศไทยตอนบน ทำให้ประเทศไทยมีอากาศร้อนถึงร้อนจัดโดยทั่วไป กับมีฟ้าหลัวในตอนกลางวัน ในขณะที่มีลมใต้และลมตะวันตกเฉียงใต้พัดปกคลุมภาคตะวันออก อาจทำให้เกิดฝนฟ้าคะนองกับมีลมกระโชกแรงบางแห่ง โดยเฉพาะในพื้นที่ไทยตอนบน ภาคเหนือ ภาคกลาง ภาคตะวันออก และภาคอีสาน เนื่องจากมีอากาศร้อนจัด อุณหภูมิสูงสุด 44 องศาเซลเซียส ทั้งนี้ในบริเวณประเทศไทยตอนบนที่มีอากาศร้อนถึงร้อนจัด อาจส่งผลให้บริเวณดังกล่าวเกิดพายุฤดูร้อนเกิดในบางพื้นที่ โดยมีลักษณะของพายุฝนฟ้าคะนอง ลมกระโชกแรง และลูกเห็บตกบางแห่ง รวมถึงอาจมีฟ้าผ่าเกิดขึ้นได้
รัฐบาลเน้นย้ำขอให้ประชาชนที่อาศัยอยู่ในบริเวณประเทศไทยตอนบน เฝ้าระวังอันตรายจากเหตุการณ์ดังกล่าวที่อาจจะเกิดขึ้น โดยหลีกเลี่ยงการอยู่ในที่โล่งแจ้ง ใต้ต้นไม้ใหญ่ สิ่งปลูกสร้าง และป้ายโฆษณาที่ไม่แข็งแรง และสำหรับเกษตรกรให้เตรียมการป้องกันและระวังความเสียหายที่จะเกิดต่อผลผลิตทางการเกษตรและอันตรายต่อสัตว์เลี้ยง ทั้งนี้ ขอให้ประชาชนติดตามข่าวสารและประกาศจากกรมอุตุนิยมวิทยาอย่างต่อเนื่อง ที่ http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง
“นายกรัฐมนตรีห่วงใยประชาชนในการเผชิญกับสภาพอากาศที่ร้อนจัด รวมถึง ระมัดระวังการเกิดอัคคีภัยในบ้านเรือน รวมถึงระมัดระวังหากเกิดเหตุการณ์พายุฤดูร้อนและฝนฟ้าคะนองที่อาจตามมา จึงขอให้ประชาชนเตรียมความพร้อมเพื่อรับมือ และติดตามข่าวสารการพยากรณ์อากาศอย่างสม่ำเสมอ เพื่อป้องกันและลดความสูญเสียในชีวิตและทรัพย์สิน” นายชัย กล่าว

ที่มา : https://www.thaigov.go.th/news/contents/details/82459