รัฐบาลไทย-ข่าวทำเนียบรัฐบาล-จังหวัดนครพนม แถลงผลจับกุมขบวนการค้ายาเสพติด ผู้ต้องหา 7 ราย ของกลางยาบ้ากว่า 5 แสนเม็ด และเฮโรอีนอีก 76 กิโลกรัม ด้านผู้ว่าฯ นครพนม เน้นย้ำบูรณาการฝ่ายความมั่นคง เฝ้าระวัง ตรวจสอบ


วันศุกร์ที่ 3 พฤษภาคม 2567
03/05/2567
พิมพ์
จังหวัดนครพนม แถลงผลจับกุมขบวนการค้ายาเสพติด ผู้ต้องหา 7 ราย ของกลางยาบ้ากว่า 5 แสนเม็ด และเฮโรอีนอีก 76 กิโลกรัม ด้านผู้ว่าฯ นครพนม เน้นย้ำบูรณาการฝ่ายความมั่นคง เฝ้าระวัง ตรวจสอบ
จ.นครพนม แถลงผลจับกุมขบวนการค้ายาเสพติด ผู้ต้องหา 7 ราย ของกลางยาบ้ากว่า 5 แสนเม็ด และเฮโรอีนอีก 76 กิโลกรัม ผู้ว่าฯ นครพนม เน้นย้ำบูรณาการฝ่ายความมั่นคง เฝ้าระวังและตรวจสอบในทุกพื้นที่อย่างเข้มงวด หากพี่น้องประชาชนพบเบาะแส แจ้งสายด่วน 1567 ทันที
จังหวัดนครพนม แถลงผลจับกุมขบวนการค้ายาเสพติด ผู้ต้องหา 7 ราย ของกลางยาบ้ากว่า 5 แสนเม็ด และเฮโรอีนอีก 76 กิโลกรัม ด้านผู้ว่าฯ นครพนม เน้นย้ำบูรณาการฝ่ายความมั่นคง เฝ้าระวังและตรวจสอบในทุกพื้นที่อย่างเข้มงวด หากพี่น้องประชาชนพบเบาะแส แจ้งสายด่วนศูนย์ดำรงธรรม 1567 ทันที
วันนี้ (3 พ.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนและพลตำรวจตรีธนชาต รอดคลองตัน รองผู้บัญชาการตำรวจภูธรภาค 4 พร้อมด้วยผู้แทนหน่วยงานความมั่นคง ร่วมแถลงข่าวการปราบปรามยาเสพติดในพื้นที่จังหวัดนครพนม ตามแผนงานของกองทัพภาคที่ 2 (นบ.ยส.24 ) , ตำรวจภูธรภาค 4 และปปส.ภาค 4 ณ ที่ทำการตำรวจภูธรจังหวัดนครพนม โดยจับกุมผู้ต้องหาที่ค้ายาบ้าและเฮโรอีนรวมทั้งสิ้น 7 ราย ของกลางยาบ้า 538,000 เม็ด และเฮโรอีน 76 กิโลกรัม พร้อมกับทำการยึด อายัดรถของกลางจำนวน 4 คัน ทั้งนี้ เจ้าหน้าที่ได้นำตัวผู้ต้องหาทั้ง 7 ราย พร้อมของกลางทั้งหมด นำส่งพนักงานสอบสวนเพื่อดำเนินการตามกฎหมายเป็นที่เรียบร้อยแล้ว
นายวันชัย จันทร์พร ผู้ว่าราชการจังหวัดนครพนม กล่าวว่า การปฏิบัติการในครั้งนี้ จังหวัดนครพนมได้บูรณาการกำลังร่วมกับ กองทัพภาคที่ 2 , ตำรวจภูธรภาค 4 และปปส.ภาค 4 และหน่วยงานความมั่นคงในพื้นที่ ดำเนินการปราบปรามผู้ค้ายาเสพติด และเครือข่ายยาเสพติดในพื้นที่ โดยทำการปิดล้อมตรวจค้น สกัดกั้น และดำเนินการจับกุมผู้ค้ายาเสพติดตามข้อมูลของแหล่งข่าว ซึ่งจังหวัดนครพนมได้สั่งการเน้นย้ำเจ้าหน้าที่ทุกฝ่ายดำเนินการตามกฎหมายอย่างเคร่งครัดต่อผู้กระทำผิด และหมั่น Re X-Ray เพื่อขยายผลการจับกุมและทลายเครือข่ายยาเสพติด และขจัดปัญหายาเสพติดให้หมดสิ้นไปจากสังคมไทย
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า การดำเนินการปราบปรามยาเสพติดในพื้นที่จังหวัดนครพนมเป็นหนึ่งในการดำเนินการปฏิบัติการสกัดกั้น ปราบปรามยาเสพติด สารตั้งต้น เคมีภัณฑ์ ตามแผนดำเนินงานของ นบ.ยส.24 เพื่อปราบปรามนักค้ายาเสพติดและเครือข่ายยาเสพติดในพื้นที่ เพื่อดำเนินการนำไปสู่การยึด อายัดทรัพย์สินของนักค้ายาเสพติด มุ่งบังคับใช้กฎหมายอย่างเข้มข้นต่อผู้กระทำผิด 3 คดี ซึ่งผลการปฏิบัติการ คือ สามารถจับกุมผู้ลักลอบขนเฮโรอีน ชาวไทยได้ 3 ราย พร้อมของกลางยาเสพติด (เฮโรอีน) จำนวน 76 กิโลกรัม มูลค่า 76,600,000 บาท , รถยนต์เก๋งที่ใช้บรรทุกยาเสพติด จำนวน 1 คัน และ รถกระบะที่ใช้เป็นรถนำ จำนวน 1 คัน โดยสามารถจับกุมผู้ต้องหาทั้ง 3 ราย ได้ที่ อำเภอโพนสวรรค์ จังหวัดนครพนม
“นอกจากนี้เจ้าหน้าที่สามารถจับกุมผู้ลักลอบขนยาบ้ารายใหญ่ได้อีก 4 ราย โดยจับกุมตัวผู้กระทำผิดชาวลาวได้ที่ด่านตรวจศุลกากร สะพานมิตรภาพไทย-ลาวแห่งที่ 3 (นครพนม-คำม่วน) จำนวน 1 ราย พร้อมของกลางเป็นยาบ้าจำนวน 200,000 เม็ด , รถกระบะที่ใช้ลักลอบขนยาเสพติด จำนวน 1 คัน และจับกุมตัวผู้ต้องหาชาวไทยได้ที่อำเภอศรีสงคราม จังหวัดนครพนม จำนวน 3 ราย พร้อมของกลางยาบ้า จำนวน 338,000 เม็ด และรถกระบะที่ใช้ลักลอบขนยาเสพติด จำนวน 1 คัน” นายวันชัยฯ กล่าวเพิ่มเติม
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า จังหวัดนครพนมได้ให้ความสำคัญในการป้องกัน ปราบปราม และเเก้ไขปัญหายาเสพติดซึ่งเป็นนโยบายสำคัญของรัฐบาล และกระทรวงมหาดไทย โดยให้ความสำคัญในทุกกระบวนการตั้งเเต่ต้นน้ำ กลางน้ำ เเละปลายน้ำ มุ่งดำเนินการปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง เพื่อสร้างความมั่นใจให้กับประชาชนในพื้นที่ โดยบูรณาการกำลังทุกภาคส่วนในพื้นที่รวบรวมข้อมูล เฝ้าระวังในพื้นที่บริเวณชายแดน ให้ตรวจสอบอย่างเข้มงวด พร้อมทั้งประสานกำลังฝ่ายปกครอง และหน่วยงานความมั่นคงในพื้นที่ เข้าดำเนินการปราบปราม จับกุม ผู้ค้ายาเสพติด จึงขอให้พี่น้องประชาชนมั่นใจการปฏิบัติงานของเจ้าหน้าที่ฝ่ายความมั่นคงที่จะนำความปลอดภัยในชีวิตและทรัพย์สินมาให้พี่น้องประชาชน ทั้งนี้ ขอความร่วมมือทุกภาคส่วนร่วมเป็นส่วนหนึ่งในการปฏิบัติการทำสงครามกับยาเสพติด เเจ้งเบาะเเสผู้ค้า หรือเครือข่ายการกระทำผิด ได้ที่ช่องทางต่าง ๆ ของหน่วยงานภาครัฐ หรือศูนย์ดำรงธรรมจังหวัด/อำเภอ หรือสายด่วน 1567 เพื่อเจ้าหน้าที่จะได้ดำเนินการจับกุมผู้กระทำผิดมาดำเนินคดีตามกฎหมายต่อไป
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82591