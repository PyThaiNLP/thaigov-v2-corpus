รัฐบาลไทย-ข่าวทำเนียบรัฐบาล-‘รมว.ดีอี’ เตรียมความพร้อม ไทยเป็นเจ้าภาพการประชุมรัฐมนตรีอาเซียนด้านดิจิทัล (ADGMIN) ครั้งที่ 5 เปิดทางเพิ่มขีดความสามารถด้านดิจิทัลของประเทศ 


วันเสาร์ที่ 4 พฤษภาคม 2567
‘รมว.ดีอี’ เตรียมความพร้อม ไทยเป็นเจ้าภาพการประชุมรัฐมนตรีอาเซียนด้านดิจิทัล (ADGMIN) ครั้งที่ 5 เปิดทางเพิ่มขีดความสามารถด้านดิจิทัลของประเทศ
‘รมว.ดีอี’ เตรียมความพร้อม ไทยเป็นเจ้าภาพการประชุมรัฐมนตรีอาเซียนด้านดิจิทัล (ADGMIN) ครั้งที่ 5 เปิดทางเพิ่มขีดความสามารถด้านดิจิทัลของประเทศ
นางสาววงศ์อะเคื้อ บุญศล โฆษกกระทรวงดิจิทัลเพื่อเศรษฐกิจและสังคม (ดีอี) ฝ่ายการเมือง กล่าวถึงกรณีที่ นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการเพื่อเตรียมการจัดการประชุมรัฐมนตรีอาเซียนด้านดิจิทัล ครั้งที่ 5 ASEAN Digital Ministers Meeting: (ADGMIN) และการประชุมที่เกี่ยวข้อง ครั้งที่ 1/2567 เมื่อวันที่ 2 พฤษภาคม 2567 ซึ่งประเด็นสำคัญคือการเตรียมความพร้อมที่ประเทศไทยจะรับหน้าที่เป็นเจ้าภาพจัดการประชุมในช่วงเดือนมกราคม 2568 ที่จะถึงนี้ โดยสาระสำคัญของการประชุม ADGMIN เพื่อการบรรลุวิสัยทัศน์ของ ‘แผนแม่บทอาเซียนด้านดิจิทัล ค.ศ. 2025’ (ASEAN Digital Masterplan 2025: ADM 2025) ระยะ 5 ปี (ปี 2564 – 2568) โดยมีผลลัพธ์ที่คาดหวัง จำนวน 8 ประการ ดังนี้
(1) การเร่งฟื้นตัวของภูมิภาคอาเซียนจากโรคโควิด – 19
(2) การยกระดับคุณภาพและความครอบคลุมด้านโครงสร้างพื้นฐานบรอดแบนด์อินเทอร์เน็ตทั้งแบบประจำที่และเคลื่อนที่
(3) การสร้างบริการดิจิทัลที่เชื่อถือได้และการคุ้มครองผู้บริโภค
(4) การสร้างตลาดที่มีการแข่งขันอย่างยั่งยืนด้วยการจัดหาบริการดิจิทัล
(5) การเพิ่มคุณภาพและการส่งเสริมการใช้บริการอิเล็กทรอนิกส์ภาครัฐ
(6) การพัฒนาบริการดิจิทัล ที่สนับสนุนการเชื่อมต่อ การสื่อสารระหว่างธุรกิจและอำนวยความสะดวกด้านการค้าข้ามพรมแดน
(7) การเพิ่มศักยภาพให้กับภาคธุรกิจและภาคประชาชนในการมีส่วนร่วมในเศรษฐกิจดิจิทัล
(8) การส่งเสริมการเป็นสังคมดิจิทัลที่ครอบคลุมทั่วทั้งภูมิภาคอาเซียน
ดังนั้นเพื่อให้การเตรียมการจัดประชุมเป็นไปด้วยความเรียบร้อย ราบรื่น และบรรลุตามวัตถุประสงค์และเกิดประโยชน์สูงสุดกับประเทศไทยในฐานะเจ้าภาพ จึงมีการแต่งตั้งคณะกรรมการเพื่อเตรียมความพร้อมในการจัดการประชุมในครั้งนี้อย่างรอบด้าน
“ทั้งนี้ผลจากการเป็นเจ้าภาพจัดประชุมครั้งนี้จะสอดคล้องกับแผนงานท่านรัฐมนตรีดีอี The growth engine of thailand ช่วยส่งเสริมการเพิ่มขีดความสามารถด้านดิจิทัลในการสร้างข้อได้เปรียบทางการแข่งขันของประเทศ การสร้างความมั่นคงและปลอดภัยของเศรษฐกิจและสังคมดิจิทัล การเพิ่มศักยภาพทุนมนุษย์ด้านดิจิทัลของประเทศ อีกทั้งยังเป็นประโยชน์ในการผลักดันประเทศไทยสู่ศูนย์กลางเศรษฐกิจดิจิตอล (Digital Economy Hub) ตามที่นายเศรษฐา ทวีสิน นายกรัฐมนตรี ได้ประกาศวิสัยทัศน์ ‘IGNITE THAILAND’ อีกทั้งยังสามารถเดินหน้าร่วมกันอย่างต่อเนื่องในการที่ไทยเป็นประธานคณะทำงานอาเซียนด้านการป้องกันปัญหาการหลอกลวงผ่านสื่อออนไลน์ (The ASEAN Working Group on Anti – Online Scam: WG – AS)” โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวย้ำ
---------------------------------------

ที่มา : https://www.thaigov.go.th/news/contents/details/82603