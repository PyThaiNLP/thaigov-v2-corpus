รัฐบาลไทย-ข่าวทำเนียบรัฐบาล-ปลัดมหาดไทย เผยความคืบหน้าการแก้ไขปัญหาหนี้นอกระบบ ดำเนินการแล้วเสร็จทั่วประเทศ 134,577 ราย มูลหนี้ลดลง 1,139.965 ล้านบาท กำชับทุกพื้นที่เร่งรัด ติดตามการแก้ไขปัญหาหนี้นอกระบบ


วันศุกร์ที่ 3 พฤษภาคม 2567
03/05/2567
พิมพ์
ปลัดมหาดไทย เผยความคืบหน้าการแก้ไขปัญหาหนี้นอกระบบ ดำเนินการแล้วเสร็จทั่วประเทศ 134,577 ราย มูลหนี้ลดลง 1,139.965 ล้านบาท กำชับทุกพื้นที่เร่งรัด ติดตามการแก้ไขปัญหาหนี้นอกระบบ
ปลัด มท. เผยความคืบหน้าการแก้ไขปัญหาหนี้นอกระบบ ดำเนินการแล้วเสร็จทั่วประเทศ 134,577 ราย มูลหนี้ลดลง 1,139.965 ล้านบาท กำชับทุกพื้นที่เร่งรัด ติดตามการแก้ไขปัญหาหนี้นอกระบบอย่างต่อเนื่อง พร้อมบูรณาการความร่วมมือจัดกิจกรรมส่งเสริมและพัฒนาคุณภาพชีวิต
ปลัดมหาดไทย เผยความคืบหน้าการแก้ไขปัญหาหนี้นอกระบบ ดำเนินการแล้วเสร็จทั่วประเทศ 134,577 ราย มูลหนี้ลดลง 1,139.965 ล้านบาท กำชับทุกพื้นที่เร่งรัด ติดตามการแก้ไขปัญหาหนี้นอกระบบอย่างต่อเนื่อง พร้อมบูรณาการความร่วมมือจัดกิจกรรมส่งเสริมและพัฒนาคุณภาพชีวิตให้กับลูกหนี้นอกระบบ เพื่อขับเคลื่อนการแก้ไขปัญหาหนี้นอกระบบตามนโยบายรัฐบาลให้เกิดผลสำเร็จอย่างยั่งยืน
วันนี้ (3 พ.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า จากการที่กระทรวงมหาดไทยได้เปิดรับลงทะเบียนให้ประชาชนที่มีความประสงค์ให้ทางราชการช่วยแก้ไขปัญหาหนี้นอกระบบตามนโยบายรัฐบาล โดยมีประชาชนมาลงทะเบียนรวมทั้งสิ้น 153,400 ราย กระทรวงมหาดไทยจึงได้แจ้งให้ทุกจังหวัด อำเภอ เดินหน้าแก้ไขปัญหาหนี้นอกระบบอย่างต่อเนื่องด้วยการเชิญเจ้าหนี้และลูกหนี้มาเข้าสู่กระบวนการเจรจาไกล่เกลี่ยหนี้ โดยเมื่อเวลา 15.00 น. สำนักการสอบสวนและนิติการ กรมการปกครอง ได้รายงานข้อมูลความคืบหน้าแก้ไขปัญหาหนี้นอกระบบทั่วประเทศ มีลูกหนี้ที่ดำเนินการแล้วเสร็จ จำนวน 134,577 ราย มูลหนี้ลดลงรวม 1,139.965 ล้านบาท โดยยังคงเหลืออีก 18,823 ราย ที่อยู่ระหว่างการดำเนินกระบวนการไกล่เกลี่ย ซึ่งขณะนี้ทางเจ้าหน้าที่ได้เชิญเจ้าหนี้และลูกหนี้มาพบปะพูดคุยกัน เพื่อให้การแก้ไขปัญหาหนี้นอกระบบประสบความสำเร็จครบทั้งกระบวนการต่อไป นอกจากนี้ มีกรณีที่เจ้าหนี้-ลูกหนี้มีความประสงค์ให้เจ้าหน้าที่ได้ส่งต่อเรื่องไปยังพนักงานสอบสวนของสถานีตำรวจในพื้นที่ดำเนินคดี 420 คดี
“เรื่องการแก้ไขปัญหาหนี้นอกระบบทั่วประเทศ ในส่วนของการดำเนินการแล้วเสร็จนั้น มีทั้งกรณีที่ลูกหนี้และเจ้าหนี้สมัครใจเข้าสู่กระบวนการของรัฐ บางส่วนได้ผ่านการตกลงร่วมกันทั้ง 2 ฝ่าย บางส่วนประสงค์ที่จะขอความช่วยเหลือในอาชีพเสริม หรือแหล่งเงินกู้ดอกเบี้ยต่ำเพื่อการประกอบอาชีพ รวมไปถึงการดำเนินคดีอาญาและเข้าสู่กระบวนการยุติธรรม อีกกรณีหนึ่งคือเจ้าหนี้ไม่สมัครใจเข้าสู่กระบวนการของรัฐ จึงขอให้ทุกจังหวัดที่อยู่ระหว่างการดำเนินการ ได้บูรณาการกับหน่วยงานภาคีเครือข่าย เร่งรัดให้เจ้าหนี้และลูกหนี้มาเข้าสู่กระบวนการเจรจาไกล่เกลี่ย เพื่อให้ลูกหนี้นอกระบบที่ลงทะเบียนไว้ได้รับการช่วยเหลือและแก้ไขปัญหาหนี้นอกระบบได้อย่างครบถ้วน รวดเร็ว และเป็นธรรม โดยการจัดกิจกรรม “ตลาดนัดแก้หนี้” อย่างต่อเนื่อง พร้อมการประชาสัมพันธ์เชิญชวนพี่น้องประชาชนที่สนใจมาร่วมกิจกรรม เพื่อส่งเสริมและพัฒนาคุณภาพชีวิต ลดรายจ่าย เพิ่มรายได้ ขยายโอกาส รวมถึงโอกาสในการเข้าถึงแหล่งเงินทุนสถาบันการเงินของรัฐ เพื่อไม่ให้กลับไปสู่วงจรหนี้นอกระบบอีก ซึ่งกระทรวงมหาดไทยได้กำหนดให้ทุกจังหวัดดำเนินการไกล่เกลี่ยหนี้นอกระบบให้แล้วเสร็จ ภายในวันที่ 31 พฤษภาคม 2567 นี้” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า แม้ว่าการรับลงทะเบียนการแก้ไขปัญหาหนี้นอกระบบจะปิดรับไปแล้ว แต่กระบวนการดำเนินการไกล่เกลี่ยหนี้และการพัฒนาคุณภาพชีวิตของพี่น้องประชาชนยังไม่แล้วเสร็จ ขอให้ผู้ว่าราชการจังหวัด นายอำเภอ ดำเนินการประชาสัมพันธ์ รณรงค์สร้างการรับรู้ให้กับพี่น้องประชาชนที่เดือดร้อนจากปัญหาหนี้นอกระบบ หรือ ปัญหาอื่น ๆ ที่ไม่สามารถแก้ไขด้วยตนเองได้ และต้องการความช่วยเหลือจากภาครัฐ สามารถติดต่อผ่านช่องทางศูนย์ดำรงธรรมกระทรวงมหาดไทย ได้ทั้งศูนย์ดำรงธรรมจังหวัด ศูนย์ดำรงธรรมอำเภอ หรือ ที่สายด่วนศูนย์ดำรงธรรม โทร. 1567 ได้ตลอดทั้ง 24 ชั่วโมง โดยจะมีเจ้าหน้าที่บริการให้ความช่วยเหลือพี่น้องประชาชน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82589