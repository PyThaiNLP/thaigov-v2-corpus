รัฐบาลไทย-ข่าวทำเนียบรัฐบาล-​“เกณิกา” เผย รัฐบาลมอบกระทรวงยุติธรรม เร่งพิจารณาเยียวยาผู้เสียชีวิตจากเหตุโรงงานพลุระเบิด จ.สระบุรี พร้อมให้ความช่วยเหลืออย่างใกล้ชิด


วันเสาร์ที่ 4 พฤษภาคม 2567
04/05/2567
พิมพ์
​“เกณิกา” เผย รัฐบาลมอบกระทรวงยุติธรรม เร่งพิจารณาเยียวยาผู้เสียชีวิตจากเหตุโรงงานพลุระเบิด จ.สระบุรี พร้อมให้ความช่วยเหลืออย่างใกล้ชิด
​“เกณิกา” เผย รัฐบาลมอบกระทรวงยุติธรรม เร่งพิจารณาเยียวยาผู้เสียชีวิตจากเหตุโรงงานพลุระเบิด จ.สระบุรี พร้อมให้ความช่วยเหลืออย่างใกล้ชิด
วันนี้ (4 พ.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงเหตุการณ์โรงงานพลุระเบิด ในพื้นที่หมู่ 2 ต.หนองสีดา อ.หนองแซง จ.สระบุรี ส่งผลให้มีผู้เสียชีวิตเบื้องต้น 1 ราย โดยเบื้องต้นเจ้าหน้าที่ตำรวจอยู่ระหว่างเข้าดำเนินการตรวจสอบหาสาเหตุที่แท้จริง รวมทั้งเข้าสำรวจภายในจุดเกิดเหตุ ซึ่งรัฐบาลโดย นายเศรษฐา ทวีสิน นายกรัฐมนตรี ได้มอบหมายให้ กระทรวงยุติธรรม ติดตามเพื่อพิจารณาเรื่องการเยียวยาให้แก่ผู้เสียชีวิต
น.ส.เกณิกา กล่าวต่อว่า ความคืบหน้าการช่วยเหลือนั้น พ.ต.อ.ทวี สอดส่อง รัฐมนตรีว่าการกระทรวงยุติธรรมมอบหมายให้ สำนักงานช่วยเหลือทางการเงินแก่ผู้เสียหายและจำเลยในคดีอาญาได้ประสานกองประสานราชการยุติธรรมจังหวัด (ปสจ.) และ ยุติธรรมจังหวัดสระบุรี ได้มอบหมายเจ้าหน้าที่ลงพื้นที่แจ้งสิทธิและรับคำขอผู้เสียหายในคดีอาญาเพื่อลงพื้นที่ โดย สำนักงานช่วยเหลือทางการเงินแก่ผู้เสียหายและจำเลยในคดีอาญา  และสำนักงานยุติธรรมจังหวัดสระบุรี จะติดตามการให้ความช่วยเหลืออย่างใกล้ชิด
ทั้งนี้ ในเบื้องต้นการช่วยเหลือเยียวยากรณีเสียชีวิต จากการกระทำของ​ผู้อื่นโดยที่ตนไม่มีส่วนเกี่ยวข้อง ในการกระทำ ความผิดทายาทมีสิทธิได้รับการช่วยเหลือ ในฐานะที่ตกเป็นเหยื่อ หรือผู้เสียหายในคดีอาญา ​ ได้แก่
(1) ค่าตอบแทนกรณีถึงแก่ความตาย จำนวน 100,000 บาท (กรณีคดีอุจฉกรรจ์ สะเทือนขวัญ สาธารณชน ให้ความสนใจ)
(2)​ ค่าจัดการศพ 20,000 บาท
(3) ค่าขาดอุปการะเลี้ยงดู 40,000 บาท
(4) ค่าเสียหายอื่น 40,000 บาท
รวมเป็นเงิน 200,000 บาท
โดยการช่วยเหลือขึ้นอยู่กับการสรุปความเห็นของพนักงานสอบสวน และดุลพินิจ ของคณะอนุกรรมการฯ กรุงเทพมหานคร พิจารณาเป็นสำคัญ

ที่มา : https://www.thaigov.go.th/news/contents/details/82596