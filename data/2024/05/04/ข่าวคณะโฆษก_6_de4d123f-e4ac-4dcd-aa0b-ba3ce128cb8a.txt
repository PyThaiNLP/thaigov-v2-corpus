รัฐบาลไทย-ข่าวทำเนียบรัฐบาล-นายกฯ มุ่งมั่นเอาจริง ปราบปราบมิจฉาชีพ อาชญากรรมออนไลน์ทางเทคโนโลยี ส่งผลสำเร็จเห็นเป็นรูปธรรมตัวเลขปิดบัญชีม้าได้แล้ว กว่า 7 แสนบัญชี อายัดเงินเกือบ 1 พันล้าน 


วันเสาร์ที่ 4 พฤษภาคม 2567
04/05/2567
พิมพ์
นายกฯ มุ่งมั่นเอาจริง ปราบปราบมิจฉาชีพ อาชญากรรมออนไลน์ทางเทคโนโลยี ส่งผลสำเร็จเห็นเป็นรูปธรรมตัวเลขปิดบัญชีม้าได้แล้ว กว่า 7 แสนบัญชี อายัดเงินเกือบ 1 พันล้าน
นายกฯ มุ่งมั่นเอาจริง ปราบปราบมิจฉาชีพ อาชญากรรมออนไลน์ทางเทคโนโลยี ส่งผลสำเร็จเห็นเป็นรูปธรรมตัวเลขปิดบัญชีม้าได้แล้ว กว่า 7 แสนบัญชี อายัดเงินเกือบ 1 พันล้าน
วันนี้ (4 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยผลงาน ด้วยความมุ่งมั่นใส่ใจ นายเศรษฐา ทวีสิน นายกรัฐมนตรี ส่งผลให้รัฐบาล ปิดบัญชีม้าแล้วกว่า 7 แสนบัญชี อายัดเงินเกือบ 1 พันล้าน และอยู่ระหว่าง ตรวจสอบ เพื่อคืนเงินผู้เสียหายต่อไป
โฆษกประจำสำนักนายกรัฐมนตรีระบุว่า ตัวเลขบัญชีม้าที่ถูกปิดบัญชีแล้ว แบ่งเป็น
- ข้อมูลจาก ธปท. ในส่วนที่ธนาคารพบเองโดยใช้ข้อมูลจากตำรวจ ส่งผลให้ธนาคารได้ปิดบัญชีม้าราว 300,000 บัญชี
- ศูนย์ปฏิบัติการแก้ไขปัญหาอาชญากรรมออนไลน์ (ศูนย์ AOC 1441) ปิดบัญชีม้า 112,699 บัญชี
- สำนักงาน ปปง. ปิดบัญชีม้า 318,298 บัญชี
รวมทั้งหมดราว 730,997 บัญชี
ทั้งนี้ เมื่อหน่วยงานปิดบัญชีม้าแล้วนำส่งให้เจ้าหน้าที่ตำรวจ เจ้าหน้าที่ตำรวจจะรวบรวมข้อมูลและนำข้อมูลส่งให้ ป.ป.ง.ประกาศรายชื่อดังกล่าวเข้าในระบบ HR-03 หรือระบบรายชื่อบุคคลพฤติกรรมเสี่ยงสูงหรือต้องเฝ้าระวังกรณีบัญชีม้า และหากบุคคลปรากฏชื่อตามประกาศจะเปิดบัญชีใหม่ต้องถูกตรวจสอบเข้มงวดขึ้นตามมาตรการควบคุมการเปิดบัญชีใหม่ เพื่อป้องกันการใช้เป็นช่องทางในการกระทำผิดกฎหมาย
ในส่วนของ เงินที่ยึดมาได้จะถูกแบ่งเป็น 2 ส่วน คือ
1. เงินที่ศูนย์ AOC 1441 รับแจ้งจากผู้เสียหาย และมีการอายัดบัญชีทันที กรณีนี้สามารถคืนเงินกับผู้เสียหายได้ เพราะมีเส้นทางการเงิน
2. เงินที่ ป.ป.ง. ยึดได้จะต้องตรวจสอบก่อนว่าเส้นทางการเงินมาจากแหล่งใด ก่อนเฉลี่ยคืนผู้เสียหายต่อไป
ทั้งนี้ จากการอายัดบัญชีดังกล่าว มีเงินค้างอยู่ในระบบล่าสุดกว่า 900 ล้านบาท คาดว่าจำนวนเงินเพิ่มขึ้นเรื่อย ๆ ในส่วนการจะคืนเงินให้กับผู้เสียหายต้องผ่านกระบวนการตรวจสอบ พิสูจน์ ก่อนเฉลี่ยคืนผู้เสียหาย
“นายกรัฐมนตรีให้ความสำคัญทางการป้องกัน ปราบปราม อาชญากรรมออนไลน์ทางเทคโนโลยี รวมทั้งให้ประชาสัมพันธ์ให้ประชาชนรู้เท่าทัน กลโกงหลอกลวงของอาชญากรตลอดมา ซึ่งรวมทั้งได้สั่งการอย่างเด็ดขาดให้จับกุม ปราบปรามการกระทำผิดผ่านช่องทางออนไลน์อย่างต่อเนื่อง ซึ่งผลของการจับกุม อายัดเส้นทางการเงินเหล่านี้ เป็นผลสำเร็จที่เป็นรูปธรรมของการทำงานอย่างจริงจังของรัฐบาล รวมทั้ง เป็นความมุ่งมั่นของนายกรัฐมนตรีที่ต้องการจะปกป้องประชาชนให้พ้นจากเหล่ามิจฉาชีพ” นายชัย กล่าว

ที่มา : https://www.thaigov.go.th/news/contents/details/82602