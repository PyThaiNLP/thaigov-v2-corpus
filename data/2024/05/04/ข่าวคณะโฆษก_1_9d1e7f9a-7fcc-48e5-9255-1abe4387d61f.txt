รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลเตรียมความพร้อมต้อนรับ รมว.พาณิชย์ซาอุดีฯ เยือนไทยอย่างเป็นทางการ ในฐานะแขกของกระทรวงพาณิชย์ พร้อมด้วยคณะภาครัฐ และภาคเอกชนซาอุดีฯ กว่า 100 บริษัท 


วันเสาร์ที่ 4 พฤษภาคม 2567
โฆษกรัฐบาลเผย รัฐบาลเตรียมความพร้อมต้อนรับ รมว.พาณิชย์ซาอุดีฯ เยือนไทยอย่างเป็นทางการ ในฐานะแขกของกระทรวงพาณิชย์ พร้อมด้วยคณะภาครัฐ และภาคเอกชนซาอุดีฯ กว่า 100 บริษัท
เชื่อมั่นเป็นโอกาสการค้าการลงทุนจากการจับคู่ธุรกิจ ระหว่างวันที่ 8 – 10 พฤษภาคม 2567
วันนี้ (4 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาล โดยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ มีกำหนดต้อนรับ ดร.มาญิด บิน อับดุลเลาะฮ์ อัลกอเศาะบี รัฐมนตรีว่าการกระทรวงพาณิชย์ซาอุดีอาระเบีย ซึ่งมีกำหนดการเยือนไทยอย่างเป็นทางการ ในฐานะแขกของกระทรวงพาณิชย์ ระหว่างวันที่ 8 – 10 พฤษภาคม 2567 โดยในการเดินทางเยือนไทยครั้งนี้ คณะของซาอุดีฯ จะประกอบด้วยคณะภาครัฐ รวมทั้งภาคเอกชนจากซาอุดีอาระเบีย จำนวนกว่า 100 บริษัท เดินทางมาเพื่อเข้าร่วมกิจกรรมเจรจาจับคู่ธุรกิจ (Business Matching) สร้างเครือข่ายทางธุรกิจระหว่างภาคเอกชนสองฝ่าย เพื่อสร้างโอกาสทางการค้าและการลงทุน สานต่อความร่วมมือที่เข้มแข็งทางเศรษฐกิจร่วมกัน
โดยการเยือนฯ ดังกล่าว เป็นผลจากข้อหารือร่วมกันระหว่าง นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ และนายอับดุรเราะห์มาน อับดุลอะซีซ อัลซุห์ฮัยบานี เอกอัครราชทูตราชอาณาจักรซาอุดีอาระเบีย ประจำประเทศไทย เมื่อวันที่ 2 พฤษภาคม 2567 ซึ่งในการเยือนฯ ครั้งนี้ จะเป็นโอกาสสำคัญในการต่อยอดการเยือนซาอุดีอาระเบียของนายเศรษฐา ทวีสิน นายกรัฐมนตรี เมื่อเดือนตุลาคม 2566 ซึ่งนายกรัฐมนตรีได้พบปะกับภาคเอกชนใหญ่ของซาอุดีฯ ในรูปแบบ One-on-One เช่น บริษัท SALIC, PIF, ARAMCO และ SABIC โดยเห็นพ้องที่จะร่วมมือด้านมั่นคงทางอาหาร ด้านพลังงาน และด้านปิโตรเคมี รวมทั้งการสนับสนุนโครงการ Landbridge ของไทย ซึ่งบริษัทซาอุดีฯ ให้ความสนใจอีกด้วย
“รัฐบาลให้ความสำคัญกับการเปิดตลาดความร่วมมือที่มีศักยภาพ เชื่อว่าความสัมพันธ์ที่ดี และการพบปะระหว่างภาคเอกชนร่วมกันจะสนับสนุนให้เกิดการค้าการลงทุนอย่างเป็นรูปธรรม ซึ่งจะสอดคล้องกับนโยบายเปิดประเทศของรัฐบาลที่ดำเนินมาอย่างต่อเนื่อง” นายชัย กล่าว

ที่มา : https://www.thaigov.go.th/news/contents/details/82595