รัฐบาลไทย-ข่าวทำเนียบรัฐบาล-​“รัดเกล้า” เผยข่าวดี สินเชื่อบ้าน Happy Life ประสบความสำเร็จ ลูกค้ายื่นเต็มกรอบวงเงินเดิมแล้ว ธอส. เดินหน้าเพิ่มกรอบวงเงินสินเชื่อ เป็น 20,000 ล้านบาท ส่งเสริมคนไทยมีบ้าน


วันเสาร์ที่ 4 พฤษภาคม 2567
04/05/2567
พิมพ์
​“รัดเกล้า” เผยข่าวดี สินเชื่อบ้าน Happy Life ประสบความสำเร็จ ลูกค้ายื่นเต็มกรอบวงเงินเดิมแล้ว ธอส. เดินหน้าเพิ่มกรอบวงเงินสินเชื่อ เป็น 20,000 ล้านบาท ส่งเสริมคนไทยมีบ้าน
​“รัดเกล้า” เผยข่าวดี สินเชื่อบ้าน Happy Life ประสบความสำเร็จ ลูกค้ายื่นเต็มกรอบวงเงินเดิมแล้ว ธอส. เดินหน้าเพิ่มกรอบวงเงินสินเชื่อ เป็น 20,000 ล้านบาท ส่งเสริมคนไทยมีบ้าน
วันนี้ (4 พฤษภาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่าธนาคารอาคารสงเคราะห์ (ธอส.) ส่งเสริมให้คนไทยได้มีที่อยู่อาศัยเป็นของตนเอง และยกระดับคุณภาพชีวิตของประชาชน ดำเนินการตามมาตรการกระตุ้นเศรษฐกิจ ผ่านภาคอสังหาริมทรัพย์ของรัฐบาล นายเศรษฐา ทวีสิน นายกรัฐมนตรี และตามนโยบายนายกฤษฎา จีนะวิจารณะ รัฐมนตรีช่วยว่าการกระทรวงการคลัง โดยเพิ่มกรอบวงเงินสินเชื่อ Happy Life อีก 10,000 ล้านบาท อัตราดอกเบี้ยปีที่ 1 คงที่เพียง 1.95% ต่อปี หลังได้รับการตอบรับลูกค้าสนใจยื่นขอสินเชื่อเต็มกรอบวงเงิน 10,000 ล้านบาทแรกแล้ว โดยผู้ที่สนใจสามารถยื่นขอสินเชื่อ ณ สาขาธนาคารทั่วประเทศ ได้ตั้งแต่วันนี้ถึงวันที่ 28 มิถุนายน 2567 และทำนิติกรรมภายในวันที่ 31 กรกฎาคม 2567
โดยนายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจากที่ธนาคารจัดทำสินเชื่อบ้าน Happy Life ปี 2567กรอบวงเงิน 10,000 ล้านบาท สำหรับการซื้อที่อยู่อาศัยที่มีราคาตั้งแต่ 2.5 ล้านบาทขึ้นไป โดยจะได้รับอัตราดอกเบี้ยปีที่ 1 คงที่เท่ากับ 1.95% ต่อปี, ปีที่ 2 - 3 คงที่เท่ากับ 3.50% ต่อปี (อัตราดอกเบี้ยเฉลี่ย 3 ปีแรกเท่ากับ 2.98% เท่านั้น) และปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR - 1.00% ต่อปี , ลูกค้ารายย่อย เท่ากับ MRR - 0.50% ต่อปี และกรณีชำระหนี้ฯ เท่ากับ MRR ต่อปี (อัตราดอกเบี้ย MRR ธอส. ปัจจุบัน เท่ากับ 6.545% ต่อปี) ระยะเวลาการกู้นานสูงสุด 40 ปี เงินงวดปีแรกเพียงล้านละ 3,500 บาทต่อเดือน เท่านั้น! โดย ณ วันที่ 2 พฤษภาคม 2567 มีลูกค้ายื่นขอสินเชื่อดังกล่าวจำนวน  11,228 ล้านบาท เกินกรอบวงเงินที่กำหนด 10,000 ล้านบาทแล้ว สะท้อนว่าลูกค้าให้ความสนใจเป็นจำนวนมาก ดังนั้น เพื่อเป็นการสานต่อนโยบายรัฐบาลของนายเศรษฐา ทวีสิน นายกรัฐมนตรี และนายกฤษฎา จีนะวิจารณะ รัฐมนตรีช่วยว่าการกระทรวงการคลัง ในการส่งเสริมให้คนไทยได้มีที่อยู่อาศัยเป็นของตนเอง และยกระดับคุณภาพชีวิตของประชาชนให้ดีขึ้น ธอส. จึงปรับเพิ่มกรอบวงเงินสินเชื่อบ้าน Happy Life ปี 2567 อีก 10,000 ล้านบาท เป็น 20,000 ล้านบาท เพื่อรองรับความต้องการของลูกค้าอย่างต่อเนื่อง
"นอกเหนือจากความยินดีที่โครงการ สินเชื่อบ้าน Happy Life ปี 2567 ประสบความสำเร็จเป็นอย่างยิ่งเพราะลูกค้ายื่นขอสินเชื่อเต็มกรอบวงเงินในระยะเวลาเพียงไม่ถึง 1 เดือน  ความยินดีที่มากกว่าคือเรารู้ว่าเรามาถูกทางแล้ว ความสำเร็จนี้สะท้อนให้ถึงความสนใจและความต้องการเป็นจำนวนมากของประชาชนคนไทยที่มุ่งหวังอยากมีบ้านเป็นของตัวเอง  นโยบายของรัฐบาลตั้งแต่ชุดก่อนหน้ามาจนถึงชุดปัจจุบันนี้ส่งเสริมอย่างต่อเนื่องให้ประชาชนเข้าถึงเงินทุนเพื่อทำฝันที่อยากมีบ้านให้เป็นจริง แต่เราจะไม่หยุดแค่นี้ เราจะต้องทำต่อ ขยายกรอบวงเงินสินเชื่อ รวมไปถึงคิดโครงการใหม่ ๆ ในอนาคต เพื่อส่งเสริมให้คนไทยได้มีที่อยู่อาศัยเป็นของตนเอง และยกระดับคุณภาพชีวิตของประชาชนให้ดีขึ้น" รองโฆษกฯ รัดเกล้า กล่าว
ทั้งนี้ ผู้ที่สนใจสามารถยื่นคำขอกู้สินเชื่อบ้าน Happy Life ปี 2567 ได้ตั้งแต่วันนี้ถึงวันที่ 28 มิถุนายน 2567 และทำนิติกรรมภายในวันที่ 31 กรกฎาคม 2567 ณ สาขาธนาคารทั่วประเทศ สอบถามรายละเอียดเพิ่มเติมได้ที่ ธอส. ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/82599