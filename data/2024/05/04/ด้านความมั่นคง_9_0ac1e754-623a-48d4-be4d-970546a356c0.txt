รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครองจังหวัดอุบลฯ ร่วมกับเจ้าหน้าที่ตำรวจ เปิดปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" ลงพื้นที่ตรวจสอบร้านจำหน่ายบุหรี่ไฟฟ้าฯ


วันศุกร์ที่ 3 พฤษภาคม 2567
03/05/2567
พิมพ์
ชุดปฏิบัติการพิเศษฝ่ายปกครองจังหวัดอุบลฯ ร่วมกับเจ้าหน้าที่ตำรวจ เปิดปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" ลงพื้นที่ตรวจสอบร้านจำหน่ายบุหรี่ไฟฟ้าฯ
ชุดปฏิบัติการพิเศษฝ่ายปกครองจังหวัดอุบลฯ ร่วมกับเจ้าหน้าที่ตำรวจ เปิดปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" ลงพื้นที่ตรวจสอบร้านจำหน่ายบุหรี่ไฟฟ้ากลางเมือง จับกุมผู้ต้องหา 2 ราย พร้อมของกลางจำนวนมาก
วันนี้ (3 พ.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดอุบลราชธานีได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้สั่งการให้ นายโรมรัก ภูหวล ป้องกันจังหวัดอุบลราชธานี นำชุดปฎิบัติการพิเศษฝ่ายปกครองจังหวัดอุบลราชธานี บูรณาการร่วมกับเจ้าหน้าที่ตำรวจ กองกำกับการสืบสวนภูธรจังหวัดอุบลราชธานี ปฎิบัติการเข้าตรวจร้านจำหน่ายบุหรี่ไฟฟ้าในเขตอำเภอเมืองอุบลราชธานี พบร้านค้ามีการจำหน่ายบุหรี่ไฟฟ้า และอุปกรณ์ตามข้อร้องเรียนจากประชาชนจริง
“จากการลงพื้นที่ของชุดปฏิบัติการได้ร่วมกันจับกุมผู้ดูแลร้าน พร้อมยึดของกลาง จำนวน 2 ร้าน ดังนี้ ร้านที่ 1 ชื่อร้าน cuty ปากห้วย เลขที่ 33/16 ต.ในเมือง อ.เมืองอุบลราชธานี จ.อุบลราชธานี มีนายพีรพง อายุ 27 ปี รับเป็นผู้ดูแลร้านและจำหน่ายสินค้า พร้อมยึดของกลาง จำนวน 153 ชิ้น และร้านที่ 2 ชื่อร้าน ZonicVape Ubon เลขที่ 72/2 ถนนพิชิตรังสรรค์ ต.ในเมือง อ.เมืองอุบลราชธานี จ.อุบลราชธานี โดยมีนายเจษฎา รับเป็นผู้ดูแลร้าน พร้อมยึดของกลางบุหรี่ไฟฟ้า จำนวน 247 ชิ้น” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมว่า หลังจากที่เข้าจับกุมและตรวจยึดของกลางเป็นที่เรียบร้อย เจ้าหน้าที่ชุดปฏิบัติการพิเศษฝ่ายปกครองจังหวัดอุบลราชธานี ทำการสอบสวนผู้ต้องหาทั้ง 2 ราย และแจ้งข้อกล่าวหา ช่วยช่อนเร้น ช่วยจำหน่าย ช่วยพาไปเอาเสีย รับจำนำ หรือรับไว้ประการใด ซึ่งของอันตนพึงรู้ว่าเป็นของอันเนื่องด้วยความผิดตามมาตรา 242 ตามมาตรา 246 วรรค 1 แห่งพระราชบัญญัติศุลกากร พ.ศ.2560 ประกอบข้อ 4 แห่งประกาศกระทรวงพาณิชย์ เรื่องกำหนดให้บารากู่และบารากู่ไฟฟ้าหรือบุหรี่ไฟฟ้าเป็นสินค้าต้องห้ามในการนำเข้ามาในราชอาณาจักร พ.ศ.2557 และขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่องห้ามขายหรือห้ามให้บริการสินค้า “บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า ห้ามขายสินค้า และได้นำผู้ต้องหา ส่งพนักงานสอบสวนสถานีตำรวจภูธรจังหวัดอุบลราชธานี เพื่อดำเนินคดีตามกฎหมายต่อไป
“จังหวัดอุบลราชธานี มุ่งมั่นขับเคลื่อนนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดสิ่งผิดกฎหมาย อาทิ การเล่นพนันออนไลน์ การค้าบุหรี่ไฟฟ้า พร้อมทั้งได้กำชับให้เจ้าหน้าที่ฝ่ายปกครองและทุกหน่วยงานที่เกี่ยวข้องยกระดับความเข้มข้นในการตรวจสอบอย่างจริงจัง ซึ่งจังหวัดอุบลราชธานีได้บูรณาการทุกภาคส่วนเพื่อเพิ่มความเข้มข้นเสาะหาเบาะแสการกระทำความผิดในทุกรูปแบบ เพื่อให้สังคมมีความสงบเรียบร้อย เกิดสวัสดิภาพ เกิดความปลอดภัยในชีวิตและทรัพย์สินของพี่น้องประชาชน อย่างไรก็ตามต้องขอความร่วมมือจากพี่น้องประชาชนหากมีเบาะแสการกระทำความผิดเกี่ยวกับการพนัน และยาเสพติดหรือการกระทำความผิดทุกประเภท ขอให้แจ้งมายังสายด่วนศูนย์ดำรงธรรม 1567 สามารถโทรฟรีตลอด 24 ชั่วโมง” นายศุภศิษย์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82594