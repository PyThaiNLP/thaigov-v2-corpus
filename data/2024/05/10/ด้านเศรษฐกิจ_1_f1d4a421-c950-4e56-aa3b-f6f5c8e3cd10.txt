รัฐบาลไทย-ข่าวทำเนียบรัฐบาล-ปลัดเกษตรฯ ผู้ทำหน้าที่พระยาแรกนา พร้อมด้วยเทพีคู่หาบทอง และเทพีคู่หาบเงิน เข้าพิธีสวดมนต์การพระราชพิธีพืชมงคลฯ” ประจำปี 2567


วันพฤหัสบดีที่ 9 พฤษภาคม 2567
ปลัดเกษตรฯ ผู้ทำหน้าที่พระยาแรกนา พร้อมด้วยเทพีคู่หาบทอง และเทพีคู่หาบเงิน เข้าพิธีสวดมนต์การพระราชพิธีพืชมงคลฯ” ประจำปี 2567
ปลัดเกษตรฯ ผู้ทำหน้าที่พระยาแรกนา พร้อมด้วยเทพีคู่หาบทอง และเทพีคู่หาบเงินเข้าพิธีสวดมนต์การพระราชพิธีพืชมงคลฯ” ประจำปี 2567
วันที่ 9 พฤษภาคม 2567 เวลา 17.00 น. พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินโดยรถยนต์พระที่นั่งจากพระที่นั่งอัมพรสถาน พระราชวังดุสิต ไปยังพระอุโบสถวัดพระศรีรัตนศาสดาราม พระบรมมหาราชวัง ในพิธีสวดมนต์การพระราชพิธีพืชมงคลฯ และพิธีปลุกเสกเมล็ดพันธุ์ข้าวพระราชทานและพืชพันธุ์ต่าง ๆ เพื่อทำขวัญเมล็ดพันธุ์ข้าวและพืชพันธุ์ธัญญาหารให้ปลอดโรค รวมถึงเจริญงอกงามสมบูรณ์ เพื่อนำไปใช้เป็นเมล็ดพันธุ์ข้าวสำหรับเพาะปลูกในปี พุทธศักราช 2567 และพระราชทานแก่พสกนิกรและชาวนาทั่วประเทศ นำไปเป็นมิ่งขวัญและความเป็นสิริมงคลในการประกอบอาชีพการเกษตรของตนตามประเพณีนิยม ต่อไป
ในโอกาสนี้ พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้นายประยูร อินสกุล ปลัดกระทรวงเกษตรและสหกรณ์ ผู้ทำหน้าที่พระยาแรกนา เข้าเฝ้าทูลละอองธุลีพระบาทรับพระราชทานน้ำสังข์ ใบมะตูมและทรงเจิมพระราชทานที่หน้าผากแล้วพระราชทานพระธำมรงค์นพเก้าสำหรับสวมที่นิ้วมือขวา 1 วง และสวมนิ้วมือซ้าย 1 วง กับพระราชทานพระแสงปฏักที่จะใช้ในพระราชพิธีจรดพระนังคัลแรกนาขวัญแก่ปลัดกระทรวงเกษตรและสหกรณ์ จากนั้นผู้เป็นเทพีคู่หาบทอง และเทพีคู่หาบเงิน เข้าเฝ้าทูลละอองธุลีพระบาทรับพระราชทานน้ำสังข์ ใบมะตูม และทรงเจิม ตามลำดับ ขณะที่ปลัดกระทรวงเกษตรและสหกรณ์และเทพีเข้าเฝ้าทูลละอองธุลีพระบาทรับพระราชทานน้ำสังข์ พระสงฆ์เจริญชัยมงคลคาถา ณ พระอุโบสถวัดพระศรีรัตนศาสดาราม พระบรมมหาราชวัง

ที่มา : https://www.thaigov.go.th/news/contents/details/82845