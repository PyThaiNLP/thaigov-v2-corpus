รัฐบาลไทย-ข่าวทำเนียบรัฐบาล-​ โฆษกรัฐบาลเชิญชวนคนไทยร่วมสร้างประวัติศาสตร์จัดการประชุม FIFA Congress ครั้งที่ 74 อย่างยิ่งใหญ่ เป็นชาติแรกในอาเซียน พร้อมร่วมให้การต้อนรับผู้นำในวงการฟุตบอลทั่วโลก 211 ประเทศ 


วันศุกร์ที่ 10 พฤษภาคม 2567
10/05/2567
พิมพ์
​ โฆษกรัฐบาลเชิญชวนคนไทยร่วมสร้างประวัติศาสตร์จัดการประชุม FIFA Congress ครั้งที่ 74 อย่างยิ่งใหญ่ เป็นชาติแรกในอาเซียน พร้อมร่วมให้การต้อนรับผู้นำในวงการฟุตบอลทั่วโลก 211 ประเทศ
โฆษกรัฐบาลเชิญชวนคนไทยร่วมสร้างประวัติศาสตร์จัดการประชุม FIFA Congress ครั้งที่ 74 อย่างยิ่งใหญ่ เป็นชาติแรกในอาเซียน พร้อมร่วมให้การต้อนรับผู้นำในวงการฟุตบอลทั่วโลก 211 ประเทศ ระหว่างวันที่ 13 - 17 พฤษภาคมนี้
วันนี้ (10 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่าใกล้เวลาที่ไทยจะจัดการประชุม FIFA Congress ครั้งที่ 74 ในวันที่ 13 - 17 พฤษภาคม 2567 เชิญชวนคนไทยร่วมเขียนประวัติศาสตร์ให้การต้อนรับผู้นำในวงการฟุตบอลทั่วโลก ซึ่งคาดว่าการประชุมครั้งนี้จะสร้างรายได้เข้าประเทศและก่อให้เกิดผลกระทบเชิงบวกทางเศรษฐกิจกว่า 228 ล้านบาท เกิดเป็นมูลค่าเพิ่มให้แก่เศรษฐกิจในประเทศอีกกว่า 126 ล้านบาท รวมทั้งเป็นการยกระดับส่งเสริมให้ไทยเป็นจุดหมายปลายทางของชุมชนกีฬาระดับโลก โดยการประชุมครั้งนี้ จะเป็นการรวมตัวกัน ของประธานสหพันธ์ฟุตบอลจาก 6 ทวีป ตัวแทนจาก 211 สมาคมสมาชิกภายใต้ฟีฟ่า จะมีผู้เกี่ยวข้องเดินทางมาในประเทศไทยกว่า 3000 คน รวมทั้งจะมีการถ่ายทอดกิจกรรมและการประชุมครั้งนี้ไปทั่วโลก
โฆษกประจำสำนักนายกรัฐมนตรีระบุว่า ในการประชุม FIFA Congress  ครั้งนี้ มีความพิเศษที่จะมีเลือกเจ้าภาพฟุตบอลหญิงชิงแชมป์โลก ในปี 2027 (พ.ศ. 2570) โดยการคัดเลือกจะเกิดขึ้นที่ศูนย์ประชุมแห่งชาติสิริกิติ์ กรุงเทพมหานคร ประเทศไทย ในวันที่ 17 พฤษภาคม 2567 นี้
ทั้งนี้ นายจานนี อินฟานติโน (Gianni Infantino) ประธานสหพันธ์ฟุตบอลนานาชาติ (ฟีฟ่า) ได้โพสต์ลงโซเชียลมีเดียส่วนตัวว่า รอคอยที่จะได้กลับไปยังประเทศไทยที่สวยงาม เพื่อเข้าร่วมการประชุม ฟีฟ่า คองเกรส ครั้งที่ 74 ที่จะจัดขึ้นในวันที่ 17 พฤษภาคม 2567 รวมทั้งขอบคุณนายเศรษฐา ทวีสิน นายกรัฐมนตรี สำหรับความมุ่งมั่นที่จะเผยแพร่เกมที่สวยงามของเรา รวมถึงทุกคนในสมาคมกีฬาฟุตบอลแห่งประเทศไทยฯ นำโดย นายกสมาคม คุณนวลพรรณ ล่ำซำ สำหรับความร่วมมือกับโครงการพัฒนาของฟีฟ่า เชื่อมันว่าจะเพิ่มความทรงจำอันแสนวิเศษจากการมาเยือนไทยในช่วงก่อนหน้านี้
“เชื่อมั่นว่าไทยจะจัดการประชุมฯได้อย่างสมเกียรติ เป็นเกียรติภูมิ และความสำเร็จ เพิ่มความเชื่อมั่นให้ประเทศไทยในการจัดการประชุมระดับโลก ซึ่งจะต่อยอดเป็นประโยชน์ให้ระบบเศรษฐกิจของประเทศ ส่งต่อไปถึงการพัฒนาคนไทย และเอื้อประโยชน์ให้โอกาสแรงงานไทย และพัฒนาชีวิตคนไทยได้มากขึ้น ซึ่งรัฐบาลขอยืนยันว่า ด้วยความพยายามของรัฐบาลประเทศไทยจะเป็นประเทศจัดการประชุม จัดกิจกรรม ระดับโลกอย่างต่อเนื่อง” นายชัย กล่าว

ที่มา : https://www.thaigov.go.th/news/contents/details/82892