รัฐบาลไทย-ข่าวทำเนียบรัฐบาล-“ผ้าไหมลายปราสาทผึ้ง” จากกลุ่มวิสาหกิจชุมชนตำบลหนองบ่อ อำเภอเมืองอุบลราชธานี คว้ารางวัลชนะเลิศสุดยอดผ้าจังหวัดอุบลราชธานี ในการประกวดเฟ้นหา “ผืนผ้าที่เป็นสุดยอดของ จ.อุบลราชธานี"


วันพฤหัสบดีที่ 9 พฤษภาคม 2567
09/05/2567
พิมพ์
“ผ้าไหมลายปราสาทผึ้ง” จากกลุ่มวิสาหกิจชุมชนตำบลหนองบ่อ อำเภอเมืองอุบลราชธานี คว้ารางวัลชนะเลิศสุดยอดผ้าจังหวัดอุบลราชธานี ในการประกวดเฟ้นหา “ผืนผ้าที่เป็นสุดยอดของ จ.อุบลราชธานี"
“ผ้าไหมลายปราสาทผึ้ง” จากกลุ่มวิสาหกิจชุมชนตำบลหนองบ่อ อำเภอเมืองอุบลราชธานี คว้ารางวัลชนะเลิศสุดยอดผ้าจังหวัดอุบลราชธานี ในการประกวดเฟ้นหา “ผืนผ้าที่เป็นสุดยอดของจังหวัดอุบลราชธานี” เพื่อสืบสาน อนุรักษ์ภูมิปัญญาท้องถิ่น อันทรงคุณค่าแห่งเมืองดอกบัว
วันนี้ (9 พ.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้จัดประกวดสุดยอดผ้าจังหวัดอุบลราชธานี ประจำปี 2567 ที่ห้องประชุมปทุมวรราช ชั้น 4 ศาลากลางจังหวัดอุบลราชธานี โดยมี ผู้ช่วยศาสตราจารย์จุรีรัตน์ กอเจริญยศ ประธานแม่บ้านมหาดไทยจังหวัดอุบลราชธานี นายพิสดาร ประดา พัฒนาการจังหวัดอุบลราชธานี นายมีชัย แต้สุจริยา ศิลปินแห่งชาติสาขาทัศนศิลป์ (ประณีตศิลป์-ทอผ้า) บ้านคำปุน ผู้อำนวยการศูนย์หม่อนไหมเฉลิมพระเกียรติฯ หัวหน้าส่วนราชการ เจ้าหน้าที่ และผู้ผลิต ผู้ประกอบการ OTOP กลุ่มทอผ้า เข้าร่วมกิจกรรม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า จังหวัดอุบลราชธานี ร่วมกับ ชมรมแม่บ้านมหาดไทยจังหวัดอุบลราชธานี และสำนักงานพัฒนาชุมชนจังหวัดอุบลราชธานี จัดประกวดสุดยอดผ้าจังหวัดอุบลราชธานี ประจำปี 2567 เพื่อสืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และขับเคลื่อนโครงการ “ผ้าไทยใส่ให้สนุก” ตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา รวมทั้งเป็นการผลักดันมาตรการส่งเสริมและสนับสนุนการใช้และสวมใส่ผ้าไทย ตลอดจนเพื่อเฟ้นหา “ผืนผ้าที่เป็นสุดยอดของจังหวัดอุบลราชธานี”
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การจัดประกวดสุดยอดผ้าจังหวัดอุบลราชธานี ประจำปี 2567 ครั้งนี้ ได้มีผู้ทอผ้า กลุ่มทอผ้าจากอำเภอต่าง ๆ ในจังหวัดอุบลราชธานี ส่งผ้าเข้าประกวดจำนวน 168 ผืน ประกอบด้วย ประเภทผ้าไหม จำนวน 89 ผืน และประเภทผ้าฝ้าย จำนวน 79  ผืน ซึ่งผลการพิจารณาปรากฏว่า ผ้าไหมลายปราสาทผึ้ง จากกลุ่มวิสาหกิจชุมชนตำบลหนองบ่อ อำเภอเมืองอุบลราชธานี ได้รับรางวัลชนะเลิศสุดยอดผ้าจังหวัดอุบลราชธานี ประจำปี 2567 ส่วนรางวัลรองชนะเลิศอันดับ 1 ได้แก่ ผ้าไหมลายดอกรักราชกัญญา กลุ่มวิสาหกิจชุมชนตำบลหนองบ่อ อำเภอเมืองอุบลราชธานี และรางวัลรองชนะเลิศอันดับ 2 ได้แก่ ผ้าไหมลายดอกกุหลาบ กลุ่มทอผ้าไหมชุมชนตำบลโนนสวาง อำเภอกุดข้าวปุ้น นอกจากนี้ ยังมีรางวัลชมเชย 2 รางวัล ได้แก่ ผ้าไหมลายสิบสองปันนา กลุ่มทอผ้าแม่บ้านเกษตรกรตำบลโนนสวาง อำเภอกุดข้าวปุ้น และผ้าลายกลุ่มลูกโซ่ กลุ่มผ้าฝ้ายทอมือย้อมสีธรรมชาติ อำเภอนาตาล จังหวัดอุบลราชธานี โดยผืนผ้าที่ชนะเลิศจะนำขึ้นทูลเกล้าฯ ถวายสมเด็จพระนางเจ้าฯ พระบรมราชินี เนื่องในวันเฉลิมพระชนมพรรษา 3 มิถุนายน 2567 ต่อไป
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า การจัดงานในครั้งนี้ ถือเป็นงานหัตถศิลป์ หัตถกรรม ที่แสดงออกถึงความเป็นอัตลักษณ์ของจังหวัด เป็นสิ่งล้ำค่าของจังหวัดอุบลราชธานี ผ่านสิ่งที่จับต้องไม่ได้ คือ ภูมิปัญญา แต่สิ่งที่จับต้องได้ คือ ชิ้นงานที่เราสามารถแปลงเป็นรูปธรรมให้หลากหลายด้วยพระดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่พระองค์มีพระปณิธานมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการสืบสาน รักษา และต่อยอด พระราชดำริการส่งเสริมผ้าไทยของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งผ้าไทยมีนัยยะสำคัญที่คนไทยรับสืบทอดความรู้จากบรรพบุรุษ และสามารถสร้างสรรค์ ต่อยอดทำขึ้นมาเองได้ เพื่อสร้างรายได้กลับสู่ชุมชน ด้วยการส่งเสริม และกระตุ้นผ้าไทยให้ทันสมัย เป็นที่นิยมของทุกเพศ ทุกวัย และทุกโอกาส ทั้งนี้ ขอเชิญชวนพี่น้องประชาชาทุกคนร่วมกันสวมใส่ผ้าไทย เพื่อร่วมกันแสดงออกถึงความภาคภูมิใจในภูมิปัญญาท้องถิ่น และร่วมกันสืบสาน รักษามรดกทางวัฒนธรรมของจังหวัดอุบลราชธานี ส่งต่อสิ่งที่ดีงามให้สืบทอดชั่วลูกชั่วหลาน ให้ผ้าไทยเป็นสินค้าที่ช่วยขับเคลื่อนเศรษฐกิจนำรายได้มาสู่ชุมชม ส่งผลให้เงินหมุนเวียนในจังหวัดและกระจายไปถึงพี่น้องประชาชนทุกภาคส่วน เกิดการสร้างงาน สร้างอาชีพ สร้างรายได้ สร้างโอกาส สร้างคุณภาพชีวิตที่ดีอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82852