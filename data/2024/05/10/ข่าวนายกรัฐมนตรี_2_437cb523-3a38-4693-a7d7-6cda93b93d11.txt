รัฐบาลไทย-ข่าวทำเนียบรัฐบาล-“นายกฯ” ย้ำ นโยบายรัฐบาลต้องไปทุกพื้นที่ เพื่อดูแล ปชช.  เผยรัฐบาลพรรคร่วมต้องทำงานด้วยกัน ให้เกียรติซึ่งกันและกัน 


วันศุกร์ที่ 10 พฤษภาคม 2567
10/05/2567
พิมพ์
“นายกฯ” ย้ำ นโยบายรัฐบาลต้องไปทุกพื้นที่ เพื่อดูแล ปชช.  เผยรัฐบาลพรรคร่วมต้องทำงานด้วยกัน ให้เกียรติซึ่งกันและกัน
“นายกฯ” ย้ำ นโยบายรัฐบาลต้องไปทุกพื้นที่ เพื่อดูแล ปชช.  เผยรัฐบาลพรรคร่วมต้องทำงานด้วยกัน ให้เกียรติซึ่งกันและกัน
วันนี้ (10 พฤษภาคม 2567) เวลา 10.08 น. ณ บริเวณทางเชื่อมตึกสันติไมตรี ทำเนียบรัฐบาลนายเศรษฐา ทวีสิน นายกรัฐมนตรี เปิดเผยถึงเดินทางไปตรวจราชการจังหวัดสุพรรณบุรี จังหวัดกาญจนบุรี และจังหวัดราชบุรี ระหว่างวันที่ 10 - 12 พฤษภาคม 2567 ซึ่งมีการตั้งข้อสังเกตว่าเป็นการกระชับความสัมพันธ์กับพรรคร่วมรัฐบาลด้วยหรือไม่ว่า ยึดประชาชนเป็นที่ตั้งดีกว่า เป็นนโยบายของรัฐบาลอยู่แล้วที่จะไปทุกภาคส่วน แม้ตนเองจะเป็นนายกรัฐมนตรีที่มาจากพรรคเพื่อไทยก็ตาม ทั้งนี้ เมื่อสัปดาห์ที่แล้วก็ลงพื้นที่ที่มีทั้งพรรคพลังประชารัฐและพรรคเพื่อไทย และต้นเดือนเมษายนก็ลงพื้นที่ภาคใต้ ซึ่งมีพรรครวมไทยสร้างชาติด้วย
นายกฯ กล่าวต่อว่า หลักการใหญ่คือดูแลพี่น้องประชาชนเป็นหลัก ดังนั้นการลงพื้นที่ 4 บุรี เพื่อดูแลพี่น้องประชาชน ไปดูว่าสามารถช่วยอะไรตรงไหนได้บ้าง ส่วนเรื่องการกระชับความสัมพันธ์แน่นอนว่าเราอยู่ด้วยกันหลายพรรค การให้เกียรติซึ่งกันและกันเป็นเรื่องสำคัญ ซึ่งเย็นวันนี้ก็จะไปรับประทานอาหารเย็นที่บ้านนายประภัตร โพธสุธน เลขาธิการพรรคชาติไทยพัฒนา

ที่มา : https://www.thaigov.go.th/news/contents/details/82871