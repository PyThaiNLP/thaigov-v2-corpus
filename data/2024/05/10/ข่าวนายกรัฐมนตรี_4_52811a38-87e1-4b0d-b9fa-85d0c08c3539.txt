รัฐบาลไทย-ข่าวทำเนียบรัฐบาล-​นายกฯ สักการะหลวงพ่อโต วัดป่าเลไลยก์วรวิหาร หนุนกิจกรรมท่องเที่ยวเชิงศาสนา กระตุ้นเศรษฐกิจท่องเที่ยวเมืองสุพรรณบุรี


วันศุกร์ที่ 10 พฤษภาคม 2567
10/05/2567
พิมพ์
​นายกฯ สักการะหลวงพ่อโต วัดป่าเลไลยก์วรวิหาร หนุนกิจกรรมท่องเที่ยวเชิงศาสนา กระตุ้นเศรษฐกิจท่องเที่ยวเมืองสุพรรณบุรี
​นายกฯ สักการะหลวงพ่อโต วัดป่าเลไลยก์วรวิหาร หนุนกิจกรรมท่องเที่ยวเชิงศาสนา กระตุ้นเศรษฐกิจท่องเที่ยวเมืองสุพรรณบุรี
วันนี้ (10 พฤษภาคม 2567) เวลา 12.00 น. ณ วัดป่าเลไลยก์วรวิหาร ตำบลรั้วใหญ่ อำเภอเมือง จังหวัดสุพรรณบุรี นายเศรษฐา ทวีสิน นายกรัฐมนตรีสักการะหลวงพ่อโต พระพุทธรูปปางป่าเลไลยก์เพื่อความเป็นสิริมงคลในโอกาสเดินทางมาตรวจราชการจังหวัดสุพรรณบุรี โดยมีนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา และคณะร่วมสักการะด้วย
นายชัย วัชรงค์ โฆษกประจำสำนักนายกรัฐมนตรี เผยว่า นายกรัฐมนตรีกราบสักการะหลวงพ่อโตซึ่งเป็นพระพุทธรูปปางป่าเลไลยก์ขนาดความ สูง 23 เมตรเศษ ประทับนั่งห้อยพระบาท พระหัตถ์ขวาหงายบนพระชานุแสดงมุทราทรงรับของถวาย พระหัตถ์ซ้ายคว่ำบนพระชานุผนังด้านซ้ายและขวามีภาพพระยาช้างปาลิไลยก์หมอบที่พื้นชูงวงถวายคนโทน้ำและพระยาวานรถวายรวงผึ้ง
โอกาสนี้ นายกรัฐมนตรีและคณะร่วมห่มผ้าองค์หลวงพ่อโต และกราบสักการะพระธรรมพุทธิมงคล (สอิ้ง สิรินนฺโท, ป.ธ.8) ที่ปรึกษาเจ้าคณะภาค 14 เจ้าอาวาสวัดป่าเลไลยก์วรวิหาร พร้อมกันนี้ นายกรัฐมนตรีได้ถวายธูปเทียนแพและเครื่องไทยธรรมแด่เจ้าอาวาส จากนั้นเจ้าอาวาสได้มอบพระพุทธรูปปางป่าเลไลยก์จำลองและของที่ระลึกให้กับนายกรัฐมนตรี
นายกฯ กล่าวว่าเดินทางมาวัดป่าเลไลยก์วรวิหารเป็นที่แรก ก่อนจะเดินทางไปปฏิบัติภารกิจในช่วงต่อไป โอกาสนี้ เจ้าอาวาสได้เล่าถึงประวัติความเป็นมาของพระพุทธปุษยคีรีศรีสุวรรณภูมิ (หลวงพ่ออู่ทอง) ณ วัดเขาทำเทียม สถานที่ที่นายกรัฐมนตรีจะเดินทางไปตรวจราชการในช่วงบ่าย จากนั้น นายกรัฐมนตรีและคณะได้กราบลาเจ้าอาวาส เพื่อไปปฏิบัติภารกิจต่อไป
“การลงพื้นที่ตรวจราชการของนายกรัฐมนตรีครั้งนี้ นอกจากการติดตามความคืบหน้าโครงการสำคัญ ๆ ของรัฐในพื้นที่จังหวัดสุพรรณบุรีแล้ว นายกฯ ยังให้ความสำคัญและสนับสนุนกิจกรรมส่งเสริมการท่องเที่ยวเชิงศาสนาและวัฒนธรรม อันจะก่อให้เกิดประโยชน์กับประชาชนในท้องถิ่นและนักท่องเที่ยว ซึ่งจะช่วยให้เกิดการกระตุ้นเศรษฐกิจในพื้นที่และกระจายรายได้ไปสู่ชุมชน อีกทั้งนายกฯ เชื่อมั่นว่าประเทศไทยซึ่งเป็นประเทศที่มีต้นทุนทางวัฒนธรรมเป็นจำนวนมาก รวมทั้งศักยภาพของหน่วยงานต่าง ๆ จะสามารถนำต้นทุนเหล่านั้น มาพัฒนาให้เกิดประโยชน์สูงสุดในอนาคตได้” นายชัย กล่าวเพิ่มเติม
สำหรับวัดป่าเลไลยก์วรวิหาร เป็นศาสนสถานคู่บ้านคู่เมืองของชาวสุพรรณบุรี ตามตำนานเล่าว่า ภายในองค์หลวงพ่อโต ได้บรรจุพระบรมสารีริกธาตุของพระพุทธเจ้าไว้ 36 องค์ ที่ได้มาจากพระมหาเถรไลยลาย นอกจากนี้ ยังเป็นสถานที่เรียนรู้วรรณคดีขุนช้างขุนแผนอีกด้วย

ที่มา : https://www.thaigov.go.th/news/contents/details/82877