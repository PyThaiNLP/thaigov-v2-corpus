รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม ร่วมกับยุติธรรมจังหวัดระยอง ลงพื้นที่ติดตามสถานการณ์ และช่วยเหลือผู้เสียหาย กรณีไฟไหม้ถังสารเคมีระเบิด ณ อำเภอมาบตาพุด จังหวัดระยอง


วันศุกร์ที่ 10 พฤษภาคม 2567
10/05/2567
พิมพ์
ผู้ช่วยรัฐมนตรีประจำกระทรวงยุติธรรม ร่วมกับยุติธรรมจังหวัดระยอง ลงพื้นที่ติดตามสถานการณ์ และช่วยเหลือผู้เสียหาย กรณีไฟไหม้ถังสารเคมีระเบิด ณ อำเภอมาบตาพุด จังหวัดระยอง
ผู้ช่วยรัฐมนตรีประจำกระทรวงยุติธรรม ร่วมกับยุติธรรมจังหวัดระยอง ลงพื้นที่ติดตามสถานการณ์ และช่วยเหลือผู้เสียหาย กรณีไฟไหม้ถังสารเคมีระเบิด ณ อำเภอมาบตาพุด จังหวัดระยอง
ในวันศุก​ร์ที่ ๑๐ พฤษภาคม ๒๕๖๗ นายยู่สิน จินตภากร ผู้ช่วยรัฐมนตรีประจำกระทรวงยุติธรรม พร้อมด้วยนายสิทธิพร กาสรสุวรรณ พนักงานคุมประพฤติชำนาญการ รักษาการในตำแหน่ง พนักงานคุมประพฤติชำนาญการพิเศษ รักษาราชการแทนผู้อำนวยการสำนักงานคุมประพฤติจังหวัดระยอง ปฏิบัติหน้าที่ยุติธรรมจังหวัดระยอง ยุติธรรมจังหวัดระยอง และคณะเจ้าหน้าที่กรมคุ้มครองสิทธิและเสรีภาพ ได้เดินทางลงพื้นที่ไปยังศูนย์ช่วยเหลือผู้ประสบภัย การนิคมอุตสาหกรรมแห่งประเทศไทย (มาบตาพุด) จังหวัดระยอง เพื่อติดตามสถานการณ์ไฟไหม้ถังสารเคมีระเบิด รวมถึงพิจารณาแนวทางให้ความช่วยเหลือผู้เสียหายและผู้ได้รับผลกระทบจากกรณีดังกล่าว นอกจากนั้น ได้เดินทางไปยังศูนย์ตรวจสุขภาพผู้ได้รับผลกระทบ รวมทั้งให้กำลังใจประชาชน และเจ้าหน้าที่ทุกฝ่ายในพื้นที่
โดยนายยู่สิน จินตภากร ผู้ช่วยรัฐมนตรีว่าการกระทรวงยุติธรรม กล่าวว่า การช่วยเหลือเยียวยาของกระทรวงยุติธรรม หากพิสูจน์แล้วว่าอยู่ในเกณฑ์การได้รับความช่วยเหลือ​ตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙ จะได้รับการเยียวยาครอบครัวละไม่เกิน ๑๑๐,๐๐๐ บาท ในส่วนของการบาดเจ็บจะได้รับการเยียวยาในส่วนของค่ารักษาพยาบาล ค่าฟื้นฟูสมรรถภาพ ค่าขาดประโยชน์ทำมาหาได้ รวมทั้งค่าตอบแทนความเสียหายอื่น นอกจากนั้น จะพิจารณาให้ความช่วยเหลืออื่น ๆ ตามที่กระทรวงยุติธรรมสามารถให้ความช่วยเหลือเพิ่มเติมได้อีกด้วย
“สุดท้ายนี้ตนต้องขอแสดงความเสียใจกับครอบครัวและญาติของผู้เสียชีวิต โดยกระทรวงยุติธรรมจะให้ความช่วยเหลือเยียวยาอย่างเต็มที่ เพื่อให้เกิดความยุติธรรมแก่ทุกฝ่ายต่อไป”

ที่มา : https://www.thaigov.go.th/news/contents/details/82890