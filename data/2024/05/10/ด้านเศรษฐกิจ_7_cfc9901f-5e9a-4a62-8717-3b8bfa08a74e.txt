รัฐบาลไทย-ข่าวทำเนียบรัฐบาล-ผู้ตรวจราชการฯ ศุภกิจ นำทีม MIND เปิดโครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดพระนครศรีอยุธยา ปี 2567”


วันศุกร์ที่ 10 พฤษภาคม 2567
10/05/2567
พิมพ์
ผู้ตรวจราชการฯ ศุภกิจ นำทีม MIND เปิดโครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดพระนครศรีอยุธยา ปี 2567”
ผู้ตรวจราชการฯ ศุภกิจ นำทีม MIND เปิดโครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดพระนครศรีอยุธยา ปี 2567”
วันที่ 3 พฤษภาคม 2567  นายศุภกิจ บุญศิริ ผู้ตรวจราชการกระทรวงอุตสาหกรรม ได้รับมอบหมายจาก ปลัดกระทรวงอุตสาหกรรม ให้เป็นประธานพิธีเปิดโครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดพระนครศรีอยุธยา  ปี 2567” พร้อมด้วย นายธีระ แก้วพิมล อุตสาหกรรมจังหวัดพระนครศรีอยุธยา และข้าราชการ เจ้าหน้าที่สำนักงานอุตสาหกรรมจังหวัดฯ เข้าร่วม โดยได้รับเกียรติจาก นายศุภกร อนันตรักษ์ ป้องกันจังหวัดพระนครศรีอยุธยา นางสาวกรวิกา ศรีหลักผู้อำนวยการกองคลัง องค์การบริหารส่วนตำบลคลองสะแก และ นางสาวณัฐวดี ฝอยศาลา ผู้อำนวยการโรงเรียนวัดโพธิ์ทอง (วาสนานุกูล) ให้การต้อนรับ ณ คลองส่งน้ำ หมู่ที่ 2 ตำบลคลองสะแก อำเภอนครหลวง จังหวัดพระนครศรีอยุธยา
สำหรับวัตถุประสงค์ของโครงการฯ เพื่อกำกับดูแลการระบายน้ำทิ้งของโรงงาน ปรับปรุงฟื้นฟูคุณภาพแหล่งน้ำ สร้างเครือข่ายความร่วมมือระหว่างภาคอุตสาหกรรมและชุมชนท้องถิ่น ให้มีความรับผิดชอบต่อสังคมสิ่งแวดล้อมร่วมกันโดยการขับเคลื่อนของกลุ่มผู้ประกอบการคัดแยกขนาดและขนถ่ายถ่านหินมากว่า 10 บริษัทในพื้นที่ท่าเทียบเรือหมู่ที่ 2 ตำบลคลองสะแก อำเภอนครหลวง จังหวัดพระนครศรีอยุธยา เพื่อเป็นพื้นที่ดำเนินการโครงการโดยการขุดลอกคลอง เพื่อเตรียมความพร้อมในการรับน้ำจากแม่น้ำป่าสักในช่วงฤดูฝนที่จะมาถึง ซึ่งคลองส่งน้ำดังกล่าว มีความสำคัญในการกักเก็บน้ำสำหรับใช้อุปโภค บริโภค และรองรับน้ำจากแม่น้ำป่าสักในช่วงฤดูฝน ทั้งนี้ยังร่วมกันปลูกต้นไม้เพื่อสร้างพื้นที่สีเขียวโดยรอบคลองส่งน้ำฯ
โครงการ “อุตสาหกรรมรวมใจ รักษ์น้ำใส ใส่ใจชุมชน” ซึ่งเป็นหนึ่งในโครงการดิน น้ำ ลม ไฟ ที่กระทรวงอุตสาหกรรม ร่วมกับภาคีเครือข่าย ผู้ประกอบการโรงงานอุตสาหกรรม และชุมชนโดยรอบโรงงานอุตสาหกรรม เพื่อสร้างความร่วมมือให้ภาคอุตสาหกรรม มีความรับผิดชอบต่อสังคมและสามารถอยู่คู่กับชุมชนได้อย่างยั่งยืน สนองนโยบาย MIND ใช้หัว และ ใจ ปั้นอุตสาหกรรม คู่ชุมชน ผู้ประกอบการอยู่ได้ ชุมชนบริเวณโดยรอบก็ต้องอยู่ได้ ทำให้ชุมชนและประชาชนโดยรอบ เกิดมุมมองที่ดีต่อโรงงาน และการอยู่ร่วมกันอย่างเป็นมิตร

ที่มา : https://www.thaigov.go.th/news/contents/details/82876