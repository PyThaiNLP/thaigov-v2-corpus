รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ประชุมผู้บริหารกระทรวงอุตฯ ย้ำขยับความสัมพันธ์ ไทย-ซาอุฯ เร่งผลักดันสินค้าฮาลาลไทยสู่ตลาดซาอุดิอาระเบีย พร้อมรับลูกนายกเตรียมแผน ศูนย์ One Stop Service 


วันศุกร์ที่ 10 พฤษภาคม 2567
10/05/2567
พิมพ์
รัฐมนตรีฯ พิมพ์ภัทรา ประชุมผู้บริหารกระทรวงอุตฯ ย้ำขยับความสัมพันธ์ ไทย-ซาอุฯ เร่งผลักดันสินค้าฮาลาลไทยสู่ตลาดซาอุดิอาระเบีย พร้อมรับลูกนายกเตรียมแผน ศูนย์ One Stop Service
รัฐมนตรีฯ พิมพ์ภัทรา ประชุมผู้บริหารกระทรวงอุตฯ ย้ำขยับความสัมพันธ์ ไทย-ซาอุฯ เร่งผลักดันสินค้าฮาลาลไทยสู่ตลาดซาอุดิอาระเบีย พร้อมรับลูกนายกเตรียมแผน ศูนย์ One Stop Service บริการประชาชน เร่งวางแนวทางแก้ปัญหาการจัดการใบอนุญาต รง. 4 แล้วเสร็จใน 30 วัน
9 พฤษภาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมผู้บริหารระดับสูงของกระทรวงอุตสาหกรรม ครั้งที่ 7/2567 โดยมีนางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายบรรจง สุกรีฑา นายใบน้อย สุวรรณชาตรี รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม และผู้บริหารระดับสูงของกระทรวงอุตสาหกรรม (อก.) ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
รัฐมนตรีว่าการกระทรวงอุตสาหกรรม ได้แจ้งในที่ประชุมว่า วานนี้ (8 พฤษภาคม 2567) ได้ให้การต้อนรับ ดร. มาญิด บิน อับดุลเลาะฮ์ อัลกอเศาะบี รัฐมนตรีว่าการกระทรวงพาณิชย์แห่งราชอาณาจักรซาอุดิอาระเบียและคณะ เพื่อหารือความร่วมมือและแนวทางการขับเคลื่อนการส่งเสริมพัฒนาอุตสาหกรรมฮาลาลของทั้งสองประเทศ  ซึ่งประเทศไทยมีความโดดเด่นในด้านอุตสาหกรรมอาหาร ทางซาอุดีอาระเบียมีความยินดีที่ได้ร่วมมือและดำเนินการร่วมกันในอุตสาหกรรมฮาลาล เนื่องจากซาอุดิอาระเบียเป็นศูนย์กลางของตลาดฮาลาลในภูมิภาคชาติอาหรับ อีกทั้งมีผู้บริโภคจำนวนมาก นับเป็นเรื่องสำคัญมากหากได้รับความร่วมมือเพื่อขับเคลื่อนอุตสาหกรรมฮาลาลของทั้งสองประเทศให้ดียิ่งขึ้น
นอกจากนี้ ยังได้กล่าวถึง กรณีนายกรัฐมนตรี (นายเศรษฐา ทวีสิน) ได้พูดถึงการจัดตั้งศูนย์ One Stop Service  โดยได้มอบหมายให้กระทรวงการคลัง กระทรวงเกษตรและสหกรณ์ กระทรวงอุตสาหกรรม กระทรวงสาธารณสุข กระทรวงพาณิชย์ และหน่วยงานที่เกี่ยวข้อง เร่งวางแผนการให้บริการแก่ประชาชน และผู้ประกอบการในรูปแบบ Single Submission ซึ่งได้กำหนดให้มีการทดลองระบบ ในวันที่ 1 กันยายนนี้ ณ ด่านศุลกากรหนองคาย และให้แล้วเสร็จเต็มรูปแบบในวันที่ 1 ตุลาคมนี้ โดยให้คณะอนุกรรมการฯ ซึ่งรัฐมนตรีช่วยว่าการกระทรวงการคลัง เป็นประธาน เร่งพิจารณาในด่านศุลกากรอื่นๆ ที่มีความพร้อมให้เร่งดำเนินการคู่ขนานกันไปด้วย และเร่งดำเนินการแก้ปัญหาและจัดการการพิจารณาใบอนุญาตโรงงาน (รง. 4) ให้แล้วเสร็จภายใน 30 วัน เพื่อให้เกิดความสะดวก และรวดเร็วในการประกอบธุรกิจของภาคเอกชน ตลอดจนหามาตรการในการลดระยะเวลาในการยื่นขอใบอนุญาตด้วย
นอกจากนี้ที่ประชุมยังได้สรุปสถานการณ์อุบัติภัยที่เกิดขึ้นสถานประกอบการอุตสาหกรรม กรณีเพลิงไหม้โกดังเก็บสารเคมีของกลางในพื้นที่ อำเภอภาชี จังหวัดพระนครศรีอยุธยา เพลิงไหม้โรงงานเก็บกากอุตสาหกรรมและสารเคมี บริษัท วิน โพรเสส จำกัด จังหวัดระยอง และกรณีสารเคมีรั่วไหลในพื้นที่โรงงานบริษัท เอกอุทัย จำกัด จังหวัดพระนครศรีอยุธยา พร้อมรายงานความคืบหน้าการดำเนินการเพื่อการปรับปรุงผังเมืองให้เหมาะสมกับการพัฒนาเศรษฐกิจของไทย และวางแนวทางการตรวจสอบสถานประกอบการเชิงรุกและการเตรียมพร้อมสำหรับเหตุการณ์ฉุกเฉิน

ที่มา : https://www.thaigov.go.th/news/contents/details/82891