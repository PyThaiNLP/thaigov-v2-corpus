รัฐบาลไทย-ข่าวทำเนียบรัฐบาล-"วราวุธ" สั่ง ศรส. พร้อมอพยพเด็กในสถานสงเคราะห์ หากได้รับผลกระทบจากเกิดเหตุเพลิงไหม้ถังเก็บสารเคมี มาบตาพุด ระยอง


วันพฤหัสบดีที่ 9 พฤษภาคม 2567
"วราวุธ" สั่ง ศรส. พร้อมอพยพเด็กในสถานสงเคราะห์ หากได้รับผลกระทบจากเกิดเหตุเพลิงไหม้ถังเก็บสารเคมี มาบตาพุด ระยอง
"วราวุธ" สั่ง ศรส. พร้อมอพยพเด็กในสถานสงเคราะห์ หากได้รับผลกระทบจากเกิดเหตุเพลิงไหม้ถังเก็บสารเคมี มาบตาพุด ระยอง
วันที่ 9 พ.ค. 67 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตนได้รับรายงานจากศูนย์เร่งรัดจัดการสวัสดิภาพประชาชน (ศรส.) จังหวัดระยอง ถึงกรณีเกิดเหตุเพลิงไหม้ถังเก็บสารไพรโรไลสิส แก๊สโซลีน ที่มาบตาพุด จังหวัดระยอง ซึ่งขณะนี้ ทางจังหวัดระยอง ได้ประกาศภาวะฉุกเฉินระดับ 2 โดยจังหวัดได้ดำเนินการให้ประชาชนชุมชนหนองแฟบ ชุมชนตากวน-อ่าวประดู่ อพยพไปที่โรงเรียนมาบตาพุดพันพิทยาคาร ตำบลเนินพระ อำเภอเมืองระยอง ซึ่งทางจังหวัดระยองได้ตั้งเป็น ศูนย์อำนวยการช่วยเหลือประชาชนจังหวัดระยอง โดยตนได้สั่งการให้ ศรส.จ.ระยอง ประสานหน่วยงานในสังกัด พม. ได้แก่ สถานคุ้มครองสวัสดิภาพเด็กระยอง และบ้านพักเด็กและครอบครัวจังหวัดระยอง ให้เฝ้าระวังและเตรียมความพร้อมอพยพเด็กและเจ้าหน้าที่ออกจากพื้นที่ ซึ่งทีม ศรส.จ.ระยอง ได้มีการเตรียมความพร้อมไว้แล้ว โดยตลอดทั้งวัน ศรส.จ.ระยอง ได้มีการประเมินสถานการณ์เป็นระยะ
นายวราวุธ กล่าวว่า ตนมีความห่วงใยพี่น้องประชาชนในพื้นที่ โดยเฉพาะกลุ่มเปราะบางที่เป็นเด็กเล็ก ผู้สูงอายุ และคนพิการ ซึ่งได้รับผลกระทบจากเหตุเพลิงไหม้ โดยได้กำชับให้เจ้าหน้าที่พม.เตรียมความพร้อมให้การช่วยเหลืออย่างเต็มที่ หากประชาชนกลุ่มเปราะบางได้รับผลกระทบ ขอให้โทรขอความช่วยเหลือมาที่ ศรส. ผ่านช่องทาง สายด่วน พม. โทร.1300 บริการตลอด 24 ชั่วโมง อย่างไรก็ตาม ทีม ศรส.จ.ระยอง และ สำนักงานส่งเสริมและสนับสนุนวิชาการ 2 (สสว.2) ได้เข้าสนับสนุนการดูแลประชาชนที่ได้รับผลกระทบที่ขณะนี้มีคนไทย 447 คน และมีชาวต่างชาติ 579 คน พักพิงอยู่ที่ศูนย์อำนวยการช่วยเหลือประชาชนจังหวัดระยอง ทั้งนี้ ทีมศรส.จ.ระยอง จะมีการติดตามเยี่ยมบ้านครอบครัวผู้ได้รับผลกระทบจากเหตุการณ์ดังกล่าวต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ไฟไหม้มาบตาพุด #ระยอง #พม

ที่มา : https://www.thaigov.go.th/news/contents/details/82841