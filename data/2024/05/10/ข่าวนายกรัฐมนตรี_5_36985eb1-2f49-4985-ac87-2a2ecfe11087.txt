รัฐบาลไทย-ข่าวทำเนียบรัฐบาล-นายกฯ รับฟังปัญหาประตูระบายน้ำลาดน้ำเตียน จ.สุพรรณบุรี ชื่นชมสุพรรณบุรีเป็นจังหวัดต้นแบบการบริหารจัดการน้ำ


วันศุกร์ที่ 10 พฤษภาคม 2567
10/05/2567
พิมพ์
นายกฯ รับฟังปัญหาประตูระบายน้ำลาดน้ำเตียน จ.สุพรรณบุรี ชื่นชมสุพรรณบุรีเป็นจังหวัดต้นแบบการบริหารจัดการน้ำ
นายกฯ รับฟังปัญหาประตูระบายน้ำลาดน้ำเตียน จ.สุพรรณบุรี ชื่นชมสุพรรณบุรีเป็นจังหวัดต้นแบบการบริหารจัดการน้ำ
วันนี้ (10 พ.ค. 67) เวลา 13.40 น. ณ ประตูระบายน้ำลาดน้ำเตียน อำเภอเมืองสุพรรณบุรี จังหวัดสุพรรณบุรี นายเศรษฐา ทวีสิน นายกรัฐมนตรี พูดคุยและรับฟังประเด็นปัญหาในพื้นที่ โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายพรหมมินทร์ เลิศสุริย์เดช เลขาธิการนายกรัฐมนตรี นายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย เข้าร่วมด้วย
นายชัย วัชรงค์ โฆษกประจำสำนักนายกรัฐมนตรี เผยว่า นายกรัฐมนตรีได้รับฟังรายงานข้อมูลทั่วไปและสภาพปัญหาของจังหวัดสุพรรณบุรีจากนายณัฐภัทร สุวรรณประทีป ผู้ว่าราชการจังหวัดสุพรรณบุรี พร้อมกับรับฟังแผนการบริหารจัดน้ำคลองมะขามเฒ่า - อู่ทอง จาก ดร.ทวีศักดิ์ ธนเดโชพล รองอธิบดีกรมชลประทาน โดยนายกรัฐมนตรีกล่าวว่าเป็นครั้งแรกที่ได้เดินทางมาจังหวัดสุพรรณบุรี ได้ไหว้หลวงพ่อโต วัดป่าเลไลยก์วรวิหาร และรับประทานต้มยำปลาม้า ซึ่งเป็นอาหารพื้นเมืองที่อร่อย รวมถึงขนมสาลี่และขนมชั้นที่ต้องยอมรับว่าเป็นขนมที่อร่อย พร้อมกับได้พูดคุยกับผู้ว่าการการท่องเที่ยวแห่งประเทศไทยว่า จังหวัดสุพรรณบุรีจัดเป็นเมืองน่าท่องเที่ยว ซึ่งรัฐบาลจะผลักดันให้เป็นเมืองที่น่าท่องเที่ยวมากขึ้นอีกทั้งด้านวัฒนธรรม อาหารการกิน หรือการท่องเที่ยวเชิงศาสนา โดยหวังว่าประชาชนชาวไทยและนักท่องเที่ยวทั่วโลกจะได้มาเที่ยวที่จังหวัดสุพรรณบุรี และได้ลิ้มรสของดีของจังหวัดสุพรรณบุรี
นายกรัฐมนตรีกล่าวต่อว่า จังหวัดสุพรรณบุรีมีวิธีการบริหารจัดการเรื่องน้ำดีที่สุด ตั้งแต่สมัยอดีตนายกฯ บรรหาร ศิลปอาชา ซึ่งนายวราวุธ ศิลปอาชา ตอนที่ยังไม่ได้เป็นรัฐมนตรีได้สืบสานเจตนารมณ์ต่อมาจนเป็นที่ประจักษ์ว่าการบริหารจัดการน้ำนั้นเป็นเรื่องสำคัญ พร้อมทั้งต้องชื่นชมการทำงานของหน่วยงานที่เกี่ยวข้อง ที่มีการทำงานใกล้ชิดกับประชาชน โดยเฉพาะอย่างยิ่งกรมชลประทานและทหารราบพัฒนาที่มีการเพิ่มแหล่งน้ำ สร้างท่อระบายน้ำ รวมถึงบริหารจัดการน้ำไม่ให้เกิดข้อขัดแย้งระหว่างประชาชน ทั้งนี้ โครงการต่าง ๆ ที่ทางจังหวัดสุพรรณบุรีได้เสนอมาทางรัฐบาลได้อนุมัติเรียบร้อยแล้ว เพื่อให้การบริหารจัดการน้ำของจังหวัดสุพรรณบุรีดีที่สุด แม้ปัญหาจะยังแก้ไขไม่หมด แต่จังหวัดสุพรรณบุรีถือเป็นจังหวัดต้นแบบอีกหนึ่งจังหวัด ที่มีการบริหารจัดการน้ำให้ประชาชนมีน้ำกิน น้ำใช้ และมีพื้นที่การเกษตรสร้างความเจริญรุ่งเรืองต่อไป

ที่มา : https://www.thaigov.go.th/news/contents/details/82886