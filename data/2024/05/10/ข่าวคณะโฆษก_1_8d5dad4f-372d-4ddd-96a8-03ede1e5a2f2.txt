รัฐบาลไทย-ข่าวทำเนียบรัฐบาล-​“เกณิกา”เผย 15 พ.ค.นี้ ชาว อสม.ทั่วประเทศ เตรียมรับเงินค่าป่วยการใหม่ - เงินตกเบิกย้อนหลัง รวม 8,000 บาทต่อคน ย้ำ อสม.คือจิตอาสาที่เสียสละในการดูแลสุขภาพประชาชน


วันศุกร์ที่ 10 พฤษภาคม 2567
10/05/2567
พิมพ์
​“เกณิกา”เผย 15 พ.ค.นี้ ชาว อสม.ทั่วประเทศ เตรียมรับเงินค่าป่วยการใหม่ - เงินตกเบิกย้อนหลัง รวม 8,000 บาทต่อคน ย้ำ อสม.คือจิตอาสาที่เสียสละในการดูแลสุขภาพประชาชน
​“เกณิกา”เผย 15 พ.ค.นี้ ชาว อสม.ทั่วประเทศ เตรียมรับเงินค่าป่วยการใหม่ - เงินตกเบิกย้อนหลัง รวม 8,000 บาทต่อคน ย้ำ อสม.คือจิตอาสาที่เสียสละในการดูแลสุขภาพประชาชน
วันนี้ (10 พ.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลโดย นายกรัฐมนตรีเศรษฐา ทวีสิน ได้อนุมัติตั้งงบประมาณประจำปี 2567 ให้กับกระทรวงสาธารณสุข สำหรับจ่ายเป็นค่าป่วยการให้กับ อสม.หรืออาสาสมัครสาธารณสุขประจำหมู่บ้าน 1.07 ล้านคนทั่วประเทศ โดยใช้งบประมาณ 2.5 หมื่นล้านบาท ซึ่งเป็นอัตราค่าป่วยการที่เพิ่มจากเดิมเดือนละ 1,000 บาท เป็นเดือนละ 2,000 บาท ซึ่งมีผลตั้งแต่เริ่มปีงบประมาณ 2567 คือ เดือนตุลาคม 2566 ที่ผ่านมา
น.ส.เกณิกา กล่าวต่อว่า ในเดือนพฤษภาคมนี้พี่น้อง อสม.จะได้รับเงินค่าป่วยการในอัตราใหม่ 2,000 บาท และตกเบิกย้อนหลังตั้งแต่เดือนตุลาคม 2566 – เมษายน 2567 อีก 7,000 บาท รวม 9,000 บาท จากนั้นจะได้รับค่าป่วยการเดือนละ 2,000 บาททุกเดือน ทั้งนี้ กรมสนับสนุนบริการสุขภาพ สบส. กระทรวงสาธารณสุข ได้ประกาศไทม์ไลน์การเบิกจ่ายค่าป่วยการ อสม. โดยจะโอนเงินค่าป่วยการ อสม. รอบเดือนเมษายน 2567 เข้าบัญชีในวันที่ 15 พฤษภาคม 2567 จำนวน 2,000 บาท และ เงินตกเบิกย้อนหลัง 6,000 บาท รวมรับ 8,000 บาท
“รัฐบาลให้ความสำคัญต่ออาสาสมัครสาธารณสุขประจำหมู่บ้าน (อสม.) ที่ถือเป็นกลไกสำคัญในการดูแลสุขภาพคนในชุมชน ช่วยขับเคลื่อนระบบบริการสุขภาพปฐมภูมิ เป็นจิตอาสาที่เสียสละตนเองในการดูแลสุขภาพประชาชน ทั้งในภาวะปกติและภาวะฉุกเฉินมาอย่างต่อเนื่อง ทำให้ประชาชนเข้าถึงบริการสุขภาพปฐมภูมิขั้นพื้นฐานได้อย่างเท่าเทียม โดยรัฐบาลและกระทรวงสาธารณสุขพร้อมจะดูแลสวัสดิการต่างๆ ให้อย่างต่อเนื่อง“น.ส.เกณิกา กล่าว

ที่มา : https://www.thaigov.go.th/news/contents/details/82858