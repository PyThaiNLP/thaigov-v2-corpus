รัฐบาลไทย-ข่าวทำเนียบรัฐบาล-“อนุทิน” นำคณะตรวจเยี่ยมมอบกำลังใจกองกำลัง อส.นราธิวาส ย้ำส่วนกลางติดตามสถานการณ์พื้นที่ไม่เคยละทิ้ง สนับสนุนทุกภารกิจเพื่อความปลอดภัยประชาชน รัฐบาลจะทำทุกวิถีทางให้ความสงบเกิดขึ้น


วันศุกร์ที่ 10 พฤษภาคม 2567
10/05/2567
พิมพ์
“อนุทิน” นำคณะตรวจเยี่ยมมอบกำลังใจกองกำลัง อส.นราธิวาส ย้ำส่วนกลางติดตามสถานการณ์พื้นที่ไม่เคยละทิ้ง สนับสนุนทุกภารกิจเพื่อความปลอดภัยประชาชน รัฐบาลจะทำทุกวิถีทางให้ความสงบเกิดขึ้น
“อนุทิน” นำคณะตรวจเยี่ยมมอบกำลังใจกองกำลัง อส. นราธิวาส ย้ำส่วนกลางติดตามสถานการณ์พื้นที่ ไม่เคยละทิ้ง สนับสนุนทุกภารกิจเพื่อความปลอดภัยประชาชน และรัฐบาลจะทำทุกวิถีทางให้ความสงบเกิดขึ้นในจังหวัดชายแดนใต้
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (10 พ.ค.67) เวลา 11.30 น.นายอนุทิน ชาญวีรกูล รองนายกรัฐมนตรีและรมว.มหาดไทย ในฐานผู้บัญชาการกองอาสารักษาดินแดน ได้นำคณะลงพื้นที่ตรวจเยี่ยมบํารุงขวัญสมาชิกกองอาสารักษาดินแดน ในสังกัดกองบังคับการกองอาสารักษาดินแดนจังหวัดนราธิวาส ณ ฐานปฏิบัติการชุดคุ้มครองตำบลลำภู (ชคต.ลำภู) โดยมี พล.อ.เกรียงไกร ศรีรักษ์ ประธานที่ปรึกษารัฐมนตรีว่าการกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายตระกูล โทธรรม ผู้ว่าราชการจังหวัดนราธิวาส พ.ต.ท. วรรณพงษ์ คชรักษ์ เลขาธิการศูนย์อํานวยการบริหารจังหวัดชายแดนใต้ (ศ.อบต.) ร.ต.อ.เขตรัฐ ชาญศิลป์ ผู้อํานวยการสํานักอํานวยการกองอาสารักษาดินแดน ร่วมในการตรวจเยี่ยมด้วย
นายอนุทิน พร้อมคณะได้รับฟังการรายงานสถานการณ์ในพื้นที่จากนายหมู่เวร ตรวจกำลังพล รับการรายงานตัวจาก นายอําเภอเมืองนราธิวาส ผู้บังคับการหน่วยเฉพาะกิจตํารวจ นราธิวาส 93 และกํานัน มอบของตรวจเยี่ยมและถุงยังชีพแก่ตัวแทนชุดคุ้มครองตำบลจากทั้ง 13 อำเภอของ จ.นราธิวาส จากนั้นพบปะ ให้โอวาทเพื่อเป็นขวัญกำลังใจแก่กําลังพลในการปฎิบัติหน้าที่เพื่อดูแลความปลอดภัยแก่ประชาชนในพื้นที่อย่างเข้มแข็ง
นายอนุทิน กล่าวว่า ทุกคนมีความตั้งใจเดินทางมาพบกำลังพลในพื้นที่ด้วยความห่วงใย ต้องการมาให้กำลังใจกันและกัน แม้ทุกคนจะทำงานที่ส่วนกลางแต่ก็ได้รับรายงานตลอดว่าสมาชิกกองอาสารักษาดินแดน (อส.) ได้ทุ่มเทเสียสละ และร่วมมือกับทางฝ่ายความมั่นคง ตำรวจ ทหารในพื้นที่นราธิวาสด้วยความกล้าหาญ และหลายครั้งก็เกิดความสูญเสีย บาดเจ็บจากการรอบทำร้าย ซึ่งก็ทำให้ทุกคนที่อยู่ส่วนกลางมีความทุกข์ทุกครั้งที่ได้รับทราบข่าว ดังนั้นผู้บริหารซึ่งอยู่ส่วนกลางจะทำทุกวิถีทางเพื่อให้เกิดความปลอดภัยกับผู้ปฏิบัติงานที่คอยดูแลความปลอดภัยของพี่น้องประชาชนในพื้นที่ 3 จังหวัดชายแดนอย่างเต็มกำลัง
“ผมรอมานานที่จะได้ลงมาพบปะกับทุกคน ผมมากับท่านอธิบดีกรมการปกครองและคณะ เพื่อจะนำขวัญกำลังใจมอบให้ทุกท่าน ขอให้มั่นใจว่าพวกเราไม่ได้ละทิ้ง สิ่งใดที่จะสนับสนุนภารกิจท่านได้ เราไม่ลังเลที่จะทำในทันที สิ่งที่ขอให้ทุกท่านพึงปฏิบัติอยู่ตลอดคือขอให้นึกถึงความปลอดภัยของตนเองอยู่ตลอด การจะทำหน้าที่จุดใดก็ตาม ขอให้ประเมินให้ได้ว่าสถานการณ์เป็นอย่างไร ถ้ามีความเสี่ยงสูง ก็ไม่ควรเข้าไปปฏิบัติการด้วยกำลังพลจำนวนน้อย หรือหากเป็นความเสี่ยงปานกลางจะเข้าไปอย่างไรให้เกิดความปลอดภัยสูงสุด เพราะเราไม่ได้ตัวคนเดียว เรามีครอบครัว เรามีบุคคลอันเป็นที่รัก เราทุ่มเทเสียสละดูแลชาวบ้านแล้วก็ต้องดูแลตัวเองสูงสุดด้วย ต่อไปนี้ผมตั้งใจที่จะมาพบปะเยี่ยมเยียนทุกท่านไม่เฉพาะเวลามีเหตุ แต่จมาเพื่อสร้างขวัญกำลังใจในทุกโอกาสที่อำนวย” นายอนุทิน กล่าว
นายอนุทิน กล่าวว่า ในนามของรัฐบาลขอบคุณในความเสียสละของเจ้าหน้าที่ทุกฝ่าย โดยขอให้ทุกคนรับทราบว่าทุกครั้งที่ได้รายงานนายเศรษฐา ทวีสิน นายกรัฐมนตรี เกี่ยวกับการลงพื้นที่จังหวัดชายแดนใต้ นายกรัฐมนตรีจะขอให้ส่งมอบความปรารถนาดี ความห่วงใย และการแสดงถึงความพร้อมที่จะสนับสนุนภารกิจของมายังทุกหน่วยงาน ทุกฝ่าย ทั้งฝ่ายราชการ ปกครอง ตำรวจ ทหาร และขอเน้นย้ำว่ารัฐบาลจะทำให้ดีที่สุดเพื่อให้ความร่วมเย็นเป็นสุขเกิดขึ้นใน 3 จังหวัดชายแดนภาคใต้
“ผมขออาราธนาสิ่งศักดิ์สิทธิ์ ทั้งคุณพระศรีรัตนตรัย บุญบารมีของพระอัลเลาะห์ ศาสนาทุกศาสนาที่เราเคารพนับถือ ตลอดจนบารมีของพระบาทสมเด็จพระเจ้าอยู่หัวจงบันดาลประทานพรให้ทุกท่านและครอบครัวมีความปลอดภัยในการปฏิบัติหน้าที่ แคล้วคลาดจากสิ่งอันอันตราย ทุกสิ่ง เจริญรุ่งเรือง สุขภาพแข็งแรง มีอายุยืนยาว แล้วเรามาร่วมกันทำหน้าที่รับใช้ชาติบ้านเมืองด้วยความภาคภูมิใจ” นายอนุทิน กล่าว
ทั้งนี้ วันที่ 10 พ.ค. 67 นายอนุทิน และคณะมีกำหนด ตรวจเยี่ยมบํารุงขวัญสมาชิกกองอาสารักษาดินแดน ในสังกัดกองบังคับการกองอาสารักษาดินแดนจังหวัดนราธิวาส รวม 3 จุด ประกอบด้วยฐานปฏิบัติการชุดคุ้มครองตำบลลำภู (ชคต.ลำภู) หน่วยเฉพาะกิจนราธิวาส และในพื้นที่ อ.สุคิริน

ที่มา : https://www.thaigov.go.th/news/contents/details/82885