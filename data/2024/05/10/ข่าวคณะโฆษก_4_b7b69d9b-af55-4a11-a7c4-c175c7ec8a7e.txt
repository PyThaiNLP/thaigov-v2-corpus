รัฐบาลไทย-ข่าวทำเนียบรัฐบาล-​“รัดเกล้า” เผย ครม. มีมติเห็นชอบร่างแถลงการณ์รัฐมนตรีการค้าเอเปคประจำปี 2567 และเอกสารที่เกี่ยวข้อง 2 ฉบับมุ่งส่งเสริมการค้าการลงทุนตลอดจนการเปลี่ยนผ่านสู่เศรษฐกิจดิจิทัลในภูมิภาค


วันศุกร์ที่ 10 พฤษภาคม 2567
10/05/2567
พิมพ์
​“รัดเกล้า” เผย ครม. มีมติเห็นชอบร่างแถลงการณ์รัฐมนตรีการค้าเอเปคประจำปี 2567 และเอกสารที่เกี่ยวข้อง 2 ฉบับมุ่งส่งเสริมการค้าการลงทุนตลอดจนการเปลี่ยนผ่านสู่เศรษฐกิจดิจิทัลในภูมิภาค
​“รัดเกล้า” เผย ครม. มีมติเห็นชอบร่างแถลงการณ์รัฐมนตรีการค้าเอเปคประจำปี 2567 และเอกสารที่เกี่ยวข้อง 2 ฉบับ มุ่งส่งเสริมการค้า การลงทุน ตลอดจนการเปลี่ยนผ่านสู่เศรษฐกิจดิจิทัลในภูมิภาค
วันนี้ (10 พ.ค. 67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า การประชุม ครม. (7 พฤษภาคม 2567) ได้มีมติเห็นชอบร่างแถลงการณ์รัฐมนตรีการค้าเอเปคประจำปี 2567 และเอกสารที่เกี่ยวข้อง ตามที่กระทรวงพาณิชย์ (พณ.) เสนอ
รองโฆษกประจำสำนักนายกรัฐมนตรี กล่าวว่า สมาชิกเอเปคอยู่ระหว่างการพิจารณาปรับปรุงร่างแถลงการณ์รัฐมนตรีการค้าเอเปค ประจำปี 2567 และเอกสารที่เกี่ยวข้อง โดยจะมีการหารือและร่วมกันพิจารณาอย่างเข้มข้นในวันที่ 10 - 11 และ 14 - 15 พฤษภาคม 2567 ณ สาธารณรัฐเปรู เพื่อให้ที่ประชุมรับรองโดยไม่มีการลงนาม
โดยร่างแถลงการณ์ฯ มีสาระสำคัญเกี่ยวกับ (1) การปฏิบัติตามวิสัยทัศน์ปุตราจายา ค.ศ. 2040 และเอกสารผลลัพธ์การประชุมผู้นำเขตเศรษฐกิจเอเปคในปีต่างๆ (2) การแสดงความมุ่งมั่นที่จะปฏิบัติตามผลลัพธ์การประชุมรัฐมนตรีองค์การการค้าโลก สมัยสามัญ ครั้งที่ 13 (3) การเน้นย้ำเพื่อขับเคลื่อนวาระงานเขตการค้าเสรีเอเชีย - แปซิฟิก (4) การยึดมั่นในการดำเนินงานตามแผนปฏิบัติการโครงสร้างความเชื่อมโยงห่วงโซ่อุปทานระยะที่ 3 และแผนแม่บทความเชื่อมโยงในเอเปค (5) การส่งเสริมการเปลี่ยนผ่านสู่ดิจิทัลและการหารือเรื่องปัญญาประดิษฐ์ (6) การให้ความสำคัญในการขับเคลื่อนแผนการดำเนินการเพื่อส่งเสริมขีดความสามารถภาคบริการเอเปค (7) การสนับสนุนเพื่อการเปลี่ยนผ่านเศรษฐกิจนอกระบบมาสู่เศรษฐกิจที่เป็นทางการ และ (8) การสร้างโอกาสทางเศรษฐกิจให้กับสตรี วิสาหกิจขนาดกลาง ขนาดย่อมและรายย่อย และกลุ่มผู้ที่ยังไม่ได้รับการปลดปล่อยทางเศรษฐกิจ เป็นต้น และร่างปฏิญญาอาเรกีปาของรัฐมนตรีด้านสตรีและรัฐมนตรีการค้าเอเปค มีสาระสำคัญเกี่ยวกับการส่งเสริมความร่วมมือที่สนับสนุนการมีส่วนร่วมของสตรีในการค้า
“ความร่วมมือทางเศรษฐกิจในภูมิภาคเอเชีย - แปซิฟิกที่ใกล้ชิดและแน่นแฟ้น จะมีส่วนส่งเสริมและสนับสนุนการเจริญเติบโตทางเศรษฐกิจในประเทศอย่างครอบคลุมและยั่งยืนมากขึ้น อีกทั้งยังเป็นการสานต่อความสำเร็จจากการเป็นเจ้าภาพเอเปคของไทยในปี 2565 จากการผลักดันความร่วมมือตามเป้าหมายกรุงเทพฯ ว่าด้วยเศรษฐกิจ BCG อีกด้วย” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/82861