รัฐบาลไทย-ข่าวทำเนียบรัฐบาล-​นายกฯ ชมผลิตภัณฑ์ OTOP ของดี จ.สุพรรณบุรี ขอบคุณและดีใจชาวสุพรรณบุรีให้การต้อนรับอย่างอบอุ่น


วันศุกร์ที่ 10 พฤษภาคม 2567
10/05/2567
พิมพ์
​นายกฯ ชมผลิตภัณฑ์ OTOP ของดี จ.สุพรรณบุรี ขอบคุณและดีใจชาวสุพรรณบุรีให้การต้อนรับอย่างอบอุ่น
​นายกฯ ชมผลิตภัณฑ์ OTOP ของดี จ.สุพรรณบุรี ขอบคุณและดีใจชาวสุพรรณบุรีให้การต้อนรับอย่างอบอุ่น
วันนี้ (10 พ.ค. 67) เวลา 18.00 น. ณ เรือนไทยโพธสุธน อำเภอศรีประจันต์ จังหวัดสุพรรณบุรี นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ได้ทักทายพูดคุยกับประชาชนชาวสุพรรณบุรีที่มาให้การต้อนรับในโอกาสที่นายกฯ และคณะเดินทางมาตรวจราชการจังหวัดสุพรรณบุรีเพื่อติดตามงานตามนโยบายรัฐบาล พร้อมกันนี้นายกฯ ได้เยี่ยมชม OTOP ของดีของขึ้นชื่อจังหวัดสุพรรณบุรี เช่น ผ้าด้นมืออำเภออู่ทอง ที่มีการสาธิตพิมพ์ลายผ้าจากคราม บูธผ้าทอบ้านทุ่งเเสม อำเภอหนองหญ้าไซและผ้าทอกัลยาจากอำเภออู่ทอง บูธกุลยาเบญจรงค์ 1999 อำเภอบางปลาม้า ที่ผลิตและจำหน่ายเบญจรงค์ มุกน้ำทอง ของชำร่วย ของที่ระลึก เป็นต้น รวมทั้งบูธเปลญวนแม่พระประจักษ์ อำเภอสองพี่น้อง ที่ได้รับรางวัลคัดสรรเป็นผลิตภัณฑ์ระดับ 5 ดาวประเภทของใช้ของตกแต่งของที่ระลึก บูธผลิตภัณฑ์แห้วแปรรูป อำเภอศรีประจันต์ แปรรูปเป็นกิมจิแห้ว อาหารสไตล์เกาหลีแต่คงอัตลักษณ์ความเป็นไทยเพื่อเพิ่มมูลค่า รวมทั้ง นายกฯ ได้ชมการบรรเลงดนตรีโปงลาง จากวิทยาลัยนาฏศิลป์สุพรรณบุรี และชมฟ้อนบายศรีสู่ขวัญต้อนนายกฯ และคณะด้วย
ด้านนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ ได้กล่าวขอบคุณนายกฯ ที่ให้เกียรติจังหวัดเล็ก ๆ อย่างสุพรรณบุรี ในการเดินทางมาดูแลความเดือดร้อนของพี่น้องประชาชน โดยเฉพาะวันนี้เรามีปัญหาเรื่องน้ำน้อยไป และนายกฯ ได้ให้เกียรติไปดูโครงการที่พ่อบรรหารฯ ได้ทำไว้ ไม่ว่าจะเป็นติดตามงานที่ประตูระบายน้ำลาดน้ำเตียน และประตูระบายน้ำและอาคารประกอบฯ โครงการปรับปรุงฝายคลองระบายจรเข้สามพัน สิ่งต่าง ๆ เหล่านี้สะท้อนให้เห็นถึงความห่วงใยที่นายกฯ มีต่อประชาชน  และภารกิจต่อจากนี้นายกฯ จะเดินทางต่อไปยงจังหวัดกาญจบุรี ราชบุรี และประชุมคณะรัฐมนตรีสัญจรนอกสถานที่ที่จังหวัดเพชรบุรีด้วย ทั้งนี้ การเดินทางตรวจราชการทุกพื้นที่นายกฯ  คณะทำงานของนายกฯ และทีมงานของสำน้กนายกรัฐมนตรีทุกคนนั้นล้วนแล้วแต่ให้ความสำคัญกับในแต่ละพื้นที่ที่ไป รวมถึงจังหวกับสุพรรณบุรีด้วย ซึทงนายกฯ เศรษฐาฯ มาสุพรรณ พวกเราทุกคนดีใจมาก และหวังว่าจะได้มีโอกาสต้อนรับนายกฯ ในโอกาสอันใกล้จากนี้อีก
โอกาสนี้ นายกฯ กล่าวสวัสดีพี่น้องประชาชนชาวสุพรรณบุรี ซึ่งการเดินทางมาวันนี้ของนายกฯ เพราะทราบดีถึงปัญหาเรื่องน้ำ โดยอดีตนายกฯ ท่านบรรหาร  ศิลปอาชาได้ทำไว้ดีมาก และนายวราวุธฯ รัฐมนตรีว่าการกระทรวงการพัฒนาสังคมและความมั่นคงของมนุษย์ก็สานต่อ ดีใจที่ได้มาเรียนรู้ และได้รับการต้อนรับอย่างอบอุ่นจากประชาชนชาวสุพรรณบุรีทุกคน และจะกลับมาอีก

ที่มา : https://www.thaigov.go.th/news/contents/details/82898