รัฐบาลไทย-ข่าวทำเนียบรัฐบาล-​นายกฯ สักการะหลวงพ่ออู่ทอง วัดเขาทำเทียม ติดตามความคืบหน้าโครงการงานก่อสร้างพุทธมณฑลประจำจังหวัดสุพรรณบุรี


วันศุกร์ที่ 10 พฤษภาคม 2567
10/05/2567
พิมพ์
​นายกฯ สักการะหลวงพ่ออู่ทอง วัดเขาทำเทียม ติดตามความคืบหน้าโครงการงานก่อสร้างพุทธมณฑลประจำจังหวัดสุพรรณบุรี
​นายกฯ สักการะหลวงพ่ออู่ทอง วัดเขาทำเทียม ติดตามความคืบหน้าโครงการงานก่อสร้างพุทธมณฑลประจำจังหวัดสุพรรณบุรี
วันนี้ (10 พฤษภาคม 2567) เวลา 15.00 น. ณ วัดเขาทำเทียม อำเภออู่ทอง จังหวัดสุพรรณบุรี นายเศรษฐา ทวีสิน นายกรัฐมนตรี สักการะพระพุทธปุษยคีรีศรีสุวรรณภูมิ (หลวงพ่ออู่ทอง) โดยมีนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา และคณะร่วมสักการะด้วย
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีกราบสักการะพระพุทธปุษยคีรีศรีสุวรรณภูมิ (หลวงพ่ออู่ทอง) และจุดเทียนแดงถวายเป็นพุทธบูชา จากนั้นเข้ากราบนมัสการพระมหาพิชัย ธมฺมวิชโย เจ้าอาวาสวัดเขาทำเทียม พร้อมถวายพวงมาลัยและเครื่องไทยธรรมแด่เจ้าอาวาส จากนั้นเจ้าอาวาสฯ ได้มอบของที่ระลึกให้นายกรัฐมนตรี
นายกรัฐมนตรีได้กล่าวว่า ก่อนเดินทางมาวัดเขาทำเทียมได้ไปตรวจติดตามการบริหารจัดการน้ำของจังหวัดสุพรรณบุรีในโครงการปรับปรุงฝายคลองระบายจรเข้สามพัน ทั้งนี้ เจ้าอาวาสได้กล่าวว่า ฝากนายกรัฐมนตรีช่วยดูเรื่องคุณธรรม ศีลธรรม จริยธรรม โดยผ่านระบบการศึกษา และควรให้มีเรื่องธรรมะเข้าไปด้วย หากคนมีธรรมะ นายกฯ ก็บริหารประเทศอย่างสบาย “คนมีธรรมะมากปัญหาจะน้อย คนมีธรรมะน้อยปัญหาจะมาก” จากนั้นนายกรัฐมนตรีและคณะได้กราบลาเจ้าอาวาส เพื่อไปพบปะประชาชนที่มารอต้อนรับ และถ่ายภาพร่วมกับคณะเจ้าหน้าที่บริเวณด้านหน้าลานองค์หน้าพระ
“การลงพื้นที่ตรวจราชการของนายกรัฐมนตรี ณ วัดเขาทำเทียมครั้งนี้ พบว่าโครงการงานก่อสร้างพุทธมณฑลประจำจังหวัดสุพรรณบุรีมีความคืบหน้าเป็นอย่างมาก โดยนายกฯ คาดว่าเมื่อโครงการฯ เสร็จสิ้นจะส่งผลให้การท่องเที่ยวในจังหวัดสุพรรณบุรีเกิดความยั่งยืน สามารถเพิ่มรายได้ให้กับคนในพื้นที่ได้”  โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/82894