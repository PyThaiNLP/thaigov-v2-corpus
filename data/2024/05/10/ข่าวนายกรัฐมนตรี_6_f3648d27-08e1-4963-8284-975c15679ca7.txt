รัฐบาลไทย-ข่าวทำเนียบรัฐบาล-​นายกฯ ติดตามงานประตูระบายน้ำและอาคารประกอบฯ โครงการปรับปรุงฝายคลองระบายจรเข้สามพัน คาดแล้วเสร็จสมบูรณ์ภายใน มิ.ย. 67 ส่งผลพื้นที่การเกษตรได้รับประโยชน์ 8,500 ไร่  


วันศุกร์ที่ 10 พฤษภาคม 2567
10/05/2567
พิมพ์
​นายกฯ ติดตามงานประตูระบายน้ำและอาคารประกอบฯ โครงการปรับปรุงฝายคลองระบายจรเข้สามพัน คาดแล้วเสร็จสมบูรณ์ภายใน มิ.ย. 67 ส่งผลพื้นที่การเกษตรได้รับประโยชน์ 8,500 ไร่
​นายกฯ ติดตามงานประตูระบายน้ำและอาคารประกอบฯ โครงการปรับปรุงฝายคลองระบายจรเข้สามพัน คาดแล้วเสร็จสมบูรณ์ภายใน มิ.ย. 67 ส่งผลพื้นที่การเกษตรได้รับประโยชน์ 8,500 ไร่
วันนี้ (10 พ.ค. 67) เวลา 14.30 น. ณ ประตูระบายน้ำจรเข้สามพัน อำเภออู่ทอง จังหวัดสุพรรณบุรี นายเศรษฐา ทวีสิน นายกรัฐมนตรี ลงพื้นที่พูดคุยประเด็นปัญหาในพื้นที่ พร้อมติดตามความคืบหน้างานประตูระบายน้ำและอาคารประกอบพร้อมส่วนประกอบอื่น โครงการปรับปรุงฝายคลองระบายจรเข้สามพัน ตำบลจรเข้สามพัน อำเภออู่ทอง จังหวัดสุพรรณบุรี และพบปะประชาชน โดยมี นายเสริมศักดิ์ พงษ์พานิช รัฐมนตรีว่าการกระทรวงท่องเที่ยวและกีฬา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายพรหมินทร์ เลิศสุริย์เดช เลขาธิการนายกรัฐมนตรี นายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ ร่วมตรวจราชการครั้งนี้ด้วย
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกฯ รับทราบการบริหารจัดการน้ำในพื้นที่คลองจรเข้สามพัน โดยขณะนี้สถานการณ์น้ำมีเพียงพอต่อการอุปโภคบริโภคของประชาชนรวมทั้งด้านการเกษตรและการดูแลระบบนิเวศ พร้อมฟังสรุปรายงานความคืบหน้างานประตูระบายน้ำและอาคารประกอบพร้อมส่วนประกอบอื่น โครงการปรับปรุงฝายคลองระบายจรเข้สามพัน ตำบล จรเข้สามพัน อำเภออู่ทอง จังหวัดสุพรรณบุรี ลักษณะโครงการ ก่อสร้างประตูระบายน้ำขนาด 6.00 x 6.00 เมตร จำนวน 3 ช่อง ความสามารถในการระบายน้ำได้สูงสุด 165 ลบ.ม./วินาที (ฝายยางเดิมระบายน้ำได้สูงสุด 120 ลบ.ม./วินาที) โดยมีพื้นที่การเกษตรในเขตตำบลจระเข้สามพัน และตำบลอู่ทอง อำเภออู่ทอง จังหวัดสุพรรณบุรี รับประโยชน์ 8,500 ไร่ โดยขณะนี้ การดำเนินการมีความคืบหน้า 90% และคาดว่าการปรับปรุงดังกล่าวจะแล้วเสร็จสมบูรณ์ภายในเดือนหน้า (มิถุนายน 2567) นี้
ทั้งนี้ การดำเนินโครงการดังกล่าวสืบเนื่องจากฝายยางที่ กม.15+550 ของคลองระบายน้ำจรเข้สามพัน ซึ่งก่อสร้างเมื่อปี พ.ศ. 2537 โดยใช้ควบคุมระดับน้ำด้านเหนือฝาย เพื่อส่งน้ำให้กับพื้นที่การเกษตรในเขตตำบลจรเข้สามพัน และตำบลอู่ทอง อำเภออู่ทอง จังหวัดสุพรรณบุรี รวมถึงเก็บกักน้ำไว้ใช้ด้านเหนือฝาย ปัจจุบันฝายยางเกิดชำรุดเสียหายบ่อยครั้ง เช่น การรั่วซึมจากอายุการใช้งาน ทำให้มีสภาพทรุดโทรม ส่งผลให้ประสิทธิภาพในการควบคุมระดับน้ำในคลองระบายน้ำลดลง ดังนั้นจึงควรปรับปรุงให้เป็นประตูระบายน้ำเพื่อใช้งานทดแทนฝายยางให้สามารถควบคุมระดับน้ำในคลองระบายน้ำจรเข้สามพันได้อย่างมีประสิทธิภาพ ตามรายงานการศึกษาโครงการเบื้องต้น (Reconnaissance Study) แล้วเสร็จเมื่อเดือน มกราคม 2563

ที่มา : https://www.thaigov.go.th/news/contents/details/82893