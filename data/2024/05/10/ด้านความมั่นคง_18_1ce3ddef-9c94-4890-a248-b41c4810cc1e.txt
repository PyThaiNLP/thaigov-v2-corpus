รัฐบาลไทย-ข่าวทำเนียบรัฐบาล-“พัชรวาท” ประกาศเจตนารมณ์ความร่วมมือส่งเสริมการอนุรักษ์และฟื้นฟูป่าชายเลนไทย ในวันป่าชายเลนแห่งชาติ 2567


วันศุกร์ที่ 10 พฤษภาคม 2567
“พัชรวาท” ประกาศเจตนารมณ์ความร่วมมือส่งเสริมการอนุรักษ์และฟื้นฟูป่าชายเลนไทย ในวันป่าชายเลนแห่งชาติ 2567
“พัชรวาท” ประกาศเจตนารมณ์ความร่วมมือส่งเสริมการอนุรักษ์และฟื้นฟูป่าชายเลนไทย ในวันป่าชายเลนแห่งชาติ 2567
“พัชรวาท” ประกาศเจตนารมณ์ความร่วมมือส่งเสริมการอนุรักษ์และฟื้นฟูป่าชายเลนไทย ในวันป่าชายเลนแห่งชาติ 2567
วันที่10 พฤษภาคม 2567) เวลา 13.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดงานวันป่าชายเลนแห่งชาติ ประจำปี พ.ศ. 2567 ภายใต้แนวคิด “Thailand Mangrove Alliance” พร้อมเป็นประธานการมอบเงินสนับสนุนโครงการของชุมชนชายฝั่ง แก่ผู้แทนชุมชน จำนวน 6 ภูมินิเวศ ครอบคลุมพื้นที่ 24 จังหวัด 289 ชุมชน รวมเป็นเงินทั้งสิ้น 6,000,000 บาท เพื่อให้ชุมชนนำไปใช้ประโยชน์ในด้านการบริหารจัดการ ดูแล รักษา และฟื้นฟู ระบบนิเวศป่าชายเลนให้มีความอุดมสมบูรณ์มากยิ่งขึ้น และร่วมเป็นสักขีพยานการประกาศเจตนารมณ์ความร่วมมือภาคีเครือข่ายป่าชายเลนประเทศไทย (Thailand Mangrove Alliance) ขององค์กรผู้ร่วมอนุรักษ์และพัฒนาการใช้ประโยชน์จากทรัพยากรทางทะเลและชายฝั่ง โดยมี ร.อ.รชฏ พิสิษฐบรรณกร ผู้ช่วย รมว.ทส.  ศาสตราจารย์ ดร.สนิท อักษรแก้ว ประธานสมาคมป่าชายเลนนานาชาติ นายสมชาย หาญภักดีปฏิมา ผู้ว่าราชการจังหวัดกระบี่ ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง นายพิชิต สมบัติมาก อธิบดีกรมทรัพยากรธรณี นายสมศักดิ์ กิตติธรกุล นายกองค์การบริหารส่วนจังหวัดกระบี่ ผู้แทนหน่วยงานภาครัฐ ภาคีเครือข่ายภาคเอกชน ผู้นำกลุ่มเครือข่ายชุมชนชายฝั่ง เข้าร่วมกิจกรรม ณ ห้องประชุมช้างเผือก องค์การบริหารส่วนจังหวัดกระบี่ อำเภอเมืองกระบี่ จังหวัดกระบี่
พล.ต.อ.พัชรวาท กล่าวว่า ป่าชายเลนเป็นแหล่งที่มีความหลากหลายทางชีวภาพ กระทรวงทรัพยากรธรรมชาติและสิ่งแวดล้อม ได้ให้ความสำคัญด้านการจัดการทรัพยากรป่าชายเลนในรูปแบบการมีส่วนร่วมจากทุกภาคส่วน ซึ่งนโยบายต่าง ๆ ได้รับความร่วมมือเป็นอย่างดี ส่งผลให้พื้นที่ป่าชายเลนเพิ่มขึ้นมาโดยตลอด และขอขอบคุณความร่วมมือจาก 33 องค์กร ที่เข้ามาเป็นส่วนหนึ่งในการดูแลป่าชายเลน ในนามภาคีเครือข่ายป่าชายเลนประเทศไทย (Thailand Mangrove Alliance) ซึ่งถือเป็นกำลังสำคัญในการฟื้นฟูป่าชายเลน ร่วมรักษาสมดุลของระบบนิเวศ ช่วยลดมลพิษที่ทำให้ระบบนิเวศชายฝั่งเสื่อมโทรม รักษาไว้ซึ่งความหลากหลายทางชีวภาพ พร้อมรับมือกับการเปลี่ยนแปลงของสภาพภูมิอากาศ อีกทั้งยังเป็นการสร้างความมั่นคงทางระบบนิเวศอีกทางหนึ่ง
โอกาสนี้ พล.ต.อ.พัชรวาท ยังได้เยี่ยมชมนิทรรศการวันป่าชายเลนแห่งชาติ ภูมิปัญญาการใช้ประโยชน์จากทรัพยากรทางทะเลและชายฝั่งของชุมชนชายฝั่ง รวมถึง กิจกรรม Thailand Mangrove Alliance และนิทรรศการจากองค์กรต้นแบบ มอบกล้าไม้ป่าชายเลนให้ผู้แทนชุมชนชายฝั่งทะเล และร่วมปลูกต้นจิกทะเล บริเวณป่าชายเลนชุมชนคูเมือง จ.กระบี่ เพื่อส่งเสริมการปลูกป่าชายเลน ร่วมอนุรักษ์และฟื้นฟูป่าชายเลนไทยต่อไป

ที่มา : https://www.thaigov.go.th/news/contents/details/82895