รัฐบาลไทย-ข่าวทำเนียบรัฐบาล-ประเด็นการโจมตีที่เมืองพญาตองซู ใกล้สังขละบุรี นายกฯ ขอให้ประชาชนมั่นใจ ทหารไทยดูแลฝั่งไทยได้ดี รัฐบาลไทยพร้อมให้ความช่วยเหลือ ตามหลักมนุษยธรรม พรุ่งนี้เดินหน้าลงพื้นที่สังขละบุรี 


วันศุกร์ที่ 10 พฤษภาคม 2567
10/05/2567
พิมพ์
ประเด็นการโจมตีที่เมืองพญาตองซู ใกล้สังขละบุรี นายกฯ ขอให้ประชาชนมั่นใจ ทหารไทยดูแลฝั่งไทยได้ดี รัฐบาลไทยพร้อมให้ความช่วยเหลือ ตามหลักมนุษยธรรม พรุ่งนี้เดินหน้าลงพื้นที่สังขละบุรี
ประเด็นการโจมตีที่เมืองพญาตองซู ใกล้สังขละบุรี นายกฯ ขอให้ประชาชนมั่นใจ ทหารไทยดูแลฝั่งไทยได้ดี รัฐบาลไทยพร้อมให้ความช่วยเหลือ ตามหลักมนุษยธรรม พรุ่งนี้เดินหน้าลงพื้นที่สังขละบุรี ตรวจเยี่ยมสถานการณ์การค้าชายแดน ตามกำหนดการเดิม
วันนี้ (10 พฤษภาคม 2567) นางรัดเกล้า อินทวงศ์ สุวรรณคีรี เปิดเผยต่อกรณีกองกำลังไม่ทราบฝ่าย ใช้อาวุธหนักโจมตีเมืองพญาตองซู ซึ่งอยู่ตรงข้ามบ้านพระเจดีย์สามองค์ หมู่ 9 ต.หนองลู อ.สังขละบุรี จ.กาญจนบุรี และระหว่างเกิดเหตุมีผู้หลบหนีกว่า 100 คน ข้ามชายแดนมาอาศัยอยู่ตามริมถนนพื้นที่บ้านพระเจดีย์สามองค์เป็นการชั่วคราว ทั้งนี้ จากข้อมูลจากข่าวกรองยังไม่มีคนไทยได้รับผลกระทบหรือบาดเจ็บ
โดยขณะเกิดเหตุ ทหารและเจ้าหน้าที่ฝ่ายปกครอง อ.สังขละบุรี นำกำลังไปเฝ้าติดตามสถานการณ์ พร้อมดูและและอำนวยความปลอดภัยให้กับชาวบ้านที่หลบหนีเข้ามาอย่างใกล้ชิด และหลังจากเหตุการณ์สงบลง ชาวบ้านบางส่วนเดินทางกลับเมืองพญาตองซูไปแล้ว และในวันพรุ่งนี้ (11 พฤษภาคม 2567) นายเศรษฐา ทวีสิน นายกรัฐมนตรี จะยังคงลงพื้นที่ตรวจเยี่ยมสถานการณ์การค้าชายแดน ณ ด่านศุลการกรสังขละบุรี อำเภอสังขละบุรี จังหวัดกาญจนบุรี ตามกำหนดการเดิม
“ขอให้ประชาชนมั่นใจ รัฐบาลและหน่วยความมั่นคงพร้อมดูแลและให้ความช่วยเหลือตามหลักมนุษยธรรม ทั้งนี้ นายกฯ ยังคงลงพื้นที่ตามกำหนดการเดิม เพื่อติดตามงานต่าง ๆ ตามนโยบายของรัฐบาล เพื่อสร้างรายได้และความเป็นอยู่ที่ดีให้กับประชาชนในพื้นที่” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/82897