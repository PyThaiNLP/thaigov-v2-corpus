รัฐบาลไทย-ข่าวทำเนียบรัฐบาล-นอภ.เมืองนครศรีธรรมราช สั่งฝ่ายปกครองสนธิกำลังฝ่ายความมั่นคง เดินหน้าตัดวงจรยาเสพติด บุกรวบพ่อค้ายา 1 ราย พร้อมของกลางยาบ้ามากกว่า 400 เม็ด เน้นย้ำ เจ้าหน้าที่ทุกภาคส่วน ยกระดับ


วันศุกร์ที่ 10 พฤษภาคม 2567
10/05/2567
พิมพ์
นอภ.เมืองนครศรีธรรมราช สั่งฝ่ายปกครองสนธิกำลังฝ่ายความมั่นคง เดินหน้าตัดวงจรยาเสพติด บุกรวบพ่อค้ายา 1 ราย พร้อมของกลางยาบ้ามากกว่า 400 เม็ด เน้นย้ำ เจ้าหน้าที่ทุกภาคส่วน ยกระดับ
นายอำเภอเมืองนครศรีธรรมราช สั่งฝ่ายปกครองสนธิกำลังฝ่ายความมั่นคง เดินหน้าตัดวงจรยาเสพติด บุกรวบพ่อค้ายา 1 ราย พร้อมของกลางยาบ้ามากกว่า 400 เม็ด เน้นย้ำ เจ้าหน้าที่ทุกภาคส่วน ยกระดับความเข้มข้น Re X-ray ในพื้นที่ เพื่อปรามปราบยาเสพติดให้หมดไป
วันนี้ (10 พ.ค. 67) นายจักรกฤษณ์ ฝั่งชลจิตร์ นายอำเภอเมืองนครศรีธรรมราช กล่าวว่า อำเภอเมืองนครศรีธรรมราช ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาอำเภอเมืองนครศรีธรรมราชได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้สั่งการให้ ชุดปฏิบัติการพิเศษฝ่ายปกครองอำเภอเมืองนครศรีธรรมราช สนธิกำลังกับฝ่ายมั่นคง บุกจับกุมผู้กระทำความผิด 1 ราย พร้อมของกลางยาบ้ามากกว่า 400 เม็ด ทั้งนี้ ได้นำตัวผู้กระทำผิดและของกลางทั้งหมด ส่งพนักงานสอบสวนสถานีตำรวจภูธรชะเมาเพื่อดำเนินการตามกฎหมายเป็นที่เรียบร้อย
“การปฏิบัติการในครั้งนี้ สืบเนื่องมาจากได้รับแจ้งจากประชาชนเรื่องปัญหายาเสพติดในพื้นที่ตำบลท่าเรือ อำเภอเมืองนครศรีธรรมราช จึงได้ส่งเจ้าหน้าที่ชุดปฏิบัติการพิเศษฝ่ายปกครองลงพื้นที่เพื่อตรวจสอบข้อเท็จจริงดังกล่าว และสามารถจับกุมผู้กระทำผิดได้ 1 ราย คือ นายศราวุธฯ หรือ บอย อยู่บ้านเลขที่ 131/3 หมู่ 6 ตำบลท่าเรือ อำเภอเมืองนครศรีธรรมราช พร้อมด้วยของกลางจำนวนมาก ประกอบด้วย 1. ยาเสพติดให้โทษประเภท 1 (ยาบ้า) จำนวน 433 เม็ด 2. อาวุธปืนพกสั้นไทยประดิษฐ์ จำนวน 1 กระบอก 3. เครื่องกระสุนปืนลูกซอง ขนาดเบอร์ 12 จำนวน 3 นัด และ 4. อุปกรณ์การเสพยาเสพติด จำนวน 1 ชุด ทั้งนี้ เจ้าหน้าที่ชุดปฏิบัติการพิเศษฝ่ายปกครองได้ทำการบันทึกกุม และนำตัวผู้กระทำผิดพร้อมของกลางทั้งหมด ส่งพนักงานสอบสวนสถานีตำรวจภูธรชะเมาเพื่อดำเนินการตามกฎหมายต่อไป” นายจักรกฤษณ์ฯ กล่าว
นายจักรกฤษณ์ ฝั่งชลจิตร์ นายอำเภอเมืองนครศรีธรรมราช กล่าวในช่วงท้ายว่า อำเภอเมืองนครศรีธรรมราช จังหวัดนครศรีธรรมราช ได้นำนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งอำเภอเมืองนครศรีธรรมราช จังหวัดนครศรีธรรมราชได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อทำให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ และขอความร่วมมือจากพี่น้องประชาชนหากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือ เหตุสร้างความเดือดร้อนรำคาญ ขอให้แจ้งมายังสายด่วน ศูนย์ดำรงธรรม โทร. 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82883