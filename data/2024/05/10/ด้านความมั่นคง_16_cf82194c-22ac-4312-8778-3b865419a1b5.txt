รัฐบาลไทย-ข่าวทำเนียบรัฐบาล-พ่อเมืองขอนแก่นชี้แจง กรณี "เจ้าหนี้โหดบุกทวงหนี้เพื่อน 3,000 บาท ไม่ได้ ใช้สันมีดอีโต้กระหน่ำตีดับ" เกิดจากการซื้อโทรศัพท์มือถือแล้วไม่จ่ายเงิน จึงทะเลาะวิวาทและทำร้ายร่างกาย 


วันศุกร์ที่ 10 พฤษภาคม 2567
10/05/2567
พิมพ์
พ่อเมืองขอนแก่นชี้แจง กรณี "เจ้าหนี้โหดบุกทวงหนี้เพื่อน 3,000 บาท ไม่ได้ ใช้สันมีดอีโต้กระหน่ำตีดับ" เกิดจากการซื้อโทรศัพท์มือถือแล้วไม่จ่ายเงิน จึงทะเลาะวิวาทและทำร้ายร่างกาย
พ่อเมืองขอนแก่นชี้แจง กรณี "เจ้าหนี้โหดบุกทวงหนี้เพื่อน 3,000 บาท ไม่ได้ ใช้สันมีดอีโต้กระหน่ำตีดับ" เกิดจากการซื้อโทรศัพท์มือถือแล้วไม่จ่ายเงิน จึงทะเลาะวิวาทและทำร้ายร่างกาย ไม่เกี่ยวข้องกับการทวงหนี้นอกระบบแต่อย่างใด
วันนี้ (10 พ.ค.67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า ตามที่ปรากฏข่าวทางสื่อ กรณี "เจ้าหนี้โหดบุกทวงหนี้เพื่อน 3,000 บาท ไม่ได้ ใช้สันมีดอีโต้กระหน่ำตีดับ" นั้น เป็นเรื่องส่วนบุคคลที่ตกลงซื้อขาย โทรศัพท์มือถือแล้วไม่จ่ายเงิน จึงเกิดการทวงถามและทะเลาะวิวาท ซึ่งเป็นเหตุแห่งการทำร้ายร่างกายจนถึงแก่ชีวิต โดยไม่เกี่ยวข้องกับการกู้หนี้นอกระบบแต่อย่างไร
นายไกรสร กองฉลาด ผู้ว่าราชการจังหวัดขอนแก่น กล่าวว่า หลังจากที่ได้ปรากฏข่าว กรณีทวงหนี้ 3,000 บาทแล้วไม่ได้ จึงใช้มีดอีโต้กระหน่ำจริงจนคู่กรณีเสียชีวิต ตนได้สั่งการให้นายอำเภอเมืองขอนแก่นตรวจสอบข้อเท็จจริง ในกรณีดังกล่าว และรายงานผู้บังคับบัญชาโดยเร็ว ซึ่งนายอำเภอขอนแก่นได้ร่วมกับ สภ.บ้านเป็ด ตรวจสอบข้อเท็จจริงแล้ว สรุปได้ว่า เมื่อวันที่ 6 พฤษภาคม 2567 นายพรสวรรค์ (สงวนนามสกุล) ผู้ก่อเหตุได้ขี่รถจักรยานยนต์มาพบนายนครชัย (สงวนนามสกุล) ผู้เสียชีวิต ที่บริเวณหน้าโกดัง รับ-ส่ง สินค้าพัสดุ และเกิดการทะเลาะวิวาท โดยผู้ต้องหาได้ทำร้ายร่างกายนายนครชัย แล้วขี่รถกลับออกไป ต่อมาเจ้าหน้าที่ตำรวจชุดสืบสวน ได้ตรวจสอบกล้องวงจรปิด บนถนนที่มุ่งหน้าไปบ้านนายพรสวรรค์ฯ พบว่า ช่วงเย็นวันที่ 7 พฤษภาคม 2567 นายนครชัยฯ ได้ขี่รถจักรยานยนต์ไปพบนายพรสวรรค์ ที่บ้านพัก เจ้าหน้าที่ตำรวจจึงเชื่อว่า การตายของนายนครชัย น่าจะเกี่ยวข้องกับนายพรสวรรค์ และการตายน่าจะเกิดจากการที่ถูกนายพรสวรรค์ทำร้าย จึงได้เดินทางไปที่บ้านพักและนำตัวนายพรสวรรค์มาสอบสวน จากการสอบสวนผู้ต้องหาให้การรับสารภาพว่าได้ทำร้ายร่างกายนายนครชัย จริง สาเหตุเกิดจากการที่นายนครชัยฯ ตกลงซื้อโทรศัพท์มือถือของตนในราคา 3,000 บาท โดยสัญญาว่าเงินเดือนออกจะจ่ายให้ แต่ผ่านสิ้นเดือนมาหลายวันแล้วก็ยังไม่จ่ายเงินและติดต่อไม่ได้จึงไปทวงเงินที่ทำงานของนายนครชัยฯ  ซึ่งก็ไม่ได้เงินและเกิดการโต้เถียงจนมีเรื่องกัน จากนั้น นายนครชัยฯ ก็มาหาที่บ้านและทะเลาะกันอีก นายพรสวรรค์จึงได้ใช้มีดอีโต้ด้านสันมีดที่ไม่มีคมตีไปที่บริเวณท้อง และหน้าอกนายนครชัยหลายครั้ง ก่อนที่นายนครชัยจะขี่รถจักรยานยนต์กลับไป โดยไม่คิดว่านายนครชัยจะเสียชีวิต ซึ่งเจ้าหน้าที่ตำรวจได้ตั้งข้อกล่าวหาว่าฆ่าผู้อื่นจนถึงแก่ความตายก่อนจะนำตัวส่งพนักงานสอบสวน สภ.บ้านเป็ด เพื่อดำเนินคดีตามกฎหมายต่อไป โดยจากการตรวจสอบข้อมูลร่วมกับ สภ.บ้านเป็ด จึงมีความชัดเจนว่า กรณีดังกล่าวไม่มีความเชื่อมโยงกับเจ้าหนี้นอกระบบ หรือการทวงหนี้นอกระบบแต่อย่างใด
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า จังหวัดขอนแก่นดำเนินการแก้ไขปัญหาหนี้นอกระบบ ตามนโยบายของรัฐบาล และกระทรวงมหาดไทยมาโดยตลอด โดยบูรณาการกับหน่วยงานทุกภาคส่วนที่เกี่ยวข้องทำงานมาอย่างจริงจังและต่อเนื่อง โดยมุ่งเน้นที่จะพัฒนาคุณภาพชีวิตของลูกหนี้นอกระบบให้มีคุณภาพชีวิตที่ดีขึ้น ไม่ว่าจะเป็นการประสานสถาบันทางการเงินเพื่อปล่อยเงินกู้ การพัฒนาทักษะอาชีพ การจัดทำบัญชีครัวเรือน การจัดทำเมนูแก้จน เป็นต้น สำหรับด้านการป้องกันและปราบปรามนั้น ฝ่ายปกครองร่วมกับเจ้าหน้าที่ตำรวจเดินหน้าจับกุมผู้กระทำความผิดที่เกี่ยวข้องกับการกู้หนี้นอกระบบมาอย่างจริงจังและต่อเนื่อง มีผลงานที่เห็นอย่างเป็นประจักษ์ ในหลายๆกรณี จึงขอให้พี่น้องประชาชนมั่นใจ ว่าทางราชการจะเดินหน้าแก้ไขปัญหาหนี้นอกระบบอย่างเต็มกำลังความสามารถ หากพี่น้องประชาชนมีข้อเดือดร้อน หรือต้องการรับความช่วยเหลือ ไม่ว่าจะเป็นในกรณีใดๆ แจ้งได้ที่ สายด่วนศูนย์ดำรงธรรม 1567 ได้ตลอด 24 ชั่วโมง

ที่มา : https://www.thaigov.go.th/news/contents/details/82884