รัฐบาลไทย-ข่าวทำเนียบรัฐบาล-หัวหน้าสำนักงานองค์การระหว่างประเทศเพื่อการโยกย้ายถิ่นฐาน (ประเทศไทย) เข้าเยี่ยมคารวะรัฐมนตรีช่วยว่าการกระทรวงมหาดไทย


วันศุกร์ที่ 10 พฤษภาคม 2567
09/05/2567
พิมพ์
หัวหน้าสำนักงานองค์การระหว่างประเทศเพื่อการโยกย้ายถิ่นฐาน (ประเทศไทย) เข้าเยี่ยมคารวะรัฐมนตรีช่วยว่าการกระทรวงมหาดไทย
หัวหน้าสำนักงานองค์การระหว่างประเทศเพื่อการโยกย้ายถิ่นฐาน (ประเทศไทย) เข้าเยี่ยมคารวะรัฐมนตรีช่วยว่าการกระทรวงมหาดไทย
วันนี้ (9 พ.ค. 2567) เวลา 13.00 น. ที่ห้องรับรองรัฐมนตรีว่าการกระทรวงมหาดไทย ชั้น 2 ศาลาว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย ให้การต้อนรับ นางสาวเจอรัลดีน อองซาร์ค (Ms.Géraldine ANSART) หัวหน้าสำนักงานองค์การระหว่างประเทศเพื่อการโยกย้ายถิ่นฐาน (ประเทศไทย) และคณะ เข้าเยี่ยมคารวะ และร่วมหารือในประเด็นแรงงานข้ามชาติ พลวัตการโยกย้ายถิ่นฐานและความร่วมมือในการทำงาน การส่งเสริมยุทธศาสตร์ การบริหารจัดการการโยกย้ายถิ่นฐานในประเทศไทย โดยมีนายพรเพิ่ม ทองศรี หัวหน้าคณะทำงานรัฐมนตรีช่วยว่าการกระทรวงมหาดไทย นายสมเกียรติ กิจเจริญ คณะทำงานรัฐมนตรีช่วยว่าการกระทรวงมหาดไทย นายชูศักดิ์ รู้ยิ่ง หัวหน้าผู้ตรวจราชการกระทรวงมหาดไทย นายบรรจบ จันทรัตน์ รองอธิบดีกรมการปกครอง นางมณฑ์หทัย รัตนนุพงศ์ ผู้อำนวยการกองต่างประเทศ สำนักงานปลัดกระทรวงมหาดไทย และเจ้าหน้าที่กองต่างประเทศ สำนักงานปลัดกระทรวงมหาดไทย ร่วมให้การต้อนรับ และหารือข้อราชการ
โอกาสนี้ นายทรงศักดิ์ ทองศรี รัฐมนตรีช่วยว่าการกระทรวงมหาดไทย ได้กล่าวต้อนรับ นางสาวเจอรัลดีน อองซาร์ค (Ms.Géraldine ANSART) หัวหน้าสำนักงานองค์การระหว่างประเทศเพื่อการโยกย้ายถิ่นฐาน (ประเทศไทย) และคณะ ที่มาเข้าเยี่ยมคารวะ และร่วมหารือข้อราชการเกี่ยวกับสถานการณ์โยกย้ายถิ่นฐานแบบไม่ปกติในประเทศเพื่อนบ้าน รวมทั้งการหารือและทบทวนประสิทธิภาพการบริหารจัดการชายแดนการเพิ่มประสิทธิภาพการบริหารจัดการแรงงานข้ามชาติ ยุทธศาสตร์การบริหารจัดการการโยกย้ายถิ่นฐานในประเทศไทย กระบวนการผ่อนผันและจัดทำทะเบียนในประเทศไทยเพื่อการบริหารจัดการแรงงานข้ามชาติท่ามกลางความไม่มีเสถียรภาพในภูมิภาค โดยการคำนึงถึงหลักความมั่นคงภายในและสิทธิมนุษยชนของแรงงานข้ามชาติ
ทั้งนี้ นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวว่า กระทรวงมหาดไทยมีความยินดีที่จะขับเคลื่อนความร่วมมือที่เป็นประโยชน์ต่อส่วนรวมต่อไปในอนาคต

ที่มา : https://www.thaigov.go.th/news/contents/details/82848