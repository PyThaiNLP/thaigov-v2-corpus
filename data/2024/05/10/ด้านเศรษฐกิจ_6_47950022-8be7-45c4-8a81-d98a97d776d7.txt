รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ร่วมขับเคลื่อนการป้องกันการทุจริตและเสริมสร้างธรรมาภิบาล ยกระดับสำนักงานอุตสาหกรรมจังหวัดโปร่งใส ด้วย ITA 


วันศุกร์ที่ 10 พฤษภาคม 2567
10/05/2567
พิมพ์
รองปลัดฯ ณัฏฐิญา ร่วมขับเคลื่อนการป้องกันการทุจริตและเสริมสร้างธรรมาภิบาล ยกระดับสำนักงานอุตสาหกรรมจังหวัดโปร่งใส ด้วย ITA
รองปลัดฯ ณัฏฐิญา ร่วมขับเคลื่อนการป้องกันการทุจริตและเสริมสร้างธรรมาภิบาล ยกระดับสำนักงานอุตสาหกรรมจังหวัดโปร่งใส ด้วย ITA
วันที่ 8 พฤษภาคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม ประชุมชี้แจงกรอบแนวทางการประเมินคุณธรรมและความโปร่งใสในการดำเนินงานของหน่วยงานของภาครัฐ (Integrity and Transparency Assessment : ITA) โดยมีนางสาวทัศนีย์ สามิภักดิ์ ผู้อำนวยการศูนย์ปฏิบัติการต่อต้านการทุจริต กระทรวงอุตสาหกรรม  คณะทำงานและเจ้าหน้าที่จากสำนักงานอุตสาหกรรมจังหวัดทั่วประเทศเข้าร่วมการประชุม ณ ห้องประชุม อก.2 ชั้น 3 อาคารสำนักงานปลัดกระทรวงอุตสาหกรรม และผ่านระบบอิเล็กทรอนิกส์ (Zoom Meeting)
รองปลัดฯ ณัฏฐิญา กล่าวว่า การประเมิน ITA เป็นกลไกสำคัญในการขับเคลื่อนธรรมาภิบาลและความโปร่งใสของภาครัฐ โดยกระทรวงอุตสาหกรรม มุ่งมั่นพัฒนาการประเมิน ITA ให้มีประสิทธิภาพและได้มาตรฐานสากล โดยในปี 2567 มุ่งเน้นการพัฒนาระบบประเมินให้สอดคล้องกับบริบทปัจจุบัน เน้นการมีส่วนร่วมของภาคประชาชน และนำผลการประเมินไปใช้ประโยชน์อย่างเป็นรูปธรรม  ซึ่งสำนักงานปลัดกระทรวงอุตสาหกรรม ในฐานะหน่วยงานภาครัฐ ได้เล็งเห็นและให้ความสำคัญกับการป้องกันการทุจริต และเน้นย้ำให้ผู้บริหารและเจ้าหน้าที่จากสำนักงานอุตสาหกรรมจังหวัดให้ความสำคัญกับการประเมิน ITA โดยร่วมมือกันพัฒนาระบบงานให้สอดคล้องกับหลักเกณฑ์  มุ่งมั่นสู่การเป็นหน่วยงานที่มีธรรมาภิบาลและโปร่งใส เพื่อสร้างความเชื่อมั่นให้กับประชาชนและภาคธุรกิจ
การประชุมครั้งนี้จะได้รับทราบถึงกรอบแนวทางการประเมิน ITA แลกเปลี่ยนความคิดเห็น และร่วมกันระดมความคิดเห็นเพื่อพัฒนาระบบการประเมินให้มีประสิทธิภาพยิ่งขึ้น คาดว่าการประเมิน ITA จะเป็นกลไกสำคัญให้กับสำนักงานอุตสาหกรรมจังหวัดทั้ง 76 จังหวัด ร่วมขับเคลื่อนภารกิจการป้องกันการทุจริตและเสริมสร้างธรรมาภิบาลในหน่วยงาน สามารถยกระดับผลคะแนนไปสู่ระดับผ่านดีเยี่ยม นำไปสู่การพัฒนาการบริการภาครัฐที่มีคุณภาพ ประสิทธิภาพ และโปร่งใส เกิดประโยชน์สูงสุดต่อประชาชนและผู้รับบริการภาครัฐต่อไป

ที่มา : https://www.thaigov.go.th/news/contents/details/82875