รัฐบาลไทย-ข่าวทำเนียบรัฐบาล-​นายกฯ เตรียมประชุม ครม.สัญจร ครั้งที่ 3/2567 ณ จังหวัดเพชรบุรี และติดตามการตรวจราชการกลุ่มจังหวัดภาคกลางตอนล่าง 2 วันที่ 13 - 14 พฤษภาคม นี้ 


วันศุกร์ที่ 10 พฤษภาคม 2567
10/05/2567
พิมพ์
​นายกฯ เตรียมประชุม ครม.สัญจร ครั้งที่ 3/2567 ณ จังหวัดเพชรบุรี และติดตามการตรวจราชการกลุ่มจังหวัดภาคกลางตอนล่าง 2 วันที่ 13 - 14 พฤษภาคม นี้
​นายกฯ เตรียมประชุม ครม.สัญจร ครั้งที่ 3/2567 ณ จังหวัดเพชรบุรี และติดตามการตรวจราชการกลุ่มจังหวัดภาคกลางตอนล่าง 2 วันที่ 13 - 14 พฤษภาคม นี้
วันนี้ (10 พ.ค. 67) นายชัย วัชรงค์ โฆษกประจำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มีกำหนดการเดินทางไปประชุมคณะรัฐมนตรีอย่างเป็นทางการนอกสถานที่ ครั้งที่ 3/2567 ณ จังหวัดเพชรบุรี และติดตามการตรวจราชการกลุ่มจังหวัดภาคกลางตอนล่าง 2 (ประจวบคีรีขันธ์ เพชรบุรี สมุทรสงคราม และสมุทรสาคร) ระหว่างวันที่ 13 - 14 พฤษภาคม 2567 โดยมีกำหนดการ ดังนี้
วันจันทร์ที่ 13 พฤษภาคม 2567 เวลา 10.00 น. นายกรัฐมนตรีและคณะ เยี่ยมชมเทคโนโลยีการกำจัดขยะการบำบัดน้ำเสีย และปลูกป่าชายเลน ณ โครงการศึกษาวิจัยและพัฒนาสิ่งแวดล้อมแหลมผักเบี้ยอันเนื่องมาจากพระราชดำริ ตำบลแหลมผักเบี้ย อำเภอบ้านแหลม จังหวัดเพชรบุรี จากนั้น นายกรัฐมนตรีตรวจเยี่ยมการพัฒนามาตรฐานสนามบิน เพื่อรองรับ International flights ณ ท่าอากาศยานหัวหิน ตำบลหัวหิน อำเภอหัวหิน จังหวัดประจวบคีรีขันธ์ เสร็จแล้วในช่วงเย็น นายกรัฐมนตรีจะเยี่ยมชมการสาธิตการแข่งขันกีฬาวัวลาน – วัวเทียมไถ ของสมาคมอนุรักษ์วัวลานพื้นบ้าน กลุ่มจังหวัดภาคกลาง (เพชรบุรี ประจวบคีรีขันธ์ นครปฐม ราชบุรี กาญจนบุรี และสุพรรณบุรี)
วันอังคารที่ 14 พฤษภาคม 2567 เวลา 09.20 น. นายกรัฐมนตรีเยี่ยมชมนิทรรศการบริเวณอาคารสุเมธตันติเวชกุล มหาวิทยาลัยราชภัฏเพชรบุรี ตำบลนาวุ้ง อำเภอเมืองเพชรบุรี จังหวัดเพชรบุรี จากนั้น นายกรัฐมนตรีเป็นประธานการประชุมคณะรัฐมนตรีอย่างเป็นทางการนอกสถานที่ครั้งที่ 3/2567 ณ ห้องประชุมพะนอมแก้วกำเนิด อาคารสุเมธตันติเวชกุล มหาวิทยาลัยราชภัฏเพชรบุรี ภายหลังจบการประชุมคณะรัฐมนตรี (ครม.) นายกรัฐมนตรีไปเยี่ยมชมโครงการตัวอย่างด้านการเกษตรและรวบรวมพันธุ์พืชเศรษฐกิจ ณ โครงการชั่งหัวมัน ตามพระราชดำริ ตำบลเขากระปุก อำเภอท่ายาง จังหวัดเพชรบุรี ก่อนเดินทางกลับกรุงเทพมหานคร
“สำหรับการลงพื้นที่ในครั้งนี้ นายกรัฐมนตรีให้ความสำคัญกับกลุ่มจังหวัดภาคกลางตอนล่าง 2 (ประจวบคีรีขันธ์ เพชรบุรี สมุทรสงคราม และสมุทรสาคร) ในทุกด้าน มุ่งเน้นการเพิ่มประสิทธิภาพทั้งการพัฒนาเศรษฐกิจจังหวัดแบบครบวงจร จากฐานการค้าการลงทุนการบริการการท่องเที่ยวและการเกษตรสู่ความมั่งคงด้วยนวัตกรรมและเทคโนโลยี  อีกทั้งโครงการพัฒนาด้านการเกษตรตามแนวทางพระราชดำริ ที่สามารถต่อยอดเสริมสร้างต้นทุนทางสังคม ประชาชนพึ่งตนเองได้อย่างยั่งยืนด้วยศาสตร์พระราชา การบริหารจัดการทรัพยากรธรรมชาติและสิ่งแวดล้อมอย่างสมดุลและยั่งยืน  การพัฒนาแบบมีส่วนร่วมสู่เมืองสร้างสรรค์ระดับสากล ด้วยทุนทางศิลปะวัฒนธรรมการท่องเที่ยวบนฐานทรัพยากรอัตลักษณ์ท้องถิ่น และศักยภาพของพื้นที่จังหวัด ทั้งนี้ จังหวัดเพชรบุรีได้เตรียมผ้า ‘ลายสุวรรณวัชร์’ ผ้าอัตลักษณ์ประจำจังหวัดเพชรบุรี นำมาตัดให้ ครม. ที่เข้าร่วมประชุมฯ ในครั้งนี้ ซึ่งผ้าอัตลักษณ์ประจำจังหวัดเพชรบุรี ‘ลายสุวรรณวัชร์’ เป็นลายผ้าที่ถอดแบบจากลายซึ่งปรากฏบนเสาศาลาการเปรียญวัดใหญ่สุวรรณารามวรวิหาร” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/82859