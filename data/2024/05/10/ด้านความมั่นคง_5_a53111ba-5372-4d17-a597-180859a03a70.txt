รัฐบาลไทย-ข่าวทำเนียบรัฐบาล-จังหวัดนครพนม จัดพิธีเปิดตัวผ้าพระราชทาน “ผ้าลายสิริวชิราภรณ์” พร้อมกิจกรรม “สวมผ้าไทย ใส่ผ้าซิ่น กินข้าวปิ่นโต” ด้านพ่อเมือง เน้นย้ำการประชาสัมพันธ์ผลิตภัณฑ์ผ้าไทยให้เป็นที่รู้จัก


วันพฤหัสบดีที่ 9 พฤษภาคม 2567
09/05/2567
พิมพ์
จังหวัดนครพนม จัดพิธีเปิดตัวผ้าพระราชทาน “ผ้าลายสิริวชิราภรณ์” พร้อมกิจกรรม “สวมผ้าไทย ใส่ผ้าซิ่น กินข้าวปิ่นโต” ด้านพ่อเมือง เน้นย้ำการประชาสัมพันธ์ผลิตภัณฑ์ผ้าไทยให้เป็นที่รู้จัก
จังหวัดนครพนม จัดพิธีเปิดตัวผ้าพระราชทาน “ผ้าลายสิริวชิราภรณ์” พร้อมกิจกรรม “สวมผ้าไทย ใส่ผ้าซิ่น กินข้าวปิ่นโต” ด้านพ่อเมือง เน้นย้ำการประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ด้วยการสวมใส่ผ้าไทย
วันนี้ (9 พ.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม ได้ดำเนินการจัดพิธีเปิดตัวผ้าพระราชทาน “ผ้าลายสิริวชิราภรณ์” และกิจกรรม “สวมผ้าไทย ใส่ผ้าซิ่น กินข้าวปิ่นโต” ครั้งที่ 2/2567 โดยมีหัวหน้าส่วนราชการในระดับจังหวัด องค์กรปกครองส่วนท้องถิ่น องค์กรภาคเอกชน นายอำเภอทุกอำเภอ ภาคีเครือข่าย พร้อมเจ้าหน้าที่ที่เกี่ยวข้อง เข้าร่วมกิจกรรม
นายวันชัย จันทร์พร ผู้ว่าราชการจังหวัดนครพนม กล่าวว่า จังหวัดนครพนม ได้นำแนวนโยบายของกระทรวงมหาดไทยในการน้อมนำพระดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เพื่อยกระดับผลิตภัณฑ์ผ้าไทยสู่เครื่องแต่งกาย เครื่องประดับ ตามวิถีที่เป็นเอกลักษณ์ประจำถิ่นให้สามารถก้าวสู่ระดับสากลเป็นที่นิยมในทุกเพศทุกวัย ทุกโอกาส และสร้างรายได้กลับเข้าสู่ชุมชน รวมถึงเป็นแรงบันดาลใจแก่ผู้สืบทอดภูมิปัญญาผ้าไทยและสร้างศิลปินช่างทอผ้ารุ่นใหม่ โดยจังหวัดนครพนม ได้จัดพิธีมอบแบบลายผ้าพระราชทาน “ผ้าลายสิริวชิราภรณ์” และเครื่องหมายรับรองสินค้าแฟชั่นและหัตถกรรมพระราชทาน “Sustainable Fashion : แฟชั่นแห่งความยั่งยืน” ไปแล้ว เมื่อวันที่ 18 มีนาคม 2567 ณ ศาลาประชาคมยงใจยุทธ ศาลากลางจังหวัดนครพนม และได้ส่งมอบลายผ้าพระราชทานให้กับช่างทอผ้า กลุ่มทอผ้าและผู้ผลิตผ้าทุกกลุ่ม ทุกเทคนิค ในพื้นที่จังหวัดนครพนม ได้นำลายผ้าพระราชทานไปเป็นต้นแบบและพัฒนาต่อยอดเพิ่มมูลค่าให้กับผลิตภัณฑ์ผ้าพื้นถิ่นและงานหัตถกรรม
"สำหรับกิจกรรมในครั้งนี้ เป็นการต่อยอดจากพิธีมอบแบบลายผ้าพระราชทาน “ผ้าลายสิริวชิราภรณ์” และเครื่องหมายรับรองสินค้าแฟชั่นและหัตถกรรมพระราชทาน “Sustainable Fashion : แฟชั่นแห่งความยั่งยืน” โดยจังหวัดนครพนม ได้จัดกิจกรรมเปิดตัวลายผ้าพระราชทาน “ผ้าลายสิริวชิราภรณ์” และกิจกรรม “สวมผ้าไทย ใส่ผ้าซิ่น กินข้าวปิ่นโต” เพื่อประชาสัมพันธ์การดำเนินงาน “ผ้าไทยใส่ให้สนุก” ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และมาตรการส่งเสริมสนับสนุนการใช้และสวมใส่ผ้าไทย อีกทั้งรณรงค์ลดการใช้ถุงพลาสติก สร้างความต่อเนื่องในการสร้างความมั่นคงทางอาหารอย่างยั่งยืนและสร้างความรู้ รัก สามัคคีในหมู่คณะ โดยดำเนินการทั้งระดับจังหวัดและระดับอำเภอในทุกโอกาสตามความเหมาะสม โดยภายในงานมีการจัดนิทรรศการเปิดตัวผ้าลายพระราชทาน “ผ้าลายสิริวชิราภรณ์” ที่ช่างทอผ้า/กลุ่มทอผ้านำลายพระราชทานไปเป็นต้นแบบ มีผ้าลายพระราชทาน “ผ้าลายสิริวชิราภรณ์” มาร่วมจัดแสดง จำนวน 50 ชิ้น และนิทรรศการผ้าที่ส่งเข้าร่วมประกวดสุดยอดผ้าจังหวัดนครพนม จำนวน 113 ชิ้น อีกทั้งยังมีกลุ่มผู้ผลิต ผู้ประกอบ OTOP มาร่วมจัดแสดงและจำหน่ายผลิตภัณฑ์ผ้าและงานหัตถกรรม ทั้ง 12 อำเภอ เพื่อให้ผู้เข้าร่วมกิจกรรมได้ร่วมกันชม และร่วมกันช้อป ซึ่งมียอดจำหน่ายทั้งสิ้น จำนวน 152,000 บาท" นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวในตอนท้ายว่า ขอขอบคุณสำนักงานพัฒนาชุมชนจังหวัดนครพนม ตลอดจนภาคีเครือข่ายและผู้ที่มีส่วนร่วมทุกภาคส่วนที่ได้ร่วมมือกันจัดกิจกรรมที่ดีในครั้งนี้ ซึ่งจังหวัดนครพนม มีความมุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82851