รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครอง อ.ธาตุพนม จับกุมเครือข่ายยาเสพติดตามบัญชีรายชื่อผู้จำหน่ายยาเสพติด จ.นครพนม ปิดเกมส์! “หนุ่ย แก่งโพธิ์, ใหม่ ปลาปาก และ ราชัน โคกสว่าง” รวบของกลางยาบ้า


วันอังคารที่ 7 พฤษภาคม 2567
07/05/2567
พิมพ์
ชุดปฏิบัติการพิเศษฝ่ายปกครอง อ.ธาตุพนม จับกุมเครือข่ายยาเสพติดตามบัญชีรายชื่อผู้จำหน่ายยาเสพติด จ.นครพนม ปิดเกมส์! “หนุ่ย แก่งโพธิ์, ใหม่ ปลาปาก และ ราชัน โคกสว่าง” รวบของกลางยาบ้า
ชุดปฏิบัติการพิเศษฝ่ายปกครอง อ.ธาตุพนม จับกุมเครือข่ายยาเสพติดตามบัญชีรายชื่อผู้จำหน่ายยาเสพติด จ.นครพนม ปิดเกมส์! “หนุ่ย แก่งโพธิ์, ใหม่ ปลาปาก และ ราชัน โคกสว่าง” รวบของกลางยาบ้า 519 เม็ด เน้นย้ำต้องบังคับใช้กฎหมาย เฝ้าระวัง และตรวจสอบทุกพื้นที่
ชุดปฏิบัติการพิเศษฝ่ายปกครองอำเภอธาตุพนม จับกุมเครือข่ายยาเสพติดตามบัญชีรายชื่อผู้จำหน่ายยาเสพติดจังหวัดนครพนม ปิดเกมส์! “หนุ่ย แก่งโพธิ์, ใหม่ ปลาปาก และ ราชัน โคกสว่าง” รวบของกลางยาบ้า 519 เม็ด เน้นย้ำ ต้องบังคับใช้กฎหมาย เฝ้าระวัง และตรวจสอบทุกพื้นที่อย่างเข้มงวด
เมื่อวันที่ 6 พ.ค. 67 นายจักรพงษ์ ปทุมไกยะ นายอำเภอธาตุพนม เปิดเผยว่า อำเภอธาตุพนมได้เดินหน้าปฏิบัติการ “ทลายเครือข่ายผู้มีอิทธิพลและผู้ค้ายาเสพติด” มุ่งปราบปรามผู้ค้า ควบคู่การบำบัด รักษา และฟื้นฟูผู้เสพ สร้างความปลอดภัยให้กับสังคม ตามนโยบายการทำสงครามกับยาเสพติดของรัฐบาล และนโยบายของกระทรวงมหาดไทยในการขับเคลื่อนการจัดระเบียบสังคมสังคมปราบปรามผู้มีอิทธิพลและการป้องกันแก้ไขปัญหายาเสพติด
นายจักรพงษ์ฯ กล่าวว่า ตามที่ได้รับแจ้งเหตุร้องเรียนจากพี่น้องประชาชน ว่ามีกลุ่มบุคคลมีพฤติกรรมเกี่ยวข้องลักลอบมั่วสุมและจำหน่ายยาเสพติด ในพื้นที่ หมู่ที่ 2 ต.น้ำก่ำ อ.ธาตุพนม จ.นครพนม ตนจึงได้สั่งการให้ชุดปฏิบัติการพิเศษฝ่ายปกครองอำเภอธาตุพนม นำโดยนายทินกร พลเยี่ยม ปลัดอำเภอ หัวหน้ากลุ่มงานบริหารงานปกครอง ว่าที่ ร.ต.พิชญะ เพียราช ปลัดอำเภอ หัวหน้าฝ่ายความมั่นคงอำเภอธาตุพนม และนายกิตติพงศ์ นครานุรักษ์ ปลัดอำเภอ ศูนย์ดำรงธรรม พร้อมด้วย เจ้าพนักงาน ป.ป.ส. และสมาชิก อส.อ.ธาตุพนมที่ 4 ดำเนินการลงพื้นที่ตรวจสอบข้อเท็จจริง และทำการปิดล้อมตรวจค้น และเข้าจับกุมบุคคลกลุ่มเป้าหมายผู้เกี่ยวข้องกับยาเสพติดดังกล่าว
"ผลจากการตรวจค้นที่พักอาศัยเป้าหมายตามที่ได้รับร้องเรียน พบว่า บริเวณดังกล่าว เป็นโรงฆ่าสัตว์ พบกลุ่มชายไทย 4 คน กำลังนั่งดื่ม และมั่วสุมเสพยาเสพติดกัน เจ้าหน้าที่จึงได้แสดงตัว และเข้าตรวจสอบ ซึ่งสามารถจับกุมผู้เกี่ยวข้องกับยาเสพติด จำนวน 3 ราย ดังนี้ จับกุมหนุ่ย แก่งโพธิ์ หรือ นาย พ. (นามสมมุติ) อายุ 42 ปี บริเวณโรงฆ่าสัตว์ หมู่ที่ 2 ต.น้ำก่ำ อ.ธาตุพนม จ.นครพนม (เจ้าของบ้าน) พร้อมของกลางยาบ้า 350 เม็ด เงินสดจำนวน 1,800 บาท ตรวจปัสสาวะพบสารเสพติดเมทแอมเฟตามีนในร่างกาย ผู้ต้องหาให้การรับสารภาพ และพร้อมจะช่วยเหลือทางราชการทำการขยายผลจับกุมเครือข่ายผู้จำหน่ายยาเสพติด โดยหลอกให้ผู้ต้องหาที่ 2 และ 3 นำยาบ้า มาส่งให้ที่ โรงฆ่าสัตว์ หมู่ที่ 2 บ้านแก่งโพธิ์ ต.น้ำก่ำ อ.ธาตุพนม หลังจากนั้นเจ้าหน้าที่จึงได้ซ้อนแผนเข้าจับกุมราชัน โคกสว่าง หรือ นาย ร. (นามสมมุติ) อายุ 40 ปี อาศัยอยู่ในหมู่ที่ 7 ต.ธาตุพนม อ.ธาตุพนม จ.นครพนม พร้อมของกลางยาบ้า 94 เม็ด เงินสด จำนวน 675 บาท ตรวจปัสสาวะพบสารเสพติดเมทแอมเฟตามีนในร่างกาย และจับกุม ใหม่ ปลาปาก หรือ นาย ด. (นามสมมุติ) อายุ 32 ปี ผู้ค้ารายสำคัญ ซึ่งอาศัยอยู่ที่หมู่ที่ 3 ต.มหาชัย อ.ปลาปาก จ.นครพนม พร้อมของกลางยาบ้า 75 เม็ด เงินสด 140 บาท ตรวจปัสสาวะพบสารเสพติดเมทแอมเฟตามีนในร่างกาย โดยเจ้าหน้าที่จึงได้ทำการแจ้งข้อกล่าวหาผู้ต้องหาทั้ง 3 ราย ในฐานความผิด จำหน่ายยาเสพติดให้โทษประเภท 1 (ยาบ้า) โดยการมีไว้ในครอบครอง เพื่อจำหน่ายอันเป็นการกระทำเพื่อการค้าและเกิดการแพร่กระจายในกลุ่มประชาชนโดยผิดกฎหมาย และฐานความผิด เสพยาเสพติดให้โทษประเภท 1 (เมทแอมเฟตามีน) โดยฝ่าฝืนต่อกฎหมาย แล้วจึงนำตัวผู้ต้องหาทั้ง 3 ราย พร้อมสิ่งของที่ตรวจยึดมา ทำบันทึกจับกุม แจ้งข้อกล่าวหา และแจ้งสิทธิ ณ ที่ทำการปกครองอำเภอธาตุพนม แล้วส่งพนักงานสอบสวน สภ.ธาตุพนม ดำเนินคดีตามกฎหมาย ทั้งนี้ อำเภอธาตุพนมจะนำตัวผู้เสพทั้ง 3 ราย เข้าสู่กระบวนการคัดกรอง ที่ รพ.สต. ในพื้นที่ต่อไป" นายจักรพงษ์กล่าวเพิ่มเติม
นายจักรพงษ์ ปทุมไกยะ นายอำเภอธาตุพนม กล่าวในช่วงท้ายว่า อำเภอธาตุพนม จังหวัดนครพนม ได้ให้ความสำคัญในการป้องกันปราบปรามและแก้ไขปัญหายาเสพติดในเชิงพื้นที่มาโดยตลอด โดยมุ่งเน้นดำเนินการในทุกกระบวนการอย่างเข้มงวดและเด็ดขาด ตั้งแต่ต้นน้ำ กลางน้ำ และปลายน้ำ เพื่อปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง พร้อมสร้างความมั่นใจให้กับพี่น้องประชาชนในพื้นที่ โดยบูรณาการกำลังทุกภาคส่วนเพื่อรวบรวมข้อมูล สืบหาข่าว และเฝ้าระวัง ผ่านการ Re X-Ray ตรวจสอบจุดเสี่ยงในระดับตำบลและหมู่บ้าน เพื่อที่จะสามารถป้องกันอันตรายจากยาเสพติดที่จะเข้าสู่สังคมที่สงบสุขของพี่น้องประชาชนได้อย่าง “ทันท่วงที” ทั้งนี้ ตนอยากขอความร่วมมือทุกภาคส่วนต้องยึดมั่นในหลักกฎหมายเพื่อนำมาบังคับใช้ให้เด็ดขาด ถูกต้อง และร่วมกันเป็นส่วนหนึ่งใน “ปฏิบัติการทำสงครามกับยาเสพติด” แจ้งเบาะแสผู้ค้า เครือข่ายการกระทำความผิด หรือ ผู้ที่เสพยาเสพติด ผ่านช่องทางต่าง ๆ ของหน่วยงานภาครัฐ หรือ ศูนย์ดำรงธรรมจังหวัด/อำเภอ หรือสายด่วน 1567 เพื่อเจ้าหน้าที่จะได้ดำเนินการจับกุมผู้กระทำผิดมาดำเนินคดีตามกฎหมายต่อไป
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82682