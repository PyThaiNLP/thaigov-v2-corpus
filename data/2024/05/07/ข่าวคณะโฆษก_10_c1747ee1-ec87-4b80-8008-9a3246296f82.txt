รัฐบาลไทย-ข่าวทำเนียบรัฐบาล-“รัดเกล้า” เผย ครม.  อนุมัติหลักการร่างกฎกระทรวงการรื้อถอนสิ่งติดตั้งที่ใช้ในการประกอบกิจการปิโตรเลียมในทะเลในพื้นที่พัฒนาร่วมไทย-มาเลเซีย พ.ศ. ....


วันอังคารที่ 7 พฤษภาคม 2567
07/05/2567
พิมพ์
“รัดเกล้า” เผย ครม.  อนุมัติหลักการร่างกฎกระทรวงการรื้อถอนสิ่งติดตั้งที่ใช้ในการประกอบกิจการปิโตรเลียมในทะเลในพื้นที่พัฒนาร่วมไทย-มาเลเซีย พ.ศ. ....
“รัดเกล้า” เผย ครม.  อนุมัติหลักการร่างกฎกระทรวงการรื้อถอนสิ่งติดตั้งที่ใช้ในการประกอบกิจการปิโตรเลียมในทะเลในพื้นที่พัฒนาร่วมไทย-มาเลเซีย พ.ศ. ....
วันนี้ (7 พฤษภาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรีวันนี้ (7 พฤษภาคม 2567) มีมติอนุมัติหลักการร่างกฎกระทรวงการรื้อถอนสิ่งติดตั้งที่ใช้ในการประกอบกิจการปิโตรเลียมในทะเลในพื้นที่พัฒนาร่วมไทย-มาเลเซีย พ.ศ. .... ตามที่กระทรวงพลังงาน (พน.) เสนอ
รองโฆษกประจำสำนักนายกรัฐมนตรี กล่าวว่า ปัจจุบันนี้มีข้อบังคับเกี่ยวกับกิจกรรมการรื้อถอนสิ่งติดตั้งที่ใช้ในการประกอบกิจการปิโตรเลียมในทะเลในพื้นที่พัฒนาร่วมฯ ระบุไว้ในกฎกระทรวง ฉบับที่ 5 (พ.ศ. 2546) ออกตามความในพระราชบัญญัติองค์กรร่วมไทย-มาเลเซีย พ.ศ. 2533 (หมวด 8 การเคลื่อนย้าย การกำจัด การรื้อถอน และการกอบกู้) และในสัญญาแบ่งปันผลผลิต (ข้อ 3.12) อยู่แล้ว อย่างไรก็ตาม ยังไม่มีการกำหนดรายละเอียดของการดำเนินงาน รวมถึงขั้นตอนและระเบียบปฏิบัติตามกฎหมายที่ชัดเจน
ในการนี้ กรมเชื้อเพลิงธรรมชาติ ได้จัดทำรายงานการวิเคราะห์ผลกระทบที่อาจเกิดขึ้นจากกฎหมายมาเพื่อประกอบการพิจารณาร่างกฎกระทรวงดังกล่าว รวมถึงได้จัดทำสรุปรายงานและแผนการรื้อถอนที่ผู้ได้รับสัญญาต้องเสนอขออนุมัติตามที่กำหนดในกฎกระทรวงกำหนดแผนงาน ประมาณการ ค่าใช้จ่ายและหลักประกันในการรื้อถอนสิ่งติดตั้ง ที่ใช้ในกิจการปิโตรเลียม พ.ศ. 2559 และที่กำหนดในร่างกฎกระทรวงการรื้อถอนฯ
ทั้งนี้ พน. พิจารณาแล้วเห็นว่า เพื่อให้มีกฎหมายที่กำหนดรายละเอียดของการดำเนินงาน ขั้นตอน และระเบียบปฏิบัติเกี่ยวกับการรื้อถอนสิ่งติดตั้งที่ใช้ในการประกอบกิจการปิโตรเลียมในพื้นที่พัฒนาร่วมที่ชัดเจน เห็นควรให้มีร่างกฎกระทรวงการรื้อถอนสิ่งติดตั้งที่ใช้ในการประกอบกิจการปิโตรเลียมในทะเลในพื้นที่พัฒนาร่วมไทย-มาเลเซีย พ.ศ. 2567 ออกตามความในพระราชบัญญัติองค์กรร่วมไทย-มาเลเซีย พ.ศ. 2533 ทั้งนี้ เพื่อให้ผู้ได้รับสัญญาและผู้ดำเนินงานในพื้นที่พัฒนาร่วม รับผิดชอบในการดำเนินงานที่จำเป็นเกี่ยวกับการรื้อถอนสิ่งติดตั้งที่ใช้ในการประกอบกิจการปิโตรเลียมในพื้นที่พัฒนาร่วม โดยสอดคล้องกับทางปฏิบัติของอุตสาหกรรมปิโตรเลียมที่ดี เป็นไปตามมาตรฐานสากลและกฎหมายที่เกี่ยวข้อง

ที่มา : https://www.thaigov.go.th/news/contents/details/82690