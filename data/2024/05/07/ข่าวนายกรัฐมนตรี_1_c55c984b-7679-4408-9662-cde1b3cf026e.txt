รัฐบาลไทย-ข่าวทำเนียบรัฐบาล-​นายกฯ เผย แบ่งงาน “รองนายกฯ - รมต.ใหม่”แล้ว ถึงร้อยละ 95 ไม่กังวล ปชช.ให้คะแนนรัฐบาลน้อย ชี้มีปัญหามาก ต้องใช้เวลา 


วันอังคารที่ 7 พฤษภาคม 2567
07/05/2567
พิมพ์
​นายกฯ เผย แบ่งงาน “รองนายกฯ - รมต.ใหม่”แล้ว ถึงร้อยละ 95 ไม่กังวล ปชช.ให้คะแนนรัฐบาลน้อย ชี้มีปัญหามาก ต้องใช้เวลา
​นายกฯ เผย แบ่งงาน “รองนายกฯ - รมต.ใหม่”แล้ว ถึงร้อยละ 95 ไม่กังวล ปชช.ให้คะแนนรัฐบาลน้อย ชี้มีปัญหามาก ต้องใช้เวลา
วันนี้ (7 พฤษภาคม 2567) เวลา 09.00 น. ณ ทำเนียบรัฐบาล นายเศรษฐา ทวีสิน นายกรัฐมนตรีสวมชุดขาวเดินลงตึกไทยคู่ฟ้ามายังสนามบริเวณสนามหญ้า เพื่อมาดูความพร้อมผังการถ่ายรูปคณะรัฐมนตรีชุดใหม่ พร้อมเปิดเผยว่า วันนี้มีความเป็นห่วงสภาพอากาศ หากรัฐมนตรีมาจะได้รีบถ่ายภาพร่วมกัน
นายกฯ กล่าวต่อไปว่า การประชุม ครม.วันนี้ จะมีการแบ่งงานรองนายกรัฐมนตรีและรัฐมนตรีใหม่ ซึ่งตนเองมีแนวทางไว้เรียบร้อยแล้วถึงร้อยละ 95 ดังนั้น หลังจากนี้จะมีการพูดคุยกัน ซึ่งการประชุม ครม. ในวันนี้จะเน้นย้ำ รัฐมนตรีเก่า ที่มีงานช่วยเหลือประชาชนที่ค้างอยู่ ต้องนำมาพูดคุยกันและช่วยเหลือประชาชนต่อไป อย่างไรก็ตามตนเองจะเน้นย้ำนโยบายทุกเรื่องตามที่ได้แถลงไว้กับรัฐสภา โดยตนเองจะยึดหลักความเหมาะสม และความสามารถของแต่ละบุคคลในการแบ่งงานให้รับผิดชอบ ทั้งนี้ จุดมุ่งหมายหลักของตนเองหลังปรับคณะรัฐมนตรีแล้ว ผลงานจะต้องดีขึ้น ซึ่งไม่ได้หมายความว่ารัฐมนตรีคนเก่าไม่ดี แต่เมื่อสถานการณ์เปลี่ยนก็ต้องมีการปรับเปลี่ยนเป็นธรรมดา
นายกฯ ระบุตนเองเห็นว่าประชาชนจะเชื่อมั่น ครม.ชุดนี้ และจะต้องมากับผลงาน ซึ่งการพูดจาเป็นส่วนหนึ่ง แต่ก็ต้องขึ้นอยู่กับผลงาน จึงขอความเป็นธรรมให้กับคณะรัฐมนตรีด้วยเพราะนโยบายบางอย่างต้องค่อยเป็น ค่อยไป เช่น เรื่องของการลงทุน การแก้ไขปัญหาปากท้องประชาชน สิทธิเสรีภาพ เพศสภาพ นโยบายเหล่านี้เชื่อว่า ได้มีการเริ่มต้นทำแล้ว
ผู้สื่อข่าวถามว่า นายกรัฐมนตรีจะสบายใจขึ้นหรือไม่ หลังนายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง เตรียมพูดคุยกับผู้ว่าการธนาคารแห่งประเทศไทย เพื่อลดความขัดแย้งนั้น นายกฯ กล่าวว่า ทุก ๆ การเคลื่อนไหว หากช่วยลดความขัดแย้ง ก็ถือว่าเป็นเรื่องที่เหมาะสม และสมควรที่จะทำ มั่นใจว่า ถ้าทั้ง 2 ฝ่ายพยายามที่จะพูดคุยกัน ก็จะเป็นเรื่องที่ดี โดยจะนำมาซึ่งการสนับสนุนงานของรัฐบาลได้
ผู้สื่อข่าวถามว่า ขณะที่ประชาชนให้คะแนนผลงานของรัฐบาลตลอด 7 เดือนที่ผ่านมาอยู่ที่ 6-7 คะแนน ซึ่งหลังจากนี้หลังปรับ ครม. จะขับเคลื่อนงานอย่างไรนั้น นายกฯ กล่าวว่า การให้คะแนนจากประชาชนถือเป็นเสียงสะท้อนอย่างหนึ่ง ซึ่งการที่มายยืนอยู่ตรงนี้ถือเป็นหน้าที่ ที่จะต้องฟังเสียงสะท้อนเหล่านั้น ไม่ว่าจะได้คะแนนเท่าไหร่ก็ยังไม่ถึง 10 อยู่ดี จึงต้องพยายามทำงานต่อไป ซึ่งถือเป็นเรื่องที่สำคัญ โดยจะต้องมาพิจารณาอีกทีว่า ส่วนไหนยังทำได้ไม่ดี หรือตรงไหนก็ที่อยู่ในการขับเคลื่อนตามระบบ ที่ต้องใช้เวลาในการทำงาน ก็ขอให้ความเป็นธรรมให้คณะทำงานด้วย ซึ่งระบบการทำงานของภาคส่วนราชการก็ไม่ได้เป็นปัญหาแต่อย่างใด เพราะถือว่าเป็นภาคส่วนสำคัญในการขับเคลื่อนนโยบายของรัฐฯ ซึ่งรัฐบาลเองก็ได้มีการพูดคุยกัน โดยเน้นเรื่องเนื้องานเป็นหลัก และเชื่อว่าทุกกระทรวง ทบวง กรม มีส่วนช่วยในการผลักดันงานของรัฐบาลอยู่แล้ว จึงไม่ได้เป็นปัญหาใด แต่ปัญหาใหญ่ที่พบก็ต้องใช้ทุกภาคส่วนในการขับเคลื่อนงาน
ผู้สื่อข่าวถามว่า ได้มีการตั้งตัวชี้วัด หรือ KPI ไว้สำหรับรัฐมนตรีคนใหม่อย่างไร นายกฯ กล่าวว่า เรื่องนี้ต้องมีการพูดคุยกันว่า บางเรื่องจะต้องแล้วเสร็จภายในเมื่อไหร่ แต่ก็อาจจะมีตัวแปรอื่นที่ไม่สามารถควบคุมได้ ดังนั้น ตัวชี้วัดก็สามารถเปลี่ยนแปลงได้ ซึ่งตัวเองไม่ได้กำหนดว่าจะต้องใช้เวลานานเท่าไหร่ โดยบางเรื่องอาจจะจบภายใน 2 สัปดาห์ แต่บางเรื่องอาจจะใช้เวลานานนับปี เพราะแต่ละเรื่องใช้เวลาที่แตกต่างกัน เช่นเรื่องการลงทุน ที่จะจะต้องมีการประสานงานกับทุกฝ่าย ซึ่งก็ต้องเห็นใจฝ่ายที่จะเข้ามาลงทุนด้วย เพราะจะต้องใช้เวลาในการพิจารณาเป็นระยะระยะเวลายาวนาน เพราะมีตัวเลขลงทุนถึงหลักแสนล้านบาท ดังนั้นจึงต้องมีขั้นตอน อย่างไรก็ตามตนเองเชื่อมั่นว่า ครม. ชุดใหม่ ให้ความสำคัญในการแก้ไขปัญหาความเดือดร้อนของประชาชนเป็นหลัก
ผู้สื่อข่าวถามว่า ช่วงเวลา 6-7 เดือนที่ผ่านมา จะต้องเสริมในจุดอ่อนในด้านใดบ้าง นายกฯ กล่าวว่า ปัญหาสะสมในทุก ๆ ด้านไม่ว่าจะเป็นเศรษฐกิจ สังคม ปากท้องประชาชนประชาชน ซึ่งเรื่องเหล่านี้ยังคงต้องการความช่วยเหลือ

ที่มา : https://www.thaigov.go.th/news/contents/details/82658