รัฐบาลไทย-ข่าวทำเนียบรัฐบาล-“สุริยะ” สั่ง “ทล. - ทช.” ติดตามสถานการณ์พายุฤดูร้อนทั่วไทย 8 - 13 พ.ค. นี้ เฝ้าระวังเหตุน้ำท่วมอย่างใกล้ชิด กำชับให้ติดตั้งป้ายเตือน - ป้ายแนะนำทางเลี่ยง 


วันอังคารที่ 7 พฤษภาคม 2567
“สุริยะ” สั่ง “ทล. - ทช.” ติดตามสถานการณ์พายุฤดูร้อนทั่วไทย 8 - 13 พ.ค. นี้ เฝ้าระวังเหตุน้ำท่วมอย่างใกล้ชิด กำชับให้ติดตั้งป้ายเตือน - ป้ายแนะนำทางเลี่ยง
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ตามที่กรมอุตุนิยมวิทยา ได้ออกประกาศ เรื่อง พายุฤดูร้อน ทำให้เกิดลมตะวันออกเฉียงใต้และลมใต้พัดปกคลุมบริเวณภาคตะวันออกเฉียงเหนือ (อีสาน) ภาคตะวันออก และด้านตะวันออกของภาคเหนือ และภาคกลาง ทำให้บริเวณดังกล่าวมีพายุฤดูร้อนเกิดขึ้นในช่วงวันที่ 8 - 13 พฤษภาคม 2567 โดยลักษณะเช่นนี้ทำให้บริเวณดังกล่าว เกิดพายุฝนฟ้าคะนอง ลมกระโชกแรง ซึ่งอาจทำให้เกิดน้ำท่วมฉับพลัน และน้ำป่าไหลหลากได้นั้น ทั้งนี้ ได้สั่งการให้ทุกหน่วยงานที่เกี่ยวข้องในสังกัดกระทรวงคมนาคม โดยเฉพาะกรมทางหลวง (ทล.) และกรมทางหลวงชนบท (ทช.) ติดตามสถานการณ์พายุฤดูร้อนในช่วงเวลานี้อย่างใกล้ชิด พร้อมทั้งรายงานสถานการณ์ในพื้นที่ที่ได้รับผลกระทบจากพายุฤดูร้อน และประชาสัมพันธ์ให้ประชาชนได้รับทราบข้อมูล รวมถึงดำเนินการติดตั้งป้ายเตือน ป้ายแนะนำเส้นทางเลี่ยงบริเวณสายทางที่ได้รับผลกระทบจากอุทกภัย จัดเจ้าหน้าที่ติดตามสถานการณ์ เพื่อเข้าช่วยเหลือประชาชนภายใน 24 ชั่วโมง (ชม.)
นายสุริยะ กล่าวต่อว่า กระทรวงคมนาคมได้กำหนดแผนหากเกิดสถานการณ์อุทกภัยที่อาจจะเกิดขึ้น และเตรียมความพร้อมในขั้นตอนการป้องกัน (ก่อนเกิดภัย) การเผชิญเหตุ (ขณะเกิดภัย) และขั้นตอนการฟื้นฟู (หลังเกิดภัย) นำไปสู่การบรรเทา แก้ไข หรือคลี่คลายสถานการณ์ในพื้นที่ให้สำเร็จลุล่วงโดยเร็ว พร้อมกำชับให้หน่วยงานที่เกี่ยวข้องรายงานผลการดำเนินงานมายังกระทรวงคมนาคม เพื่อรับทราบสถานการณ์ในแต่ละพื้นที่ด้วย
อย่างไรก็ตาม กระทรวงคมนาคมและทุกหน่วยงานเกี่ยวเกี่ยวข้อง พร้อมที่จะเข้าดูแลประชาชนอย่างใกล้ชิด เพื่อไม่ให้สถานการณ์ดังกล่าว เกิดผลกระทบต่อการเดินทางของประชาชน แต่หากมีสถานการณ์ผิดปกติ จะเร่งส่งหน่วยงานเข้าลงพื้นที่และเร่งจัดการโดยทันที พร้อมกันนี้ประชาชนสามารถสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชม.) สายด่วนมอเตอร์เวย์ โทร. 1586 กด 7 ตำรวจทางหลวง โทร. 1193 และสายด่วน ทช. โทร. 1146

ที่มา : https://www.thaigov.go.th/news/contents/details/82705