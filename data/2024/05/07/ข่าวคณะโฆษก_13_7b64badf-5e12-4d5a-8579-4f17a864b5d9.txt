รัฐบาลไทย-ข่าวทำเนียบรัฐบาล-โฆษกรัฐบาล เผยฟุตซอลไทยติด Top 10 ของโลก ทั้งชายและหญิง จากการจัดอันดับของ FIFA ถือเป็นการสร้างประวัติศาสตร์ สะท้อนศักยภาพเป็นเลิศทางด้านกีฬาของไทยในระดับโลก


วันอังคารที่ 7 พฤษภาคม 2567
07/05/2567
พิมพ์
โฆษกรัฐบาล เผยฟุตซอลไทยติด Top 10 ของโลก ทั้งชายและหญิง จากการจัดอันดับของ FIFA ถือเป็นการสร้างประวัติศาสตร์ สะท้อนศักยภาพเป็นเลิศทางด้านกีฬาของไทยในระดับโลก
โฆษกรัฐบาล เผยฟุตซอลไทยติด Top 10 ของโลก ทั้งชายและหญิง จากการจัดอันดับของ FIFA ถือเป็นการสร้างประวัติศาสตร์ สะท้อนศักยภาพเป็นเลิศทางด้านกีฬาของไทยในระดับโลก
วันนี้ (7 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า เว็บไซต์ของสหพันธ์ฟุตบอลนานาชาติ (Fédération Internationale de Football Association) หรือ FIFA (https://www.fifa.com/fifaplus/en/news/articles/official-futsal-world-ranking-womens-mens-launched) เปิดเผยผลการจัดอันดับทีมฟุตซอลระดับโลกทั้งทีมชายและทีมหญิงอย่างเป็นทางการครั้งแรกในประวัติศาสตร์ เพื่อรองรับการแข่งขันฟุตซอลโลก 2024 รอบสุดท้าย ที่สาธารณรัฐอุซเบกิสถาน ระหว่างวันที่ 14 กันยายน - 6 ตุลาคม 2567 โดยทีมนักกีฬาฟุตซอลของไทย ติด Top 10 ของโลก ทั้งชายและหญิง ซึ่งเป็นการยืนยันถึงศักยภาพทางด้านกีฬาของไทยในระดับโลก
โฆษกประจำสำนักนายกรัฐมนตรี กล่าวว่า ทีมฟุตซอลชายทีมชาติไทย หลังจากทำผลงานได้อย่างยอดเยี่ยมคว้ารองแชมป์เอเชีย 2024 ในรายการ AFC Futsal Asian Cup Thailand 2024 เป็นสมัยที่ 3 ทำให้ถูกจัดในอันดับที่ 9 ของโลก ด้วยคะแนน 1316.27 และติดอันดับ 2 ของเอเชีย ขณะที่ทีมฟุตซอลหญิงทีมชาติไทย อดีตแชมป์ 2017 Asian Indoor and Martial Arts Games ได้ถูกจัดอันดับเป็นเบอร์ 1 ของเอเชีย และอันดับที่ 6 ของโลก ด้วยคะแนน 1163.97
“นายเศรษฐา ทวีสิน นายกรัฐมนตรี ชื่นชมกับผลงานของนักกีฬาไทย และการจัดอันดับดังกล่าว แสดงถึงศักยภาพของนักกีฬาไทยที่มีความสามารถทางด้านกีฬาเป็นเลิศในเวทีนานาชาติ เป็นความภาคภูมิใจให้กับประเทศ สร้างชื่อเสียงให้ประเทศไทยเป็นที่รู้จักและยอมรับ ทั้งนี้ รัฐบาลมุ่งผลักดันยกระดับวงการกีฬาไทย พร้อมส่งเสริมพัฒนาด้านกีฬาของประเทศให้เดินไปข้างหน้าอย่างเข้มแข็งยิ่งขึ้น รวมถึงส่งเสริมให้เยาวชนไทยรุ่นใหม่หันมาสนใจกีฬา และกล้าที่จะทำตามความฝันของตนเอง” นายชัย กล่าว

ที่มา : https://www.thaigov.go.th/news/contents/details/82693