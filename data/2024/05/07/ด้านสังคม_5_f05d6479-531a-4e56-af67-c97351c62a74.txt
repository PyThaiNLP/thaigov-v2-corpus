รัฐบาลไทย-ข่าวทำเนียบรัฐบาล-พม. รับมอบสิ่งของบริจาค จากบริษัท ลอรีอัล (ประเทศไทย) จำกัด รวมมูลค่ากว่า 9 ล้านบาท เตรียมส่งต่อกลุ่มเป้าหมายของ พม.


วันอังคารที่ 7 พฤษภาคม 2567
พม. รับมอบสิ่งของบริจาค จากบริษัท ลอรีอัล (ประเทศไทย) จำกัด รวมมูลค่ากว่า 9 ล้านบาท เตรียมส่งต่อกลุ่มเป้าหมายของ พม.
พม. รับมอบสิ่งของบริจาค จากบริษัท ลอรีอัล (ประเทศไทย) จำกัด รวมมูลค่ากว่า 9 ล้านบาท เตรียมส่งต่อกลุ่มเป้าหมายของ พม.
วันนี้ (7 พ.ค. 67) เวลา 09.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานพิธีรับมอบสิ่งของบริจาค จากบริษัท ลอรีอัล (ประเทศไทย) จำกัด จำนวน 148,400 ชิ้น รวมมูลค่า 9,151,600 บาท นำโดย คุณอรอนงค์ ประทักษ์พิริยะ ผู้อำนวยการฝ่ายกิจการองค์กรและสื่อสารสัมพันธ์ บริษัท ลอรีอัล (ประเทศไทย) จำกัด เพื่อช่วยเหลือประชาชนกลุ่มเป้าหมายที่ประสบปัญหาทางสังคม และครอบครัวเลี้ยงเดี่ยวที่อยู่ในความดูแลของกรมกิจการสตรีและสถาบันครอบครัว โดยมี นายธนสุนทร สว่างสาลี อธิบดีกรมกิจการสตรีและสถาบันครอบครัว กล่าวรายงาน พร้อมด้วยคณะผู้บริหารกระทรวงฯ และผู้แทนหน่วยงานที่เกี่ยวข้อง เข้าร่วม ณ ห้องประชุมประชาบดี ชั้น 19 กระทรวง พม. สะพานขาว กทม.
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) และบริษัท ลอรีอัล (ประเทศไทย) จำกัด มีการดำเนินงานที่สอดคล้องกันในด้านการพัฒนาศักยภาพสตรี ส่งเสริมความเสมอภาคและความเท่าเทียม สร้างความเข้มแข็งของสถาบันครอบครัว และช่วยเหลือกลุ่มเป้าหมายที่ประสบปัญหาทางสังคม โดยมุ่งเน้นการส่งเสริมและพัฒนาอาชีพให้แก่สตรีและกลุ่มครอบครัวเปราะบาง เพื่อให้มีโอกาสในการเข้าถึงทรัพยากรในการประกอบอาชีพ ตลอดจนสร้างรายได้ สามารถเลี้ยงดูตนเองและครอบครัวให้มีคุณภาพชีวิตที่ดีขึ้น ทั้งนี้ บริษัท ลอรีอัล (ประเทศไทย) จำกัด ได้ดำเนินกิจกรรมร่วมกับ สค. มาอย่างต่อเนื่อง อาทิ 1) การให้ความรู้เรื่องการลดภัยคุกคามบนท้องถนนและที่สาธารณะภายใต้โครงการ Stand Up Against Street Harassment ผ่านระบบ Zoom Meeting จำนวน 4 รุ่น มีผู้เข้าร่วมทั้งสิ้น 1,310 คน 2) กิจกรรม Train the Trainers จำนวน 2 รุ่น เพื่ออบรมครูฝึกอาชีพด้านช่างผม เป็นต้น ซึ่งในวันนี้ บริษัท ลอรีอัล (ประเทศไทย) จำกัด ได้สนับสนุนผลิตภัณฑ์ จำนวน 148,400 ชิ้น รวมมูลค่า 9,151,600 บาท ให้แก่ สค. เพื่อช่วยเหลือประชาชนกลุ่มเป้าหมายที่ประสบปัญหาทางสังคม และครอบครัวเลี้ยงเดี่ยว ที่อยู่ในความดูแลของกระทรวง พม.
นายอนุกูล กล่าวเพิ่มเติมว่า กระทรวง พม. ขอขอบคุณ บริษัท ลอรีอัล (ประเทศไทย) จำกัด ที่ได้สนับสนุนผลิตภัณฑ์ เพื่อช่วยเหลือกลุ่มเป้าหมายของกระทรวง พม. โดย สค. จะนำผลิตภัณฑ์ทั้งหมดที่ได้รับในวันนี้ ไปช่วยเหลือประชาชนกลุ่มเป้าหมายที่ประสบปัญหาทางสังคม ครอบครัวเลี้ยงเดี่ยว รวมถึงผู้ที่ตกทุกข์ได้ยากที่อยู่ในความดูแลของกระทรวง พม. โดยเร็วที่สุด เพื่อให้ประชาชนกลุ่มเป้าหมายมีคุณภาพชีวิตที่ดีขึ้น และหวังเป็นอย่างยิ่งว่าจะได้รับการสนับสนุนเพื่อขยายการดำเนินงานเพื่อช่วยเหลือประชาชนกลุ่มเป้าหมายต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #มอบของบริจาค #ลอรีอัลประเทศไทย

ที่มา : https://www.thaigov.go.th/news/contents/details/82695