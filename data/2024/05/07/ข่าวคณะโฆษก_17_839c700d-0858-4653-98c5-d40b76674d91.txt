รัฐบาลไทย-ข่าวทำเนียบรัฐบาล-ที่ประชุม ครม. มีมติมอบหมาย รอง นรม. หรือ รมต. นร. เป็นผู้ตรวจพิจารณาร่างมติ ครม. และกลั่นกรองก่อนเสนอ นรม. 


วันอังคารที่ 7 พฤษภาคม 2567
07/05/2567
พิมพ์
ที่ประชุม ครม. มีมติมอบหมาย รอง นรม. หรือ รมต. นร. เป็นผู้ตรวจพิจารณาร่างมติ ครม. และกลั่นกรองก่อนเสนอ นรม.
ที่ประชุม ครม. มีมติมอบหมาย รอง นรม. หรือ รมต. นร. เป็นผู้ตรวจพิจารณาร่างมติ ครม. และกลั่นกรองก่อนเสนอ นรม.
วันที่ 7 พฤษภาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (7 พฤษภาคม 2567) มีมติมอบหมายให้ รัฐมนตรีประจำสำนักนายกรัฐมนตรี (นายพิชิต ชื่นบาน) (1) เป็นผู้ตรวจพิจารณาร่างมติ ครม. ที่ สลค. จัดทำ และ (2) พิจารณากลั่นกรองเรื่องกฎหมายก่อนเสนอ นรม. ตามที่สำนักเลขาธิการคณะรัฐมนตรี (สลค.) เสนอ
โฆษกประจำสำนักนายกรัฐมนตรีกล่าวว่า ในการประชุม ครม. แต่ละครั้ง เมื่อ ครม. ได้พิจารณาและอนุมัติให้ความเห็นชอบ หรือมีคำสั่งใด ๆ ในเรื่องต่าง ๆ ที่เสนอต่อ ครม. แล้ว สลค. จะจัดทำร่างมติ ครม. ในเรื่องนั้น ๆ แล้วเสนอให้ รมต. ที่ได้รับมอบหมายจาก ครม. เป็นผู้ตรวจพิจารณา และลงนามรับรองความถูกต้องก่อน จึงจะถือเป็นมติ ครม. ที่จะแจ้งให้หน่วยงานเจ้าของเรื่องและหน่วยงาน/บุคคลที่เกี่ยวข้องเพื่อทราบ ถือปฏิบัติ หรือดำเนินการต่อไป และการพิจารณาเกี่ยวกับกฎหมายโดยเฉพาะในระดับ พ.ร.บ. หรือการดำเนินการคดีความต่าง ๆ ซึ่งจะต้องมีการตรวจสอบการดำเนินการให้เป็นไปตามข้อกฎหมายอย่างรอบด้าน และเพื่อให้การพิจารณาของ นรม. เป็นไปด้วยความรอบคอบ
นรม. พิจารณาแล้วมอบหมายให้รัฐมนตรีประจำสำนักนายกรัฐมนตรี (นายพิชิต ชื่นบาน) เป็นผู้ตรวจพิจารณาร่างมติ ครม. ที่ สลค. จัดทำ และเป็นผู้พิจารณากลั่นกรองเรื่องกฎหมายก่อนเสนอ นรม.

ที่มา : https://www.thaigov.go.th/news/contents/details/82725