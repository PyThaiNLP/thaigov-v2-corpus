รัฐบาลไทย-ข่าวทำเนียบรัฐบาล-​นายกฯ สั่งการกองทัพเตรียมพร้อมช่วยเหลือประชาชนที่ประสบภัยพายุฤดูร้อน-ภัยแล้ง  ขีดเส้น 90 วัน จังหวัด-ตำรวจ รายงานผลการจับกุมยาเสพติด 25 จ. พื้นที่สีแดง 


วันอังคารที่ 7 พฤษภาคม 2567
07/05/2567
พิมพ์
​นายกฯ สั่งการกองทัพเตรียมพร้อมช่วยเหลือประชาชนที่ประสบภัยพายุฤดูร้อน-ภัยแล้ง  ขีดเส้น 90 วัน จังหวัด-ตำรวจ รายงานผลการจับกุมยาเสพติด 25 จ. พื้นที่สีแดง
​นายกฯ สั่งการกองทัพเตรียมพร้อมช่วยเหลือประชาชนที่ประสบภัยพายุฤดูร้อน-ภัยแล้ง  ขีดเส้น 90 วัน จังหวัด-ตำรวจ รายงานผลการจับกุมยาเสพติด 25 จ. พื้นที่สีแดง
วันนี้ (7 พฤษภาคม 2567) เวลา 11.30 น. ณ บริเวณห้องโถง ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี ขอความร่วมมือหน่วยงานด้านความมั่นคงในการช่วยเหลือประชาชนที่ประสบภัยพายุฤดูร้อน ภัยแล้ง  โดยจะต้องจัดหากำลังพลเร่งขุดลอกคูคลอง เตรียมความพร้อมสำหรับทำเกษตรกรรม พร้อมเร่งจัดสรรพื้นที่ของหน่วยทหารที่ไม่ได้ใช้ประโยชน์มาให้กับประชาชน  ถือเป็นเรื่องต่อเนื่องที่รัฐบาลนี้ได้ดำเนินการมาแล้ว โดยจะต้องจัดสรรให้ประชาชนเข้ามาประกอบอาชีพให้ได้ ตลอดจนจัดหาพื้นที่ศูนย์บำบัดยาเสพติดสำหรับผู้ติดยาเสพติด โดยเฉพาะกลุ่มที่มีอาการทางจิตที่ต้องการการบำบัดและช่วยเหลือ ดังนั้น หน่วยงานที่จะสามารถช่วยได้คือกองทัพที่มีหน่วยงานอยู่ในพื้นที่จำนวนมาก  โดยขอให้รัฐมนตรีว่าการกระทรวงกลาโหม มารายงานความคืบหน้าในการประชุมคณะรัฐมนตรีสัปดาห์หน้า
ส่วนเรื่องการปราบปรามยาเสพติดนั้น นายกฯ กล่าวว่า วันนี้ได้เน้นย้ำให้ผู้ว่าราชการจังหวัด และตำรวจ ทำงานร่วมมือกันอย่างใกล้ชิด และจัดการอย่างเด็ดขาด  โดยจะต้องมีผลการจับกุมอย่างชัดเจนภายใน 90 วัน โดยเฉพาะจังหวัดเป้าหมายที่ทาง ปปส. ได้กำหนดเป็นพื้นที่สีแดงที่มีปัญหารุนแรงจำนวน 25 จังหวัด

ที่มา : https://www.thaigov.go.th/news/contents/details/82673