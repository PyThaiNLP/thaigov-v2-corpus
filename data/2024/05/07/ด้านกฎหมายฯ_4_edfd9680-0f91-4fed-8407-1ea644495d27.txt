รัฐบาลไทย-ข่าวทำเนียบรัฐบาล-กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีเปิดการฝึกอบรมหลักสูตรผู้ดูแลผู้สูงอายุ (Care Giver) จำนวน ๔๒๐ ชั่วโมง


วันอังคารที่ 7 พฤษภาคม 2567
07/05/2567
พิมพ์
กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีเปิดการฝึกอบรมหลักสูตรผู้ดูแลผู้สูงอายุ (Care Giver) จำนวน ๔๒๐ ชั่วโมง
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีเปิดการฝึกอบรมหลักสูตรผู้ดูแลผู้สูงอายุ (Care Giver) จำนวน ๔๒๐ ชั่วโมง ณ ทัณฑสถานหญิงกลาง
ในวันอังคารที่ ๗ พฤษภาคม ๒๕๖๗ พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีเปิดการฝึกอบรมหลักสูตรผู้ดูแลผู้สูงอายุ (Care Giver) จำนวน ๔๒๐ ชั่วโมง ณ ทัณฑสถานหญิงกลาง โดยมี นางจิรภา สินธุนาวา รองปลัดกระทรวงยุติธรรม รองปลัดกรุงเทพมหานคร อธิการบดีมหาวิทยาลัยนวมินทราธิราช รองอธิบดีกรมกิจการผู้สูงอายุ ผู้แทนกรมอนามัย คณะวิทยากรจากคณะพยาบาลศาสตร์เกื้อการุณย์ และเจ้าหน้าที่ ร่วมเป็นเกียรติ
โอกาส​นี้ พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ ได้กล่าวขอบคุณ กรมกิจการผู้สูงอายุ และกรมอนามัย ที่เป็นหน่วยงานเริ่มต้นในการให้ความรู้แก่ผู้ต้องขังในวิชาชีพใหม่ ๆ ที่สอดคล้องกับความต้องการของสังคม และสนับสนุนการอบรมในหลักสูตรที่สูงขึ้น และขอขอบคุณรองปลัดกรุงเทพมหานครที่ได้กรุณาช่วยเหลือให้เกิดความร่วมมือระหว่างกรมราชทัณฑ์ มหาวิทยาลัยนวมินทราธิราช และกองทุนกำลังใจฯ พร้อมทั้งชื่นชมผู้เข้าอบรม จำนวน ๑๑ คน ซึ่งถือเป็นรุ่นบุกเบิก ที่มีความตั้งใจที่จะศึกษาหาความรู้ในหลักสูตรผู้ดูแลผู้สูงอายุ ที่ใช้เวลาอบรมถึง ๓ เดือนเศษ และเมื่อทุกคนได้ผ่านการอบรมครบถ้วนแล้วจะสามารถนำความรู้และประสบการณ์ไปประกอบอาชีพเป็นผู้ดูแลผู้สูงอายุเพื่อสร้างรายได้แก่ตนเอง ครอบครัว และเป็นคนดีต่อสังคมต่อไป
โดยการอบรมหลักสูตรดังกล่าวเป็นการดำเนินการตามที่ สมเด็จพระเจ้าลูกยาเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชราชธิดา ทรงให้ความสำคัญกับวิชาชีพด้านดูแลผู้สูงอายุ โดยเมื่อปี พ.ศ. ๒๕๖๔ ได้พระราชทานคำแนะนำให้มีการทดลองให้ความรู้แก่ผู้ต้องขังในการดูแลผู้สูงอายุและผู้ป่วยติดเตียงในเรือนจำ และในปี พ.ศ. ๒๕๖๕ กองทุนกำลังใจในพระดำริพระเจ้าหลานเธอพระองค์เจ้าพัชรกิติยาภา ร่วมกับ กองพัฒนานวัตกรรมการยุติธรรม สำนักงาน​ปลัด​กระทรวง​ยุติธรรม​ ได้น้อมนำแนวทางพระราชทานสู่การปฏิบัติ จัดอบรมให้ความรู้ในหลักสูตร ๑๘ ชั่วโมง และหลักสูตรที่สูงขึ้น ๗๐ ชั่วโมง ซึ่งมีการจัดอบรมไปแล้ว ๒ รุ่น และภายหลังจากการอบรม พบว่า ผู้ต้องขังที่ผ่านการอบรมหลักสูตร ๗๐ ชั่วโมง มีความต้องการที่จะอบรมต่อเนื่องในหลักสูตร ๔๒๐ ชั่วโมง จึงเป็นที่มาในการจัดอบรมหลักสูตรผู้ดูแลผู้สูงอายุ Care Giver ๔๒๐ ชั่วโมงให้แก่ผู้ต้องขัง เพื่อเป็นอาชีพภายหลังพ้นโทษ

ที่มา : https://www.thaigov.go.th/news/contents/details/82694