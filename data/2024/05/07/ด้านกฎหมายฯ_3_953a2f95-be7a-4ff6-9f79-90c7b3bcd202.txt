รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เยือนสถานทูตฯ โปรตุเกส หารือข้อราชการก่อนเดินทางเยือน สาธารณรัฐโปรตุเกส และสหพันธ์สาธารณรัฐเยอรมนี อย่างเป็นทางการ ในระหว่างวันที่ ๑๙-๒๕ พฤษภาคม ๒๕๖๗ 


วันอังคารที่ 7 พฤษภาคม 2567
07/05/2567
พิมพ์
รัฐมนตรีว่าการกระทรวงยุติธรรม เยือนสถานทูตฯ โปรตุเกส หารือข้อราชการก่อนเดินทางเยือน สาธารณรัฐโปรตุเกส และสหพันธ์สาธารณรัฐเยอรมนี อย่างเป็นทางการ ในระหว่างวันที่ ๑๙-๒๕ พฤษภาคม ๒๕๖๗
รัฐมนตรีว่าการกระทรวงยุติธรรม เยือนสถานทูตฯ โปรตุเกส หารือข้อราชการก่อนเดินทางเยือน สาธารณรัฐโปรตุเกส และสหพันธ์สาธารณรัฐเยอรมนี อย่างเป็นทางการ ในระหว่างวันที่ ๑๙-๒๕ พฤษภาคม ๒๕๖๗ เพื่อยกระดับความร่วมมือด้านการป้องกันและปราบปรามยาเสพติด
ในวันจันทร์ที่ ๖ พฤษภาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายรวิศ สอดส่อง หัวหน้าคณะทำงานรัฐมนตรีว่าการกระทรวงยุติธรรม นางสาวอทิตยา ทองบุญ ผู้อำนวยการกองการต่างประเทศ สำนักงานปลัดกระทรวงยุติธรรม และคณะ เดินทางมาที่สถานเอกอัครราชทูตสาธารณรัฐโปรตุเกสประจำราชอาณาจักรไทย เขตบางรัก กรุงเทพมหานคร เพื่อหารือข้อราชการก่อนเดินทางเข้าร่วมประชุมระดับนโยบายว่าด้วยความร่วมมือด้านการป้องกันและปราบปรามยาเสพติด ที่มีวาระ “การสร้างผลสัมฤทธิ์ การแก้ไขปัญหายาเสพติดในพื้นที่แบบบูรณาการอย่างที่ควรจะเป็นโดยการประยุกต์ใช้โปรตุเกสโมเดล” ณ สาธารณรัฐโปรตุเกส และสหพันธ์สาธารณรัฐเยอรมนี ระหว่างวันอาทิตย์ที่ ๑๙ - วันเสาร์ที่ ๒๕ พฤษภาคม ๒๕๖๗ นี้ โดยมี Mr. Vasco Carvalhosa Costa (Chargé d’Affaires of Portugal) นายวาชกู คาร์วัลยอซา คอสต้า รองหัวหน้าคณะทูต ให้การต้อนรับ
พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวระหว่างการหารือ โดยเน้นย้ำเรื่องนโยบายของรัฐบาลที่ให้ความสำคัญกับการแก้ไขปัญหายาเสพติดที่มีการทำงานร่วมกับประชาชนทุกภาคส่วนเพื่อดำเนินการปราบปราม ผู้มีอิทธิพลและยาเสพติดให้หมดไปจากสังคมไทย สนับสนุนให้ผู้เสพเข้ารับการรักษาบำบัดอย่างมีประสิทธิภาพและทั่วถึง ทั้งนี้ ได้มีการประสานงานด้านการสืบสวนและแลกเปลี่ยนข้อมูลทางการข่าวเกี่ยวกับเครือข่ายการค้ายาเสพติด รวมทั้งสารตั้งต้นและเคมีภัณฑ์ เพื่อประสานความร่วมมือระหว่างประเทศกับประเทศต่าง ๆ ด้วย
ด้านนายวาชกู คาร์วัลยอซา คอสต้า รองหัวหน้าคณะทูต ยังได้นำ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ เยี่ยมชมทำเนียบทูต (บ้านพักทูต) ของโปรตุเกส เป็นอาคารทรงโคโลเนียลแบบโปรตุเกสอายุกว่า ๑๕๐ ปี ริมแม่น้ำเจ้าพระยา ซึ่งอาคารหลังนี้ได้รับรางวัลอาคารอนุรักษ์ดีเด่นในวาระการเฉลิมฉลอง ๕๐ ปีของสมาคมสถาปนิกสยามฯ เมื่อ ค.ศ. ๑๙๘๔ ด้วย สำหรับมิตรภาพระหว่างโปรตุเกสและไทยมีมายาวนานกว่า ๕๐๐ ปี โดยโปรตุเกสเป็นชาวตะวันตกชาติแรกที่เดินทางมาติดต่อค้าขายกับไทยตั้งแต่สมัยกรุงศรีอยุธยา เมื่อ ค.ศ. ๑๕๑๑ และสถานทูตโปรตุเกสเป็นสถานทูตแห่งแรกในกรุงเทพฯ สร้างในสมัยรัชกาลที่ ๒

ที่มา : https://www.thaigov.go.th/news/contents/details/82657