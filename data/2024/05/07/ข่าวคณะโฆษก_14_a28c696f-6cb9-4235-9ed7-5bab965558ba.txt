รัฐบาลไทย-ข่าวทำเนียบรัฐบาล-​โฆษกรัฐบาลเผยการจัดทำงบประมาณปี 2568 คำนึงถึงความเจริญเติบโตประเทศ การกระจายอำนาจ ให้โอกาสประชาชนท้องถิ่นเรียนรู้ มีบทบาทการปกครอง เสนอของบประมาณด้วยตนเอง 


วันอังคารที่ 7 พฤษภาคม 2567
07/05/2567
พิมพ์
​โฆษกรัฐบาลเผยการจัดทำงบประมาณปี 2568 คำนึงถึงความเจริญเติบโตประเทศ การกระจายอำนาจ ให้โอกาสประชาชนท้องถิ่นเรียนรู้ มีบทบาทการปกครอง เสนอของบประมาณด้วยตนเอง
​โฆษกรัฐบาลเผยการจัดทำงบประมาณปี 2568 คำนึงถึงความเจริญเติบโตประเทศ การกระจายอำนาจ ให้โอกาสประชาชนท้องถิ่นเรียนรู้ มีบทบาทการปกครอง เสนอของบประมาณด้วยตนเอง
วันนี้ (7 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี ระบุถึงวงเงินและโครงสร้างงบประมาณรายจ่ายประจำปีงบประมาณ พ.ศ. 2568 ว่ามีส่วนที่น่าสนใจคือ รายจ่ายงบฯ ลงทุน ซึ่งมีสัดส่วนต่องบประมาณเพิ่มจาก 20.4 % ในปีงบประมาณ 2567 เป็น 24.2 % ในปีงบประมาณ 2568 ทั้งนี้ ถือว่าเพิ่มจาก งบประมาณปี 2567 ถึง 27.9 % หรือเป็นเงินถึงเกือบ 2 แสนล้านบาท
โฆษกประจำสำนักนายกรัฐมนตรีระบุว่าเงินจำนวนนี้ ถือเป็นการเพิ่มงบประมาณให้สอดคล้องกับความต้องการของประชาชนในพื้นที่ทุกจังหวัดทั่วประเทศ สอดคล้องตามความต้องการของแผนพัฒนาจังหวัด และกลุ่มจังหวัด โดยจากงบประมาณปี 2567 กว่า 15,977 ล้านบาท เป็นการจัดทำงบประมาณปี 2568 ที่ 117,351 ล้านบาท ถือเป็นอีกโอกาสเพื่อลดความเหลื่อมล้ำ เพิ่มการกระจายอำนาจจากส่วนกลาง และเพื่อความเป็นประชาธิปไตยมากขึ้น เพราะประชาชนสามารถมีบทบาทและมีส่วนร่วมในกระบวนการจัดทำงบประมาณผ่านแผนพัฒนาจังหวัดและกลุ่มจังหวัดได้
“รัฐบาลตั้งใจที่จะเสนองบประมาณ 2568 นี้ โดยพิจารณาถึงปัจจัยทุกด้าน ซึ่งรวมถึงการกระจายอำนาจการปกครอง ตามที่นายเศรษฐา ทวีสิน นายกรัฐมนตรีให้ความสำคัญ ซึ่งนายกรัฐมนตรีมั่นใจว่า เมื่อ พ.ร.บ. งบประมาณ 2568 นี้ผ่านรัฐสภาแล้ว จะเพิ่มโอกาสให้ประชาชนในท้องถิ่นต่อยอดเรียนรู้ และเสนอความต้องการของตนผ่านการใช้งบประมาณเพื่อสร้างความเจริญในท้องถิ่นได้ด้วยตนเอง” นายชัย กล่าว

ที่มา : https://www.thaigov.go.th/news/contents/details/82718