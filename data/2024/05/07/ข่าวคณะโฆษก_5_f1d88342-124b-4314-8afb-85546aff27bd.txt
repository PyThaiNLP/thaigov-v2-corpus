รัฐบาลไทย-ข่าวทำเนียบรัฐบาล-ครม.เห็นชอบการดำเนินงานโครงการศูนย์การเรียนสำหรับเด็กในโรงพยาบาล


วันอังคารที่ 7 พฤษภาคม 2567
07/05/2567
พิมพ์
ครม.เห็นชอบการดำเนินงานโครงการศูนย์การเรียนสำหรับเด็กในโรงพยาบาล
ครม.เห็นชอบการดำเนินงานโครงการศูนย์การเรียนสำหรับเด็กในโรงพยาบาล
วันที่ 7 พฤษภาคม 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติเห็นชอบในหลักการให้กระทรวงศึกษาธิการดำเนินโครงการศูนย์การเรียนสำหรับเด็กในโรงพยาบาลต่อเนื่องเป็นประจำทุกปี ตามที่กระทรวงศึกษาธิการ (ศธ.) เสนอ โดยค่าใช้จ่ายที่จะเกิดขึ้นในปีงบประมาณ พ.ศ. 2567 ซึ่งสำนักงบประมาณได้จัดเตรียมงบประมาณรองรับการดำเนินโครงการไว้แล้ว จำนวน 30,327,930 บาท
นายคารม กล่าวว่า ในแต่ละปีมีเด็กที่มีความบกพร่องทางสุขภาพจำนวนมากที่รักษาตัวอยู่ในโรงพยาบาลหรือที่บ้านเป็นเวลานานหรือต่อเนื่อง ส่งผลให้เด็กขาดโอกาสทางการศึกษาหรือไม่ได้รับการศึกษาอย่างต่อเนื่อง ดังนั้น เพื่อขยายโอกาสทางการศึกษาให้ครอบคลุมทั่วประเทศ สพฐ. โดยสำนักบริหารงานการศึกษาพิเศษร่วมกับโรงพยาบาลได้ดำเนินการจัดตั้งศูนย์การเรียนฯ ใน 77 จังหวัด 85 ศูนย์การเรียนรู้ โดยมีการจ้างครูประจำศูนย์การเรียนฯ จำนวน 151 อัตรา เพื่อให้เด็กได้รับบริการทางการศึกษาอย่างต่อเนื่องและสามารถส่งต่อเด็กกลับไปยังสถานศึกษาเดิมหรือเข้ารับการศึกษาในสถานศึกษานอกระบบหรือตามอัธยาศัยเมื่อเสร็จสิ้นกระบวนการรักษา
“ทั้งนี้ เพื่อให้การดำเนินงานโครงการศูนย์การเรียนฯ สามารถดำเนินงานได้อย่างยั่งยืนและได้รับงบประมาณสนับสนุนดำเนินงานอย่างต่อเนื่องเป็นประจำทุกปี จึงเห็นควรดำเนินโครงการศูนย์การเรียนฯ ต่อเนื่องเป็นประจำทุกปี เริ่มตั้งแต่ปีงบประมาณ พ.ศ. 2567 เป็นต้นไป โดยไม่ต้องขออนุมัติการดำเนินจากคณะรัฐมนตรีทุก 5 ปี” นายคารม กล่าว

ที่มา : https://www.thaigov.go.th/news/contents/details/82679