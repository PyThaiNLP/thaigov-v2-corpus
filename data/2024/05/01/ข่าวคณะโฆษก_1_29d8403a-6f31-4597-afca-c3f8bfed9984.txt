รัฐบาลไทย-ข่าวทำเนียบรัฐบาล-“พงศ์ศรัณย์” จับมือ กทม. ติดตามการแก้ไขปัญหารถแท็กซี่จอดแช่แถวเซ็นทรัลเวิลด์  ย้ำเป้าหมายรัฐบาล สร้าง “ราชประสงค์โมเดล” เพื่อการเดินทางที่ดีสร้างความประทับใจให้นักท่องเที่ยว


วันอังคารที่ 30 เมษายน 2567
30/04/2567
พิมพ์
“พงศ์ศรัณย์” จับมือ กทม. ติดตามการแก้ไขปัญหารถแท็กซี่จอดแช่แถวเซ็นทรัลเวิลด์  ย้ำเป้าหมายรัฐบาล สร้าง “ราชประสงค์โมเดล” เพื่อการเดินทางที่ดีสร้างความประทับใจให้นักท่องเที่ยว
“พงศ์ศรัณย์” จับมือ กทม. ติดตามการแก้ไขปัญหารถแท็กซี่จอดแช่แถวเซ็นทรัลเวิลด์  ย้ำเป้าหมายรัฐบาล สร้าง “ราชประสงค์โมเดล” เพื่อการเดินทางที่ดีสร้างความประทับใจให้นักท่องเที่ยว
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า วันนี้ (30 เมษายน 2567) เวลา 16.00 น. นายเศรษฐา ทวีสิน นายกรัฐมนตรี มอบหมาย นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง ร่วมกับนายวิศณุ ทรัพย์สมพล รองผู้ว่าราชการ กรุงเทพมหานคร พล.ต.อ.อดิศร์ งามจิตสุขศรี ที่ปรึกษาของผู้ว่าราชการกรุงเทพมหานคร และหน่วยงานที่เกี่ยวข้อง หารือและตรวจติดตามการแก้ไขปัญหารถแท็กซี่และสามล้อรับจ้างจอดแช่รอรับผู้โดยสาร ส่งผลจราจรติดขัด ณ บริเวณสี่แยกราชประสงค์ (ฝั่งห้างสรรพสินค้าเซ็นทรัลเวิลด์) ถนนราชดำริ เขตปทุมวัน กรุงเทพฯ โดยมีนายชัย วัชรงค์ โฆษกประจำสำนักนายกรัฐมนตรี ร่วมตรวจติดตามการแก้ปัญหาครั้งนี้ด้วย
พล.ต.อ.อดิศร์ กล่าวว่าสำหรับการแก้ปัญหารถแท็กซี่และสามล้อรับจ้างจอดแช่ส่งผลการจราจรติดขัด รวมถึงการแก้ปัญหากรณีที่รถแท็กซี่หลอกลวงนักท่องเที่ยวไปซื้อของราคาแพงที่ไม่ได้คุณภาพ เช่น จิวเวลรี่ ตัดชุดสูท และไม่พาไปยังจุดหรือสถานที่ที่นักท่องเที่ยวต้องการนั้น นายกฯ และรัฐบาลมีความห่วงใยต่อปัญหาที่เกิดขึ้นจึงได้มอบหมายให้กรุงเทพมหานครเร่งแก้ไขปัญหาที่เกิดขึ้นโดยเร็ว โดยกรุงเทพมหานครได้ร่วมกับหน่วยงานที่เกี่ยวข้องดำเนินการภายใต้โครงการ “ราชประสงค์โมเดล” เพื่อจัดระเบียบการจราจร ยกระดับการรักษาความปลอดภัย และสร้างความมั่นใจให้นักท่องเที่ยวในพื้นที่ถนนราชดำริ โดยกรุงเทพมหานคร ร่วมกับกรมการขนส่งทางบก เจ้าหน้าที่ตำรวจ สน.ลุมพินี สน.ปทุมวัน และผู้ประกอบการห้างสรรพสินค้าในบริเวณทั้งสองฝั่งร่วมมือกันทำงาน รวมทั้งใช้เทคโนโลยี AI ตรวจจับป้ายทะเบียน หากพบผู้กระทำความผิดหรือมีการจอดเกิน 3 นาทีที่ระบบได้กำหนดไว้ตามกฎหมาย กล้องจะถ่ายภาพไว้และระบุเวลาตั้งแต่เข้าจอดถึงเวลาที่กำหนด จากนั้นจะส่งต่อข้อมูลไปยังหน่วยงานที่เกี่ยวข้องเพื่อดำเนินการทางกฎหมาย นอกจากนั้นกรุงเทพมหานครยังได้นำแนวคิดของสถานีตำรวจนครบาลลุมพินีมาใช้โดยการตั้งเสาเลนบล็อก เพื่อบังคับทิศทางไม่ให้รถเข้าไปจอดขวางการจราจร โดยพยายามให้รถโดยสารประจำทาง (รถเมล์) เข้ามาวิ่งในช่องทางซ้ายสุดของแต่ละฝั่ง ซึ่งเมื่อรถเมล์วิ่งในช่องทางซ้ายสุดแล้วจะทำให้รถแท็กซี่และรถสามล้อไม่สามารถเข้ามาจอดแช่ได้ อีกทั้งการตั้งเสาเลนบล็อกจะเป็นการกำกับช่องทางอื่น ๆ บนถนนราชดำริด้วย รวมทั้งพยายามแก้ปัญหาการปักหมุดของนักท่องเที่ยว เช่น คนที่เรียกรถ Grab หรือ Bolt หรือแพลตฟอร์มอื่น ๆ โดยไม่ให้มีการปักหมุดขึ้น-ลงรถกลางถนน ซึ่งตรงนี้ได้รับความร่วมมือเป็นอย่างดีทั้งจากผู้ประกอบการแพลตฟอร์มต่าง ๆ และศูนย์การค้าในการเปลี่ยนจุดปักหมุดให้เข้าไปใช้รอบบริเวณด้านในของศูนย์การค้า ซึ่งจะทำให้การกีดขวางการจราจรดีขึ้นตามลำดับ สำหรับปัญหาการหลอกลวงนักท่องเที่ยวต่างชาตินั้นทางตำรวจท่องเที่ยวได้มีการดำเนินการแก้ไขปัญหาแล้ว
นายพงศ์ศรัณย์ กล่าวว่า การลงพื้นที่วันนี้นอกจากเป็นการดูแลชีวิตความเป็นอยู่ของประชาชนกรุงเทพมหานครแล้วนั้น บริเวณถนนราชดำริยังเป็นพื้นที่ที่มีนักท่องเที่ยวมากเป็นอันดับต้น ๆ ของประเทศ การดูแลอำนวยความสะดวก ระบบคมนาคม รัฐบาลไม่ได้ดูแลแค่เพียงเรื่องรถแท็กซี่หรือเส้นทางการจราจร แต่รัฐบาลยังดูแลเรื่องความปลอดภัยของประชาชนและนักท่องเที่ยวด้วย สำหรับปัญหาการจอดรถแช่ของรถแท็กซี่เป็นการนำมาซึ่งปัญหารถแท็กซี่ไม่กดมิเตอร์และการหลอกลวงนักท่องเที่ยว ซึ่งเป้าหมายหลักของรัฐบาลคือ การสร้างการเดินทางที่สะดวก ปลอดภัย โปร่งใส มีความเป็นธรรม เพื่อสร้างประสบการณ์ ความประทับใจที่ดีให้กับนักท่องเที่ยวที่เดินทางมาเที่ยวในประเทศไทย
ด้านโฆษกประจำสำนักนายกรัฐมนตรีเปิดเผยว่า บริเวณพื้นที่ถนนราชดำริมีการร้องเรียนเกี่ยวกับปัญหาการจราจร สาเหตุจากรถแท็กซี่จอดแช่บริเวณริมถนนส่งผลให้การจราจรติดขัด ดังนั้น นายกรัฐมนตรีจึงมอบหมายให้นายพงศ์ศรัณย์ อัศวชัยโสภณ รองเลขาธิการนายกรัฐมนตรีฯ ประสานกับกรุงเทพมหานครและหน่วยงานที่เกี่ยวข้อง แก้ไขปัญหาการจราจรติดขัด โดยต้องไม่มีรถจอดแช่บริเวณริมถนน แต่บริเวณเซ็นทรัลเวิลด์เป็นจุดที่มีนักท่องเที่ยวมาก การเดินทางต่าง ๆ การใช้บริการรถแท็กซี่ต้องสะดวกด้วย ฉะนั้นการแก้ไขปัญหาการจราจรติดขัดและปัญหารถจอดแช่บริเวณริมถนนนั้นไม่เพียงพอ ซึ่งวันนี้ทางรองเลขาธิการนายกรัฐมนตรีฯ กรุงเทพมหานคร กรมการขนส่งทางบก และหน่วยงานที่เกี่ยวข้องจะร่วมกันทำงานแบบบูรณาการเพื่อแก้ไขปัญหาอย่างครบวงจร

ที่มา : https://www.thaigov.go.th/news/contents/details/82412