รัฐบาลไทย-ข่าวทำเนียบรัฐบาล-รมว.ดีอี ปลื้ม Microsoft ปักหมุดลงทุน Data and AI Center ยกระดับไทยสู่ฮับ “เศรษฐกิจดิจิทัล”


วันพุธที่ 1 พฤษภาคม 2567
รมว.ดีอี ปลื้ม Microsoft ปักหมุดลงทุน Data and AI Center ยกระดับไทยสู่ฮับ “เศรษฐกิจดิจิทัล”
รมว.ดีอี ปลื้ม Microsoft ปักหมุดลงทุน Data and AI Center ยกระดับไทยสู่ฮับ “เศรษฐกิจดิจิทัล”
เมื่อวันที่ 1 พฤษภาคม 2567 นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวภายหลังการเข้าร่วมงาน “Microsoft Build AI Day Event & Exclusive CEO Connection” ร่วมกับนายเศรษฐา ทวีสิน นายกรัฐมนตรี ณ ศูนย์การประชุมแห่งชาติสิริกิติ์ ว่า การที่ ไมโครซอฟท์ (Microsoft) ประกาศแผนงานด้านโครงสร้างพื้นฐาน ครอบคลุมถึงการจัดตั้ง Data and AI Center ระดับภูมิภาคแห่งใหม่ในประเทศไทย เพื่อขยายการให้บริการคลาวด์ให้กว้างขวางและทั่วถึงยิ่งขึ้น รวมทั้งการพัฒนาทักษะด้าน AI ให้กับบุคลากรคนไทย กว่า 100,000 คน พร้อมกับสนับสนุนชุมชนนักพัฒนาในประเทศไทย ถือเป็นเรื่องที่น่ายินดี ซึ่งสอดคล้องกับพันธกิจของ ดีอี ในการส่งเสริมให้ภาครัฐ-เอกชน รวมถึงประชาชน เข้าถึงเทคโนโลยีดิจิทัลในยุคปัจจุบัน รวมทั้งการเพิ่มขีดความสามารถทางการแข่งขันของประเทศไทยด้านเศรษฐกิจดิจิทัล โดยจากข้อมูลของไมโครซอฟท์คาดการณ์ว่า AI จะช่วยเพิ่มมูลค่า GDP ของประเทศไทย ในปี 2030
ขึ้นราว 4.3 ล้านล้านบาท
นอกจากนี้หวังว่าการที่ไมโครซอฟท์เข้ามาลงทุนทางด้านโครงสร้างพื้นฐาน Data and AI Center ซึ่งมีขนาดใหญ่ระดับภูมิภาคในประเทศไทยนั้น จะช่วยตอบโจทย์ในศักยภาพและความพร้อมของประเทศไทยด้านการพัฒนาเศรษฐกิจดิจิทัลที่สามารถดึงดูดและรองรับการลงทุนขนาดใหญ่ของบริษัทเทคโนโลยีชั้นนำอื่นๆ ได้เพิ่มขึ้น ซึ่งในอนาคตต่อจากนี้เราอาจจะได้เห็นการลงทุนด้านเศรษฐกิจดิจิทัลขนาดใหญ่ เพื่อช่วยพัฒนาขีดความสามารถทางการแข่งขันของประเทศไทย และการพัฒนาทักษะของบุคลากรในประเทศ  นำไปสู่การสร้างสภาพแวดล้อมของการเป็น Digital Economy Hub หรือ ฮับเศรษฐกิจดิจิทัล ตามวิสัยทัศน์ “IGNITE THAILAND” ของรัฐบาล
--------------------------------------

ที่มา : https://www.thaigov.go.th/news/contents/details/82435