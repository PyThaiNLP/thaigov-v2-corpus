รัฐบาลไทย-ข่าวทำเนียบรัฐบาล-    รมว.ธรรมนัส - รมช.อรรถกร ประชุม คปก. ครั้งที่ 3/2567 ไฟเขียวให้ใช้ที่ดิน ส.ป.ก. เพื่อกิจการสาธาณูปโภค 


วันพุธที่ 1 พฤษภาคม 2567
รมว.ธรรมนัส - รมช.อรรถกร ประชุม คปก. ครั้งที่ 3/2567 ไฟเขียวให้ใช้ที่ดิน ส.ป.ก. เพื่อกิจการสาธาณูปโภค
รมว.ธรรมนัส - รมช.อรรถกร ประชุม คปก. ครั้งที่ 3/2567 ไฟเขียวให้ใช้ที่ดิน ส.ป.ก. เพื่อกิจการสาธาณูปโภค พร้อมย้ำให้ทุกฝ่ายทำงานภายใต้กรอบกฎหมายอย่างเป็นรูปธรรม
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการปฏิรูปที่ดินเพื่อเกษตรกรรม (คปก.) ครั้งที่ 3/2567 โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์นายประยูร อินสกุล ปลัดกระทรวงเกษตรและสหกรณ์ นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม ผู้บริหารส่วนราชการในสังกัดกระทรวงเกษตรและสหกรณ์ และผู้แทนหน่วยงานที่เกี่ยวข้อง เข้าร่วม ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม
สำหรับการประชุมครั้งนี้ ที่ประชุมมีมติเห็นชอบให้ใช้ที่ดินเพื่อกิจการสาธารณูปโภคและกิจการอื่น ๆ ในเขตปฏิรูปที่ดิน อาทิ มหาวิทยาลัยมหาจุฬาลงกรณราชวิทยาลัย ขออนุญาตใช้ที่ดินเพื่อสร้างวิทยาลัยสงฆ์กำแพงเพชร ในเขตปฏิรูปที่ดินจังหวัดกำแพงเพชร สำนักงานพระพุทธศาสนาแห่งชาติ ขออนุญาตใช้ที่ดินเพื่อเป็นที่ตั้งวัด จำนวน 5 วัด (วัดบ่อเก่าบน ในเขตปฏิรูปที่ดินจังหวัดราชบุรีวัดป่าภูพานทอง ในเขตปฏิรูปที่ดินจังหวัดหนองบัวลำภู วัดป่ามโนรมย์สมประสงค์ (เพิ่มเติม) วัดป่าเทพนิมิต วัดภูถ้ำบิ้ง ในเขตปฏิรูปที่ดินจังหวัดอำนาจเจริญ) และกองทัพบกขออนุญาตใช้ที่ดินเพื่อใช้เป็นที่ฝึกทางยุทธวิธีของกองทัพบก (ศูนย์ฝึกทางยุทธวิธีกองทัพบก) ในเขตที่ดินจังหวัดลพบุรี ทั้งนี้ เพื่อประโยชน์ของเกษตรกร กองทัพบกต้องดำเนินการจ่ายค่าชดเชยเยียวยาให้เกษตรกรผู้สละสิทธิ์ในที่ดิน ส.ป.ก. ให้ครบถ้วน รวมถึงที่ประชุมเห็นชอบไม่รับอุทธรณ์ของนายก้องเกียรติฯ กรณีนำที่ดินแปลงเลขที่ 71 ระวาง ส.ป.ก. ที่ 5139ll1086 เพื่อประกอบกิจการลานรับซื้อและแปรรูปมันสำปะหลัง ตามมติคณะกรรมการปฏิรูปที่ดินจังหวัดลพบุรี (คปจ.ลพบุรี) ในการประชุมครั้งที่ 5/2563
นอกจากนี้ ที่ประชุมเห็นชอบให้เขตที่ดินบ้านคำม่วง หมู่ที่ 3 ตำบลโพนสูง อำเภอไชยวาน จังหวัดอุดรธานี เนื้อที่ประมาณ 175-1-08 ไร่ และเขตที่ดินชุมชนบ้านน้อยลำภู หมู่ที่ 9 ตำบลขอนยูง อำเภอกุดจับ จังหวัดอุดรธานี เนื้อที่ประมาณ 214-2-71 ไร่ เป็นเขตที่ดินชุมชนในพื้นที่ปฏิรูปที่ดินเพื่อเกษตรกรรม และเห็นชอบให้เขตที่ดินในท้องที่ตำบลไผ่พระ อำเภอบางไทร และตำบลพระยาบันลือ อำเภอลาดบัวหลวง จังหวัดพระนครศรีอยุธยา เนื้อที่ประมาณ 177-0-62.9 ไร่ เป็นเขตปฏิรูปที่ดินตามโครงการจัดหาที่ดินทำกินให้เกษตรกรผู้ไร้ที่ดินทำกิน พร้อมกันนี้ ยังได้มีมติเห็นชอบอนุมัติโครงการตรวจสอบคุณสมบัติการใช้ประโยชน์ในที่ดินของผู้ได้รับจัดสรรที่ดินและผู้ถือครองที่ดินโดยมิชอบตามกฏหมายการปฏิรูปที่ดินเพื่อเกษตรกรรม ปีงบประมาณ พ.ศ. 2567 และอนุมัติโครงการเพิ่มเติม 2 โครงการ ได้แก่ โครงการส่งเสริมการแปรรูปสมุนไพรด้วยโรงอบพลังงานแสงอาทิตย์ต้นทุนต่ำ ในเขตปฏิรูปที่ดิน ปีงบประมาณ พ.ศ. 2567 และโครงการตรวจสอบที่ดินในเขตปฏิรูปที่ดิน ปีงบประมาณ พ.ศ. 2567 โดยเป็นงบดำเนินงาน รวมถึงเห็นชอบอนุมัติแต่งตั้งผู้แทนกรมอนามัย กระทรวงสาธารณสุข และผู้แทนกรมควบคุมมลพิษ กระทรวงทรัพยากรธรรมชาติและสิ่งแวดล้อม เข้าร่วมเป็นคณะอนุกรรมการพิจารณาการให้ความยินยอมหรืออนุญาต การใช้ประโยชน์ที่ดินเพิ่มเติม โดยถือเป็นองค์ประกอบและมีอำนาจหน้าที่ตามคำสั่งสำนักงานการปฏิรูปที่ดินเพื่อเกษตรกรรม ที่ 5/2561 สั่ง ณ วันที่ 20 เมษายน 2561
“ผมได้แต่งตั้งคณะทำงานขับเคลื่อนการตรวจสอบและพิจารณาความผิดเกี่ยวกับผู้ได้รับการจัดที่ดินและผู้ถือครองที่ดินโดยมิชอบในเขตปฏิรูปที่ดิน โดยให้นายธนดล สุวัณณะฤทธิ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธาน และขอย้ำให้ทุกฝ่ายดำเนินการภายใต้กรอบกฎหมายเกี่ยวกับการปฏิรูปที่ดินที่ประกาศลงในพระราชกิจจานุเบกษา ซึ่งจะทำให้กดำเนินงานเป็นไปอย่างถูกต้องและเป็นรูปธรรม รวมถึงขอให้ทุกฝ่ายตรวจสอบการขออนุมัติงบประมาณให้มีการลงรายละเอียดค่าใช้จ่ายให้ครบถ้วน ชัดเจน เพื่อป้องกันการของบประมาณที่ซ้ำซ้อน” ร้อยเอก ธรรมนัส กล่าวเสริม

ที่มา : https://www.thaigov.go.th/news/contents/details/82445