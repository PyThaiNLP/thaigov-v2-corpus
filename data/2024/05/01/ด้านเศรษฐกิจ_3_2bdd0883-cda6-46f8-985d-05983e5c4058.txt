รัฐบาลไทย-ข่าวทำเนียบรัฐบาล-ร้อยเอก ธรรมนัส ผนึกกำลัง รัฐมนตรีช่วยเกษตรฯ คนใหม่ ขับเคลื่อนงานเกษตรไปในทิศทางเดียวกัน มุ่งเป้าเพิ่มรายได้ให้เกษตรกร 3 เท่า ภายในระยะเวลา 4 ปี ตามนโยบายรัฐบาล เพื่อสร้างความเป็นอ


วันพุธที่ 1 พฤษภาคม 2567
ร้อยเอก ธรรมนัส ผนึกกำลัง รัฐมนตรีช่วยเกษตรฯ คนใหม่ ขับเคลื่อนงานเกษตรไปในทิศทางเดียวกัน มุ่งเป้าเพิ่มรายได้ให้เกษตรกร 3 เท่า ภายในระยะเวลา 4 ปี ตามนโยบายรัฐบาล เพื่อสร้างความเป็นอ
ร้อยเอก ธรรมนัส ผนึกกำลัง รัฐมนตรีช่วยเกษตรฯ คนใหม่ ขับเคลื่อนงานเกษตรไปในทิศทางเดียวกัน มุ่งเป้าเพิ่มรายได้ให้เกษตรกร 3 เท่า ภายในระยะเวลา 4 ปี ตามนโยบายรัฐบาล เพื่อสร้างความเป็นอยู่ที่ดีให้กับพี่น้องเกษตรกรอย่างยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมผู้บริหารระดับสูงกระทรวงเกษตรและสหกรณ์ โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และผู้บริหารทุกหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมธารทิพย์ 01 ชั้น 4 อาคาร 99 ปี หม่อมหลวงชูชาติ กำภู กรมชลประทาน
ทั้งนี้ ที่ประชุมได้รับทราบรายงานผลการดำเนินงานของหน่วยงานในสังกัดกระทรวงเกษตรและสหกรณ์ ทั้ง 4 ด้าน ได้แก่ 1) ทรัพยากรการเกษตร ได้แก่ การบริหารจัดการน้ำ โครงการปุ๋ยคนละครึ่ง การตรวจดินและการใช้ปุ๋ยที่เหมาะสม แผนปฏิบัติการฝนหลวง ปี 2567 ความก้าวหน้าการจัดซื้อเครื่องบินฝนหลวง และความก้าวหน้าการออกโฉนดที่ดินเพื่อการเกษตร 2) ภาวะเศรษฐกิจการเกษตรของสินค้าพืช ประมง และปศุสัตว์ ได้แก่ แผนส่งเสริมการปลูกพืชหลังทำนา สถานการณ์สินค้าเกษตรที่สำคัญ ปี 2567 ธนาคารโค-กระบือ โครงการช่วยเหลือเกษตรกรผู้เลี้ยงโคนม การส่งเสริมการปลูกหม่อนเลี้ยงไหมในพื้นที่ Gene Editing ความก้าวหน้าประเด็น IUU ความก้าวหน้าโครงการโฉนดต้นยางพารา และการส่งเสริมการปลูกกล้วยหอม 3) การตลาดและต่างประเทศ ได้แก่ การขยายตลาด อ.ต.ก. ไปสู่ภูมิภาค โครงการพัฒนาระบบบริหารจัดการศูนย์แสดงสินค้าผลิตภัณฑ์เกษตรคุณภาพสูง (E-Commerce) ความก้าวหน้า MOU กับสาธารณรัฐประชาชนจีน การยกวิทยฐานะของทูตเกษตร และการเปิดตลาดส่งออกเครื่องในเป็ด และ 4) งานบูรณาการ งานวิจัย และงานอื่น ๆ ได้แก่ การบูรณาการหน่วยงานภายใต้โครงการสำคัญปี 2567 ความต้องการงบประมาณด้านการวิจัย (เพิ่มเติม) โครงการเฉลิมพระเกียรติ ร.10 งานพืชสวนโลก และผลการปฏิบัติงานของกรมส่งเสริมสหกรณ์และกรมตรวจบัญชีสหกรณ์
รัฐมนตรีเกษตรฯ กล่าวว่า จากผลงานในช่วง 7 เดือนที่ผ่านมา จะเห็นว่ากระทรวงเกษตรฯ สามารถขับเคลื่อนงานและสร้างผลงานได้อย่างชันเจนและเป็นรูปธรรม ภายใต้ข้อจำกัดด้านงบประมาณ อย่างไรก็ตาม ได้เน้นย้ำให้ทุกหน่วยงานขับเคลื่อนการบริหารราชการให้มีประสิทธิภาพมากยิ่งขึ้น ตามนโยบายของนายกรัฐมนตรี และนโยบายสำคัญ 9 ข้อ ที่ต้องการเพิ่มรายได้ให้เกษตรกร 3 เท่า ภายในระยะเวลา 4 ปี เชื่อมั่นว่ากระทรวงเกษตรฯ จะสามารถขับเคลื่อนงานได้อย่างเต็มประสิทธิภาพ เนื่องจากมีความพร้อมทั้งงบประมาณและบุคลากรที่มีความรู้ความสามารถ
ด้าน นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ กล่าวเพิ่มเติมว่า พร้อมที่จะขับเคลื่อนงานของกระทรวงเกษตรและสหกรณ์ ตามนโยบายของนายกรัฐมนตรีและรัฐมนตรีว่าการกระทรวงเกษตรและสหกรณ์อย่างเต็มความสามารถ โดยมีเป้าหมายและทิศทางเดียวกัน เพื่อสร้างความเป็นอยู่ที่ดีให้กับพี่น้องเกษตรกร

ที่มา : https://www.thaigov.go.th/news/contents/details/82429