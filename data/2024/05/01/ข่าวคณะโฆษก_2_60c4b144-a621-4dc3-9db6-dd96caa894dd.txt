รัฐบาลไทย-ข่าวทำเนียบรัฐบาล-​โฆษกรัฐบาลเผย OFOS สร้างคน ยกระดับ ศักยภาพคนไทย พร้อมลงทะเบียนมิถุนายน 2567 ตั้งเป้ายกระดับคนไทยสร้างสรรค์ มีคุณภาพ 296,610 คน ภายในปีงบประมาณ 2567 


วันพุธที่ 1 พฤษภาคม 2567
01/05/2567
พิมพ์
​โฆษกรัฐบาลเผย OFOS สร้างคน ยกระดับ ศักยภาพคนไทย พร้อมลงทะเบียนมิถุนายน 2567 ตั้งเป้ายกระดับคนไทยสร้างสรรค์ มีคุณภาพ 296,610 คน ภายในปีงบประมาณ 2567
ต่อยอดพัฒนา 20 ล้านคน ในระยะเวลา 4 ปี
วันนี้ (1 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ให้ความสำคัญกับนโยบายพัฒนาศักยภาพคนไทย วางแผนเปิดการลงทะเบียน ต้นเดือนมิถุนายน 2567 ด้วยหลักสูตร พัฒนาทักษะด้านต่างๆ รองรับการอบรมประชาชนทั้งสิ้น 296,610 คนภายในปีงบประมาณ 2567
โฆษกประจำสำนักนายกรัฐมนตรีระบุว่า One Family One Soft Power หรือ OFOS ตามนโยบายสร้างคน ยกระดับ ศักยภาพสร้างสรรค์ให้คนไทย มีความคืบหน้าโดยกำหนดการ เริ่มลงทะเบียนต้นเดือนมิถุนายน 2567 จัดเริ่มการอบรมต้นเดือนกรกฎาคม 2567
แบ่งเป็นการลงทะเบียนผ่าน Application / Website หรือ ลงทะเบียนผ่านกองทุนหมู่บ้าน ทุกหมู่บ้านทั่วประเทศ โดยมีเป้าหมายอบรมประชาชน 296,610 คน ภายในปี 2567 ผ่านการอบรบระบบออนไซต์ 30,210 คน และอบรบผ่านระบบออนไลน์  266,400 คน ตั้งเป้าหมายให้เกิดการอบรมประชาชนทั้งสิ้น 20 ล้านคน ภายในเวลา 4 ปี ผู้สนใจรายละเอียดเพิ่มเติมสามารถติดตามได้ที่ https://www.facebook.com/share/p/RmfL4wTh8zj1eupw/?
“นายกรัฐมนตรีให้ความสำคัญกับการพัฒนาประชาชนไทยให้มีโอกาส และช่องทางที่มากขึ้น เพื่อพัฒนายกระดับวิถีชีวิตของตนเอง และครอบครัวเป็นแนวทางที่รัฐบาลให้ความสำคัญมาโดยตลอด ซึ่งเชื่อมั่นว่าโครงการ OFOS นี้ จะมีส่วนสำคัญในการพัฒนาคน บ่มเพาะให้ประชาชนมีทักษะที่เป็นประโยชน์ ซึ่งสามารถเชื่อมโยงกับการเปลี่ยนแปลงสังคมในอนาคต เอื้อประโยชน์ในการดำรงชีวิต เพิ่มพูนการพัฒนาเศรษฐกิจของชาติได้” นายชัย กล่าว

ที่มา : https://www.thaigov.go.th/news/contents/details/82414