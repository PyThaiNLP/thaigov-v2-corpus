รัฐบาลไทย-ข่าวทำเนียบรัฐบาล-“สุริยะ” นัด ทอ. หารือยกสนามกอล์ฟกานตรัตน์ ดอนเมือง ให้ ทอท. ใช้ประโยชน์ด้านการบินพลเรือน สนับสนุนนโยบาย “Aviation Hub” รัฐบาล


วันพุธที่ 1 พฤษภาคม 2567
“สุริยะ” นัด ทอ. หารือยกสนามกอล์ฟกานตรัตน์ ดอนเมือง ให้ ทอท. ใช้ประโยชน์ด้านการบินพลเรือน สนับสนุนนโยบาย “Aviation Hub” รัฐบาล
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ประชุมหารือกรอบความร่วมมือในการดำเนินงานระหว่างกองทัพอากาศและกระทรวงคมนาคมเพื่อขับเคลื่อนการพัฒนาตามนโยบาย “Aviation Hub” ของรัฐบาล โดยมี นายชยธรรม์ พรหมศร ปลัดกระทรวงคมนาคม พลอากาศเอก พันธ์ภักดี พัฒนกุล ผู้บัญชาการทหารอากาศ และหน่วยงานที่เกี่ยวข้อง เข้าร่วมประชุม ในวันที่ 30 เมษายน 2567 ณ ห้องประชุมกระทรวงคมนาคม
นายสุริยะ กล่าวว่า นายกรัฐมนตรี ได้มอบหมายให้กองทัพอากาศ (ทอ.) และกระทรวงคมนาคมร่วมมือกันในการพัฒนาระบบคมนาคมขนส่งของประเทศ และเพื่อขับเคลื่อนการพัฒนาตามนโยบาย “Aviation Hub” ของรัฐบาล ซึ่งกองทัพอากาศพร้อมสนับสนุนรัฐบาลในมิติของการบินพลเรือน โดยมีประเด็นหารือร่วมกันในเรื่องการมอบสนามกอล์ฟ กานตรัตน์ หรือที่รู้จักกันในชื่อสนามงู ให้รัฐบาลใช้ประโยชน์ด้านการบินพลเรือน ซึ่งกองทัพอากาศกับ บริษัท ท่าอากาศยานไทย จำกัด (มหาชน) (ทอท.) ได้ประสานงานกันในเบื้องต้นแล้ว และได้มีการแต่งตั้งคณะกรรมการร่วมเพื่อพิจารณารายละเอียดร่วมกัน นอกจากนี้ ได้หารือเรื่องการพัฒนาถนนวงแหวนรอบที่ 1 ผ่านบริเวณของกองบิน 41 ที่จังหวัดเชียงใหม่ ซึ่งกองทัพอากาศกับกรมทางหลวงจะมีการพัฒนาร่วมกัน โดยเปิดให้ประชาชนใช้ถนนผ่านเข้า - ออก ในพื้นที่ กองบิน 41 เพื่ออำนวยความสะดวกในการสัญจรของพี่น้องประชาชน ซึ่งจะเป็นการช่วยแก้ไขปัญหาการจราจรในตัวเมืองเชียงใหม่ได้เป็นอย่างดี
สำหรับการติดตามการดำเนินการตามบันทึกความร่วมมือ (Memorandum of Cooperation: MOC) ว่าด้วยการช่วยเหลือประชาชนและการพัฒนาประเทศ ที่กองทัพอากาศและกระทรวงคมนาคมได้ลงนามร่วมกันไว้ ซึ่งเป็นการบูรณาการการใช้ทรัพยากรและองค์ความรู้ของหน่วยงานรัฐมาปฏิบัติงานร่วมกันให้เกิดประโยชน์สูงสุด และจะได้ขยายผลให้เกิดผลในทางปฏิบัติอย่างเป็นรูปธรรมต่อไป
ทั้งนี้ นายสุริยะ ได้มอบนโยบายให้ ทอท. พิจารณางบประมาณในการชดเชยรายได้บุคลากรและรายได้จากสวัสดิการต่าง ๆ รวมทั้งการสนับสนุน ทอ. อย่างสมเหตุสมผล จากการใช้ประโยชน์จากพื้นที่สนามงู เพื่อเพิ่มขีดความสามารถของท่าอากาศยานดอนเมือง ซึ่งจะสามารถเพิ่มขีดความสามารถเที่ยวบินจาก 55 เที่ยวบินต่อชั่วโมง เป็น 65 เที่ยวบินต่อชั่วโมง ซึ่งจะนำมาซึ่งรายได้มาสู่ประเทศได้เพิ่มขึ้น สำหรับแนวทางการพัฒนาถนนวงแหวนรอบที่ 1 ผ่านบริเวณของกองบิน 41 ที่จังหวัดเชียงใหม่ ได้มอบให้ กรมทางหลวงตั้งคณะทำงานร่วมกับ ทอ. เพื่อพิจารณาหาแนวทางการกำหนดเส้นทางผ่านกองบิน 41 ที่เหมาะสมร่วมกัน โดยมีแนวทางเบื้องต้น 3 แนวทาง ได้แก่ 1) ใช้เส้นทางเดิมบางส่วน ปรับมาตรการผ่านเข้าออกโดยเพิ่มมาตรการรักษาความปลอดภัย 2) ใช้เส้นทางเดิมบางส่วน จากนั้นเลือกเส้นทางอื่นที่เหมาะสมภายใน กองบิน 41 และ 3) ใช้เส้นทางเดิม และเจาะอุโมงค์ลอดผ่าน กองบิน 41 บางส่วน
นายสุริยะ กล่าวต่อว่า การประชุมหารือในวันนี้ ถือเป็นจุดเริ่มต้นที่ดีของการร่วมมือระหว่างกองทัพอากาศและกระทรวงคมนาคม เพื่อขับเคลื่อนนโยบายของรัฐบาลร่วมกัน ซึ่งในอนาคตทั้งสองหน่วยงานจะมีความร่วมมือระหว่างกันเพิ่มขึ้นอย่างต่อเนื่อง และผมเชื่อมั่นว่า ด้วยความร่วมมือของทั้งสองหน่วยงานจะเป็นกำลังสำคัญในการขับเคลื่อนนโยบาย Aviation Hub ของรัฐบาล และทำให้ประเทศไทยเป็นศูนย์กลางทั้งด้านการบินและด้านเศรษฐกิจตามเป้าหมายของรัฐบาลได้โดยเร็ว

ที่มา : https://www.thaigov.go.th/news/contents/details/82440