รัฐบาลไทย-ข่าวทำเนียบรัฐบาล-“สุริยะ” เร่งรัดการเบิกจ่ายงบประมาณประจำปี 2567 ของกระทรวงคมนาคม เผยภาพรวมการเบิกจ่ายเป็นไปตามแผน ให้ทุกหน่วยงานเตรียมความพร้อมชี้แจงงบประมาณ 2568


วันพุธที่ 1 พฤษภาคม 2567
“สุริยะ” เร่งรัดการเบิกจ่ายงบประมาณประจำปี 2567 ของกระทรวงคมนาคม เผยภาพรวมการเบิกจ่ายเป็นไปตามแผน ให้ทุกหน่วยงานเตรียมความพร้อมชี้แจงงบประมาณ 2568
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เป็นประธานการประชุมเร่งรัดติดตามการเบิกจ่ายงบประมาณรายจ่ายประจำปี 2567 ของกระทรวงคมนาคม เผยภาพรวมการเบิกจ่ายเป็นไปตามแผน เร่งทุกหน่วยงานในสังกัดเตรียมความพร้อมสำหรับการชี้แจงงบประมาณรายจ่ายประจำปีงบประมาณ พ.ศ. 2568 ต่อรัฐสภา โดยมี นางมนพร เจริญศรี รัฐมนตรีช่วยว่าการกระทรวงคมนาคม ผู้บริหารระดับสูงกระทรวงคมนาคม และผู้แทนจากหน่วยงานในสังกัดกระทรวงคมนาคม เข้าร่วมประชุม ในวันที่ 1 พฤษภาคม 2566 ณ ห้องประชุมกระทรวงคมนาคม
นายสุริยะ กล่าวว่า ตามที่สำนักงบประมาณได้จัดสรรงบประมาณประจำปี 2567 ให้กับกระทรวงคมนาคม จำนวน 228,803.59 ล้านบาท  พบว่า กระทรวงคมนาคมมีผลการเบิกจ่ายงบประมาณฯ ภาพรวมอยู่ที่ 26.42% จากแผนที่วางไว้ 27.53% และรายจ่ายงบลงทุนสูงกว่าเป้าหมายรัฐบาล โดยมีผลการเบิกจ่ายสะสมอยู่ที่ 23.01% (ข้อมูล ณ วันที่ 26 เมษายน 2567) คาดการณ์ว่าในระยะเวลาการเบิกจ่ายงบประมาณรายจ่ายประจำปี 2567 ที่เหลือ 5 เดือน (พฤษภาคม - กันยายน 2567) ทุกหน่วยงานจะสามารถเบิกจ่ายงบประมาณฯ ได้ตามเป้าหมายที่รัฐบาลและกระทรวงฯ ตั้งไว้
ทั้งนี้ ได้เน้นย้ำให้ทุกหน่วยงานวางแผนการดำเนินงาน เพื่อให้การเบิกจ่ายงบประมาณฯ เป็นไปอย่างมีประสิทธิภาพ โดยเฉพาะกรมทางหลวง (ทล.) และกรมทางหลวงชนบท (ทช.) เนื่องจากเป็นหน่วยงานที่ได้รับงบประมาณมากกว่า 70% จากงบประมาณทั้งหมด พร้อมกำชับให้หน่วยงานที่มีโครงการลงทุนขนาดใหญ่เพิ่มรายละเอียดเรื่องความปลอดภัยลงไปในสัญญาจ้าง ทั้งก่อน ระหว่าง และหลังการก่อสร้าง และให้ความสำคัญกับการเปิดรับฟังความคิดเห็นของประชาชนเป็นสำคัญ โดย ทล. มีผลการเบิกจ่ายสะสมมากกว่า 96% คิดเป็น 29,121.39 ล้านบาท จากแผน 30,245.37 ล้านบาท สำหรับ ทช. ได้ผู้รับจ้างดำเนินงานแล้ว 1,418 รายการ จากแผน 3,572 รายการ คิดเป็นวงเงิน 5,448.04 ล้านบาท จากแผน 34,381.99 ล้านบาท ซึ่งคาดว่าจะได้ผู้รับจ้างครบตามแผนภายในเดือนมิถุนายนนี้
นายสุริยะ กล่าวในตอนท้ายว่า ขณะนี้สำนักงบประมาณอยู่ระหว่างรับฟังความคิดเห็นการจัดทำงบประมาณประจำปี 2568 ของหน่วยงาน ซึ่งคณะรัฐมนตรีจะพิจารณาเห็นชอบร่าง พ.ร.บ. งบประมาณรายจ่ายประจำปีงบประมาณ พ.ศ. 2568 เพื่อนำเสนอต่อสภาผู้แทนราษฎรได้ประมาณกลางเดือนพฤษภาคม 2567 จึงได้เน้นย้ำให้ทุกหน่วยงานในสังกัดเตรียมข้อมูลให้พร้อมสำหรับการชี้แจงต่อรัฐสภาด้วย

ที่มา : https://www.thaigov.go.th/news/contents/details/82439