รัฐบาลไทย-ข่าวทำเนียบรัฐบาล-“รัดเกล้า” เผย รัฐบาลมุ่งยกระดับการดำเนินงานในด้านการรักษาความปลอดภัยและนโยบายเกี่ยวกับด้านการบิน เดินหน้าประเทศสู่เป้าหมายการเป็นศูนย์กลางการบินของภูมิภาค


วันพุธที่ 1 พฤษภาคม 2567
01/05/2567
พิมพ์
“รัดเกล้า” เผย รัฐบาลมุ่งยกระดับการดำเนินงานในด้านการรักษาความปลอดภัยและนโยบายเกี่ยวกับด้านการบิน เดินหน้าประเทศสู่เป้าหมายการเป็นศูนย์กลางการบินของภูมิภาค
“รัดเกล้า” เผย รัฐบาลมุ่งยกระดับการดำเนินงานในด้านการรักษาความปลอดภัยและนโยบายเกี่ยวกับด้านการบิน เดินหน้าประเทศสู่เป้าหมายการเป็นศูนย์กลางการบินของภูมิภาค
วันที่ 1 พฤษภาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลังให้ความสำคัญกับการดำเนินงานในด้านการรักษาความปลอดภัยและนโยบายเกี่ยวกับด้านการบิน เดินหน้าประเทศสู่เป้าหมายการเป็นศูนย์กลางการบิน ยกระดับท่าอากาศยานไทยให้ติดอันดับโลกภายในระยะเวลา 1-5 ปี ตามวิสัยทัศน์ Ignite Thailand, Aviation Hub ของรัฐบาล
รองโฆษกประจำสำนักนายกรัฐมนตรี กล่าวว่า ซึ่งจากกรณีที่ได้รับการร้องเรียนเรื่องสายการบินปฏิบัติต่อคนพิการไม่เหมาะสม หน่วยงานที่เกี่ยวข้องได้ร่วมกันศึกษาแนวทางและความเหมาะสม ยกระดับมาตรฐานการดำเนินงานของสายการบินในด้านการรักษาความปลอดภัยและนโยบายเกี่ยวกับผู้โดยสารที่ต้องการความช่วยเหลือพิเศษ โดยกระทรวงคมนาคม (คค.) ได้เสนอรายงานสรุปผลการพิจารณาต่อข้อเสนอแนะของคณะกรรมการสิทธิมนุษยชนแห่งชาติ (กสม.) กรณีสายการบินปฏิบัติต่อคนพิการไม่เหมาะสม ให้ที่ประชุมคณะรัฐมนตรีรับทราบเมื่อวันอังคารที่ 23 เมษายน 2567 ที่ผ่านมา
โดยข้อเสนอแนะของ กสม. ให้ ครม. พิจารณามอบหมายให้ คค. ทบทวนแก้ไขปรับปรุงกฎหมาย กฎ ระเบียบ หรือคำสั่งใด ๆ ที่เกี่ยวข้องกับการเดินทางทางอากาศยานของผู้โดยสารที่เป็นคนพิการให้สอดคล้องกับหลักสิทธิมนุษยชนสากลพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และมาตรฐานขององค์การการบินระหว่างประเทศ (International Civil Aviation Organization: ICAO) โดยเฉพาะอย่างยิ่งประเด็นการปฏิเสธการรับขนผู้โดยสารที่เป็นคนพิการและประเด็นมาตรฐานสิ่งอำนวยความสะดวกและบริการที่สายการบินและท่าอากาศยานต้องจัดให้ผู้โดยสารที่เป็นคนพิการ
ทั้งนี้ ปัจจุบันสำนักงานการบินพลเรือนแห่งประเทศไทย (กพท.) อยู่ระหว่างการจัดทำร่างข้อกำหนดของ กพท. ฉบับที่ .. ว่าด้วยการกำหนดมาตรฐานสิ่งอำนวยความสะดวกและบริการที่ผู้ดำเนินการต้องจัดไว้บริการผู้โดยสารที่เป็นบุคคลผู้ต้องการความช่วยเหลือพิเศษ ซึ่งเป็นกฎหมายที่ส่งเสริมและคุ้มครองสิทธิของผู้พิการ เด็ก และคนชรา ให้มีโอกาสได้เข้าถึงการเดินทางทางอากาศได้อย่างเท่าเทียมเช่นคนปกติทั่วไป
“นายกฯ ให้ความสำคัญกับการพัฒนาศักยภาพอุตสาหกรรมการบินของด้วยตระหนักถึงศักยภาพและความพร้อมของประเทศไทยในการเป็นศูนย์กลางการบินของภูมิภาค มุ่งมั่นเดินหน้าพัฒนามาตรฐาน แก้ไขปัญหาต่างๆ เพื่อให้อุตสาหกรรมการบินของไทย ทันสมัย เติบโจ และให้บริการผู้โดยสารได้อย่างดีที่สุดทัดเทียมนานาชาติ เพื่อส่งเสริมการค้า การลงทุน และการท่องเที่ยว สร้างรายได้ กระตุ้นเศรษฐกิจประเทศ” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/82415