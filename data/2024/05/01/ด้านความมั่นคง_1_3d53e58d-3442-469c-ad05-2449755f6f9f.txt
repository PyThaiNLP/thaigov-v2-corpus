รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี  ทรงห่วงใยผู้ประสบอัคคีภัยในพื้นที่เขตคลองเตย ในโอกาสนี้ ทรงพระกรุณาโปรดเกล้าโปรดกระหม่อมให้องคมนตรี 


วันพุธที่ 1 พฤษภาคม 2567
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี  ทรงห่วงใยผู้ประสบอัคคีภัยในพื้นที่เขตคลองเตย ในโอกาสนี้ ทรงพระกรุณาโปรดเกล้าโปรดกระหม่อมให้องคมนตรี
ร่วมกับมูลนิธิราชประชานุเคราะห์  ในพระบรมราชูปถัมภ์ เชิญถุงพระราชทานและเครื่องอุปโภคบริโภค ไปมอบแก่ผู้ประสบอัคคีภัย เพื่อเป็นขวัญกำลังใจและช่วยบรรเทาความเดือดร้อนในเบื้องต้น
วันนี้ 30 เมษายน 2567 เวลา 09.25 น. ที่ศูนย์พัฒนาเด็กเล็กก่อนวัยเรียนชุมชนพัฒนาใหม่ ซอยคั่วพริก เขตคลองเตย กรุงเทพมหานคร พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ นายจรัลธาดา กรรณสูต องคมนตรี ร่วมกับมูลนิธิราชประชานุเคราะห์ ในพระบรมราชูปถัมภ์ เชิญถุงพระราชทานและเครื่องอุปโภคบริโภค ไปมอบแก่ผู้ประสบอัคคีภัย จำนวน 47 ครัวเรือน เพื่อเป็นขวัญกำลังใจและช่วยบรรเทาความเดือดร้อนในเบื้องต้น โดยมีผู้ว่าราชการกรุงเทพมหานคร และหัวหน้าหน่วยงานราชการที่เกี่ยวข้องร่วมในพิธี
ในโอกาสนี้ องคมนตรี ได้เชิญพระราชกระแสทรงห่วงใยของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ไปกล่าวให้ราษฎรที่ประสบอัคคีภัยได้รับทราบ ต่างปลื้มปีติและสำนึกในพระมหากรุณาธิคุณเป็นล้นพ้นที่ได้รับพระราชทานพระมหากรุณา
ในการนี้ องคมนตรี ได้ลงพื้นที่ดูสถานที่เกิดเหตุ บริเวณชุมชนพัฒนาใหม่ ซอยคั่วพริก เขตคลองเตย ซึ่งได้เกิดเพลิงไหม้เมื่อวันที่ 26 เมษายน 2567 เวลาประมาณ 19.34 น. เป็นบ้านไม้ปลูกติดกันอยู่ในชุมชน ทางเข้า-ออก คับแคบ ประกอบกับขณะเกิดเพลิงไหม้มีลมกระโชกแรง จึงทำให้เพลิงลุกลามอย่างรวดเร็ว โดยหน่วยบรรเทาสาธารณภัยในพื้นที่และพื้นที่ใกล้เคียงได้ระดมช่วยกันดับเพลิง ทำให้มีบ้านเรือนราษฎรเสียหายทั้งหลัง 22 หลังคาเรือนและเสียหายบางส่วน 10 หลังคาเรือน ราษฎรได้รับความเดือนร้อนและผลกระทบ จำนวน 47 ครัวเรือน 105 คน ทั้งนี้ องคมนตรี ได้ให้คำแนะนำแก่หน่วยงานที่เกี่ยวข้องในการให้ความช่วยเหลือ ตลอดจนพูดคุยให้กำลังใจกับราษฎรที่ประสบอัคคีภัยเพื่อให้มีขวัญและกำลังใจในการดำรงชีพต่อไป
ที่มา พระลาน
#ทรงพระเจริญ #สืบสานรักษาต่อยอด #มูลนิธิราชประชานุเคราะห์

ที่มา : https://www.thaigov.go.th/news/contents/details/82422