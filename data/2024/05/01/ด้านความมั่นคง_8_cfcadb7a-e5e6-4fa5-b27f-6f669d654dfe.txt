รัฐบาลไทย-ข่าวทำเนียบรัฐบาล-ปลัด มท. นำพุทธศาสนิกชนชาวสมุทรสงคราม ประกอบพิธีเจริญพระพุทธมนต์และทำบุญตักบาตร ในพิธีทำบุญอายุวัฒนมงคล 54 ปี พระครูไพศาลกิจจาภรณ์ (สุรเดช, บู้ สุรเตโช) เจ้าคณะตำบลบางช้าง 


วันพุธที่ 1 พฤษภาคม 2567
01/05/2567
พิมพ์
ปลัด มท. นำพุทธศาสนิกชนชาวสมุทรสงคราม ประกอบพิธีเจริญพระพุทธมนต์และทำบุญตักบาตร ในพิธีทำบุญอายุวัฒนมงคล 54 ปี พระครูไพศาลกิจจาภรณ์ (สุรเดช, บู้ สุรเตโช) เจ้าคณะตำบลบางช้าง
ปลัด มท. นำพุทธศาสนิกชนชาวสมุทรสงคราม ประกอบพิธีเจริญพระพุทธมนต์และทำบุญตักบาตร ในพิธีทำบุญอายุวัฒนมงคล 54 ปี พระครูไพศาลกิจจาภรณ์ (สุรเดช, บู้ สุรเตโช) เจ้าคณะตำบลบางช้าง รองเจ้าอาวาสวัดจุฬามณี ณ วัดจุฬามณี อำเภออัมพวา จังหวัดสมุทรสงคราม
วันนี้ (1 พ.ค. 67) เวลา 08.00 น. ที่วัดจุฬามณี ตำบลบางช้าง อำเภออัมพวา จังหวัดสมุทรสงคราม นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาสพิธีเจริญพระพุทธมนต์และทำบุญตักบาตร แด่พระสงฆ์ 55 รูป ในพิธีทำบุญอายุวัฒนมงคล 54 ปี พระครูไพศาลกิจจาภรณ์ (สุรเดช, บู้ สุรเตโช) เจ้าคณะตำบลบางช้าง รองเจ้าอาวาสวัดจุฬามณี โดยได้รับเมตตาจาก พระภาวนาวิสุทธิโสภณ เจ้าคณะจังหวัดสมุทรสงคราม เจ้าอาวาสวัดประดู่ พระอารามหลวง เป็นประธานฝ่ายสงฆ์ โดยมี พระครูโสภิตวิริยาภรณ์ (สมโภช ภทฺทจาโร) เจ้าคณะอำเภออัมพวา เจ้าอาวาสวัดจุฬามณี และคณะสงฆ์ ร่วมพิธี โอกาสนี้ นายศิริศักดิ์ ศิริมังคะลา ผู้ว่าราชการจังหวัดสมุทรสงคราม นายสมชัย เลิศประสิทธิพันธ์ รองอธิบดีกรมการปกครอง นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายกรกฎ วงษ์สุวรรณ นายรนัสถ์ชัย พุ่มเจริญ รองผู้ว่าราชการจังหวัดสมุทรสงคราม นางกชนัฑ พัฒนะวิชัย นายอำเภออัมพวา นายกฤษฎี กลิ่นจงกล นายกเทศมนตรีตำบลอัมพวา หัวหน้าส่วนราชการ ผู้บริหารองค์กรปกครองส่วนท้องถิ่น และพุทธศาสนิกชนจำนวนมาก ร่วมพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานฝ่ายฆราวาส จุดธูปเทียนบูชาพระรัตนตรัย แล้วถวายเครื่องสักการะ แด่พระภาวนาวิสุทธิโสภณ เจ้าคณะจังหวัดสมุทรสงคราม เจ้าอาวาสวัดประดู่ พระอารามหลวง พระครูโสภิตวิริยาภรณ์ (สมโภช ภทฺทจาโร) เจ้าคณะอำเภออัมพวา เจ้าอาวาสวัดจุฬามณี และพระครูไพศาลกิจจาภรณ์ เจ้าคณะตำบลบางช้าง รองเจ้าอาวาสวัดจุฬามณี จากนั้น เจ้าหน้าที่กล่าวคำบูชาพระรัตนตรัยและอาราธนาศีล ประกอบพิธีเจริญพระพุทธมนต์ ถวายเครื่องไทยธรรม กรวดน้ำ รับพร จบแล้วปลัดกระทรวงมหาดไทย พร้อมด้วยหัวหน้าส่วนราชการและพุทธศาสนิกชน ร่วมถวายจตุปัจจัยไทยธรรม และถวายภัตตาหารเพล กรวดน้ำ รับพร เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า พระครูไพศาลกิจจาภรณ์ (สุรเดช, บู้ สุรเตโช) เกิดเมื่อวันที่ 1 พฤษภาคม 2513 สำเร็จการศึกษา นักธรรมชั้นเอก ปริญญาพุทธศาสตรบัณฑิต (พธ.บ.) ปริญญาพุทธศาสตรมหาบัณฑิต (พธ.ม.) มีตำแหน่งทางปกครองเป็น เจ้าคณะตำบลบางช้าง และรองเจ้าอาวาสวัดจุฬามณี ในด้านการศึกษา ท่านเป็นครูสอนนักธรรม นอกจากนี้ พระครูไพศาลกิจจาภรณ์ เป็นพระสังฆาธิการที่ดำเนินกิจการคณะสงฆ์ ตามแนวนโยบายของมหาเถรสมาคม โดยเฉพาะอย่างยิ่ง ด้านการสาธารณสงเคราะห์ ซึ่งท่านได้ดำเนินการสงเคราะห์ญาติโยมผู้ตกทุกข์ได้ยากในพื้นที่ตำบลบางช้าง อำเภออัมพวา จังหวัดสมุทรสงคราม ตลอดจนพื้นที่อื่น ๆ อย่างสม่ำเสมอ โดยเฉพาะในช่วงการแพร่ระบาดของสถานการณ์โควิด-19 ท่านได้ให้การดูแลสงเคราะห์ ทั้งญาติโยมและบุคลากรทางการแพทย์ ด้วยการสนับสนุนเครื่องอุปโภคบริโภคและเวชภัณฑ์ต่าง ๆ จนทำให้ในพื้นที่สามารถผ่านพ้นวิกฤตจากโรคระบาดในครั้งนั้นได้
"ในด้านสมณศักดิ์ ปี พ.ศ. 2536 เป็น พระวินัยธรสุรเดช สุรเตโช ฐานานุกรมใน พระครูสมุทรโสภณ เจ้าอาวาสวัดเพชรสมุทร วรวิหาร เจ้าคณะจังหวัดสมุทรสงคราม ปี พ.ศ. 2537 เป็น พระครูสังฆรักษ์สุรเดช สุรเตโช ฐานานุกรมใน พระราชพิพัฒนาภรณ์ เจ้าอาวาสวัดราชสิทธาราม ราชวรวิหาร เจ้าคณะแขวงวัดอรุณ ปี พ.ศ. 2539 เป็น พระครูปลัดสุรเดช สุรเตโช ฐานานุกรมใน พระเทพศีลวิสุทธิ์ เจ้าอาวาสวัดราชสิทธาราม ราชวรวิหาร เจ้าคณะเขตบางกอกใหญ่ ปี พ.ศ. 2545 เป็น พระครูปลัดวิสุทธิวัฒน์ (สุรเดช สุรเตโช) ฐานานุกรมใน พระธรรมรัตนวิสุทธิ์ เจ้าอาวาสวัดราชสิทธารามราชวรวิหาร เจ้าคณะเขตบางกอกใหญ่ และในปี พ.ศ. 2552 ได้รับพระมหากรุณาธิคุณจากพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โปรดพระราชทานสมณศักดิ์เป็น พระครูสัญญาบัตร เจ้าคณะตำบล ชั้นเอก ในราชทินนามที่ พระครูไพศาลกิจจาภรณ์" นายสุทธิพงษ์ กล่าวเพิ่มเติม
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82438