รัฐบาลไทย-ข่าวทำเนียบรัฐบาล-เนื่องใน “วันแรงงานแห่งชาติ” 1 พ.ค. 2567 “รัดเกล้า” เผยความก้าวหน้าในการเข้าเป็นภาคีอนุสัญญา ILO ยกระดับความคุ้มครองและส่งเสริมสิทธิแรงงานไทยทุกกลุ่ม


วันพุธที่ 1 พฤษภาคม 2567
01/05/2567
พิมพ์
เนื่องใน “วันแรงงานแห่งชาติ” 1 พ.ค. 2567 “รัดเกล้า” เผยความก้าวหน้าในการเข้าเป็นภาคีอนุสัญญา ILO ยกระดับความคุ้มครองและส่งเสริมสิทธิแรงงานไทยทุกกลุ่ม
เนื่องใน “วันแรงงานแห่งชาติ” 1 พ.ค. 2567 “รัดเกล้า” เผยความก้าวหน้าในการเข้าเป็นภาคีอนุสัญญา ILO ยกระดับความคุ้มครองและส่งเสริมสิทธิแรงงานไทยทุกกลุ่ม
วันที่ 1 พฤษภาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า วันนี้ 1พฤษภาคม ซึ่งตรงกับวันแรงงานแห่งชาติ ถือโอกาสเผยความก้าวหน้าเกี่ยวกับการเข้าเป็นภาคีอนุสัญญาองค์การแรงงานระหว่างประเทศ (ILO) ฉบับที่ 87 และฉบับที่ 98 ซึ่งหน่วยงานที่เกี่ยวข้องได้ประชุมร่วมกัน และประมวลข้อมูล ข้อคิดเห็นและข้อเสนอแนะ เพื่อส่งเสริมการดำเนินการของประเทศไทยในเรื่องสิทธิแรงงานให้สอดคล้องกับหลักสิทธิมนุษยชน
รองโฆษกประจำสำนักนายกรัฐมนตรี กล่าวว่า คณะกรรมการสิทธิมนุษยชนแห่งชาติ (กสม.) ได้เสนอข้อเสนอแนะในการส่งเสริมและคุ้มครองสิทธิมนุษยชน กรณีการเข้าเป็นภาคีอนุสัญญาองค์การแรงงานระหว่างประเทศ ฉบับที่ 87 และฉบับที่ 98 ซึ่งมีสาระสำคัญเป็นการรับรองสิทธิเสรีภาพคนทำงานและนายจ้างในการรวมตัวและเจรจาต่อรองร่วมกัน โดยให้สิทธิในการก่อตั้ง เข้าร่วม และดำเนินกิจกรรมขององค์การแรงงานที่ตนเลือกโดยเสรี รวมถึงการก่อตั้งและเข้าร่วมสหพันธ์หรือสมาพันธ์ใดๆ โดยภาครัฐจะต้องไม่แทรกแซงการดำเนินงาน ตลอดจนส่งเสริมการพัฒนากลไกการเจรจาระหว่างกันเพื่อให้ได้ข้อกำหนดและเงื่อนไขการจ้างงานด้วยวิธีการทำข้อตกลงร่วมกัน เป็นต้น
ทั้งนี้ กระทรวงแรงงาน ได้พยายามปรับปรุงแก้ไขกฎหมายที่มีอยู่ให้สอดคล้องกับหลักการของอนุสัญญา ILO ฉบับที่ 87 และฉบับที่ 98 โดยเฉพาะอย่างยิ่งการให้แรงงานข้ามชาติมีสิทธิเข้าร่วมในการจัดตั้งและเป็นกรรมการสหภาพแรงงานได้ โดยประเทศไทยมีความพยายามอย่างต่อเนื่องในการดำเนินการเข้าเป็นภาคีอนุสัญญา ILO ฉบับที่ 87 และฉบับที่ 98 ซึ่งที่ประชุม ครม. ได้รับทราบข้อเสนอแนะของ กสม. และมอบหมายให้กระทรวงแรงงาน ร่วมกับหน่วยงานที่เกี่ยวข้องศึกษาแนวทางและความเหมาะสมของข้อเสนอแนะดังกล่าว และให้สรุปผลการพิจารณาหรือผลการดำเนินการดังกล่าวในภาพรวมแล้วนำเสนอ ครม. เพื่อทราบอีกครั้ง
“รัฐบาลคำนึงถึงสิทธิ เสรีภาพ และความเป็นอยู่ที่ดีของคนทำงาน โดยหน่วยงานที่เกี่ยวข้องได้ดำเนินการอย่างต่อเนื่องเพื่อยกระดับความคุ้มครองและส่งเสริมสิทธิแรงงานทุกกลุ่ม ประกันศักดิ์ศรีความเป็นมนุษย์ของบุคคลให้ได้รับการรับรอง อันจะส่งผลดีต่อเศรษฐกิจและการพัฒนาประเทศได้อย่างยั่งยืน” รองโฆษกฯ รัดเกล้า เสริม

ที่มา : https://www.thaigov.go.th/news/contents/details/82441