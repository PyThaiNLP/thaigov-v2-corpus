รัฐบาลไทย-ข่าวทำเนียบรัฐบาล-กรมทางหลวง แจกจ่ายน้ำประปากว่า 7 แสนลิตร เพื่อบรรเทาความเดือดร้อนช่วยเหลือผู้ประสบภัยแล้งทั่วประเทศ


วันพุธที่ 1 พฤษภาคม 2567
กรมทางหลวง แจกจ่ายน้ำประปากว่า 7 แสนลิตร เพื่อบรรเทาความเดือดร้อนช่วยเหลือผู้ประสบภัยแล้งทั่วประเทศ
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้แจกจ่ายน้ำประปาช่วยเหลือผู้ประสบภัยแล้ง ขาดแคลนน้ำในการอุปโภคและบริโภคในชีวิตประจำวัน ตามโครงการ “กรมทางหลวง - การประปาส่วนภูมิภาค รวมใจต้านภัยแล้ง” โดยการประปาส่วนภูมิภาคได้สนับสนุนน้ำประปากับผู้ประสบภัยแล้งผ่านหน่วยงานในสังกัด ทล. ทั่วประเทศ ได้แก่ สำนักงานทางหลวง แขวงทางหลวง และหมวดทางหลวง ซึ่งมีความพร้อมทั้งรถบรรทุกน้ำ อุปกรณ์ และบุคคลากรในการให้ความช่วยเหลือประชาชน ปัจจุบัน ทล. ได้แจกจ่ายน้ำประปาไปแล้วปริมาณรวม 720,200 ลิตร (ระหว่างวันที่ 1 กุมภาพันธ์ - 26 เมษายน 2567) โดย 5 จังหวัด ที่ให้ความช่วยเหลือสูงสุด ได้แก่ จันทบุรี 150,000 ลิตร สุราษฎร์ธานี 66,000 ลิตร พะเยา 65,200 ลิตร ประจวบคีรีขันธ์ 60,000 ลิตร และแม่ฮ่องสอน 50,000 ลิตร
อธิบดีกรมทางหลวง กล่าวเพิ่มเติมว่า ทล. จะดำเนินการช่วยเหลือตลอดช่วงภัยแล้งและตามการร้องขอของประชาชนจนกว่าสถานการณ์จะคลี่คลาย พร้อมขอความร่วมมือจากพี่น้องประชาชนและทุกหน่วยงานร่วมกันใช้น้ำอย่างประหยัด รู้คุณค่า และตระหนักถึงวิกฤติภัยแล้ง ซึ่งถือเป็นการร่วมมือกับหน่วยงานราชการที่ช่วยต้านภัยแล้งและรัฐบาลอีกทางหนึ่งด้วย หากประชาชนหรือหน่วยงานใดประสบปัญหาขาดแคลนน้ำ สามารถขอรับความช่วยเหลือได้ที่สำนักงานทางหลวง แขวงทางหลวง หมวดทางหลวงทั่วประเทศ หรือแจ้งที่สายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/82434