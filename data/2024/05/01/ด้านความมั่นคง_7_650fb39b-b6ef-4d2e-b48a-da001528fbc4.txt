รัฐบาลไทย-ข่าวทำเนียบรัฐบาล-ผู้ว่าฯ ลพบุรี ลุยปราบยาเสพติดอย่างต่อเนื่อง สั่งการชุดปฏิบัติการพิเศษ ลงพื้นที่ อ.ชัยบาดาล บุกจับกุมผู้ค้ายาเสพติดรายใหญ่ พร้อมของกลางยาบ้ากว่า 1 แสนเม็ด เน้นย้ำ เดินหน้าปราบปรามฯ


วันพุธที่ 1 พฤษภาคม 2567
01/05/2567
พิมพ์
ผู้ว่าฯ ลพบุรี ลุยปราบยาเสพติดอย่างต่อเนื่อง สั่งการชุดปฏิบัติการพิเศษ ลงพื้นที่ อ.ชัยบาดาล บุกจับกุมผู้ค้ายาเสพติดรายใหญ่ พร้อมของกลางยาบ้ากว่า 1 แสนเม็ด เน้นย้ำ เดินหน้าปราบปรามฯ
ผู้ว่าฯ ลพบุรี ลุยปราบยาเสพติดอย่างต่อเนื่อง สั่งการชุดปฏิบัติการพิเศษ ลงพื้นที่อำเภอชัยบาดาล บุกจับกุมผู้ค้ายาเสพติดรายใหญ่ พร้อมของกลางยาบ้ากว่า 1 แสนเม็ด เน้นย้ำ เดินหน้าปราบปรามอย่างจริงจัง เพื่อกวาดล้างยาเสพติดให้หมดไปจากสังคมไทย
วันนี้ (1 พ.ค. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า จังหวัดลพบุรี ได้ดำเนินการลงพื้นที่ปฏิบัติการป้องกันและปราบปรามยาเสพติดในพื้นที่ และการดำเนินการป้องกันและแก้ไขปัญหายาเสพติดในระยะเร่งด่วน (Quick Win) โดยตนได้มอบหมายให้ นายพิษณุ ประภาธนานันท์ ปลัดจังหวัดลพบุรี สั่งการ นายยศวิน บำรุงเวช ป้องกันจังหวัดลพบุรี และ นายกองตรี ดร.ภาณุพงศ์ ศิริ นายอำเภอชัยบาดาล (ผู้อำนวยการศูนย์ปฏิบัติการป้องกันและปราบปรามยาเสพติดอำเภอชัยบาดาล) บูรณาการกำลังกับปลัดอำเภอฝ่ายความมั่นคง พร้อมด้วย สมาชิกกองอาสารักษาดินแดนจังหวัดลพบุรี และ เจ้าหน้าที่ตำรวจสถานีตำรวจภูธรชัยบาดาล ร่วมลงพื้นที่ปฏิบัติการจับกุมผู้ต้องหารายสำคัญได้ 1 ราย พร้อมของกลางเป็นยาบ้ากว่า 1 แสนเม็ด ทั้งนี้ ได้ทำบันทึกการจับกุมพร้อมแจ้งข้อกล่าวหา และนำส่งพนักงานสอบสวนสถานีตำรวจภูธรชัยบาดาล เพื่อดำเนินคดีตามกฎหมายต่อไป
“จากการเข้าจับกุมดังกล่าว พบว่า ผู้ต้องหานั้นเป็นผู้ค้ารายใหญ่ในพื้นที่ โดยเจ้าหน้าชุดปฏิบัติฯ ที่ได้ตรวจสอบและสามารถยึดของกลางได้เป็นจำนวนมาก ประกอบด้วย 1.ยาบ้า จำนวน 100,060 เม็ด 2. อาวุธปืนพกสั้น ขนาด.380 ไม่มีเครื่องหมายทะเบียน จำนวน 1 กระบอก 3. เครื่องกระสุนปืน.380 จำนวน 6 นัด 4. ซองแม็กซีนบรรจุกระสุน.380 จำนวน 1 อัน 5. โทรศัพท์มือถือยี่ห้อ I PHONE สีเทา จำนวน 1 เครื่อง และ 6. โทรศัพท์มือถือ ยี่ห้อ SAMSUNG สีดำ จำนวน 1 เครื่อง ซึ่งเจ้าหน้าที่ชุดปฏิบัติฯ ได้แจ้งข้อหาคือ จำหน่ายยาเสพติดให้โทษประเภท 1 (เมทแอมเฟตามีน) โดยการมีไว้เพื่อจำหน่ายอันเป็นการกระทำเพื่อการค้าและก่อให้เกิดการแพร่กระจายในหมู่ประชาชนโดยฝ่าฝืนต่อกฎหมาย โดยมีอาวุธ ปืนและเครื่องกระสุนปืนไว้ในครอบครอง โดยไม่ได้รับอนุญาต ทำให้เกิดผลกระทบต่อความมั่นคงของรัฐหรือความปลอดภัยของประชาชนทั่วไป ทั้งนี้ เจ้าหน้าที่ชุดปฏิบัติการพิเศษได้ทำบันทึกการจับกุมพร้อมแจ้งสิทธิจให้ผู้ต้องหาทราบแล้ว ก่อนที่จะนำส่งพนักงานสอบสวนสถานีตำรวจภูธรชัยบาดาล เพื่อดำเนินคดีตามกฎหมายต่อไป" นายอำพลฯ กล่าว
นายอำพล อังคภากรณ์กุล ผู้ว่าราชการจังหวัดลพบุรี กล่าวเพิ่มเติมว่า การปฏิบัติการในวันนี้เกิดขึ้นเพราะจังหวัดลพบุรีมีความมุ่งมั่นที่จะดำเนินการจัดระเบียบสังคม ปราบปรามผู้มีอิทธิพลและแก้ไขปัญหายาเสพติดและสิ่งผิดกฎหมาย ตามนโยบายเร่งด่วน (Quick win) ของรัฐบาลและกระทรวงมหาดไทย เพื่อความสงบเรียบร้อยของสังคมมาอย่างต่อเนื่องนำมาซึ่งความปลอดภัยและความสงบสุขของพี่น้องประชาชน อีกทั้งยังเป็นการสร้างความเชื่อมั่นต่อพี่น้องประชาชนว่าจะสามารถใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายทุกรูปแบบ ซึ่งได้บูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อ เพื่อปฏิบัติหน้าที่ตามกฎหมายให้กับพี่น้องประชาชนอย่างเข้มแข็งต่อไป
“ขอขอบคุณเจ้าหน้าที่และหน่วยงานที่เกี่ยวข้องทุกฝ่ายที่ช่วยกันดำเนินภารกิจที่สำคัญนี้อย่างเข้มแข็ง และขอกำชับทุกฝ่ายให้เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน เพื่อให้ทุกคนในสังคมได้ใช้ชีวิตอย่างมีความสุข ทั้งนี้ ขอให้พี่น้องประชาชนทุกท่านช่วยเป็นหูเป็นตา ให้บ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายอำพลฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82436