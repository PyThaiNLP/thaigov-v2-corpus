รัฐบาลไทย-ข่าวทำเนียบรัฐบาล-จังหวัดขอนแก่น นำโดยตำรวจชุดสืบสวนออกปฏิบัติการกวาดล้างยาเสพติด รวบ “พ่อค้ายาวัยโจ๋” พร้อมยาบ้ากว่า 14,000 เม็ด ผู้ว่าฯ ขอนแก่นกำชับทุกฝ่ายมุ่งเดินหน้าเพิ่มความเข้มข้นปราบปราม


วันเสาร์ที่ 18 พฤษภาคม 2567
18/05/2567
พิมพ์
จังหวัดขอนแก่น นำโดยตำรวจชุดสืบสวนออกปฏิบัติการกวาดล้างยาเสพติด รวบ “พ่อค้ายาวัยโจ๋” พร้อมยาบ้ากว่า 14,000 เม็ด ผู้ว่าฯ ขอนแก่นกำชับทุกฝ่ายมุ่งเดินหน้าเพิ่มความเข้มข้นปราบปราม
จังหวัดขอนแก่น นำโดยตำรวจชุดสืบสวนออกปฏิบัติการกวาดล้างยาเสพติด รวบ “พ่อค้ายาวัยโจ๋” พร้อมยาบ้ากว่า 14,000 เม็ด ผู้ว่าฯ ขอนแก่นกำชับทุกฝ่ายมุ่งเดินหน้าเพิ่มความเข้มข้นปราบปรามอย่างต่อเนื่อง ทุกพื้นที่ “เพื่อทวงคืนความสงบของบ้านเมือง”
วันนี้ (18 พ.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น ได้จับกุมผู้ต้องหาในคดียาเสพติด จำนวน 1 ราย พร้อมของกลางยาบ้า จำนวน 14,000 เม็ด และรถยนต์ จำนวน 1 คัน ซึ่งการจับกุมในครั้งนี้ เจ้าหน้าที่ตำรวจนำโดย พ.ต.อ.ยศวัจน์ แก้วสืบธัญนิจ ผกก.สภ.เมืองขอนแก่น ได้สั่งการให้ พ.ต.ท.สุวัฒชัย ศรีวิชา สว.สืบสวน สภ.เมืองขอนแก่น พร้อมชุดปฏิบัติการที่ 2 ร่วมกันจับกุมผู้ต้องหา ในข้อกล่าวหาว่า 1. จำหน่ายยาเสพติดให้โทษประเภท 1 (ยาบ้า) โดยผิดกฎหมาย 2. ครอบครองยาเสพติดให้โทษประเภท 1 (ยาบ้า) โดยผิดกฎหมาย และ 3. เสพยาเสพติดให้โทษประเภท 1 (เมทแอมเฟตามีน) โดยผิดกฎหมาย ซึ่งขณะนี้ ชุดจับกุมได้นำตัวผู้ต้องหาส่งพนักงานสอบสวน สภ.เมืองขอนแก่น เพื่อดำเนินการตามกฎหมายและทำการขยายผลการจับกุมต่อไป
นายไกรสร กองฉลาด ผู้ว่าราชการจังหวัดขอนแก่น กล่าวว่า ตนได้มอบหมาย ให้ นายยุทธพร พิรุณสาร รองผู้ว่าราชการจังหวัดขอนแก่น นายประจวบ รักแพทย์ ปลัดจังหวัดขอนแก่น และเจ้าหน้าที่ฝ่ายความมั่นคง ดำเนินการเพิ่มความเข้มข้นในการป้องกันและแก้ไขปัญหายาเสพติด ทั้งเชิงรุกและเชิงรบ ตามนโยบายของกระทรวงมหาดไทยในการประกาศสงครามกับยาเสพติด โดยมุ่งเป้า Re X- ray ทุกพื้นที่ ทุกอำเภออย่างต่อเนื่องเพื่อกวาดล้างยาเสพติดให้หมดสิ้นในทุกพื้นที่ ซึ่งจากกรณีดังกล่าว นายชินกร แก่นคง นายอำเภอเมืองขอนแก่น ได้รายงานผลการจับกุมว่า เจ้าหน้าที่ตำรวจ นำโดย พ.ต.อ.ยศวัจน์ แก้วสืบธัญนิจ ผกก.สภ.เมืองขอนแก่น ได้สั่งการให้ พ.ต.ท.สุวัฒชัย ศรีวิชา พร้อมชุดปฏิบัติการที่ 2 ประสานการทำงานร่วมกันออกตรวจตรารักษาความสงบในพื้นที่อำเภอเมืองขอนแก่น หลังได้รับเบาะแสรายงานว่า มีการลักลอบค้ายาเสพติดในพื้นที่
"จากการออกปฏิบัติการเจ้าหน้าที่พบผู้ต้องสงสัยขับรถยนต์ยี่ห้อโตโยต้า รุ่นยาริส สีขาว จึงได้ดำเนินการติดตาม ตรวจค้น และร่วมกันจับกุมผู้ต้องหา นายจักรภัทร (สงวนนามสกุล) อายุ 22 ปี พร้อมยึดของกลาง ยาบ้า จำนวน 14,000 เม็ด รถยนต์ยี่ห้อโตโยต้า สีขาว และทำการแจ้งข้อกล่าวหาจากการกระทำความผิด ดังนี้ 1. จำหน่ายยาเสพติดให้โทษประเภท 1 (ยาบ้า) โดยผิดกฎหมาย 2. ครอบครองยาเสพติดให้โทษประเภท 1 (ยาบ้า) โดยผิดกฎหมาย 3. เสพยาเสพติดให้โทษประเภท 1 (เมทแอมเฟตามีน) โดยผิดกฎหมาย" นายไกรสร กองฉลาดกล่าว
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า การจับกุมและดำเนินคดีผู้กระทำผิดในครั้งนี้ ถือเป็นหนึ่งในผลของการดำเนินมาตรการเชิงรุก จากการประกาศสงครามกับยาเสพติดตามที่กระทรวงมหาดไทยได้มีนโยบายให้ทุกจังหวัดและทุกพื้นที่ บูรณาการการทำงานร่วมกับเจ้าหน้าที่ตำรวจ และเจ้าหน้าที่ฝ่ายความมั่นคง เพื่อลงตรวจพื้นที่ที่มีความสุ่มเสี่ยงต่อการแพร่ระบาดของยาเสพติดอย่างต่อเนื่อง โดยเฉพาะในพื้นที่อำเภอ ตำบล และหมู่บ้าน ซึ่งถือเป็นจุดหมายปลายทาง ของการแพร่กระจายยาเสพติดลงไปสู่ประชาชน และเยาวชน ที่เป็นกลุ่มบอบบางอย่างง่ายดาย เพราะฉะนั้นในวันนี้ ตนจึงอยากขอความร่วมมือ เจ้าหน้าที่ ฝ่ายตำรวจและฝ่ายปกครองทุกคนมุ่งมั่นตั้งใจในการทำงานเพิ่มความเข้มข้นกวาดล้างจับกุมผู้กระทำความผิดให้เข้าสู่กระบวนการยุติธรรมให้เต็มที่ เพราะนอกจากจะเป็นการเพิ่มความเข้มข้นในการปราบปรามยาเสพติดแล้ว ยังเป็นการกู้คืนพื้นที่ของความมั่นคงโดยเฉพาะความมั่นคงทางจิตใจและสังคมให้แก่พี่น้องประชาชนในจังหวัด รวมทั้งพี่น้องประชาชนต้องมาร่วมกันเป็นหูเป็นตา กำกับดูแลพฤติกรรมบุตรหลานของตนเองอย่างใกล้ชิดเพื่อไม่ให้หลงผิดเข้าใกล้ยาเสพติดที่เป็นภัยร้าย และสอดส่อง แจ้งเบาะแส ของการกระทำผิดกฎหมาย ให้กับเจ้าหน้าที่ได้ทราบโดยเร็วพลัน เพื่อที่จะสามารถ ตรวจตรา จับกุมดำเนินคดีกับผู้กระทำผิด และ สร้างภูมิคุ้มกัน ปกป้องให้สังคมห่างไกลจากยาเสพติด และอันตรายต่าง ๆ ที่อาจตามมาได้อย่าง  "ทันท่วงที"
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/83235