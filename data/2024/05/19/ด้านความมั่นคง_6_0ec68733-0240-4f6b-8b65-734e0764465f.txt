รัฐบาลไทย-ข่าวทำเนียบรัฐบาล-ผู้ว่าฯ ชลบุรี สั่งการฝ่ายปกครองบางละมุง บุกรวบตัวผู้ลักลอบเล่นการพนัน จำนวน 11 ราย พร้อมของกลางมูลค่ารวมหลายแสนบาท ขอพี่น้องประชาชนพบเบาะแสแจ้งสายด่วนศูนย์ดำรงธรรม 1567 


วันเสาร์ที่ 18 พฤษภาคม 2567
18/05/2567
พิมพ์
ผู้ว่าฯ ชลบุรี สั่งการฝ่ายปกครองบางละมุง บุกรวบตัวผู้ลักลอบเล่นการพนัน จำนวน 11 ราย พร้อมของกลางมูลค่ารวมหลายแสนบาท ขอพี่น้องประชาชนพบเบาะแสแจ้งสายด่วนศูนย์ดำรงธรรม 1567
ผู้ว่าฯ ชลบุรี สั่งการฝ่ายปกครองบางละมุง บุกรวบตัวผู้ลักลอบเล่นการพนัน จำนวน 11 ราย พร้อมของกลางมูลค่ารวมหลายแสนบาท ขอพี่น้องประชาชนพบเบาะแสแจ้งสายด่วนศูนย์ดำรงธรรม 1567 หรือ เจ้าหน้าที่ตำรวจ เพื่อช่วยกันสร้างสังคมแห่งความสุขที่ยั่งยืน
วันนี้ (18 พ.ค. 67) นายธวัชชัย ศรีทอง ผู้ว่าราชการจังหวัดชลบุรี เปิดเผยว่า ตนได้มอบหมายให้ นายวีกิจ มานะโรจน์กิจ นายอำเภอบางละมุง นำชุดปฏิบัติการพิเศษฝ่ายปกครอง นำโดย นายพรชัย สังข์เอียด และ นายพิชาญ์นนท์ ทวีสุข ปลัดอำเภอบางละมุง พร้อมด้วยสมาชิก อส.อ.บางละมุงที่ 5 อส.สร.อ.บางละมุง และชุดราชสีห์พิทักษ์ราษฎร์ ร่วมกับเจ้าหน้าที่ตำรวจ สภ.เมืองพัทยา เข้าจับกุมผู้กระทำผิดเกี่ยวกับการลักลอบเล่นการพนัน ในพื้นที่อำเภอบางละมุง จังหวัดชลบุรี ทั้งหมด 11 คน พร้อมของกลางอุปกรณ์การเล่นการพนันมากมาย อาทิ โต๊ะ เก้าอี้ ไพ่ หรือ ชิบแลกเงินสด ทั้งนี้ เจ้าหน้าที่ชุดปฏิบัติการพิเศษฝ่ายปกครอง ได้นำตัวผู้กระทำผิดทั้งหมดพร้อมของกลาง ส่งพนักงานสอบสวน สภ.เมืองพัทยา ดำเนินคดีตามกฎหมายเป็นที่เรียบร้อยแล้ว
นายธวัชชัย ศรีทอง ผู้ว่าราชการจังหวัดชลบุรี กล่าวว่า การปฏิบัติการในครั้งนี้สืบเนื่องมาจากจังหวัดชลบุรี ได้รับเบาะแสจากสายลับว่ามีการลักลอบเล่นการพนัน ภายในร้านกาแฟ Sand Coffee เลขที่ 464/27 หมู่ 9 ตำบลหนองปรือ อำเภอบางละมุง จังหวัดชลบุรี จึงได้ส่งเจ้าหน้าที่ชุดปฏิบัติการพิเศษฝ่ายปกครอง นำโดย นายพรชัย สังข์เอียด และ นายพิชาญ์นนท์ ทวีสุข ปลัดอำเภอบางละมุง ลงพื้นที่เพื่อตรวจสอบข้อเท็จจริงดังกล่าว ซึ่งผลปรากฏว่าพบผู้ลักลอบเล่นการพนันจริง จำนวน 11 ราย แบ่งเป็นนักพนันชาวต่างประเทศ 9 ราย คนแจก 1 ราย และคนรับเป็นเจ้าของ 1 ทั้งนี้ ได้ตรวจเอกสารประจำตัวบุคคล ไม่พบบุคคลที่เข้ามาโดยผิดกฎหมายแต่อย่างใด
นายธวัชชัย ศรีทอง ผู้ว่าราชการจังหวัดชลบุรี กล่าวต่ออีกว่า จากการตรวจสอบสถานที่เกิดเหตุ พบของกลางจำนวนมาก ประกอบด้วย อุปกรณ์เล่นการพนัน อาทิ โต๊ะ เก้าอี้ ไพ่ จำนวน 61 สำรับ ชิบแลกเงินสด ประกอบด้วย 1) สีขาว บรรจุอยู่ในกล่อง 500 เหรียญ 1 กล่อง และส่วนที่เหลืออีกจำนวน 263 เหรียญ 2) สีแดง บรรจุอยู่ในกล่อง 400 เหรียญ 1 กล่อง บรรจุตลับละ 100 เหรียญ จำนวน 3 ตลับ และส่วนที่เหลืออีกจำนวน 275 เหรียญ 3) สีเหลืองและสีม่วง บรรจุอยู่ในกล่อง 300 เหรียญ จำนวน 1 กล่อง 4) สีเหลืองและเขียว บรรจุอยู่ในกล่อง 100 เหรียญ จำนวน 2 กล่อง 5) สีฟ้า บรรจุตลับละ 100 เหรียญ จำนวน 2 ตลับ 6) สีน้ำเงิน บรรจุตลับละ 100 เหรียญ จำนวน 4 ตลับ และ 7) คละสี บรรจุอยู่ในกล่อง 400 เหรียญ จำนวน 1 กล่อง นอกจากนี้ พบเหรียญบอกตำแหน่ง จำนวน 3 เหรียญ สมุดบัญชี เครื่องนับธนบัตร และเงินสด 167,500 บาท ซึ่งหลังจากตรวจสอบและยึดของกลางเสร็จสิ้นเป็นที่เรียบร้อย เจ้าหน้าที่จึงได้แจ้งข้อกล่าวหากับผู้กระทำผิด คือ “จัดให้มีการเล่นการพนัน (ไพ่โป๊กเกอร์) พนันเอาทรัพย์สินกันโดยผิดกฎหมาย และร่วมกันเล่นการพนัน (ไพ่โป๊กเกอร์) พนันเอาทรัพย์สินกันโดยผิดกฎหมาย” ทั้งนี้ เจ้าหน้าที่ชุดปฏิบัติการพิเศษฝ่ายปกครอง ได้นำตัวผู้กระทำผิดทั้งหมด พร้อมของกลาง ส่งพนักงานสอบสวน สภ.เมืองพัทยา ดำเนินคดีตามกฎหมายแล้ว
นายธวัชชัย ศรีทอง ผู้ว่าราชการจังหวัดชลบุรี กล่าวในช่วงท้ายว่า จังหวัดชลบุรีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83239