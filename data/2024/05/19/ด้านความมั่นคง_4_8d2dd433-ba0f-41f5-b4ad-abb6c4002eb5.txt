รัฐบาลไทย-ข่าวทำเนียบรัฐบาล-ฝ่ายปกครองเดชอุดม เปิด "ยุทธการปิดสวิตช์ผู้ค้ายาเสพติดเมืองดอกบัว" รวบ "สมัย กอกกลาง" ผู้ต้องหายาเสพติดพร้อมสมุน รวม 10 ราย หลังพบมั่วสุมเสพยาบ้าสร้างความเดือดร้อนให้กับคนในพื้นที่


วันเสาร์ที่ 18 พฤษภาคม 2567
18/05/2567
พิมพ์
ฝ่ายปกครองเดชอุดม เปิด "ยุทธการปิดสวิตช์ผู้ค้ายาเสพติดเมืองดอกบัว" รวบ "สมัย กอกกลาง" ผู้ต้องหายาเสพติดพร้อมสมุน รวม 10 ราย หลังพบมั่วสุมเสพยาบ้าสร้างความเดือดร้อนให้กับคนในพื้นที่
ฝ่ายปกครองเดชอุดม เปิด "ยุทธการปิดสวิตช์ผู้ค้ายาเสพติดเมืองดอกบัว" รวบ "สมัย กอกกลาง" ผู้ต้องหายาเสพติดพร้อมสมุน รวม 10 ราย หลังพบ มั่วสุมเสพยาบ้าสร้างความเดือดร้อนให้กับคนในพื้นที่ ด้านผู้ว่าฯ อุบลราชธานี ย้ำ ให้ดำเนินคดีตามกฎหมายอย่างไม่มีข้อยกเว้น
ฝ่ายปกครองเดชอุดม เปิด "ยุทธการปิดสวิตช์ผู้ค้ายาเสพติดเมืองดอกบัว" รวบ "สมัย กอกกลาง" ผู้ต้องหายาเสพติด พร้อมสมุน รวม 10 ราย หลังพบ มั่วสุมเสพยาบ้าสร้างความเดือดร้อนให้กับคนในพื้นที่ ด้านผู้ว่าฯ อุบลราชธานี ย้ำ ให้ดำเนินคดีตามกฎหมายอย่างไม่มีข้อยกเว้น เร่งตัดวงจรยาเสพติดอีก ควบคู่กับการนำผู้ป่วยยาเสพติดเข้าสู่กระบวนการบำบัด รักษา และฟื้นฟู
วันนี้ (18 พ.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ตนได้สั่งการให้นายสะอาด วงศ์รักษ์ นายอำเภอเดชอุดม นำเจ้าหน้าที่ชุดปฏิบัติการพิเศษฝ่ายปกครองอำเภอเดชอุดม โดยมีนายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม สมาชิกกองอาสารักษาดินแดนอำเภอเดชอุดมที่ 5 กำนัน/ผู้ใหญ่บ้านในพื้นที่ ตำบลโนนสมบูรณ์ ร่วมลงพื้นตรวจสอบข้อเท็จจริง กรณีได้รับแจ้งจากสายลับว่ามีการมั่วสุมเสพยาเสพติด (ยาบ้า) และซุกซ่อนอาวุธปืนผิดกฎหมายไว้ในบ้าน บริเวณหมู่ที่ 4 บ้านกอกกลาง หมู่ที่ 8 ตำบลโนนสมบูรณ์ อำเภอเดชอุดม จังหวัดอุบลราชธานี
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า เจ้าหน้าที่ฝ่ายปกครองอำเภอเดชอุดม จังหวัดอุบลราชธานี ได้ลงพื้นตรวจสอบสถานที่ตามได้รับแจ้งดังกล่าว พบกลุ่มชายมีพฤติการณ์มั่วสุมดื่มสุรา เสพยาเสพติด (ยาบ้า) และพกพาอาวุธปืน โดยไม่ได้รับอนุญาตจากนายทะเบียน และส่งเสียงดังก่อให้เกิดความรำคาญให้เพื่อนบ้านบริเวณใกล้เคียง จึงได้แสดงตัวเข้าจับกุมผู้ต้องหาทั้ง 10 ราย พร้อมของกลางอาวุธปืนยาว ไทยประดิษฐ์ จำนวน 4 กระบอก อาวุธปืนสั้นไทยประดิษฐ์ ขนาด 38 จำนวน 1 กระบอก กระสุนขนาด .38 จำนวน 2 ลูก และยาบ้า จำนวน 6 เม็ด นอกจากนี้ ผลตรวจจากโรงพยาบาลสมเด็จพระยุพราช เดชอุดม พบสารเสพติดในปัสสาวะ ประเภท (ยาบ้า) จำนวน 10 ชุด ทางเจ้าหน้าที่จึงแจ้งข้อกล่าวหาก่อนนำตัวส่งสถานีตำรวจภูธรเดชอุดม โดยดำเนินการตามกฎหมาย จำนวน 4 ราย และดำเนินการเข้าสู่ขบวนการบำบัดโรงพยาบาลสมเด็จพระยุพราช เดชอุดม จำนวน 6 ราย
"การปฏิบัติการครั้งนี้เป็นไปตามนโยบายการจัดระเบียบสังคม ปราบปรามผู้มีอิทธิพล ปราบปราม ป้องกันและแก้ไขปัญหายาเสพติดอย่างจริงจัง ตามนโยบายเร่งด่วน (Quick win) ของรัฐบาลและกระทรวงมหาดไทย เพื่อรักษาความสงบเรียบร้อยของสังคม นำมาซึ่งความปลอดภัยและความสงบสุขของพี่น้องประชาชน โดยในคดีนี้ได้กำชับให้เจ้าหน้าที่ฝ่ายปกครองดำเนินคดีตามกฎหมายอย่างเคร่งครัด เพื่อเป็นอุทาหรณ์ไม่ให้เด็กวัยรุ่น และเยาวชนเอาเป็นเยี่ยงอย่าง พร้อมเเสดงให้เห็นถึงโทษของการกระทำที่ฝ่าฝืนกฎหมาย โดยมีเป้าหมายไม่ให้กระทำความผิดซ้ำอีกอย่างเด็ดขาด พร้อมกันนี้ได้ช่วยเหลือนำตัวผู้ป่วยยาเสพติดไปเข้ารับการบำบัดฟื้นฟูสภาพทางสังคมตามกระบวนการควบคู่กับการปราบปราม เพื่อคืนคนดีกลับสู่สังคมและไม่กลับไปสู่วงจรยาเสพติดอีก" นายศุภศิษย์ฯ กล่าวเพิ่มเติม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานี มุ่งมั่นในการกวาดล้างสิ่งผิดกฎหมายทุกรูปแบบที่ก่อให้เกิดความไม่สงบในบ้านเมือง โดยขอให้พี่น้องประชาชนเชื่อมั่นในการปฏิบัติงานของเจ้าหน้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน และร่วมเป็นกำลังสำคัญในการสร้างสรรค์ให้บ้านเมืองของเรามีแต่สิ่งที่ดี ด้วยการช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือ ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง ทั้งนี้ ข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการร่วมกันจรรโลงสิ่งที่ดีให้กับสังคม
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83237