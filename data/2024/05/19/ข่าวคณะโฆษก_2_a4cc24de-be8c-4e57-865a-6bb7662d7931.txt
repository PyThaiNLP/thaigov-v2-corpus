รัฐบาลไทย-ข่าวทำเนียบรัฐบาล-รัฐบาลแจง ศธ ไม่ได้สั่งประกาศยกเลิกแต่งชุดนักเรียน ขอ ปชช.อย่าหลงเชื่อ  ย้ำเป็นการยกเว้นหรือผ่อนผัน เพื่อลดค่าใช้จ่าย 


วันอาทิตย์ที่ 19 พฤษภาคม 2567
19/05/2567
พิมพ์
รัฐบาลแจง ศธ ไม่ได้สั่งประกาศยกเลิกแต่งชุดนักเรียน ขอ ปชช.อย่าหลงเชื่อ  ย้ำเป็นการยกเว้นหรือผ่อนผัน เพื่อลดค่าใช้จ่าย
รัฐบาลแจง ศธ ไม่ได้สั่งประกาศยกเลิกแต่งชุดนักเรียน ขอ ปชช.อย่าหลงเชื่อ  ย้ำเป็นการยกเว้นหรือผ่อนผัน เพื่อลดค่าใช้จ่าย
วันนี้ (19 พ.ค. 67) นายคารม พลพรกลาง รองโฆษกประจำสำนักนายกรัฐมนตรี กล่าวถึง กรณีที่มีผู้โพสต์ข้อมูลในเฟซบุ๊กว่า กระทรวงศึกษาธิการ สั่งประกาศให้ยกเลิกแต่งชุดนักเรียนนั้น ขอประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ พร้อมขอชี้แจงว่า การยกเว้นหรือผ่อนผันการแต่งเครื่องแบบนักเรียน เพื่อเป็นการลดภาระค่าใช้จ่ายของนักเรียนและผู้ปกครอง ทางกระทรวงศึกษาธิการจึงแจ้งให้สถานศึกษาในสังกัดพิจารณายกเว้นหรือผ่อนผันการแต่งเครื่องแบบและรองเท้าของนักเรียน เป็นชุดหรือรองเท้าอื่น โดยคำนึงถึงความประหยัดและเหมาะสม
นายคารมระบุ การยกเว้นหรือผ่อนผัน สถานศึกษาจะพิจารณาเป็นรายตามความเหมาะสมพร้อมรายงาน รมว.ศธ. ทราบ ไม่ใช่การสั่งยกเลิกชุดนักเรียน เนื่องจากเริ่มมีเพจออนไลน์บางเพจตั้งใจสื่อสารว่า กระทรวงยกเลิกชุดนักเรียน ซึ่งคำว่า ยกเลิก กับ ยกเว้น มีความหมายแตกต่างกัน ทั้งนี้ การออกหนังสือของ ศธ. มีวัตถุประสงค์ให้ยกเว้นหรือผ่อนผัน เพื่อแบ่งเบาภาระค่าใช้จ่ายของผู้ปกครอง ซึ่งผู้บริหารสถานศึกษาสามารถตัดสินใจได้เอง การออกหนังสือเป็นลายลักษณ์อักษรเพื่อสร้างความมั่นใจให้ผู้บริหารสถานศึกษาให้ดำเนินการได้ในแนวทางเดียวกัน
“ยกเว้นการแต่งชุดนักเรียน หมายถึง พิจารณาแล้วว่าเด็กมีความจำเป็นเรื่องการหาชุดนักเรียนตามระเบียบมาใส่ อาจยกเว้นไม่ต้องแต่งชุดนักเรียน โดยใส่ชุดอื่นที่เหมาะสม เช่น ชุดพละ หรือชุดที่มีอยู่ไปก่อน เมื่อจัดหาชุดนักเรียนได้แล้วก็ใส่ชุดนักเรียนตามปกติ ส่วนยกเลิกการแต่งชุดนักเรียน หมายถึง ทุกคนในประเทศไม่ต้องแต่งชุดนักเรียน เครื่องแบบนักเรียนจะไม่มีอีกต่อไป”นายคารม ย้ำ

ที่มา : https://www.thaigov.go.th/news/contents/details/83243