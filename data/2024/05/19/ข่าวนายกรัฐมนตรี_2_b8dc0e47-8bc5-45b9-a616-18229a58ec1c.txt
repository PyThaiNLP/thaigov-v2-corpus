รัฐบาลไทย-ข่าวทำเนียบรัฐบาล-นายกฯ เยี่ยมชมโรงงานแปรรูปเนื้อสัตว์ของ Italia Alimentari แลกเปลี่ยนเรียนรู้ทางเทคโนโลยีพิเศษ กระบวนการคัดกรอง เพิ่มมูลค่าสินค้า 


วันเสาร์ที่ 18 พฤษภาคม 2567
18/05/2567
พิมพ์
นายกฯ เยี่ยมชมโรงงานแปรรูปเนื้อสัตว์ของ Italia Alimentari แลกเปลี่ยนเรียนรู้ทางเทคโนโลยีพิเศษ กระบวนการคัดกรอง เพิ่มมูลค่าสินค้า
นายกฯ เยี่ยมชมโรงงานแปรรูปเนื้อสัตว์ของ Italia Alimentari แลกเปลี่ยนเรียนรู้ทางเทคโนโลยีพิเศษ กระบวนการคัดกรอง เพิ่มมูลค่าสินค้า
วันนี้ (18 พฤษภาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า วันนี้ เวลา 11.45 น. (ตามเวลาท้องถิ่นเมืองปาร์มา ซึ่งช้ากว่ากรุงเทพฯ 5 ชั่วโมง) นายเศรษฐา ทวีสิน นายกรัฐมนตรี เดินทางไปยังโรงงานแปรรูปเนื้อสัตว์ของบริษัท Italia Alimentari เมืองปาร์มา เพื่อเยี่ยมชมกระบวนการแปรรูปเนื้อสัตว์
โดยบริษัท Italia Alimentari เป็นผู้ดูแลผลิตภัณฑ์อาหารแปรรูปประเภทเนื้อหมัก (cured meat) ของยี่ห้อ Ibis Salumi และ Corte Buona ซึ่งเป็นผลิตภัณฑ์ cured meat ชั้นนำของอิตาลี มีฐานการผลิต 5 แห่งในอิตาลี โดยในส่วนของฐานการผลิตที่เมืองปาร์มาจะเน้นการผลิตซาลามี แฮมมอร์ตาเดลลา (Motadella) แฮมปรุงรส เบคอน และเนื้อสัตว์หมักแห้งท้องถิ่นอื่น ๆ
นายกรัฐมนตรีเสนอให้มีการแลกเปลี่ยนเรียนรู้ทางเทคโนโลยีพิเศษกับบริษัท ที่เกี่ยวข้องกับการผลิตการรักษามาตรฐานการผลิตตลอดจนสิ่งที่ทำให้พาร์มาแฮม มีชื่อเสียง เพื่อพัฒนาอุตสาหกรรมการแปรรูปของไทย
ทั้งนี้มาตรฐานที่น่าสนใจของโรงงานแห่งนี้ คือมีกระบวนการคัดเลือกวัตถุดิบ การคัดกรอง การตรวจสอบเนื้ออย่างชัดเจน และมีกรรมวิธีแปรรูปสินค้าที่ดีมาก จนสามารถเพิ่มมูลค่าของสินค้าให้สูงขึ้นหลายเท่า ถือว่าเป็นภูมิปัญญาและนวัตกรรมใหม่ที่เราสามารถนำเอาไปปรับใช้กับการผลิต หรือแปรรูปสินค้าในบ้านเราได้ นอกจากนี้ที่นี่ยังเป็นต้นแบบของการร่วมมือกันระหว่างภาครัฐ และภาคเอกชนในการยกระดับสินค้าไปด้วยกัน

ที่มา : https://www.thaigov.go.th/news/contents/details/83230