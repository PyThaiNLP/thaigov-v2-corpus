รัฐบาลไทย-ข่าวทำเนียบรัฐบาล-กรมทางหลวงชนบทบำรุงถนนสาย สร.6051 จังหวัดสุรินทร์ เพิ่มศักยภาพการคมนาคม ส่งเสริมการขนส่งผลผลิตการเกษตรและการท่องเที่ยว ให้ประชาชนเดินทางได้อย่างสะดวกปลอดภัย


วันพฤหัสบดีที่ 9 พฤษภาคม 2567
กรมทางหลวงชนบทบำรุงถนนสาย สร.6051 จังหวัดสุรินทร์ เพิ่มศักยภาพการคมนาคม ส่งเสริมการขนส่งผลผลิตการเกษตรและการท่องเที่ยว ให้ประชาชนเดินทางได้อย่างสะดวกปลอดภัย
....
กรมทางหลวงชนบท (ทช.) กระทรวงคมนาคม โดยสำนักบำรุงทาง ดำเนินโครงการซ่อมบำรุงถนนทางหลวงชนบทสาย สร.6051 อ่างเก็บน้ำห้วยเสนง - บ้านอำปึล อำเภอเมือง จังหวัดสุรินทร์ ปรับปรุงโครงสร้างทางโดยใช้วิธี Pavement In-Place Recycling และปูผิวทางแบบแอสฟัลท์ติกคอนกรีต ด้วยผิวทางเดิมที่ผ่านการปรับปรุงคุณภาพด้วยวิธี Asphalt Hot Mix In-Plant Recycling ความกว้างผิวจราจร 6 เมตร 3 การดำเนินงานแบ่งเป็น ช่วงที่ 1 กม. ที่ 7+600 - 7+834 ช่วงที่ 2 กม. ที่ 7+871 - 10+175 และช่วงที่ 3 กม. ที่ 15+798 - 16+700 รวมระยะทาง 3.440 กิโลเมตร ใช้งบประมาณ 9.6 ล้านบาท ปัจจุบันก่อสร้างเสร็จสมบูรณ์ ประชาชนสามารถใช้สัญจรได้แล้ว ถนนสายดังกล่าวเป็นเส้นทางเชื่อมต่อระหว่างถนนสายหลัก มีปริมาณการจราจรเป็นจำนวนมาก ส่งผลให้ผิวจราจรเสื่อมสภาพตามระยะเวลาการใช้งาน จึงปรับปรุงถนนให้เป็นไปตามมาตรฐานของ ทช. เพื่อเพิ่มความสะดวกปลอดภัยในการเดินทางเชื่อมต่อระหว่างสถานที่ท่องเที่ยวอ่างเก็บน้ำห้วยเสนง (บริเวณสันเขื่อนรอบอ่างเก็บน้ำ) กับหมู่บ้านอำปึล ได้อย่างมีประสิทธิภาพ และสนับสนุนการขนส่งผลผลิตการเกษตรได้อย่างเป็นรูปธรรม เนื่องจากอยู่ใกล้คลองส่งน้ำชลประทานที่มีการทำเกษตรกรรมมากกว่า 50,000 ไร่

ที่มา : https://www.thaigov.go.th/news/contents/details/82828