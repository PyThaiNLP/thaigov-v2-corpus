รัฐบาลไทย-ข่าวทำเนียบรัฐบาล-กรมการจัดหางาน ลงพื้นที่ “ปทุมธานี” กวาดล้างคนต่างชาติทำงานผิดกฎหมาย


วันพฤหัสบดีที่ 9 พฤษภาคม 2567
09/05/2567
พิมพ์
กรมการจัดหางาน ลงพื้นที่ “ปทุมธานี” กวาดล้างคนต่างชาติทำงานผิดกฎหมาย
วันที่ 8 พฤษภาคม 2567 นายสมชาย มรกตศรีวรรณ อธิบดีกรมการจัดหางาน มอบหมายนายสนธยา กาลาศรี จัดหางานจังหวัดสมุทรปราการ รักษาราชการแทน ผู้อำนวยการกองทะเบียนจัดหางานกลางและคุ้มครองคนหางาน พร้อมด้วยนายมงคล สงคราม จัดหางานจังหวัดปทุมธานี
นำกำลังเจ้าหน้าที่กองทะเบียนจัดหางานกลางและคุ้มครองคนหางาน กรมการจัดหางาน ร่วมกับสำนักงานจัดหางานจังหวัดปทุมธานี ลงพื้นที่กวาดล้างคนต่างชาติทำงานผิดกฎหมาย หลังพลเมืองดีร้องสื่ออ้างคนต่างชาติยึดตลาดนัดใกล้คอนโด มหาวิทยาลัยดังย่านคลองหนึ่งเปิดแผงขายหมู ขายผัก ผลไม้ แป้งทาหน้า (ทานาคา) และร้านอาหารโจ่งแจ้ง
นายสมชาย เปิดเผยว่า กรมการจัดหางานได้รับเบาะแสผ่านสื่อมวลชน กรณีพลเมืองดีขอให้ตรวจสอบ พ่อค้า แม่ค้าลักษณะคล้ายคนต่างชาติหลายรายตั้งแผงขายหมู ผัก ผลไม้ แป้งทาหน้า (ทานาคา) และเปิดร้านอาหาร ในตลาดนัดใกล้คอนโด ตรงข้ามมหาวิทยาลัยกรุงเทพ ตำบลคลองหนึ่ง อำเภอคลองหลวง จังหวัดปทุมธานีอย่างโจ่งแจ้ง  เกี่ยวกับเรื่องนี้ กรมการจัดหางานไม่นิ่งนอนใจ เร่งเข้าตรวจสอบพื้นที่ดังกล่าว เพื่อมิให้กระทบต่อโอกาสการมีงานทำของคนไทย และเพื่อบริหารจัดการแรงงานต่างชาติเป็นไปอย่างมีประสิทธิภาพ เมื่อไปถึงพื้นที่ดังกล่าวพบคนลักษณะคล้ายคนต่างชาติหลายรายกำลังขายหมู ผัก และเปิดร้านอาหารจริง เจ้าหน้าที่จึงได้แสดงบัตรและขอตรวจสอบเอกสารประจำตัว จากการตรวจสอบพบคนต่างชาติกระทำความผิด 3 ราย ในจำนวนนี้เป็นคนต่างชาติทำงานโดยไม่มีใบอนุญาตทำงาน 2 ราย และคนต่างชาติอยู่ในราชอาณาจักรโดยไม่ได้รับอนุญาตหรือการอนุญาตสิ้นสุด 1 ราย จึงควบคุมตัวทั้งหมดส่งพนักงานสอบสวนสถานีตำรวจภูธรคลองหลวง เพื่อดำเนินคดีตามกฎหมาย ซึ่งตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
“กรมการจัดหางาน ให้ความสำคัญกับทุกเบาะแสจากประชาชน และยืนยันจะบังคับใช้กฎหมายดำเนินคดีกับแรงงานต่างชาติที่ทำงานผิดกฎหมายอย่างเข้มงวด โดยขอฝากประชาสัมพันธ์ไปยังผู้ที่พบเห็นการจ้างคนต่างชาติลักลอบทำงานโดยผิดกฎหมาย ให้ช่วยกันแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน โทร. 023541729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือสายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/82809