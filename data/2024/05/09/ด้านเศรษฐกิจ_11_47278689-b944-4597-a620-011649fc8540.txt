รัฐบาลไทย-ข่าวทำเนียบรัฐบาล-ฟรี สบพ.จัดอบรมร่วมกับศิษย์เก่า “รชค.มนพร” ไฟเขียว สร้างอนาคตธุรกิจอุตสาหกรรมการบินในภูมิภาค


วันพฤหัสบดีที่ 9 พฤษภาคม 2567
ฟรี สบพ.จัดอบรมร่วมกับศิษย์เก่า “รชค.มนพร” ไฟเขียว สร้างอนาคตธุรกิจอุตสาหกรรมการบินในภูมิภาค
...
นางมนพร เจริญศรี รัฐมนตรีช่วยว่าการกระทรวงคมนาคม เผยว่า ภายหลังจากที่นายวิพุธ ศรีวะอุไร สมาชิกสภากรุงเทพมหานคร เขตบางรัก อดีตนักบินทุนของบริษัทการบินไทย ได้เข้าพบ เพื่อเสนอขอจัดโครงการแนะแนวอาชีพด้านการบินให้แก่ประชาชนและผู้สนใจ โดยมิได้เรียกเก็บค่าใช้จ่ายแต่อย่างใด ด้วยเห็นว่าขณะนี้สายการบินต่าง ๆ มีแผนเปิดรับบุคลากรการบินทั้งในสายงานหลักและสายงานสนับสนุน เช่น นักบิน เจ้าหน้าที่ควบคุมการจราจรทางอากาศ ช่างอากาศยาน วิศวกรการบิน พนักงานต้อนรับบนเครื่องบิน เจ้าหน้าที่บริการภาคพื้น เป็นต้น ในฐานะรัฐมนตรีที่กำกับดูแลสถาบันการบินพลเรือน (สบพ.) เห็นว่าเป็นโอกาสอันดีที่ศิษย์เก่า และสบพ. จะได้ร่วมกันจัดโครงการแนะแนวอาชีพสร้างโอกาสเตรียมความพร้อมให้น้อง ๆ ได้รับความรู้เกี่ยวกับแนวทางการก้าวเข้าสู่อาชีพในอุตสาหกรรมการบิน ซึ่งจะช่วยให้น้อง ๆ มีความมั่นใจ และสร้างความเชื่อมั่นว่าอุตสาหกรรมการบินกลับมาแล้ว จึงได้มอบนโยบายให้ สบพ.เข้าร่วมโครงการ พร้อมให้การสนับสนุนสถานที่ เพื่ออำนวยความสะดวกให้กับคณะผู้จัดทำโครงการและผู้สนใจที่สมัครเข้าร่วม
ด้านนายวิพุธ ศรีวะอุไร กล่าวว่า ตนเป็นศิษย์เก่า สบพ. ในหลักสูตรระดับปริญญาตรี Aviation Management (AVM10) สาขาวิชา Air Traffic Management (ATC47) และหลักสูตรนักบินพาณิชย์ตรี - เครื่องบิน รุ่น AP96
เป็นนักเรียนทุนของบริษัทการบิน ในฐานะผู้จัดโครงการแนะแนวการสอบโครงการนักเรียน – นักบิน ให้แก่ประชาชนและผู้สนใจ โดยมิได้เรียกเก็บค่าใช้จ่ายแต่อย่างใด และมีวัตถุประสงค์เพื่อนำประสบการณ์ความรู้ที่มีมาถ่ายทอดและสร้างโอกาสให้กับสังคมและขับเคลื่อนอุตสาหกรรมการบิน โดยเสนอขอจัดกิจกรรมร่วมกับ สบพ. ในวันเสาร์ที่ 11 พฤษภาคม 2567 เวลา 13.00 – 15.30 น. และวันอาทิตย์ที่ 19 พฤษภาคม 2567 เวลา 09.00 – 11.30 น. โดยขณะนี้มีผู้สนใจจากทั่วประเทศได้สมัครเข้าร่วมโครงการแล้วจำนวน 2 รุ่น รุ่นละ 80 คน รวม ๑๖๐ คน กิจกรรมดังกล่าว ถือเป็นหนึ่งในกิจกรรมด้านการบริการสังคม ที่สอดคล้องกับนโยบายของท่าน รชค.มนพรฯ
ด้านนางสาวภัคณัฏฐ์ มากช่วย ผู้ว่าการสถาบันการบินพลเรือน ได้ขานรับนโยบายของท่าน รชค.มนพร ที่เห็นความสำคัญในการเตรียมความพร้อมบุคลากรการบิน ที่ต้องเร่งผลิตและพัฒนาให้เพียงพอต่อความต้องการของอุตสาหกรรมการบิน  จากความสนใจของผู้สมัครเข้าร่วมโครงการดังกล่าวจากทั่วประเทศ ซึ่งมีจำนวนมากกว่าแผนที่ สก.วิพุธฯ กำหนดไว้ จึงมีความจำเป็นต้องจัดหาสถานที่ที่เหมาะสมและมีขนาดเพียงพอ สำหรับใช้ในการจัดกิจกรรมดังกล่าว ในฐานะที่ สบพ.เป็นหน่วยงานของรัฐ และเป็นสถาบันหลักของประเทศในการผลิตบุคลากรการบินทั้งภาคพื้นและภาคอากาศแบบครบวงจร รวมทั้ง มีสถานที่ที่มีความพร้อม การเดินทางสะดวก สามารถรองรับกิจกรรมการแนะแนวอาชีพในครั้งนี้ จึงได้เตรียมสถานที่เพื่ออำนวยความสะดวกแก่ผู้เข้าร่วมกิจกรรมเรียบร้อยแล้ว นอกจากนี้ สบพ.ยังมีหลักสูตรการเรียนทั้งในระดับประกาศนียบัตรวิชาชีพ อนุปริญญาหรือเทียบเท่า ปริญญาตรี ปริญญาโท และหลักสูตรฝึกอบรมระยะสั้นไว้ให้บริการแบบครบวงจรอีกด้วย สำหรับผู้สนใจติดตามรายละเอียดได้ที่ www.catc.or.th และFacebook สถาบันการบินพลเรือน

ที่มา : https://www.thaigov.go.th/news/contents/details/82819