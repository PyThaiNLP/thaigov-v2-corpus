รัฐบาลไทย-ข่าวทำเนียบรัฐบาล-“ภูมิธรรม” ต่อยอด EEC ดึงอุตสาหกรรมใหม่ร่วมลงทุน


วันพฤหัสบดีที่ 9 พฤษภาคม 2567
09/05/2567
พิมพ์
“ภูมิธรรม” ต่อยอด EEC ดึงอุตสาหกรรมใหม่ร่วมลงทุน
“ภูมิธรรม” ต่อยอด EEC ดึงอุตสาหกรรมใหม่ร่วมลงทุน
เมื่อวันพุธที่ 8 พฤษภาคม 2567 นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ในฐานะประธานคณะกรรมการเขตพัฒนาพิเศษภาคตะวันออก มอบหมายให้ นายภัณฑิล จงจิตรตระกูล ผู้ช่วยรัฐมนตรีประจำกระทรวงพาณิชย์ นายธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง และ นางสาวณหทัย ทิวไผ่งาม ผู้ช่วยรัฐมนตรีประจำสำนักนายกรัฐมนตรี ให้การต้อนรับ นายหยวน โหย่งกัง นายกสมาคมผู้ประกอบการเอกชนความร่วมมือเศรษฐกิจระหว่างประเทศนครซูโจวและกลุ่มนักลงทุนจากนครซูโจว มณฑลเจียงซู สาธารณรัฐประชาชนจีน โดยการเยือนไทยของคณะฯ จากจีนในครั้งนี้ เป็นการต่อยอดและขยายผลการดึงดูดนักลงทุนจากการลงนามความร่วมมือเขตพัฒนาเศรษฐกิจเทียนจิน (TEDA) เพื่อชักชวน การลงทุนในพื้นที่ EEC เมื่อวันที่ 7-10 เมษายน 2567 ที่ผ่านมา
ในการนี้ผู้ประกอบการได้แจ้งเจตจำนงให้ความสนใจในการลงทุนในหลากหลายอุตสาหกรรม.อาทิเช่น อุตสาหกรรมการแพทย์ อุตสาหกรรม Deep Tech และอุตสาหกรรม BCG ซึ่งถือได้ว่าเป็นอุตสาหกรรมแห่งอนาคต ที่ผ่านมา EEC ได้จัดเตรียมความพร้อมเพื่อสร้างสภาพแวดล้อมการลงทุนที่ดี โดยครอบคลุมทั้ง 4 L คือ 1. Land : การเตรียมพื้นที่รองรับอุตสาหกรรมเป้าหมาย ปัจจุบันมีทั้งหมด 37 เขตส่งเสริมเศรษฐกิจพิเศษ 2. Labour force: การเตรียมแรงงานตามหลักการ EEC Model Demand-Driven ซึ่งมีการพัฒนาแรงงานให้สอดคล้องกับความต้องการของอุตสาหกรรมเป้าหมายใน EEC 3. Logistic : ความพร้อมด้านโครงสร้างพื้นฐาน ต่าง ๆ สนามบิน ท่าเรือ 2 แห่ง รวมทั้ง ถนน รถไฟ และสาธารณูปโภคน้ำไฟ และ 4. Law : พ.ร.บ.อีอีซี ทำให้ นักลงทุนที่เข้ามาลงทุนในพื้นที่เขตเศรษฐกิจพิเศษ EEC ได้รับสิทธิพิเศษที่มีมากกว่าพื้นที่อื่นๆ ในประเทศไทย โดยคณะนักลงทุนจีนกล่าวว่าประเทศไทยมีสภาพแวดล้อมที่สนับสนุนการลงทุนและมีวัฒนธรรมที่คล้ายคลึงกับประเทศจีนศักยภาพโดยรวมของประเทศไทยเหมาะสมกับการลงทุนเป็นอย่างมากและพร้อมจะแนะนำถ่ายทอดสมาชิกในการมาลงทุนที่ไทยต่อไป

ที่มา : https://www.thaigov.go.th/news/contents/details/82790