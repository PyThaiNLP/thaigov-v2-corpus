รัฐบาลไทย-ข่าวทำเนียบรัฐบาล-จังหวัดอุตรดิตถ์จัดประกวดสุดยอดผ้าจังหวัด เผยความงดงามและฝีมือภูมิปัญญาหัตถกรรมพื้นถิ่น พร้อมขับเคลื่อน "ผ้าไทยใส่ให้สนุก" เชิญชวนพี่น้องประชาชนสวมใส่ผ้าไทยในทุกช่วงวัยและทุกโอกาส


วันพฤหัสบดีที่ 9 พฤษภาคม 2567
09/05/2567
พิมพ์
จังหวัดอุตรดิตถ์จัดประกวดสุดยอดผ้าจังหวัด เผยความงดงามและฝีมือภูมิปัญญาหัตถกรรมพื้นถิ่น พร้อมขับเคลื่อน "ผ้าไทยใส่ให้สนุก" เชิญชวนพี่น้องประชาชนสวมใส่ผ้าไทยในทุกช่วงวัยและทุกโอกาส
จังหวัดอุตรดิตถ์จัดประกวดสุดยอดผ้าจังหวัด เผยความงดงามและฝีมือภูมิปัญญาหัตถกรรมพื้นถิ่น พร้อมขับเคลื่อน "ผ้าไทยใส่ให้สนุก" เชิญชวนพี่น้องประชาชนสวมใส่ผ้าไทยในทุกช่วงวัยและทุกโอกาส
วันนี้ (9 พ.ค. 67) นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ เปิดเผยว่า ตามที่กระทรวงมหาดไทย โดยนายสุทธิพงษ์ จุลเจริญ ปลัดกระทรวงมหาดไทย และสมาคมแม่บ้านมหาดไทย โดย ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้แจ้งให้จังหวัดร่วมกับชมรมแม่บ้านมหาดไทยจังหวัด จัดประกวดสุดยอดผ้าจังหวัด ประจำปี 2567 เพื่อส่งเสริมให้ผู้ผลิต ผู้ประกอบการ OTOP หรือช่างทอผ้าที่มีภูมิลำเนาอยู่ในจังหวัดส่งผ้าพื้นถิ่นที่ทอมือ หรือทำจากมือ มีรายได้ และได้ร่วมเผยแพร่อัตลักษณ์ของผ้าไทยประจำถิ่น ตนและชมรมแม่บ้านมหาดไทยจังหวัดอุตรดิตถ์ จึงได้ขับเคลื่อนการดำเนินการอย่างต่อเนื่อง โดยมอบหมายให้สำนักงานพัฒนาชุมชนจังหวัดอุตรดิตถ์ ร่วมกับภาคีเครือข่ายทุกภาคส่วนบูรณาการร่วมกันดำเนินการประกวดสุดยอดผ้าจังหวัด ประจำปี 2567 ที่อาคารคณะวิทยาการจัดการ มหาวิทยาลัยราชภัฏอุตรดิตถ์
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวว่า การจัดประกวดผ้าไทยฯ ในครั้งนี้ มีวัตถุประสงค์เพื่อส่งเสริมพัฒนาภูมิปัญญาผ้าไทย สืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และขับเคลื่อนโครงการ “ผ้าไทยใส่ให้สนุก” ตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา รวมทั้งเป็นการผลักดันมาตรการส่งเสริมและสนับสนุนการใช้และสวมใส่ผ้าไทย ตลอดจนเพื่อค้นหาสุดยอดผ้าจังหวัดให้ได้ผืนผ้าที่เป็นที่สุดของจังหวัดอุตรดิตถ์ ซึ่งผืนที่ได้รับรางวัลชนะเลิศของจังหวัด จะนำขึ้นทูลเกล้า ฯ ถวายสมเด็จพระนางเจ้า ฯ พระบรมราชินี เนื่องในวันเฉลิมพระชนมพรรษา 3 มิถุนายน 2567 โดยในวันนี้ตนพร้อมด้วยคณะอำนวยการประกวดสุดยอดผ้าฯได้เข้าร่วมพิจารณาตัดสินให้คะแนน เพื่อคัดเลือกผ้าทอพื้นถิ่นที่เป็นสุดยอดของจังหวัดอุตรดิตถ์ โดยมีผู้เข้าร่วมกิจกรรม ได้แก่หัวหน้าส่วนราชการจังหวัดอุตรดิตถ์ รองนายกเหล่ากาชาดจังหวัดอุตรดิตถ์ นายอำเภอ ผู้บริหารสถานศึกษา ผู้บริหารองค์กรส่วนท้องถิ่น ผู้ทรงคุณวุฒิ เครือข่ายโอทอปอุตรดิตถ์ ผู้แทนบริษัทประชารัฐรักสามัคคีอุตรดิตถ์ฯ ตลอดจนผู้ผลิตผู้ประกอบการ ประเภทผ้าทอและเครื่องแต่งกาย ซึ่งจังหวัดอุตรดิตถ์มีผู้สนใจส่งผ้าไทยเข้าประกวดรวมทั้งสิ้น 20 ผืน จาก 5 อำเภอ โดยมีเงินรางวัลที่ได้รับการสนับสนุนจากชมรมแม่บ้านมหาดไทย จังหวัดอุตรดิตถ์ บริษัทประชารัฐรักสามัคคีอุตรดิตถ์ (วิสาหกิจเพื่อสังคม) จำกัด และคณะกรรมการเครือข่าย OTOP จังหวัดอุตรดิตถ์ รวมทั้งสิ้น 30,000 บาท ซึ่งผลการประกวด ผ้าที่ได้รับรางวัลชนะเลิศ ได้แก่ผ้าของกลุ่มทอผ้าบ้านคุ้ม อำเภอลับแล รองชนะเลิศได้แก่ผ้ากลุ่มทอผ้าบ้านน้ำอ่าง อำเภอตรอน
"การประกวดผ้าไทย ถือ เป็นหนึ่งในกระบวนการยกย่องงานหัตถศิลป์ หัตถกรรม อีกรูปแบบหนึ่ง ที่แสดงออกถึงความเป็นอัตลักษณ์ของจังหวัด เป็นสิ่งล้ำค่าของจังหวัดอุตรดิตถ์ ผ่านสิ่งที่จับต้องไม่ได้ คือ ภูมิปัญญา และสิ่งที่จับต้องได้ คือ ชิ้นงานที่เกิดจากช่างทอช่างฝีมือที่เราสามารถดัดแปลงและรังสรรค์ให้เป็นรูปธรรม ด้วยความหลากหลายตามแต่ละมุมมองของผู้ผลิต และช่างทอผ้า ด้วยพระดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่พระองค์มีพระปณิธานมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการสืบสาน รักษา และต่อยอด พระราชดำริการส่งเสริมผ้าไทยของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งผ้าไทยมีนัยยะสำคัญที่คนไทยรับสืบทอดความรู้จากบรรพบุรุษ และสามารถสร้างสรรค์ ต่อยอดทำขึ้นมาเองได้ นอกจากนี้ ยังเป็นการประชาสัมพันธ์สร้างการรับรู้เกี่ยวกับผ้าทออุตรดิตถ์ให้รู้จัก และส่งเสริมรายได้ให้กับประชาชนในจังหวัดอุตรดิตถ์ รวมทั้งเป็นการสร้างงาน สร้างอาชีพ สร้างโอกาส สร้างรายได้ และต่อยอดภูมิปัญญา ช่วยให้ผลิตภัณฑ์ผ้าทอให้เป็นที่รู้จักอย่างแพร่หลาย เพราะฉะนั้นจากการจัดงานประกวดผ้าไทยในวันนี้ จะมีส่วนช่วยในการรณรงค์เชิญชวนพี่น้องชาวอุตรดิตถ์ทุกท่าน ได้สวมใส่ผ้าทอที่เกิดจากภูมิปัญญาของคนอุตรดิตถ์ในทุกโอกาส เพื่อสนับสนุนความงดงามในฝีมือ เผยแพร่ความเป็นไทย และเผยแพร่อัตลักษณ์ของการเป็นดินแดนเมืองสามวัฒนธรรมให้ผู้คนได้ชื่นชมรับรู้อย่างยั่งยืน" นายศิริวัฒน์ฯ กล่าวทิ้งท้ายเชิญชวน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82823