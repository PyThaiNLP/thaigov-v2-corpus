รัฐบาลไทย-ข่าวทำเนียบรัฐบาล-ไทย-ซาอุฯ จับมือขยายความร่วมมืออุตสาหกรรมฮาลาล พร้อมเร่งผลักดันสินค้าฮาลาลของไทย เข้าสู่ตลาดซาอุดิอาระเบีย 


วันพุธที่ 8 พฤษภาคม 2567
08/05/2567
พิมพ์
ไทย-ซาอุฯ จับมือขยายความร่วมมืออุตสาหกรรมฮาลาล พร้อมเร่งผลักดันสินค้าฮาลาลของไทย เข้าสู่ตลาดซาอุดิอาระเบีย
ไทย-ซาอุฯ จับมือขยายความร่วมมืออุตสาหกรรมฮาลาล พร้อมเร่งผลักดันสินค้าฮาลาลของไทย เข้าสู่ตลาดซาอุดิอาระเบีย
วันที่ 8 พฤษภาคม 2567  นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้การต้อนรับ ดร. มาญิด บิน อับดุลเลาะฮ์ อัลกอเศาะบี รัฐมนตรีว่าการกระทรวงพาณิชย์แห่งราชอาณาจักรซาอุดิอาระเบียและคณะ เพื่อหารือความร่วมมือและแนวทางการขับเคลื่อนการส่งเสริมพัฒนาอุตสาหกรรมฮาลาลของทั้งสองประเทศ  โดยมีนายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม และผู้บริหารระดับสูงของกระทรวงอุตสาหกรรม ร่วมหารือ ณ ห้องประชุมชุณหะวัณ ชั้น 3 อาคาร สำนักงานปลัดกระทรวงอุตสาหกรรม
ดร. มาญิด กล่าวว่า "ประเทศไทยมีความโดดเด่นในด้านอุตสาหกรรมอาหาร ทางซาอุดีอาระเบียมีความยินดีเป็นอย่างยิ่ง ที่ได้ร่วมมือและดำเนินการร่วมกันในอุตสาหกรรมฮาลาล เนื่องจากซาอุดิอาระเบียเป็นศูนย์กลางของตลาดฮาลาลในภูมิภาคชาติอาหรับ อีกทั้งมีผู้บริโภคจำนวนมาก นับเป็นเรื่องสำคัญมากหากได้รับความร่วมมือเพื่อขับเคลื่อนอุตสาหกรรมฮาลาลของทั้งสองประเทศให้ดียิ่งขึ้น"
นางสาวพิมพ์ภัทรา กล่าวว่า “รู้สึกยินดีและขอบคุณในการมาหารือความร่วมมือกัน ซึ่งดิฉันเองเคยได้ไปดูงานที่ซาอุดิอาระเบียร่วมกับอธิบดีกรมอุตสาหกรรมพื้นฐานและการเหมืองแร่ เมื่อเดือนมกราคมที่ผ่านมา ประเทศซาอุดิอาระเบีย เป็นตลาดฮาลาลขนาดใหญ่ที่สุดในโลก และไทยเองก็มีศักยภาพในการผลิตสินค้าฮาลาลที่มีคุณภาพ พร้อมวางแนวทางในการส่งเสริมความร่วมมือด้านฮาลาลระหว่างสองประเทศ  เพื่อผลักดันให้สินค้าฮาลาล รวมทั้งสินค้าอุปโภคและบริโภคของไทย สามารถเข้าถึงตลาดซาอุดิอาระเบียได้มากขึ้น  ”
ทั้งสองฝ่ายมีเป้าหมายร่วมกัน ในการส่งเสริมสินค้าฮาลาลระหว่างไทยกับซาอุดิอาระเบีย มุ่งเน้นไปที่สินค้าอาหาร เครื่องดื่ม เวชสำอาง และผลิตภัณฑ์อื่นๆ ที่ได้รับการรับรองมาตรฐานฮาลาล ขยายโอกาสทางธุรกิจสำหรับผู้ประกอบการไทย สนับสนุนให้ผู้ประกอบการไทยเข้าถึงข้อมูลและช่องทางการจำหน่ายสินค้าในตลาดซาอุดิอาระเบีย ส่งเสริมการแลกเปลี่ยนความรู้และเทคโนโลยี ร่วมพัฒนากลยุทธ์และมาตรฐานสินค้าฮาลาล เพื่อยกระดับคุณภาพสินค้าและความสามารถในการแข่งขัน

ที่มา : https://www.thaigov.go.th/news/contents/details/82782