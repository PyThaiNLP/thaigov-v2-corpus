รัฐบาลไทย-ข่าวทำเนียบรัฐบาล-​นายกฯ ย้ำรัฐบาลทำงานยึดผลประโยชน์ของประเทศชาติเป็นหลัก กรณีให้กัญชากลับมาเป็นยาเสพติดเจ้าหน้าที่ที่เกี่ยวข้องได้คุยกันเรียบร้อยแล้ว


วันพฤหัสบดีที่ 9 พฤษภาคม 2567
09/05/2567
พิมพ์
​นายกฯ ย้ำรัฐบาลทำงานยึดผลประโยชน์ของประเทศชาติเป็นหลัก กรณีให้กัญชากลับมาเป็นยาเสพติดเจ้าหน้าที่ที่เกี่ยวข้องได้คุยกันเรียบร้อยแล้ว
​นายกฯ ย้ำรัฐบาลทำงานยึดผลประโยชน์ของประเทศชาติเป็นหลัก กรณีให้กัญชากลับมาเป็นยาเสพติดเจ้าหน้าที่ที่เกี่ยวข้องได้คุยกันเรียบร้อยแล้ว
วันนี้ (9 พฤษภาคม 2567)  เวลา 10.45 น. ณ ทำเนียบรัฐบาล นายเศรษฐา ทวีสิน นายกรัฐมนตรี ให้สัมภาษณ์ถึงกรณีนายกฤษฎา จีนะวิจารณะ รัฐมนตรีช่วยว่าการกระทรวงการคลัง ยื่นใบออกจากตำแหน่งรัฐมนตรีช่วยว่าการกระทรวงการคลัง สามารถยับยั้งได้หรือไม่ว่า ยังไม่ทราบ ต้องไปดูที่สำนักเลขาธิการนายกรัฐมนตรีก่อน ถ้าใบลาออกมาแล้วก็ถือว่าสิ้นสุด ส่วนเรื่องของการลาออกดังกล่าวจะมีปัญหาต่อการบริหารในกระทรวงการคลังหรือไม่นั้น นายกฯ ย้ำว่าไม่มี ซึ่งหากมีจดหมายในเรื่องการลาออกมาแล้วก็ถือว่าจบสิ้น แต่นายกฯ ยังไม่ได้เห็นจดหมายดังกล่าว ต้องไปดูที่สำนักเลขาฯ
ผู้สื่อข่าวถามว่าเป็นห่วงหรือไม่ในเหตุการณ์แบบนี้จะไม่เกิดขึ้นอีกในกระทรวงอื่น โดยนายกฯ กล่าวว่าเป็นห่วงทุกเรื่องที่เกี่ยวข้องกับความไม่สบายใจของทุกคน ซึ่งพยายามทำอย่างเต็มที่เพื่อที่จะให้ทุกคนมีความสบายใจ แต่ต้องยึดผลประโยชน์ของประเทศชาติเป็นหลัก ย้ำให้เกียรติพรรคร่วมรัฐบาลเสมอ
นายกฯ กล่าวถึงกรณีที่มีการพูดในที่ประชุมยาเสพติดเมื่อวาน (8 พ.ค.67 ) จะให้กัญชากลับมาเป็นยาเสพติด และการถือครองยาบ้า 1 เม็ดก็ถือว่าผิดกฎหมาย (หากพิสูจน์ไม่ได้ว่าเป็นผู้เสพ) จะมีผลต่อพรรคภูมิใจไทยซึ่งเป็นพรรคร่วมรัฐบาลหรือนั้น นายกฯ กล่าวเชื่อว่าทั้งพรรคภูมิใจไทย และพรรคเพื่อไทย  หรือคณะรัฐบาลเราตัดสินใจทำอะไรเราทำเพื่อประชาชน ทั้งนี้เชื่อว่าเจ้าหน้าที่ที่เกี่ยวข้องได้มีการพูดคุยกันเรียบแล้ว

ที่มา : https://www.thaigov.go.th/news/contents/details/82805