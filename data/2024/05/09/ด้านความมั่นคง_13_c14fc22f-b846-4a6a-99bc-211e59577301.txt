รัฐบาลไทย-ข่าวทำเนียบรัฐบาล-จังหวัดนราธิวาส จัดเวทีแสดงแบบผ้าไทยใส่ให้สนุก "งามเลิศล้ำ แพรพรรณ เมืองเมอนารอ ผ้าถิ่น ผ้าทอ และผ้าลายพระราชทาน" ในงานกาชาดและงานประจำปี 2567 พ่อเมืองเชิญชวนสวมใส่ผ้าไทยในทุกโอกาส


วันพฤหัสบดีที่ 9 พฤษภาคม 2567
09/05/2567
พิมพ์
จังหวัดนราธิวาส จัดเวทีแสดงแบบผ้าไทยใส่ให้สนุก "งามเลิศล้ำ แพรพรรณ เมืองเมอนารอ ผ้าถิ่น ผ้าทอ และผ้าลายพระราชทาน" ในงานกาชาดและงานประจำปี 2567 พ่อเมืองเชิญชวนสวมใส่ผ้าไทยในทุกโอกาส
จังหวัดนราธิวาส จัดเวทีแสดงแบบผ้าไทยใส่ให้สนุก "งามเลิศล้ำ แพรพรรณ เมืองเมอนารอ ผ้าถิ่น ผ้าทอ และผ้าลายพระราชทาน" ในงานกาชาดและงานประจำปี 2567 พ่อเมืองเชิญชวนสวมใส่ผ้าไทยในทุกโอกาส ส่งเสริมเศรษฐกิจฐานราก สร้างอาชีพ สร้างรายได้อย่างยั่งยืนในชุมชน
วันนี้ (9 พ.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า จังหวัดนราธิวาส ได้จัดงานแสดงแบบผ้าไทยใส่ให้สนุก "งามเลิศล้ำ แพรพรรณ เมืองเมอนารอ ผ้าถิ่น ผ้าทอ และผ้าลายพระราชทาน" ในงานกาชาดและงานประจำปี 2567 ที่บริเวณสวนสาธารณะเฉลิมพระเกียรติ 6 รอบ พระชนมพรรษา อำเภอเมืองนราธิวาส โดยมี นางพนาวรรณ์ โทธรรม ประธานแม่บ้านมหาดไทยจังหวัดนราธิวาส พร้อมด้วย นายสิทธิชัย สวัสดิ์แสน นายฉัตรชัย อุสาหะ นายวีรพัฒน์ บุณฑริก รองผู้ว่าราชการจังหวัดนราธิวาส หัวหน้าส่วนราชการ นายอำเภอทั้ง 13 อำเภอ พัฒนาการอำเภอ นักวิชาการพัฒนาชุมชน เจ้าหน้าที่พัฒนาชุมชน และประชาชนในพื้นที่ เข้าร่วมงานเป็นจำนวนมาก
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า จังหวัดนราธิวาส ได้นำแนวนโยบายของกระทรวงมหาดไทยในการน้อมนำพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในทุกพื้นที่หันมาสวมใส่ผ้าไทย ผ้าถิ่น ในทุกวันและทุกโอกาส เป็นการส่งเสริมให้ผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสาน กับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนสามารถพึ่งพาตนเองได้ ตามหลักปรัชญาของเศรษฐกิจพอเพียง
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวเพิ่มเติมว่า การจัดงานแสดงแบบ “ผ้าไทยใส่ให้สนุก” ของจังหวัดนราธิวาส มีวัตถุประสงค์เพื่ออนุรักษ์ภูมิปัญญาผ้านราธิวาส งามเลิศล้ำ แพรพรรณ เมืองเมอนารอ ผ้าถิ่น ผ้าทอ และผ้าลายพระราชทาน รวมถึงเป็นการอนุรักษ์ ส่งเสริม และเชิดชูอัตลักษณ์คุณค่าผ้าไทย ด้วยการเผยแพร่ประชาสัมพันธ์ สร้างการรับรู้ และกระแสความนิยมการแต่งกายผ้าไทยแก่ประชาชนทั่วไปอย่างต่อเนื่อง โดยจัดงาน ระหว่างวันที่ 7 - 8 พฤษภาคม 2567 ซึ่งภายในงานมีการแสดงแบบ VIP, การแสดงแบบกิตติมศักดิ์, การแสดงแบบเป็นคู่, การแสดงแบบเป็นทีม, หรือการแสดงแบบฉายเดี่ยว และได้กำหนดให้ผ้าที่ใช้สวมใส่ในการแสดงแบบนั้นเป็นผ้าของกลุ่มผู้ผลิตในจังหวัดนราธิวาส ที่มีกว่า 33 กลุ่ม ไม่ว่าจะเป็นผ้าทอ ผ้าบาติก หรือผ้าปาเต๊ะ ซึ่งมีผู้ร่วมเดินแสดงแบบฯ ครั้งนี้ จำนวน 196 ชุด รวมกว่า 567 ราย
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวในช่วงท้ายว่า กิจกรรมการแสดงแบบ “ผ้าไทยใส่ให้สนุก” ครั้งนี้ เกิดจากการบูรณาการความร่วมมือของทุกภาคส่วนที่ได้ช่วยกัน แสดงความจำนงเดินแสดงแบบการกุศล โดยนำรายได้หลังหักค่าใช้จ่ายสมทบกองทุนพัฒนาเด็กชนบทในพระราชูปถัมป์ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ซึ่งจะช่วยเหลือเด็กตั้งแต่แรกเกิดจนถึงอายุ 6 ปี ที่มีฐานะยากจนให้มีคุณภาพชีวิตดี อีกทั้ง ยังได้ร่วมกันสืบสานการใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย ช่วยกันสนับสนุนงานหัตถกรรมไทย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกิน มีใช้ และมีความสุข สามารถพึ่งพาตนเองได้อย่างยั่งยืน
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82825