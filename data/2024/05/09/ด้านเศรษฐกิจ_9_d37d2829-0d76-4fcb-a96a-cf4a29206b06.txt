รัฐบาลไทย-ข่าวทำเนียบรัฐบาล-กรมการขนส่งทางบก ย้ำผู้ใช้รถใช้ถนนเพิ่มความระมัดระวังในการขับขี่ในช่วงหน้าฝน พร้อมแนะนำหมั่นตรวจสอบความพร้อมของรถก่อนออกเดินทางช่วงหน้าฝน 


วันพฤหัสบดีที่ 9 พฤษภาคม 2567
กรมการขนส่งทางบก ย้ำผู้ใช้รถใช้ถนนเพิ่มความระมัดระวังในการขับขี่ในช่วงหน้าฝน พร้อมแนะนำหมั่นตรวจสอบความพร้อมของรถก่อนออกเดินทางช่วงหน้าฝน
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ช่วงเดือนพฤษภาคมของทุกปีประเทศไทยจะเข้าสู่ช่วงฤดูฝน ส่งผลทำให้มีฝนตกหนักและอาจเกิดน้ำท่วมสูงในหลายพื้นที่ การขับรถในสภาพถนนที่เปียกลื่นหรือมีน้ำท่วมขัง ทำให้ประสิทธิภาพในการทรงตัว และยึดเกาะถนนของรถลดลง รวมถึงทัศนวิสัยในการมองเห็นเส้นทางไม่ชัดเจน โดยกรมการขนส่งทางบก (ขบ.) ขอย้ำผู้ใช้รถใช้ถนนให้เพิ่มความระมัดระวังในการขับขี่ในช่วงหน้าฝน โดยมีข้อแนะนำให้ผู้ขับขี่ใช้ความเร็วให้เหมาะสมกับทัศนวิสัยการมองเห็นและตามสภาพถนน และต้องหมั่นสังเกตสภาพถนนให้มากขึ้น เพราะเมื่อฝนตกหนักนอกจากถนนเปียกลื่นแล้ว ยังอาจมีน้ำขังบนพื้นผิวจราจร หากขับรถด้วยความเร็วสูง เมื่อยางวิ่งบนน้ำที่ขังบนพื้นผิวจราจรอาจทำให้รถเกิดอาการเหินน้ำจนไม่สามารถควบคุมรถ ซึ่งเป็นสาเหตุให้เกิดอุบัติเหตุที่รุนแรงได้ เปิดที่ปัดน้ำฝนโดยปรับระดับความเร็วตามปริมาณของฝนที่ตกลงมา เว้นระยะห่างจากรถคันหน้ามากกว่าปกติเพื่อให้มีระยะเบรกมากขึ้น เปิดไฟหน้ารถทันทีเมื่อฝนตกหนักเพื่อให้รถคันอื่นมองเห็นได้ชัดเจน หากมีความจำเป็นต้องขับขี่บริเวณที่น้ำท่วมขังให้สังเกตระดับความลึกจากรถคันหน้าหรือขอบทางเท้า สำหรับรถจักรยานยนต์หากฝนตกหนักควรหาที่จอดรถที่เหมาะสมและปลอดภัย และรอจนฝนเบาลงก่อนจึงเดินทางต่อ กรณีที่เกิดเหตุฉุกเฉินรถเสีย ประสบอุบัติเหตุ จำเป็นต้องจอดข้างทาง พยายามเคลื่อนรถให้พ้นทางเดินรถ ถ้าจำเป็นต้องจอดในทางเดินรถควรจอดในลักษณะที่ไม่กีดขวางการจราจร จอดรถให้ชิดไหล่ทางมากที่สุด เปิดสัญญาณไฟฉุกเฉิน หรือเปิดไฟเหลืองกระพริบเพื่อเตือนให้ผู้ขับขี่รถคันอื่นมองเห็นได้ชัดเจน
ทั้งนี้ ขอให้ผู้ขับขี่หมั่นตรวจสอบความพร้อมของรถอย่างสม่ำเสมอ โดยเฉพาะที่ปัดน้ำฝนสภาพยางปัดน้ำฝนต้องสามารถรีดน้ำบนกระจกได้ดี เพื่อทัศนวิสัยในการมองเห็นที่ชัดเจนขณะขับรถในช่วงฝนตก สภาพยางรถต้องมีสภาพดี ไม่มีรอยฉีกขาด บวม ดอกยางต้องไม่สึกหรอหรือแข็งกระด้าง มีความลึกพอที่จะสามารถยึดเกาะถนนและรีดน้ำได้เป็นอย่างดี รวมทั้งตรวจเช็กระบบเบรกซึ่งต้องสามารถหยุดรถได้ในระยะทางที่ปลอดภัย หากมีเสียงดังขณะเหยียบเบรก รถมีอาการปัด เหยียบแป้นเบรกไม่ลง หรือมีสัญลักษณ์ไฟระบบเบรกค้างบนหน้าปัด ควรนำรถเข้าตรวจเช็กสภาพโดยให้ช่างตรวจสอบระบบเบรกเพื่อความปลอดภัย และเช็กระบบไฟรถยนต์ โดยต้องมีแสงไฟส่องสว่างทุกดวงและสามารถให้แสงสัญญาณได้ ซึ่งจะช่วยเพิ่มความปลอดภัยในการเดินทาง และลดความเสี่ยงต่อการเกิดอุบัติเหตุทางถนนในช่วงฝนตก

ที่มา : https://www.thaigov.go.th/news/contents/details/82807