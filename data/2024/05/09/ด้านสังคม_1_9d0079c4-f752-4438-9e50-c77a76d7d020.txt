รัฐบาลไทย-ข่าวทำเนียบรัฐบาล-ไทย - ซาอุฯ หารือความร่วมมือด้านสาธารณสุข กระชับความสัมพันธ์ทางเศรษฐกิจระหว่างสองประเทศ


วันพฤหัสบดีที่ 9 พฤษภาคม 2567
ไทย - ซาอุฯ หารือความร่วมมือด้านสาธารณสุข กระชับความสัมพันธ์ทางเศรษฐกิจระหว่างสองประเทศ
รัฐมนตรีว่าการกระทรวงสาธารณสุขผลักดันนโยบายไทยเป็นศูนย์กลางสุขภาพนานาชาติ หารือรัฐมนตรีว่าการกระทรวงพาณิชย์ซาอุดีอาระเบียร่วมส่งเสริมและขับเคลื่อนความร่วมมือด้านสาธารณสุขของสองประเทศให้มีความเข้มแข็งและเป็นรูปธรรม
วันนี้ (9 พฤษภาคม 2567) ที่กระทรวงสาธารณสุข จ.นนทบุรี นายสมศักดิ์  เทพสุทิน รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข และคณะผู้บริหาร ให้การต้อนรับ ดร.มาญิด บิน อับดุลเลาะฮ์ อัลกอเศาะบี (H.E. Dr. Majed Bin Abdullah Alkassabi) รัฐมนตรีว่าการกระทรวงพาณิชย์ซาอุดีอาระเบีย พร้อมด้วยคณะผู้แทนจากภาครัฐและภาคเอกชน โดยกล่าวว่า ขณะนี้ ประเทศไทยและประเทศซาอุดีอาระเบียอยู่ระหว่างจัดทำร่างบันทึกความเข้าใจด้านสาธารณสุข เพื่อส่งเสริมและขับเคลื่อนความร่วมมือด้านสาธารณสุขของทั้งสองประเทศให้เป็นรูปธรรม
นายสมศักดิ์ กล่าวต่อว่า จากนโยบายของรัฐบาลและผลการเยือนซาอุดีอาระเบียของนายเศรษฐา ทวีสิน นายกรัฐมนตรี เมื่อเดือนตุลาคม 2566 ที่ได้เห็นถึงโอกาสความร่วมมือด้านการรักษาพยาบาลของผู้ประกอบการไทยกับภาคเอกชนของซาอุดีอาระเบีย กระทรวงสาธารณสุขจึงใช้โอกาสนี้ ผลักดันนโยบายให้ประเทศไทยเป็นศูนย์กลางสุขภาพนานาชาติ ประกาศให้ซาอุดีอาระเบียเป็นหนึ่งในประเทศที่สามารถเข้ามารับการรักษาพร้อมผู้ติดตาม ไม่เกิน 4 คน ได้รับยกเว้นการตรวจลงตราและให้อยู่ในราชอาณาจักรได้ไม่เกิน 90 วัน
ทั้งนี้  ได้เชิญชวนชาวซาอุดีอาระเบียมารับการรักษาพยาบาลและท่องเที่ยวในประเทศไทย ซึ่งจะได้รับบริการรักษาอย่างครบวงจร ระดับมาตรฐานสากล คุ้มค่ากับค่าใช้จ่าย และราคาไม่สูง อีกทั้งได้ขอบคุณที่ได้เพิ่มประเทศไทยเป็นประเทศปลายทาง ที่จะส่งผู้ป่วยชาวซาอุดีอาระเบียมารับการรักษา โดยตนพร้อมให้การสนับสนุนความร่วมมือด้านสาธารณสุขระหว่างสองประเทศให้มีความเข้มแข็งและเป็นรูปธรรมอย่างเต็มที่  นายสมศักดิ์กล่าว
***********9 พฤษภาคม 2567

ที่มา : https://www.thaigov.go.th/news/contents/details/82799