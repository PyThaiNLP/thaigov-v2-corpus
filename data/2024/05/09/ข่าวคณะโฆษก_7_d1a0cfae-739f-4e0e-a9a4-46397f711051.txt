รัฐบาลไทย-ข่าวทำเนียบรัฐบาล-นายกฯ รับรายงาน สั่งการตั้ง War room มอนิเตอร์สถานการณ์ พร้อมสั่งการตรง ให้แก้ไขปัญหาอย่างแม่นยำ ทันท่วงที มีประสิทธิภาพ พร้อมห่วงใยประชาชน สั่งการประชาสัมพันธ์การอพยพ 


วันพฤหัสบดีที่ 9 พฤษภาคม 2567
09/05/2567
พิมพ์
นายกฯ รับรายงาน สั่งการตั้ง War room มอนิเตอร์สถานการณ์ พร้อมสั่งการตรง ให้แก้ไขปัญหาอย่างแม่นยำ ทันท่วงที มีประสิทธิภาพ พร้อมห่วงใยประชาชน สั่งการประชาสัมพันธ์การอพยพ
นายกฯ รับรายงาน สั่งการตั้ง War room มอนิเตอร์สถานการณ์ พร้อมสั่งการตรง ให้แก้ไขปัญหาอย่างแม่นยำ ทันท่วงที มีประสิทธิภาพ พร้อมห่วงใยประชาชน สั่งการประชาสัมพันธ์การอพยพ ไม่ให้ประชาชนได้รับผลกระทบ
วันที่ 9 พฤษภาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า จากสถานการณ์เหตุเพลิงไหม้ถังเก็บวัตถุดิบ TK-1801 Pyrolysis Gasoline ของบริษัท มาบตาพุด แทงค์ เทอร์มินัล จำกัด บริเวณท่าเรืออุตสาหกรรมมาบตาพุด ต.มาบตาพุด อ.เมืองระยอง จ.ระยอง นั้น
นายเศรษฐา ทวีสิน นายกรัฐมนตรีได้ทราบเหตุการณ์และติดตามสถานการณ์ พร้อมประสานและสั่งการรัฐมนตรีว่าการกระทรวงอุตสาหกรรมให้ติดตามการระงับเหตุ รวมถึงผู้ว่าราชการจังหวัดระยอง และหน่วยงานที่เกี่ยวข้อง เร่งให้ความช่วยเหลือประชาชน เข้าควบคุมสถานการณ์ไม่ให้ประชาชนได้รับผลกระทบ
ภายหลังเกิดเหตุ สำนักงานป้องกันและบรรเทาสาธารณภัยจังหวัดระยอง ได้ร่วมกับหน่วยบริการการแพทย์ฉุกเฉิน องค์กรปกครองส่วนท้องถิ่นจิตอาสา อาสาสมัครป้องกันภัยฝ่ายพลเรือน (อปพร.) ศูนย์ตอบโต้ NPC และทีมงานจากเครือ SCG ระดมสรรพกำลังเข้าปฏิบัติการควบคุมเพลิงและดับไฟ รวมถึงให้ความช่วยเหลือผู้บาดเจ็บ โดยในพื้นที่ได้ประกาศภาวะฉุกเฉินที่ระดับ 2 และสั่งประชาชนอพยพออกจากพื้นที่ ซึ่งเจ้าหน้าที่ได้เร่งดำเนินการควบคุมไฟ เฝ้าระวังไม่ให้เกิดลุกลาม รวมทั้งเร่งอพยพประชาชนให้ออกไปยังที่ปลอดภัยโดยเร็วที่สุด
ทั้งนี้ ได้มีการเปิด War Room ศูนย์ประสานเหตุการณ์ในการระงับเหตุ ซึ่งทางจังหวัดระยอง ได้ประกาศภาวะฉุกเฉินระดับ 2 แล้ว และเร่งอพยพคนในพื้นที่ ทั้งพนักงาน และสถานประกอบการโรงงานทุกแห่งในพื้นที่เกิดเหตุ ให้ออกจากพื้นที่โดยด่วน ซึ่งขณะนี้ เจ้าหน้าที่อยู่ระหว่างการควบคุมเพลิงไหม้ ทั้งการใช้รถดับเพลิงและโฟม พร้อมกับเฝ้าระวังถังเก็บสารเคมีฯ ไม่ให้ลุกลามเพิ่มเติม ควบคู่กับการอพยพประชาชนให้ออกไปยังพื้นที่ปลอดภัย ในส่วนผู้บาดเจ็บได้นำส่งโรงพยาบาลและอยู่ในความดูแลของแพทย์เรียบร้อยแล้ว ขณะที่การนิคมอุตสาหกรรมแห่งประเทศไทย (กนอ.) ได้สั่งการตรวจสอบสาเหตุและประเมินความเสียหายที่เกิดขึ้น รวมทั้งให้บริษัทฯ ตรวจสอบความเสียหายของโครงสร้างถังสารเคมีฯ เพื่อวิเคราะห์หาสาเหตุของเหตุการณ์ที่เกิดขึ้นโดยเร่งด่วน และจัดทำมาตรการด้านความปลอดภัย เพื่อป้องกันการเกิดซ้ำ
“นายกรัฐมนตรีห่วงใย สั่งการหน่วยงานที่เกี่ยวข้อง เข้าช่วยเหลือดูแล อพยพประชาชนที่พักอาศัยบริเวณใกล้เคียง ไม่ให้ได้รับอันตรายและผลกระทบ ให้ความช่วยเหลืออย่างเต็มที่ กำชับให้แก้ไขสถานการณ์โดยด่วน พร้อมให้หามาตรการป้องกันและควบคุมให้รัดกุมยิ่งขึ้น ไม่ให้เกิดเหตุลักษณะเช่นนี้อีก” นายชัย กล่าว
ทั้งนี้ เทศบาลเมืองมาบตาพุด ได้แจ้งประชาสัมพันธ์ประชาชนที่ได้รับผลกระทบอพยพไปยังจุดปลอดภัย ได้แก่ 1. โรงเรียนมาบตาพุดพิทยาคาร 2. โรงเรียนบ้านมาบตาพุด และ 3. หาดน้ำริน บ้านฉาง และขอให้หลีกเลี่ยง 5 เส้นทาง ได้แก่ 1. ถ.สุขุมวิท 2. เส้นทางเข้าตลาดลาว 3. เส้นทางปกรณ์สงเคราะห์ 4. เส้นทางจากหนองแฟบ และ 5. ถ.เลียบชายหาดสุชาดา

ที่มา : https://www.thaigov.go.th/news/contents/details/82835