รัฐบาลไทย-ข่าวทำเนียบรัฐบาล-โฆษกรัฐบาลเผย ไทยพร้อมเป็นเจ้าภาพจัดประชุม 74th FIFA Congress 2024 อย่างยิ่งใหญ่ ระหว่างวันที่ 13 – 17 พฤษภาคม 2567 สร้างประวัติศาสตร์เป็นชาติแรกในอาเซียน 


วันพฤหัสบดีที่ 9 พฤษภาคม 2567
09/05/2567
พิมพ์
โฆษกรัฐบาลเผย ไทยพร้อมเป็นเจ้าภาพจัดประชุม 74th FIFA Congress 2024 อย่างยิ่งใหญ่ ระหว่างวันที่ 13 – 17 พฤษภาคม 2567 สร้างประวัติศาสตร์เป็นชาติแรกในอาเซียน
คาดการณ์เงินสะพัดกว่า 200 ล้านบาท เชื่อมั่นเป็นผลสำเร็จจากการดีลของนายกฯ
วันนี้ (9 พฤษภาคม2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า ประเทศไทยได้รับเลือกจากสหพันธ์ฟุตบอลนานาชาติ (Fédération Internationale de Football Association) หรือ FIFA ให้เป็นเจ้าภาพจัดการประชุมใหญ่สามัญสหพันธ์ฟุตบอลนานาชาติ ครั้งที่ 74 (74th FIFA Congress 2024) ระหว่างวันที่ 13 - 17 พฤษภาคม 2567 ณ ศูนย์การประชุมแห่งชาติสิริกิติ์ เป็นประวัติศาสตร์ชาติแรกในอาเซียน โดยจะมีสมาชิก FIFA กว่า 211 ประเทศทั่วโลก และนักฟุตบอลระดับตำนานมาเข้าร่วมกิจกรรม เชื่อมั่นเพิ่มปัจจัยบวกทางเศรษฐกิจกว่า 228 ล้านบาท
โฆษกประจำสำนักนายกรัฐมนตรี กล่าวว่า สืบเนื่องจากการพูดคุยหารือของนายเศรษฐา ทวีสิน นายกรัฐมนตรี กับ นายจีอันนี อินฟันติโน ประธานสหพันธ์ฟุตบอลนานาชาติ (FIFA) ในห้วงการประชุม UNGA78 ช่วงเดือนกันยายน 2566 ที่ผ่านมา ทั้งสองฝ่ายเห็นพ้องที่จะขยายความร่วมมือด้านกีฬาระหว่างไทย – อาเซียน - FIFA ในอนาคต ขณะที่ FIFA พร้อมสนับสนุนให้เยาวชนไทยได้เรียนรู้กีฬาฟุตบอลขั้นพื้นฐาน (Grassroots) เพื่อขยายโอกาสและทำให้ฟุตบอลเป็นกีฬาสำหรับทุกคน
ส่งผลให้ รัฐบาลโดยกระทรวงการท่องเที่ยวและกีฬา ร่วมกับหน่วยงานที่เกี่ยวข้องทั้งภาครัฐ และภาคเอกชน ได้เตรียมความพร้อมในการเป็นเจ้าภาพจัดการประชุมใหญ่สามัญสหพันธ์ฟุตบอลนานาชาติ ครั้งที่ 74 (74th FIFA Congress 2024) ซึ่งประเทศไทยถือเป็นประเทศแรกของภูมิภาคอาเซียน และเป็นประเทศที่ 5 ในทวีปเอเชีย ต่อจาก ญี่ปุ่น เกาหลีใต้ กาตาร์ และ ออสเตรเลีย โดยการประชุมดังกล่าวจะมีสมาชิกของ FIFA เข้าร่วมถึง 211 ประเทศทั่วโลก และยังมีนักกีฬาฟุตบอลระดับตำนานเข้าร่วมกิจกรรมอีกด้วย ซึ่งสำนักงานส่งเสริมการจัดประชุมและนิทรรศการ (TCEB) คาดการณ์ว่า จะมีผู้เดินทางเข้ามาในประเทศไทยกว่า 3,000 คน ช่วยนำรายได้เข้าประเทศ สร้างผลเชิงบวกทางเศรษฐกิจกว่า 228 ล้านบาท และเกิดการจ้างงานกว่า 160 อัตรา อีกทั้งยังมีการถ่ายทอดภาพกิจกรรมและการประชุมดังกล่าวไปทั่วโลก จึงถือเป็นโอกาสของประเทศไทยที่จะได้ประชาสัมพันธ์ประเทศในทุกมิติ ด้วยการต้อนรับอย่างอบอุ่นของคนไทย เพื่อให้ไทยเป็นที่รู้จักและได้รับความเชื่อมั่นจากประเทศต่าง ๆ ทั่วโลกเพิ่มมากขึ้น
ทั้งนี้ นายกรัฐมนตรี จะเป็นประธานในงานเลี้ยงรับรองผู้บริหารและแขก VVIP ในการประชุมสามัญของสหพันธ์ฟุตบอลนานาชาติ ครั้งที่ 74 (74th FIFA Congress 2024) ในวันที่ 15 พฤษภาคม 2567 นี้ด้วย
“นายกรัฐมนตรียินดีอย่างยิ่งที่ไทยได้รับเกียรติเป็นเจ้าภาพการประชุมครั้งนี้ นับเป็นความภาคภูมิใจ ความสำเร็จ และประวัติศาสตร์สำคัญของไทย พร้อมขอบคุณหน่วยงานทุกภาคส่วนในการทำงานร่วมกัน จนทำให้ไทยได้รับโอกาสสำคัญครั้งนี้ ซึ่งแสดงให้เห็นว่าไทยมีขีดความสามารถในการเป็นศูนย์กลางการประชุมที่สามารถรองรับประเทศสมาชิกต่าง ๆ ได้จากทั่วโลก สะท้อนถึงศักยภาพด้านกีฬาและการท่องเที่ยว วัฒนธรรม สิ่งแวดล้อม เพื่อให้ทั่วโลกได้รับรู้ และที่สำคัญยังเป็นการดึงดูดความสนใจในกีฬาฟุตบอลของเด็ก เยาวชน และประชาชน ให้เป็นที่นิยมเพิ่มมากขึ้นอีกด้วย” นายชัย กล่าว

ที่มา : https://www.thaigov.go.th/news/contents/details/82804