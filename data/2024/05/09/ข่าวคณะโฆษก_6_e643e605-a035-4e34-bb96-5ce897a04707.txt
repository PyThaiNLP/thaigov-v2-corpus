รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมตรวจราชการ 3 จังหวัด สุพรรณบุรี-กาญจนบุรี-ราชบุรี 10-12 พ.ค.นี้ ติดตามสถานการณ์การค้าชายแดน ราคาผลิตผลทางการเกษตร พูดคุยประเด็นปัญหาในพื้นที่


วันพฤหัสบดีที่ 9 พฤษภาคม 2567
09/05/2567
พิมพ์
โฆษกรัฐบาลเผย นายกฯ เตรียมตรวจราชการ 3 จังหวัด สุพรรณบุรี-กาญจนบุรี-ราชบุรี 10-12 พ.ค.นี้ ติดตามสถานการณ์การค้าชายแดน ราคาผลิตผลทางการเกษตร พูดคุยประเด็นปัญหาในพื้นที่
โฆษกรัฐบาลเผย นายกฯ เตรียมตรวจราชการ 3 จังหวัด สุพรรณบุรี-กาญจนบุรี-ราชบุรี 10-12 พ.ค.นี้ ติดตามสถานการณ์การค้าชายแดน ราคาผลิตผลทางการเกษตร พูดคุยประเด็นปัญหาในพื้นที่และการพัฒนาจังหวัด
วันนี้ (9 พ.ค. 67) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มีกำหนดการเดินทางไปตรวจราชการจังหวัดสุพรรณบุรี จังหวัดกาญจนบุรี และจังหวัดราชบุรี ระหว่างวันที่ 10 - 12 พฤษภาคม 2567 เพื่อตรวจติดตามการดำเนินงานตามนโยบายรัฐบาลทั้งด้าน สถานการณ์การค้าชายแดน สถานการณ์การซื้อขาย ราคาผลิตผลทางการเกษตร การพัฒนาแหล่งท่องเที่ยว ตลอดจนพบปะประชาชนชาวเกษตร และหารือประเด็นปัญหาในพื้นที่และการพัฒนาจังหวัด โดยมีกำหนดการ ดังนี้
วันศุกร์ที่ 10 พฤษภาคม 2567 ช่วงบ่าย เวลาประมาณ 14.15 น. นายกรัฐมนตรีจะพูดคุยประเด็นปัญหาในพื้นที่และพบปะประชาชน ณ ประตูระบายน้ำจรเข้สามพัน ตำบลจรเข้สามพัน อำเภออู่ทอง จังหวัดสุพรรณบุรี ก่อนเดินทางต่อไปยังประตูระบายน้ำลาดน้ำเตียน อำเภอเมืองสุพรรณบุรี จังหวัดสุพรรณบุรี เพื่อพูดคุยประเด็นปัญหาในพื้นที่ จากนั้นนายกรัฐมนตรีจะเดินทางไปที่วัดเขาทำเทียม ตำบลอู่ทอง อำเภออู่ทอง จังหวัดสุพรรณบุรี เพื่อสักการะพระพุทธปุษยคีรีศรีสุวรรณภูมิ (หลวงพ่ออู่ทอง) ซึ่งเป็นพระพุทธรูปแกะสลักหน้าผาขนาดใหญ่ สิ่งศักดิ์สิทธิ์ของชาว จังหวัดสุพรรณบุรี
โฆษกประจำสำนักนายกรัฐมนตรี กล่าวว่า วันเสาร์ที่ 11 พฤษภาคม 2567 ช่วงเช้า เวลา 10.00 น. นายกรัฐมนตรีจะติดตามประเด็นปัญหาน้ำท่วมขังซ้ำซากในพื้นที่เทศบาล ณ แก้มลิงตำบลปากแพรก อำเภอเมืองกาญจนบุรี จังหวัดกาญจนบุรี จากนั้นช่วงบ่าย นายกรัฐมนตรีจะเดินทางไปที่กองพลทหารราบที่ 9 ตำบลลาดหญ้า อำเภอเมืองกาญจนบุรี จังหวัดกาญจนบุรี เพื่อประชุมหารือประเด็นปัญหาและการพัฒนาจังหวัดกาญจนบุรี เช่น ประเด็นสถานการณ์ความมั่นคงชายแดน ด่านศุลกากร แรงงานข้ามชาติ และประเด็นอื่น ๆ ต่อจากนั้น นายกรัฐมนตรีจะเดินทางโดยเฮลิคอปเตอร์ จาก จุดจอด ฮ. กองพลทหารราบที่ 9 ไปยังสนาม ฮ. ร้อย ตชด.134 ตำบลหนองลู อำเภอสังขละบุรี เพื่อไปตรวจเยี่ยมสถานการณ์การค้าชายแดน ณ ด่านศุลกากรสังขละบุรี อำเภอสังขละบุรี จังหวัดกาญจนบุรี แล้วเดินทางต่อไปยังสะพานอุตตมานุสรณ์ (สะพานมอญ) อำเภอสังขละบุรี จังหวัดกาญจนบุรี เพื่อหารือการพัฒนาแหล่งท่องเที่ยว
โฆษกประจำสำนักนายกรัฐมนตรีกล่าวอีกว่า สำหรับวันอาทิตย์ที่ 12 พฤษภาคม 2567 เวลาประมาณ 11.00 น. นายกรัฐมนตรีจะติดตามสถานการณ์การซื้อขาย ราคาผลิตผลทางการเกษตร พบปะประชาชนชาวเกษตร ณ ตลาดกลางผักและผลไม้จังหวัดราชบุรี (ตลาดศรีเมือง) อำเภอเมือง จังหวัดราชบุรี จากนั้นในช่วงบ่าย นายกรัฐมนตรีจะประชุมหารือประเด็นปัญหาและการพัฒนาจังหวัดราชบุรี ณ ศาลากลางจังหวัดราชบุรี อำเภอเมืองราชบุรี จังหวัดราชบุรี เสร็จแล้วนายกรัฐมนตรีจะไปเยี่ยมชมและหารือการส่งเสริมการท่องเที่ยวเมืองรอง ณ โรงโอ่งรัตนโกสินทร์ 1 อำเภอเมืองราชบุรี จังหวัดราชบุรี ทั้งนี้ กำหนดการอาจมีการเปลี่ยนแปลงตามความเหมาะสม
“สำหรับเป้าหมายการลงพื้นที่ตรวจราชการ จังหวัดสุพรรณบุรี จังหวัดกาญจนบุรี และจังหวัดราชบุรีครั้งนี้ นายกรัฐมนตรีให้ความสำคัญในการติดตามงานต่าง ๆ ตามนโยบายของรัฐบาล เช่น การแก้ไขปัญหาความมั่นคง สถานการณ์การค้าชายแดน การพัฒนาแหล่งท่องเที่ยว ตามนโยบายกระตุ้นการท่องเที่ยวเมืองรอง เพื่อสร้างความเป็นอยู่ที่ดี สร้างรายได้และอาชีพให้กับประชาชนในพื้นที่อย่างยั่งยืน รวมถึงติดตามสถานการณ์การซื้อขาย ราคาผลิตผลทางการเกษตร เพื่อดูแลราคาพืชผลทางการเกษตรให้เป็นไปอย่างเหมาะสมสอดคล้องกับสถานการณ์ และเพิ่มรายได้ให้กับพี่น้องเกษตรกรเพิ่มขึ้น” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/82831