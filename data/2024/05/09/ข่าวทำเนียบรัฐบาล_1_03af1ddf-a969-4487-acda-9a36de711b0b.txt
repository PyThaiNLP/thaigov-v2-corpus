รัฐบาลไทย-ข่าวทำเนียบรัฐบาล-ดศ. ตร. สคบ. กสทช. ปปง. ร่วมแถลงมาตรการป้องกันและปราบปรามอาชญากรรมทางเทคโนโลยี ตามข้อสั่งการของนายกรัฐมนตรี เร่งปราบปรามโจรออนไลน์ ยืนยันจะดำเนินการคืนเงินให้ผู้เสียหายโดยเร็ว


วันพฤหัสบดีที่ 9 พฤษภาคม 2567
09/05/2567
พิมพ์
ดศ. ตร. สคบ. กสทช. ปปง. ร่วมแถลงมาตรการป้องกันและปราบปรามอาชญากรรมทางเทคโนโลยี ตามข้อสั่งการของนายกรัฐมนตรี เร่งปราบปรามโจรออนไลน์ ยืนยันจะดำเนินการคืนเงินให้ผู้เสียหายโดยเร็ว
ดศ. ตร. สคบ. กสทช. ปปง. ร่วมแถลงมาตรการป้องกันและปราบปรามอาชญากรรมทางเทคโนโลยี ตามข้อสั่งการของนายกรัฐมนตรี เร่งปราบปรามโจรออนไลน์ ยืนยันจะดำเนินการคืนเงินให้ผู้เสียหายโดยเร็ว
วันนี้ (9 พ.ค. 67) เวลา 11.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการแถลงข่าว เรื่อง มาตรการป้องกันและปราบปรามอาชญากรรมทางเทคโนโลยี ตามข้อสั่งการของนายกรัฐมนตรี ร่วมกับศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงกระทรวงดิจิทัลเพื่อเศรษฐกิจและสังคม พล.ต.ท.วรวัฒน์ วัฒน์นครบัญชา ผู้บัญชาการตำรวจสืบสวนสอบสวนอาชญากรรมทางเทคโนโลยี (ผบช.สอท.) นายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค (สคบ.) นายไตรรัตน์ วิริยะศิริกุล รักษาการเลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และ พล.ต.ต.เอกรักษ์ ลิ้มสังกาศ รองเลขาธิการคณะกรรมการป้องกันและปราบปรามการฟอกเงิน (ปปง.) โดยมีนายชัย วัชรงค์ โฆษกประจำสำนักนายกรัฐมนตรี เข้าร่วมด้วย สรุปสาระสำคัญ ดังนี้
รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวถึงผลการดำเนินงานระยะแรก 30 วันที่ผ่านมามี 10 เรื่องที่สำคัญดังนี้ 1. การปราบปรามจับกุมอาชญากรรมออนไลน์ ในเดือนเมษายน ผลการจับกุมคดีออนไลน์รวมทุกประเภท เดือนเมษายน 2567 มีจำนวน 6,624 คน เพิ่มขึ้น 2.7 เท่า เทียบกับการจับกุมเฉลี่ย ช่วงเดือนมกราคม - มีนาคม 2567 จำนวน 2,430 คนต่อการจับกุมคดีเว็บพนันออนไลน์ เดือนเมษายน 2567 มีจำนวน 3,667 คน เพิ่มขึ้น 3.1 เท่า เทียบกับการจับกุมเฉลี่ย 1,174 คนต่อเดือน ช่วงมกราคม - มีนาคม 2567 การจับกุมคดีบัญชีม้า-ซิมม้า เดือนเมษายน 2567 มีจำนวน 361 คน เพิ่มขึ้น 1.9 เท่า เทียบกับ การจับกุมเฉลี่ย 187 คนต่อเดือน ช่วงมกราคม - มีนาคม 2567 2. การปิดโซเชียลมีเดีย เว็บผิดกฎหมาย และเว็บพนัน ปิดโซเชียลมีเดียและเว็บผิดกฎหมายทุกประเภท เดือนเมษายน 2567 จำนวน 16,158 รายการ เพิ่มขึ้น 18 เท่า จากเดือนเมษายน 2566 การปิดเว็บพนันเดือนเมษายน 2567 จำนวน 6,515 รายการ เพิ่มขึ้น 38.8 เท่า จากเดือนเมษายน 2566 3. การแก้ปัญหาบัญชีม้า เร่งอายัด ตัดตอนการโอนเงิน โดยมีผลการดำเนินงานที่สำคัญในเดือนเมษายน 2567 ดังนี้ การระงับบัญชีม้ากว่า 700,000 บัญชี แบ่งเป็นธนาคารระงับเอง 300,000 บัญชี ศูนย์ AOC ระงับ 101,375 บัญชี และสำนักงานป้องกันและปราบปรามการฟอกเงินปิด 325,586 บัญชี
รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวต่อว่า 4. การแก้ไขปัญหาและกวาดล้างซิมม้า ผลการดำเนินงานที่สำคัญในเดือนเมษายน 2567 มีการระงับซิมม้า-ซิมต้องสงสัยแล้ว 800,000 หมายเลข ระงับหมายเลขโทรออกเกิน 100 ครั้ง/วัน จำนวน 36,641 หมายเลข กวาดล้างซิมม้าและซิมต้องสงสัยโดยสำนักงาน กสทช. ได้กำหนดหลักเกณฑ์สำหรับผู้ถือครองซิมการ์ดมากกว่า 100 ซิม โดยครบกำหนดการยืนยันตัวตนเมื่อวันที่ 14 กุมภาพันธ์ 2567 มีผู้มายืนยันตัวตนแล้ว จำนวน 2.58 ล้านหมายเลข และยังไม่มายืนยันตัวตนอีกจำนวน 2.5 ล้านหมายเลข ซึ่งที่ไม่ได้มายืนยันตัวตน ถูกระงับหมายเลขแล้ว 1.46 ล้านหมายเลข ขณะนี้อยู่ระหว่างดำเนินการระงับ 1.04 ล้านหมายเลข 5. การดำเนินการเรื่องเสาโทรคมนาคม สายสัญญาณอินเทอร์เน็ต และสายโทรศัพท์ที่ผิดกฎหมายตามแนวชายแดนประเทศเพื่อนบ้าน ได้ร่วมมือกับสำนักงาน กสทช. กระทรวงกลาโหม เร่งดำเนินการกวาดล้างและจับกุมผู้กระทำความผิดในการใช้เสาและสายสัญญาณสื่อสารที่ผิดกฎหมายตามแนวชายแดนประเทศเพื่อนบ้าน นอกจากนี้ ศูนย์ AOC ตร. และ กสทช. ระหว่างจัดอบรมกำลังพลของกองทัพให้สามารถตรวจสอบเสาและสายสัญญาณสื่อสารผิดกฎหมายตามแนวชายแดน 6. การร่วมมือกับกระทรวงมหาดไทยเฝ้าระวังชาวต่างชาติที่มีพฤติกรรมเข้าข่ายผิดกฎหมาย โดยเฉพาะชาวต่างชาติที่อาศัยอยู่ในประเทศไทย มอบกระทรวงมหาดไทยตรวจสอบการชักชวนหลอกลวงคนไทยเพื่อพาไปทำงานเป็นแก๊งคอลเซ็นเตอร์ในประเทศเพื่อนบ้าน
7. การประสานความร่วมมือระหว่างประเทศในการปราบปรามจับกุม กระทรวงการต่างประเทศให้การสนับสนุนการประสานงานในการเจรจากับประเทศเพื่อนบ้าน ในประเด็นการแก้ไขปัญหาแก๊งคอลเซ็นเตอร์ เว็บพนันออนไลน์ รวมถึงประเด็นปัญหาอาชญากรรมออนไลน์อื่น ๆ 8. การกำกับดูแลแก้ไขปัญหาการซื้อขายสินทรัพย์ดิจิทัลที่ผิดกฎหมาย สำนักงาน ก.ล.ต. ส่งข้อมูลผู้ให้บริการสินทรัพย์ดิจิทัลที่ไม่ได้รับอนุญาตให้กระทรวงดิจิทัลเพื่อเศรษฐกิจและสังคม ดำเนินการปิดกั้นช่องทางการเข้าถึงแพลตฟอร์มของผู้ให้บริการดังกล่าว เพื่อเพิ่มประสิทธิภาพการบังคับใช้กฎหมาย รวมทั้งเป็นการป้องกันมิให้มิจฉาชีพใช้เป็นช่องทางในการนำทรัพย์สินจากการกระทำผิดไปฟอกเงิน อันเป็นการแก้ปัญหาอาชญากรรมออนไลน์ 9. การบูรณาการข้อมูลเพื่อเพิ่มประสิทธิภาพการทำงาน ให้ศูนย์ AOC 1441 เป็น Platform รับและแลกเปลี่ยนข้อมูลบูรณาการข้อมูลหน่วยงานที่เกี่ยวข้อง ได้แก่ สำนักงาน กสทช. ธนาคารแห่งประเทศไทย สำนักงาน ปปง. กรมสอบสวนคดีพิเศษ และสำนักงานตำรวจแห่งชาติ โดยทำงานแบบอัตโนมัติ (Automation) และใช้เทคโนโลยีปัญญาประดิษฐ์ (Artificial intelligence) ในการวิเคราะห์ข้อมูลเพื่อใช้ในการบริหารจัดการแก้ไขปัญหาปราบปรามอาชญากรรมทางเทคโนโลยีต่อไป 10. มาตรการด้านกฎหมาย สำนักงานคณะกรรมการคุ้มครองผู้บริโภค เร่งจัดทำประกาศคณะกรรมการว่าด้วยสัญญา เรื่อง ให้ธุรกิจการให้บริการขนส่งสินค้าที่ขายผ่านช่องทางออนไลน์โดยเรียกเก็บเงินปลายทางเป็นธุรกิจที่ควบคุมรายการในหลักฐานการรับเงินเพื่อแก้ปัญหาบริการเก็บเงินปลายทางสำหรับพาณิชย์อิเล็กทรอนิกส์ (Cash on Delivery) ช่วยขจัดปัญหาการหลอกซื้อขายสินค้าออนไลน์ที่มีผู้เสียหายจำนวนมาก ซึ่งคาดว่าประกาศดังกล่าว จะแล้วเสร็จภายในเดือนพฤษภาคม 2567
ทั้งนี้ นายกรัฐมนตรีสั่งการให้มีการดำเนินงานต่อ และให้รายงานต่อนายกรัฐมนตรี โดยกระทรวงดิจิทัลเพื่อเศรษฐกิจและสังคมเตรียมดำเนินการในระยะต่อไป 7 มาตรการสำคัญ เพื่อเดินหน้าแก้ไขปัญหาอย่างต่อเนื่อง ได้แก่ 1. การปราบปรามจับกุมอาชญากรรมออนไลน์ทั้งในและต่างประเทศ 2. การป้องกันปราบปรามบัญชีม้า ซิมม้า และจับกุมผู้เกี่ยวข้อง 3. การแก้ปัญหาหลอกลวงซื้อขายสินค้าออนไลน์ โดยเฉพาะบริการเก็บเงินปลายทาง (Cash on Delivery) หรือ COD โดยสำนักงานคณะกรรมการคุ้มครองผู้บริโภค (สคบ.) จะเร่งจัดทำประกาศควบคุมฯ ซึ่งจะช่วยแก้ไขปัญหาการหลอกซื้อขายสินค้าออนไลน์ที่มีผู้เสียหายจำนวนมาก โดยประเมินว่า มาตรการนี้จะช่วยลดจำนวนคดีหลอกลวงซื้อขายออนไลน์ได้อย่างมีนัยยะสำคัญ 4.การเร่งรัดคืนเงินและเยียวยาผู้เสียหาย ได้มอบหมายให้ศูนย์ AOC 1441 เป็น Platform รับและแลกเปลี่ยนข้อมูลและบูรณาการข้อมูลร่วมกับหน่วยงานที่เกี่ยวข้อง โดยการใช้ AI ในการวิเคราะห์ข้อมูล เพื่อช่วยลดเวลาและเพิ่มความแม่นยำในการติดตามเส้นทางการเงินเพื่อการจับกุมและคืนเงินให้กับผู้เสียหาย 5. การเพิ่มความรับผิดชอบผู้ให้บริการสื่อสังคมออนไลน์ ผู้ให้บริการโทรคมนาคม และผู้ให้บริการทางการเงิน 6. การรณรงค์ประชาสัมพันธ์และเพิ่มการสร้างภูมิคุ้มกันอาชญากรรมออนไลน์ แบบเจาะจงเรื่องการหลอกลวงการลงทุน เสียหายเป็นอันดับ 1 การหลอกหารายได้ และแก๊ง call center เน้นการประชาสัมพันธ์ให้ประชาชนตระหนักรู้มากขึ้น 7. การเร่งรัดปรับปรุงแก้ไขกฎหมาย การเร่งคืนเงินให้กับผู้เสียหาย การเพิ่มโทษการซื้อขายข้อมูลส่วนบุคคล
ปลัดกระทรวงดิจิทัลเพื่อเศรษฐกิจและสังคม กล่าวว่า ในประเด็นเรื่องของการร่วมมือด้านการต่างประเทศ ปัญหาด้านการหลอกลวงออนไลน์ เป็นปัญหาใหญ่ในประเทศ ASEAN ได้มีการประชุมคณะรัฐมนตรีด้านดิจิทัล ASEAN ได้มีการแต่งตั้งคณะทำงานเพื่อจัดการกับปัญหาดังกล่าว ส่วนศูนย์ AOC สายด่วน 1441 ที่คณะรัฐมนตรีได้มีการแต่งตั้งทำหน้าที่ในการรับข้อมูลในการแจ้งความจากประชาชน โดยขณะนี้สามารถทำการอายัดบัญชีภายในระยะเวลารวดเร็ว ซึ่งได้ยกระดับตามที่คณะรัฐมนตรีได้แจ้งให้สร้างศูนย์ AOC สายด่วน 1441 เป็นฐานข้อมูลกลาง ทั้งสำนักงานตำรวจแห่งชาติ ธนาคาร ซึ่งได้รับความกรุณาจากทางศูนย์เทคโนโลยีอิเล็กทรอนิกส์และคอมพิวเตอร์แห่งชาติ และสถาบันข้อมูลขนาดใหญ่ ที่จะนำระบบ AI เข้ามา เพื่อตรวจสอบปัญหาและสาเหตุของการเกิดปัญหา หน่วยงานธนาคารไหนที่ทำให้เกิดบัญชีม้ามากเกินความจำเป็นจะต้องมีส่วนรับผิดชอบด้วย
ปลัดกระทรวงดิจิทัลฯ กล่าวอีกว่า ส่วนประเด็นเรื่องกฎหมาย คณะอนุกรรมการด้านกฎหมายที่แต่งตั้งภายใต้คณะกรรมการ พ.ร.ก. เน้นหนักในประเด็นการคืนเงิน ซึ่งกฎหมายในสำนักงาน ปปง. ในปัจจุบันอาจจะมีข้อจำกัด โดยใช้หลักการดั้งเดิมคือให้ผู้ที่ทราบว่าจำนวนเงินที่ถูกยึด และมีความเสียหายมาแสดงตน ซึ่งจะมีการสร้างระบบเพื่อจะทำให้สามารถชี้ได้ว่าบุคคลใดเป็นผู้เสียหายจากเม็ดเงินใด โดยสามารถลดระยะเวลาในการคืนเงินของสำนักงาน ปปง. ได้ รวมถึงเรื่องการระงับการโอนเงิน P2P ผ่านระบบ Cryptocurrency ขณะนี้ได้มีการกำหนดแนวทางอย่างชัดเจน โดยจะมีการแก้ไขกฎหมายในเรื่องนี้
พล.ต.ท.วรวัฒน์ วัฒน์นครบัญชา กล่าวเพิ่มเติมถึงผลการปฏิบัติงานในช่วง 30 วันที่ผ่านมาตามนโยบายของนายกรัฐมนตรีว่า ผลการดำเนินการโดยเฉพาะในเรื่องของการป้องกันและปราบปรามในส่วนของความรับผิดชอบของสำนักงานตำรวจแห่งชาติปรากฏเป็นรูปธรรม ซึ่งผลการปฏิบัติเพิ่มขึ้นจำนวนมาก โดยเราสามารถจับกุมได้กว่า 6,600 รายซึ่งเป็นตัวเลขที่สูงมาก แต่ในตัวเลข 6,600 กว่ารายนั้น เราสามารถยึดทรัพย์ได้ทั้งหมด โดยเฉพาะยึดทรัพย์ในเรื่องของแก๊งคอลเซ็นเตอร์ ซึ่งสำนักงานตำรวจแห่งชาติร่วมกับคณะกรรมการป้องกันและปราบปรามการฟอกเงิน (ปปง.) ประสานการปฏิบัติงานในการออกคำสั่งยึด อายัด โดยในเดือนที่ผ่านมาสามารถยึดทรัพย์จากแก๊งคอลเซ็นเตอร์กว่า 1,700 ล้านบาท ส่วนเว็บพนันออนไลน์สามารถจับกุมได้ 3,600 กว่าราย และทำการยึดทรัพย์ได้ 528 ล้านบาท โดยเฉพาะหวยรายใหญ่มีเงินหมุนเวียนกว่า 5,000 ล้านบาท โดยเจตนาของสำนักงานตำรวจแห่งชาติต้องการจับตัวการรายใหญ่ซึ่งทาง พล.ต.อ.กิตติ์รัฐ พันธุ์เพ็ชร์ รองผู้บัญชาการตำรวจแห่งชาติ รักษาราชการแทนผู้บัญชาการตำรวจแห่งชาติ สั่งการให้ทุกหน่วยต้องสืบสวน สอบสวน จับกุมให้ถึงเครือข่ายทั้งหมด ทั้งนี้ สิ่งที่สำคัญของการยึดทรัพย์ เพื่อเฉลี่ยทรัพย์คืนให้ผู้เสียหาย
พล.ต.ต.เอกรักษ์ ลิ้มสังกาศ กล่าวว่า เรามีข้อจำกัดทางด้านกฎหมาย เนื่องจากตามกฎหมายฟอกเงินต้องรอให้ศาลสั่งแล้วคดีถึงที่สุดจึงจะนำเงินมาคืนผู้เสียหายเร็วที่สุดคือ 3 ปี โดยต้องขอบคุณกระทรวงดิจิทัลเพื่อเศรษฐกิจและสังคมที่รับทราบถึงปัญหานี้ ซึ่งเราจะมีการยกร่างกฎหมายเพื่ออนุญาตในการนำเงินที่ ปปง. อายัดไว้กลับมาคืนผู้เสียหายได้เร็วขึ้น โดยคาดว่าเมื่อถึงเดือนกันยายน เงินที่ยึดมาได้จะมีประมาณ 1,000 ล้านบาท เมื่อกฎหมายเสร็จ กระบวนการต่าง ๆ จะรวดเร็วขึ้นจะทำให้ผู้เสียหายได้รับเงินคืนได้เร็วขึ้น นอกจากนั้นสำหรับผู้เสียหายที่แจ้งความแล้ว ขอให้เก็บหลักฐานไว้ เมื่อเราแก้กฎหมายเสร็จเชื่อว่าทางรัฐบาลจะประกาศให้ทราบ เพื่อนำข้อมูลนี้มารวบรวมสรุปและคัดแยกว่าใครจะได้เงินจากคดีไหน เป็นจำนวนเงินเท่าไร เพื่อให้ทุกคนได้รับการเยียวยาโดยเท่าเทียมกัน รวมถึงขออนุญาตฝากไปถึงประชาชนที่จะนำบัญชีไปขาย ถ้าท่านขายบัญชีเป็นบัญชีม้า นอกจากจะถูกสำนักงานตำรวจแห่งชาติดำเนินคดีอาญาในเรื่องของบัญชีม้าแล้ว จะถูก ปปง. ประกาศให้เป็นบุคคลมีความเสี่ยงสูง และธนาคารจะไม่สามารถทำธุรกรรมกับท่านเป็นเวลา 3 ปีซึ่งท่านจะได้รับความเดือดร้อน เพราะฉะนั้นอย่าเห็นแก่เล็กแก่น้อย
นายไตรรัตน์ วิริยะศิริกุล เผยว่า จากการที่ได้ออกมาตรการเรียกคนที่มีเลขหมาย 100 เลขหมายขึ้นไปให้มารายงานตัว ซึ่งครบกำหนดแล้วเมื่อวันที่ 14 กุมภาพันธ์ 2567 ที่ผ่านมา ส่วนที่ 2 คนที่มีเลขหมายตั้งแต่ 6 – 100 เลขหมายต้องดำเนินการรายงานตัวภายในวันที่ 13 กรกฎาคม 2567 ทั้งนี้ มีกลุ่มเป้าหมายที่ 3.7 ล้านเลขหมาย แต่มารายงานตัว 6 แสนเลขหมาย ฉะนั้นที่เหลือกว่า 3.2 ล้านเลขหมาย ให้รีบดำเนินการรายงานตัว ส่วนมาตรการที่ 2 สำรวจเสาสัญญาณโทรศัพท์มือถือบริเวณชายแดนทั้งหมด กำลังให้โอเปอเรเตอร์ส่งรายงานว่ามีกี่เสาที่หันหน้าออกไปนอกประเทศ (ประเทศเพื่อนบ้าน) และกำหนดให้รื้อถอนออก หากไม่รื้อ ต้องหันสายอากาศกลับเข้ามาให้บริการเฉพาะในประเทศไทยตามหลักเกณฑ์ใบอนุญาต ขณะนี้เตรียมรื้อเสาสัญญาณบางเสาตามเป้าหมาย โดยหลังจากสั่งการไปแล้ว 7 วัน ได้มีการปิดสัญญาณต่าง ๆ ไปแล้วกว่า 80 เสาบริเวณชายแดน พร้อมสั่งให้ส่งแผนและข้อมูลรายงานเข้ามาทุก 15 วัน เพื่อดูว่ามีการแอบใช้หรือเปล่า อีกส่วนหนึ่งคือ การลากสายอินเทอร์เน็ตบ้าน อาจมีผู้ไม่หวังดีไปเช่าบ้าน แล้วเปิดใช้สัญญาณอินเทอร์เน็ต โดยจะให้โอเปอเรเตอร์แต่ละค่ายสำรวจว่าหลังไหนที่มีคนใช้ 30 ยี่ห้อในหลังเดียวกัน หรือดูปริมาณการใช้ที่เยอะเกินเหตุ ก็จะเข้าไปตัดสัญญาณ โดยมาตรการดังกล่าวจะเป็นมาตรการที่ดำเนินการในเดือนพฤษภาคมนี้
นายธสรณ์อัฑฒ์ ธนิทธิพันธ์ กล่าวว่า การแก้ปัญหาหลอกลวงซื้อขายสินค้าผ่านออนไลน์ ได้ดำเนินการตามข้อสั่งการของนางสาวจิราพร สินธุไพร รัฐมนตรีประจำสำนักนายกรัฐมนตรี โดยให้ สคบ. บูรณาการกับหน่วยงานที่เกี่ยวข้อง โดยเฉพาะเรื่องเร่งรัดการออกประกาศคณะกรรมการว่าด้วยสัญญา เรื่องให้ธุรกิจว่าด้วยการขนส่งสินค้า โดยเรียกเก็บเงินปลายทาง เป็นธุรกิจที่ควบคุมรายการในหลักฐานการรับเงิน ซึ่งขณะนี้อยู่ในระหว่างการพิจารณาของคณะกรรมการว่าด้วยสัญญา สาระสำคัญของร่างประกาศนี้ อาทิ ผู้บริโภคสามารถแกะพัสดุดูสินค้าได้ก่อนจ่ายเงิน และผู้ประกอบธุรกิจเรียกเก็บเงินปลายทาง จะต้องออกเอกสารการรับเงินให้กับผู้บริโภค ทำให้ผู้บริโภคมีหลักประกันและรายละเอียดต่าง ๆ ลดปัญหาผู้บริโภคถูกเอารัดเอาเปรียบ ถูกหลอกลวง ภายในสิ้นเดือนนี้คาดว่าจะไปฟังความคิดเห็นตามขั้นตอนของกฎหมายจากผู้เกี่ยวข้องและจะออกเป็นกฎหมายบังคับต่อไป

ที่มา : https://www.thaigov.go.th/news/contents/details/82814