รัฐบาลไทย-ข่าวทำเนียบรัฐบาล-​รัฐบาลดันกฎหมาย 13 ฉบับ เร่งผลักดันเสนอร่างกฎหมายใหม่ หรือแก้ไข ปรับปรุง ให้เหมาะสม เพื่อคุณภาพชีวิตประชาชนดีขึ้น และให้การบริหารราชการแผ่นดินเป็นไปอย่างมีประสิทธิภาพ


วันพฤหัสบดีที่ 9 พฤษภาคม 2567
09/05/2567
พิมพ์
​รัฐบาลดันกฎหมาย 13 ฉบับ เร่งผลักดันเสนอร่างกฎหมายใหม่ หรือแก้ไข ปรับปรุง ให้เหมาะสม เพื่อคุณภาพชีวิตประชาชนดีขึ้น และให้การบริหารราชการแผ่นดินเป็นไปอย่างมีประสิทธิภาพ
​รัฐบาลดันกฎหมาย 13 ฉบับ เร่งผลักดันเสนอร่างกฎหมายใหม่ หรือแก้ไข ปรับปรุง ให้เหมาะสม เพื่อคุณภาพชีวิตประชาชนดีขึ้น และให้การบริหารราชการแผ่นดินเป็นไปอย่างมีประสิทธิภาพ
วันที่ 9 พฤษภาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี รับทราบ ผลงานการผลักดันกฎหมาย ตามที่นายเศรษฐา ทวีสิน นายกรัฐมนตรี เคยสั่งการไว้ให้เร่งผลักดัน และเสนอร่างกฎหมายต่าง ๆ เพื่อให้มีกฎหมายใหม่ หรือเป็นการแก้ไข ปรับปรุง หรือยกเลิกกฎหมายเดิมให้เหมาะสมและเป็นปัจจุบันสำคัญที่จะทำให้คุณภาพชีวิตประชาชนดีขึ้น และให้การบริหารราชการแผ่นดิน เป็นไปอย่างมีประสิทธิภาพ มีกฎหมายช่วยสนับสนุน และขับเคลื่อนการดำเนินการตามนโยบายของรัฐบาล
รองโฆษกประจำสำนักนายกรัฐมนตรีกล่าวว่า เมื่อเข้ารับตำแหน่ง นายกรัฐมนตรีและรัฐมนตรีว่าการกระทรวงการคลัง ได้ให้รวบรวมกฎหมายเพื่อผลักดันเข้าสู่การพิจารณาของรัฐสภาและออกกฎหมายมาบังคับใช้เพื่อประโยชน์กับประชาชน โดย ณ วันที่ 2 พฤษภาคม 2567 มีร่างพระราชบัญญัติ/พระราชบัญญัติ 13 ฉบับที่อยู่ในกระบวนการ เป็นร่างพระราชบัญญัติที่คณะรัฐมนตรีมีมติอนุมัติหลักการแล้วและอยู่ระหว่างการตรวจพิจารณาของสำนักงานคณะกรรมการกฤษฎีกา 1 ฉบับ ได้แก่ ร่างพระราชบัญญัติการอำนวยความสะดวกในการพิจารณาอนุญาตและการให้บริการแก่ประชาชน พ.ศ. .... ร่างพระราชบัญญัติที่อยู่ระหว่างการพิจารณาของรัฐสภา 11 ฉบับ (อยู่ในชั้นคณะกรรมาธิการพิจารณา 9 ฉบับ และชั้นการพิจารณาของ สว. 2 ฉบับ) อาทิ ร่างพระราชบัญญัติบริหารจัดการเพื่ออากาศสะอาด พ.ศ. .... และร่างพระราชบัญญัติคุ้มครองและส่งเสริมวิถีชีวิตกลุ่มชาติพันธุ์ พ.ศ. .... เป็นต้น และเป็นร่างพระราชบัญญัติที่รัฐสภาให้ความเห็นชอบแล้ว และร่างฯ ที่ประกาศราชกิจจานุเบกษา 1 ฉบับ ได้แก่ ร่างพระราชบัญญัติงบประมาณรายจ่ายประจำปีงบประมาณ พ.ศ. 2567
“รัฐบาลต้องการและมุ่งหวังที่จะผลักดันกฎหมายต่างๆ ที่ไม่ทันต่อสถานการณ์บ้านเมือง ให้มีผลบังคับใช้ให้ได้โดยเร็วที่สุด ให้การบริหารราชการเป็นไปอย่างมีประสิทธิภาพ เร่งแก้และปลดล็อคปัญหา สามารถขับเคลื่อนการดำเนินการนโยบายของรัฐบาลได้อย่างไร้รอยต่อ ทำให้คุณภาพชีวิตประชาชนดีขึ้น รวมถึงปัญหาทางสังคมหมดสิ้นไป” รองโฆษก ฯ รัดเกล้า กล่าว

ที่มา : https://www.thaigov.go.th/news/contents/details/82785