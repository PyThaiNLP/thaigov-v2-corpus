รัฐบาลไทย-ข่าวทำเนียบรัฐบาล-“สมศักดิ์” ห่วงผลกระทบสุขภาพประชาชน หลังเกิดเพลิงไหม้ถังเก็บสารแก๊สโซลีน จ.ระยอง สั่ง สธ.เร่งลงพื้นที่ตรวจสอบ


วันพฤหัสบดีที่ 9 พฤษภาคม 2567
“สมศักดิ์” ห่วงผลกระทบสุขภาพประชาชน หลังเกิดเพลิงไหม้ถังเก็บสารแก๊สโซลีน จ.ระยอง สั่ง สธ.เร่งลงพื้นที่ตรวจสอบ
รัฐมนตรีว่าการกระทรวงสาธารณสุข ห่วงผลกระทบสุขภาพประชาชนจากเหตุเพลิงไหม้ถังเก็บสารแก๊สโซลีน จ.ระยอง สั่ง สธ.เร่งลงพื้นที่ตรวจสอบ แนะ ”ปวดศีรษะ-คลื่นไส้-เลือดกำเดาไหล” ให้รีบพบแพทย์ ยัน รพ.ในพื้นที่ พร้อมรับสถานการณ์
วันที่ 9 พฤษภาคม 2567 นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยถึงกรณีเพลิงไหม้ถังเก็บสารแก๊สโซลีน ที่จังหวัดระยอง ว่า ตนได้รับรายงานจากสาธารณสุขจังหวัดระยองว่า ได้มีการเปิดศูนย์ปฎิบัติการฉุกเฉินด้านการแพทย์และสาธารณสุข (PHEOC) เพื่อติดตามและเฝ้าระวังสถานการณ์อย่างใกล้ชิดแล้ว พร้อมทั้งเร่งสื่อสารเรื่องความเสี่ยงต่อสุขภาพที่ต้องเฝ้าระวังให้กับผู้นำชุมชนและประชาชนที่อาศัยอยู่บริเวณใกล้เคียง รวมถึงให้โรงพยาบาลเฉลิมพระเกียรติ สมเด็จพระเทพรัตนราชสุดาฯ สยามบรมราชกุมารี ระยอง และ รพ.สต.ในพื้นที่ เตรียมความพร้อมรับเหตุฉุกเฉิน นอกจากนี้ ยังได้มีการประสานศูนย์ควบคุมมลพิษจังหวัด และหน่วยงานที่เกี่ยวข้อง ลงพื้นที่ตรวจสอบผลกระทบแล้ว
“ไพโรไลซิส แก๊สโซลีน (Pyrolysis Gasoline) เป็นสารผสม จึงเกิดพิษอย่างรุนแรงหลายระบบ ได้แก่ ระบบหายใจ หัวใจ และระบบประสาท โดยอาการที่เกิดขึ้น ได้แก่ ปวดศีรษะ คลื่นไส้ และอาจรุนแรงถึงขั้นหมดสติ รวมถึงอาจระคายเคืองต่อทางเดินอาหาร ทำให้ลำสัก-อาเจียน ระคายเคืองต่อผิวหนัง ทำให้เกิดการคัน และระคายเคืองต่อจมูก อาจทำให้มีเลือดกำเดาไหล ซึ่งหากพี่น้องประชาชนที่อยู่บริเวณใกล้สถานที่เกิดเหตุ มีอาการลักษณะนี้ ก็ให้รีบพบแพทย์ทันที” นายสมศักดิ์กล่าว
นายสมศักดิ์ กล่าวอีกว่า ส่วนแนวทางการป้องกันหลังเกิดเหตุ โดยหลังอพยพให้เปิดประตู-หน้าต่าง เพื่อระบายอากาศ สวมใส่อุปกรณ์ป้องกัน ถอดเครื่องนุ่งห่มและล้างด้วยน้ำสะอาด พร้อมล้างตาด้วย Normal saline ซึ่งกรณีที่เกิดขึ้น ตนมีความห่วงใยถึงผลกระทบต่อสุขภาพของพี่น้องประชาชนเป็นอย่างมาก จึงกำชับให้ทุกหน่วยงานในกระทรวงสาธารณสุข เร่งลงพื้นที่อย่างเร่งด่วน เพื่อช่วยลดผลกระทบที่จะเกิดขึ้นให้กับพี่น้องประชาชน ให้ได้มากที่สุด
***************** 9 พฤษภาคม 2567

ที่มา : https://www.thaigov.go.th/news/contents/details/82837