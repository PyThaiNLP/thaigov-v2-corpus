รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลพร้อมออกสลากสัญจร งวดวันที่ 1 มิถุนายน 2567 นี้ ที่จังหวัดชัยนาท


วันจันทร์ที่ 27 พฤษภาคม 2567
27/05/2567
พิมพ์
สำนักงานสลากกินแบ่งรัฐบาลพร้อมออกสลากสัญจร งวดวันที่ 1 มิถุนายน 2567 นี้ ที่จังหวัดชัยนาท
ในการออกรางวัลงวดวันที่ 1 มิ.ย.2567 นี้ สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ อาคารศูนย์เรียนรู้และพัฒนาแหล่งท่องเที่ยว เขื่อนเจ้าพระยา อ.สรรพยา จ.ชัยนาท เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการ
พันโท หนุน  ศันสนาคม  ผู้อำนวยการสำนักงานสลากกินแบ่งรัฐบาล เปิดเผยต่อผู้สื่อข่าวว่า ในการออกรางวัลงวดวันที่ 1 มิถุนายน 2567 นี้ สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ อาคารศูนย์เรียนรู้และพัฒนาแหล่งท่องเที่ยว เขื่อนเจ้าพระยา อำเภอสรรพยา จังหวัดชัยนาท เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น ผ่านทางสังคมออนไลน์ และการส่งจดหมายแอบอ้างว่าสามารถให้ตัวเลขที่จะออกรางวัลได้  สำหรับการออกรางวัลครั้งนี้ ผู้ว่าราชการจังหวัดชัยนาท ให้เกียรติเป็นประธานกรรมการออกรางวัล รวมทั้งข้าราชการระดับสูง ผู้นำชุมชนและผู้แทนสื่อมวลชนในพื้นที่ร่วมเป็นคณะกรรมการออกรางวัล โดยจะเชิญข้าราชการหรือบุคลากรของจังหวัดร่วมทำหน้าที่หมุนวงล้อสลับกับพนักงานหมุนวงล้อของสำนักงานสลากกินแบ่งรัฐบาลด้วย  สำหรับประชาชนที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนหรือบัตรที่ทางราชการออกให้แสดงในวันดังกล่าวด้วย นอกจากนี้ยังสามารถรับชมการถ่ายทอดสดได้ผ่านช่องทางต่างๆ ดังนี้
- สถานีโทรทัศน์อมรินทร์ ทีวี ตั้งแต่เวลา 13.50 น. เป็นต้นไป
- สถานีโทรทัศน์ไทยรัฐทีวี ตั้งแต่เวลา 14.00 น. เป็นต้นไป
- LINE TODAY ตั้งแต่เวลา 14.30 น. เป็นต้นไป
- เว็บไซต์สำนักงานสลากกินแบ่งรัฐบาล www.glo.or.th ตั้งแต่เวลา 14.30 น. เป็นต้นไป
- แอปพลิเคชันของสำนักงานสลากกินแบ่งรัฐบาล “GLO Lottery official” ตั้งแต่เวลา 14.30  น. เป็นต้นไป
- รับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 14.30  น. เป็นต้นไป
ผู้อำนวยการสำนักงานสลากกินแบ่งรัฐบาล กล่าวเพิ่มเติมว่า นอกจากการเดินทางมาออกรางวัลสลากสัญจรแล้ว สำนักงานสลากกินแบ่งรัฐบาลได้กิจกรรมต่างๆ ที่สอดคล้องกับนโยบายการดำเนินงาน ได้แก่
- วันที่ 30 พฤษภาคม 2567 ลงพื้นที่เยี่ยมชมชุมชนโรงพักเก่าสรรพยา จังหวัดชัยนาท ตามโครงการสลากสรรค์สร้างเพื่อชุมชน  และในวันเดียวกัน จัดกิจกรรม  GLO Festival “สร้างสุขทั่วไทย ส่งต่อการให้ไปพร้อมกัน” เพื่อสร้างการรับรู้เกี่ยวกับผลิตภัณฑ์สลากกินแบ่งรัฐบาล และการดำเนินงานที่สำคัญของสำนักงานสลากกินแบ่งรัฐบาลตั้งแต่เวลา 13.00-18.00 น. ณ เขื่อนเรียงหิน จังหวัดชัยนาท
- วันที่ 31 พฤษภาคม 2567 จัดกิจกรรมการช่วยเหลือสังคม (CSR)  โดยจัดกิจกรรมมอบของใช้ที่จำเป็นให้แก่เด็กๆ ที่อยู่ในการดูแลของโรงเรียนศึกษาพิเศษจังหวัดชัยนาทและศูนย์การศึกษาพิเศษจังหวัดชัยนาท และในวันเดียวกัน จัดเลี้ยงอาหารกลางวันและมอบของที่ระลึกให้แก่เด็กนักเรียนโรงเรียนวัดนมโฑ (สลากกินแบ่งสงเคราะห์ 338)
ท้ายนี้ สำนักงานสลากกินแบ่งรัฐบาลจึงขอเชิญประชาชนชาวจังหวัดชัยนาทและจังหวัดใกล้เคียง ร่วมชมการออกรางวัลสลากสัญจรครั้งนี้ได้ในวันที่ 1 มิถุนายน 2567 รวมทั้งติดตามความเคลื่อนไหวและภารกิจที่น่าสนใจของสำนักงานสลากกินแบ่งรัฐบาล ได้ที่  www.glo.or.th

ที่มา : https://www.thaigov.go.th/news/contents/details/83538