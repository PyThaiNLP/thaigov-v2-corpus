รัฐบาลไทย-ข่าวทำเนียบรัฐบาล-คณาจารย์ มหาวิทยาลัยเกริก นำคณะนักศึกษาผู้ได้รับทุนฝึกปฎิบัติงานด้านกิจการฮัจย์เข้าเยี่ยมและฟังโอวาทจากนายชาดา ไทยเศรษฐ์ รัฐมนตรีช่วยว่าการกระทรวงมหาดไทย ก่อนเดินทางไปฝึกปฎิบัติงาน


วันจันทร์ที่ 27 พฤษภาคม 2567
27/05/2567
พิมพ์
คณาจารย์ มหาวิทยาลัยเกริก นำคณะนักศึกษาผู้ได้รับทุนฝึกปฎิบัติงานด้านกิจการฮัจย์เข้าเยี่ยมและฟังโอวาทจากนายชาดา ไทยเศรษฐ์ รัฐมนตรีช่วยว่าการกระทรวงมหาดไทย ก่อนเดินทางไปฝึกปฎิบัติงาน
คณาจารย์ มหาวิทยาลัยเกริก นำคณะนักศึกษาผู้ได้รับทุนฝึกปฎิบัติงานด้านกิจการฮัจย์เข้าเยี่ยมและฟังโอวาทจากนายชาดา ไทยเศรษฐ์ รัฐมนตรีช่วยว่าการกระทรวงมหาดไทย ก่อนเดินทางไปฝึกปฎิบัติงาน ณ ราชอาณาจักรซาอุดิอาระเบีย
วันนี้ (27 พ.ค. 67) คณาจารย์ มหาวิทยาลัยเกริก นำคณะนักศึกษาผู้ได้รับทุนฝึกปฎิบัติงานด้านกิจการฮัจย์เข้าเยี่ยมคาราวะ และฟังโอวาทจาก นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ก่อนเดินทางไปฝึกปฎิบัติงาน ณ ราชอาณาจักรซาอุดิอาระเบีย
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวว่า พี่น้องชาวมุสลิมในประเทศไทยถือว่าโชคดี ที่ได้เกิดมาบนผืนแผ่นดินไทย ใต้ร่มพระบรมโพธิสมภาร ซึ่งมีพระมหากษัตริย์เป็นองค์อัครศาสนูปถัมภก และเป็นประเทศซึ่งให้การสนับสนุนการปฎิบัติศาสนกิจของพี่น้องชาวไทยมุสลิม ไม่ว่าจะเป็น หน่วยงานของทางราชการโดยกระทรวงมหาดไทยซึ่งสนับสนุนงานในภารกิจของศาสนาอิสลาม อาทิ การไปประกอบพิธีฮัจย์ การจัดการเลือกตั้งจุฬาราชมนตรี ฯ
รัฐมนตรีช่วยว่าการกระทรวงมหาดไทย กล่าวต่อไปอีกว่า กระทรวงมหาดไทยมีนโยบายในการปรับลดภาระค่าใช้จ่ายของพี่น้องชาวไทยมุสลิมผู้ไปประกอบพิธีฮัจย์ โดยที่ผ่านมานั้นทางรัฐบาลไทยได้มีการเจรจากับรัฐบาลซาอุดีอาระเบีย และภาคเอกชนที่ดำเนินการในการนำพี่น้องชาวไทยมุสลิมเดินทางไปประกอบพิธีฮัจย์ เพื่อปรับลดค่าใช้จ่ายโดยได้มีผลลัพธ์เป็นที่น่าพอใจ นอกจากนี้ในส่วนของพัฒนาการบริหารจัดการ ทางกระทรวงมหาดไทยจะมีการศึกษาดูงานกับประเทศต่างๆในความร่วมมือทางข้อมูลด้านการบริหารจัดการผู้เดินทางไปประกอบพิธีฮัจย์ เพื่อยกระดับการบริหารจัดการให้เกิดความทันโลก ทันสมัย มากยิ่งขึ้น
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ได้กล่าวในตอนท้าย ถึงเยาวชนมุสลิมรุ่นใหม่ว่า ทุกศาสนาสอนให้คนเป็นคนดี มุสลิมรุ่นใหม่ควรต้องนับถือศาสนาอิสลามด้วยความเข้าใจถึงแก่นแท้ของหลักศาสนา ในยุคสมัยใหม่นี้เยาวชนมุสลิมจะต้องมีวิธีคิดที่ทันสมัย เข้าใจถึงแก่นแท้ และกุศโลบายของศาสนาอิสลาม ตลอดจนให้ความเคารพและให้เกียรติศาสนิกชนของศาสนาอื่น ๆ และให้เกียรติคน ทุกเพศ และทุกวัย เพื่อร่วมมือกันช่วยพัฒนาประเทศไทยของเราต่อไป

ที่มา : https://www.thaigov.go.th/news/contents/details/83548