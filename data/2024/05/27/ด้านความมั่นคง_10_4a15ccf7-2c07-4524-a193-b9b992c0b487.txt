รัฐบาลไทย-ข่าวทำเนียบรัฐบาล-เมื่อวันที่ 27 พ.ค.67 ที่อาคารสำนักงานปลัดกระทรวงกลาโหม (ศรีสมาน) นายสุทิน คลังแสง รมว.กลาโหม เป็นประธานในพิธีส่งมอบรถยานเกราะล้อยางแบบ 4x4 ของบริษัท ไทยดีเฟนส์อินดัสตรี จำกัด


วันจันทร์ที่ 27 พฤษภาคม 2567
เมื่อวันที่ 27 พ.ค.67 ที่อาคารสำนักงานปลัดกระทรวงกลาโหม (ศรีสมาน) นายสุทิน คลังแสง รมว.กลาโหม เป็นประธานในพิธีส่งมอบรถยานเกราะล้อยางแบบ 4x4 ของบริษัท ไทยดีเฟนส์อินดัสตรี จำกัด
(TDI) และ อาวุธปืน ของบริษัท อุตสาหกรรมผลิตอาวุธจำกัด (WMI) ให้กับสำนักงานตำรวจแห่งชาติ ราชอาณาจักรภูฏาน เพื่อนำไปใช้ในภารกิจรักษาสันติภาพ โดยมีพล.อ.พอพล มณีรินทร์ ประธานกรรมการสถาบันเทคโนโลยีป้องกันประเทศ พล.อ.สนิธชนก สังขจันทร์ ปลัดกระทรวงกลาโหม
พล.อ.อ.ธนศักดิ์ เมตะนันท์ รองปลัดกระทรวงกลาโหม เป็นสักขีพยานกิตติมศักดิ์และผู้บริหารบริษัท TDI และ บริษัท WMI เป็นผู้ส่งมอบ ซึ่ง นายคินซัง ดอร์จิ (H.E. Mr. Kinzang Dorji) เอกอัครราชทูตราชอาณาจักรภูฏานประจำประเทศไทย ได้ให้เกียรติเป็นผู้แทน สำนักงานตำรวจแห่งชาติ ราชอาณาจักรภูฏาน ในการรับมอบครั้งนี้
จากนั้น รมว.กลาโหม ได้กล่าวถึงความสำคัญในการสร้างความเชื่อมั่นและความสัมพันธ์อันดี ระหว่างรัฐบาลทั้งสองประเทศ ซึ่งสถาบันเทคโนโลยีป้องกันประเทศ (สทป.) ร่วมกับบริษัทร่วมทุนทั้งสองบริษัทดำเนินการสอดคล้องตามนโยบายในการส่งเสริมอุตสาหกรรมป้องกันประเทศ ให้เกิดขึ้นอย่างเป็นรูปธรรม เพื่อขับเคลื่อนอุตสาหกรรมป้องกันประเทศร่วมถึงการส่งเสริมและสนับสนุนภาคเอกชน โดยมุ่งเน้นไปที่การพัฒนาต่อยอดและเพิ่มขีดความสามารถของทุกภาคส่วน เพื่อให้เกิดการพึ่งพาตนเองได้อย่างมั่นคงและยั่งยืน พร้อมกันนี้ยังกล่าวถึงความสำคัญของสถาบันเทคโนโลยีป้องกันประเทศที่มีบทบาทในการส่งเสริมอุตสาหกรรมป้องกันประเทศของรัฐบาล ไปสู่การผลิตและจำหน่ายได้อย่างเป็นรูปธรรม

ที่มา : https://www.thaigov.go.th/news/contents/details/83549