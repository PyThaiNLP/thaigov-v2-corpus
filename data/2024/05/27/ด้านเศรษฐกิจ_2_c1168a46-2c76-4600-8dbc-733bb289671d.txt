รัฐบาลไทย-ข่าวทำเนียบรัฐบาล-กรมการขนส่งทางบก เผยผลการประมูลหมายเลขทะเบียนรถ “หมวดอักษร 2ขข” หมายเลขที่ได้รับความนิยมสูงสุดคือ 2ขข 2222 ประมูลได้ในราคา 6 ล้านบาท โดยรายได้จากการประมูล 2 วัน รวมกว่า 55 ล้านบาท


วันจันทร์ที่ 27 พฤษภาคม 2567
กรมการขนส่งทางบก เผยผลการประมูลหมายเลขทะเบียนรถ “หมวดอักษร 2ขข” หมายเลขที่ได้รับความนิยมสูงสุดคือ 2ขข 2222 ประมูลได้ในราคา 6 ล้านบาท โดยรายได้จากการประมูล 2 วัน รวมกว่า 55 ล้านบาท
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) เปิดประมูลหมายเลขทะเบียนรถยนต์นั่งส่วนบุคคลไม่เกินเจ็ดคน หมวดอักษร 2ขข กรุงเทพมหานคร ภายใต้คอนเซ็ปต์ “ขุมทรัพย์ มั่งมี เศรษฐี มหานคร” เมื่อวันที่ 25 - 26 พฤษภาคม 2567 ณ ห้องประชุมมาตุลี ชั้น 3 อาคารศูนย์นวัตกรรมและเทคโนโลยีการขนส่งทางถนน (GPS) ขบ. โดยการประมูลครั้งนี้มีประชาชนให้ความสนใจเข้าร่วมประมูลหมายเลขทะเบียนรถเลขสวยทั้ง 301 หมายเลข สำหรับหมายเลขทะเบียนที่ได้รับความนิยมจากผู้สนใจสูงสุด คือ “2ขข 2222” มีผู้ประมูลร่วมเสนอราคามากที่สุดถึง 222 ครั้ง จนได้ผู้ชนะประมูลในราคา 6,000,000 บาท รองลงมา ได้แก่ หมายเลขทะเบียน “2ขข 2” ประมูลได้ในราคา 2,510,000 บาท นอกจากนี้ยังมีหมายเลขทะเบียนที่ได้รับความนิยมมากเช่นกัน อาทิ “2ขข 9999” ประมูลได้ในราคา 2,200,000 บาท “2ขข 222” ประมูลได้ในราคา 1,510,000 บาทและ “2ขข 8888” ประมูลได้ในราคา 880,000 บาท โดยการจัดประมูลหมายเลขทะเบียนรถเลขสวย หมวดอักษร 2ขข ของกรุงเทพมหานครทั้ง 2 วัน สามารถนำรายได้เข้ากองทุนเพื่อความปลอดภัยในการใช้รถใช้ถนนรวมทั้งสิ้น 55,452,708 บาท ทั้งนี้ ผู้ชนะการประมูลจะได้ครอบครองป้ายทะเบียนรถเลขสวยที่มีลวดลายกราฟิกและสามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้
ทั้งนี้ ขบ. โดย กปถ. จะนำเงินจากการประมูลหมายเลขทะเบียนรถเลขสวย หมวดอักษร 2ขข สานต่อเจตนารมณ์ในการสนับสนุนโครงการหรือแผนงานทางด้านความปลอดภัยในการใช้รถใช้ถนนของ ขบ. มาสนันสนุนการศึกษาวิจัยด้านความปลอดภัยในการใช้รถใช้ถนน และการเผยแพร่องค์ความรู้ด้านความปลอดภัยต่อสาธารณชน รวมถึงสานต่อภารกิจในการช่วยเหลือค่าอุปกรณ์สำหรับผู้พิการอันเนื่องมาจากการประสบภัยที่เกิดจากการใช้รถใช้ถนน ทั้งนี้สามารถติดตามรายละเอียดการประมูลหมายเลขทะเบียนรถเลขสวยในหมวดอื่นๆ เพิ่มเติมได้ทาง www.tabienrod.com หรือสำนักงาน กปถ. โทร. 0 2272 5937 หรือสายด่วน ขบ. โทร. 1584 หรือ 0 2271 8888

ที่มา : https://www.thaigov.go.th/news/contents/details/83522