รัฐบาลไทย-ข่าวทำเนียบรัฐบาล-มท. จัด 50 โครงการเฉลิมพระเกียรติพระบาทสมเด็จพระเจ้าอยู่หัว เฉลิมพระชนมพรรษา 6 รอบ พร้อมดำเนิน 4 โครงการในนามรัฐบาล 76 จังหวัดบูรณะแหล่งน้ำศักดิ์สิทธิ์ 107 แห่งจัดทำน้ำพระพุทธมนต์


วันจันทร์ที่ 27 พฤษภาคม 2567
27/05/2567
พิมพ์
มท. จัด 50 โครงการเฉลิมพระเกียรติพระบาทสมเด็จพระเจ้าอยู่หัว เฉลิมพระชนมพรรษา 6 รอบ พร้อมดำเนิน 4 โครงการในนามรัฐบาล 76 จังหวัดบูรณะแหล่งน้ำศักดิ์สิทธิ์ 107 แห่งจัดทำน้ำพระพุทธมนต์
มหาดไทยจัด 50 โครงการเฉลิมพระเกียรติพระบาทสมเด็จพระเจ้าอยู่หัว เฉลิมพระชนมพรรษา 6 รอบ พร้อมดำเนิน 4 โครงการในนามรัฐบาล 76 จังหวัดบูรณะแหล่งน้ำศักดิ์สิทธิ 107 แห่งจัดทำน้ำพระพุทธมนต์ เผย 28 พ.ค. ผู้ว่าฯ ทั่วประเทศร่วมพิธีรับธงตราสัญลักษณ์
มหาดไทยจัด 50 โครงการเฉลิมพระเกียรติพระบาทสมเด็จพระเจ้าอยู่หัว เฉลิมพระชนมพรรษา 6 รอบ พร้อมดำเนิน 4 โครงการในนามรัฐบาล 76 จังหวัดบูรณะแหล่งน้ำศักดิ์สิทธิ 107 แห่งจัดทำน้ำพระพุทธมนต์ เผย 28 พ.ค. ผู้ว่าฯ ทั่วประเทศร่วมพิธีรับธงตราสัญลักษณ์ก่อนคิ๊กออฟกิจกรรมเดิน วิ่ง ปั่นฯ ยิ่งใหญ่สมพระเกียรติ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ตามที่รัฐบาลได้จัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งประกอบไปด้วยการดำเนินโครงการและกิจกรรมในนามของรัฐบาลซึ่งส่วนนี้กระทรวงมหาดไทยได้รับมอบหมายให้ดำเนินการ 4 โครงการ และโครงการหรือกิจกรรมที่ดำเนินโดยส่วนราชการ ซึ่งกระทรวงมหาดไทยเสนอดำเนินการทั้งหมด 50 โครงการ (15 โครงการย่อย)
"ภายหลังได้มอบหมายส่วนราชการ รัฐวิสาหกิจภายใต้สังกัดกระทรวงมหาดไทย จังหวัดและกรุงเทพมหานคร ให้ดำเนินโครงการเฉลิมพระเกียรติทั้งในนามรัฐบาล และในนามส่วนราชการกระทรวงมหาดไทย นายอนุทิน ชาญวีรกูล รองนายกรัฐมนตรีและรมว.มหาดไทย ได้ติดตามการดำเนินกิจกรรมแต่ละโครงการอย่างใกล้ชิด เพื่อให้มั่นใจว่าแต่ละจุดสามารถดำเนินแต่ละโครงการหรือกิจกรรมออกมาได้อย่างยิ่งใหญ่และสมพระเกียรติ" น.ส.ไตรศุลี กล่าว
น.ส.ไตรศุลี กล่าวว่า สำหรับพิธี โครงการและกิจกรรมที่กระทรวงมหาดไทยได้รับมอบหมายให้ดำเนินการ 4 โครงการ ประกอบด้วย พิธีเสกน้ำพระพุทธมนต์ศักดิ์สิทธิ์ การบรรพชาอุปสมบทเฉลิมพระเกียรติ โครงการ 10 คลองสวยน้ำใส คนไทยมีสุข และโครงการหลอมรวมใจ มอบน้ำใสให้โรงเรียน ซึ่งทั้งหมดอยู่ระหว่างดำเนินการและมีกระบวนการมีส่วนร่วมของทุกจังหวัดทุกประเทศอย่างยิ่งใหญ่
โดยเฉพาะส่วนของพิธีจัดทำน้ำพระพุทธมนต์ศักดิ์สิทธิ์ที่เริ่มดำเนินการมาตั้งแต่ต้นปี 67 เนื่องจากพิธีนี้จะต้องใช้น้ำจากแหล่งน้ำศักดิ์สิทธิ์ทั้งหมด 108 แห่ง โดย 107 แห่งจะมาจากแหล่งน้ำศักดิ์สิทธิ์ใน 76 จังหวัดทั่วประเทศ และอีก 1 แห่งในหอศาสตราคม พระบรมมหาราชวัง โดยทุกจังหวัดได้ดำเนินการบูรณะและภูมิทัศน์โดยรอบแหล่งน้ำศักดิ์สิทธิ์ทุกแห่งเรียบร้อยแล้ว ส่วนกระทรวงมหาดไทยจัดทำคนโทน้ำพระพุทธมนต์ศักดิ์สิทธิ์ 97 ใบ เทียนชัย เทียนมหามงคล และเทียนพุทธาภิเษก
โฆษกกระทรวงมหาดไทย กล่าวว่า จากนั้นทุกจังหวัดจะส่งเจ้าหน้าที่มารับคนโทฯ ในช่วงต้นเดือนมิ.ย. 67 เพื่อเตรียมความพร้อม ในการจัดพิธีพลีกรรมตักน้ำ จากแหล่งน้ำศักดิ์สิทธิ์ทั่วประเทศพร้อมกันในวันที่ 4 ก.ค. 67 ทำพิธีเสก และ สมโภชน์น้ำพระพุทธมนต์ในแต่ละจังหวัด ก่อนที่ผู้ว่าราชการจังหวัดทุกจังหวัดเชิญคนโทน้ำฯ มาเก็บรักษาที่กระทรวงมหาดไทยในวันที่ 14 ก.ค. 67 จากนั้นกระทรวงมหาดไทยจะจัดขบวนเชิญน้ำพระพุทธมนต์จากทั่วประเทศไปทำพิธีปลุกเสกรวม ณ วัดพระเชตุพนวิมลมังคลาราม ในวันที่ 25 ก.ค. 67 และอัญเชิญไปยังพระที่นั่งอัมรินทรวินิจฉัย เพื่อใช้ในการพระราชพิธีในวันที่ 28 ก.ค. 67 ต่อไป
ในส่วนโครงการบรรพชาอุปสมบทเฉลิมพระเกียรติฯ ซึ่งจะดำเนินการทั้งในภูมิภาคและส่วนกลาง โดยใน 76 จังหวัดจะมีการอุปสมบทอย่างน้อยจังหวัดละ 73 รูป หรือรวมแล้วอย่างน้อย 5,548 รูป จัดขึ้น ณ วัดที่แต่ละจังหวัดกำหนด ส่วนของกรุงเทพฯ จะจัดพิธี ณ วัดราชบพิธสถิตมหาสีมาราม ขณะนี้อยู่ระหว่างการเปิดรับสมัครผู้เข้าร่วมโครงการ พิธีบรรพชาฯ จะมีขึ้นในวันที่ 14 ก.ค. 67 พร้อมกันทั่วประเทศ ผู้เข้าร่วมโครงการศึกษาและปฏิบัติธรรมระหว่าง 14 ก.ค. - 3 ส.ค. 67 ก่อนลาสิกขา ตามขั้นตอนต่อไป
น.ส.ไตรศุลี กล่าวว่า ทางด้านของโครงการและกิจกรรมเฉลิมพระเกียรติฯ ในนามกระทรวงมหาดไทยรวม 50 โครงการ ดำเนินการโดย 12 กรม/รัฐวิสาหกิจ 29 โครงการ และ โดย 23 จังหวัด 21 โครงการ ทั้งหมดมีการเสนอไปยังสำนักงานปลัดสำนักนายกรัฐมนตรี (สปน.) เพื่อพิจารณาโครงการและรวบรวมเสนอต่อสำนักจดหมายเหตุแห่งชาติ สำหรับบันทึกลงในหนังสือจดหมายเหตุพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขณะนี้ ผ่านการพิจารณาของ สปน.แล้ว 15 โครงการ ส่วนที่เหลืออยู่ระหว่างการพิจารณา ซึ่งโครงการต่างๆ ประกอบด้วย โครงการด้านการส่งเสริมคุณภาพชีวิต พัฒนาสังคม ช่วยเหลือผู้ยากไร้ การส่งเสริมศาสนาและวัฒนธรรม การสร้างสิ่งสาธารณประโยชน์ การส่งเสริมสิ่งแวดล้อม อนุรักษ์ทรัพยากรธรรมชาติ ส่งเสริมการศึกษา การประกวด นิทรรศการ และอื่นๆ
สำหรับ 1 ใน 50 โครงการ/กิจกรรม ที่จะเริ่มดำเนินการในวันพรุ่งนี้ (28 พ.ค. 67) คือกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เป็นอีกกิจกรรมที่จะจัดขึ้นอย่างยิ่งใหญ่ให้ส่วนราชการ และประชาชนได้มีส่วนร่วมทั่วประเทศ โดยกิจกรรมฯ จะมีการเดิน วิ่ง ปั่นธงตราสัญลักษณ์ฯ จากอำเภอชายแดนทั่วประเทศเข้าสู่กรุงเทพฯ รวม 10 สาย ประกอบด้วย 1) อ.แม่สะเรียง จ.แม่ฮ่องสอน 2) อ.แม่สาย จ.เชียงราย 3) อ.เมืองบึงกาฬ 4) อ.เมืองนครพนม 5) อ.โขงเจียม จ.อุบลราชธานี 6) อ.อรัญประเทศ จ.สระแก้ว 7) อ.เมืองตราด 8) อ.เบตง จ.ยะลา 9) อ.เมืองสตูล และ 10) อ.เมืองกาญจนบุรี
โดยผู้ว่าราชการจังหวัด ทุกจังหวัดจะเข้าร่วมพิธีรับธงตราสัญลักษณ์ฯ ในวันที่ 28 พ.ค. 67 จากนั้นกิจกรรมเดิน วิ่ง ปั่นฯ ทั้ง 10 สายจะเริ่มขึ้นในวันที่ 1 มิ.ย. 67 ก่อนจะมายุบรวมเหลือ 7 สาย ในจังหวัดปริมณฑล รอบกรุงเทพฯ ประกอบด้วยสุพรรณบุรี พระนครศรีอยุธยา สระบุรี ปทุมธานี สมุทรปราการ สุมทรสาคร และนนทบุรี และในวันที่ 10 ก.ค. 67 ทั้ง 7 สายพร้อมกัน เดิน วิ่ง ปั่นฯ เพื่อนำธงตราสัญลักษณ์ส่งมอบแก่กระทรวงมหาดไทย เพื่อนำธงใช้ในกิจกรรมต่างๆ และการพระราชพิธีต่อไป

ที่มา : https://www.thaigov.go.th/news/contents/details/83546