รัฐบาลไทย-ข่าวทำเนียบรัฐบาล-นายกฯ ปาฐกถาพิเศษหัวข้อ EARTH JUMP 2024 ย้ำ พลังงานสะอาดเป็นเรื่องสำคัญต่อการดึงดูดนักลงทุน เชื่อ อนาคตไทยใช้พลังงานสะอาด 50% ชื่นชม ธ.กสิกรไทย คิดและทำโครงการที่ดี 


วันจันทร์ที่ 27 พฤษภาคม 2567
27/05/2567
พิมพ์
นายกฯ ปาฐกถาพิเศษหัวข้อ EARTH JUMP 2024 ย้ำ พลังงานสะอาดเป็นเรื่องสำคัญต่อการดึงดูดนักลงทุน เชื่อ อนาคตไทยใช้พลังงานสะอาด 50% ชื่นชม ธ.กสิกรไทย คิดและทำโครงการที่ดี
นายกฯ ปาฐกถาพิเศษหัวข้อ EARTH JUMP 2024 ย้ำ พลังงานสะอาดเป็นเรื่องสำคัญต่อการดึงดูดนักลงทุน เชื่อ อนาคตไทยใช้พลังงานสะอาด 50% ชื่นชม ธ.กสิกรไทย คิดและทำโครงการที่ดี หวังให้หน่วยงานอื่นขยายผล
วันนี้ (27 พฤษภาคม 2567) เวลา 09.00 น. ณ สามย่านมิตรทาวน์ ฮอลล์ ศูนย์การค้าสามย่านมิตรทาวน์ นายเศรษฐา ทวีสิน นายกรัฐมนตรี เป็นประธานเปิดงาน EARTH JUMP 2024 : The EDGE of Action และกล่าวปาฐกถาพิเศษในงาน EARTH JUMP 2024 โดยมีนางสาวขัตติยา อินทรวิชัย ประธานเจ้าหน้าที่บริหาร ธนาคารกสิกรไทย ให้การต้อนรับ และมีนักธุรกิจเข้าร่วมงานกว่า 2,000 คน
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวปาฐกถาพิเศษตอนหนึ่งว่า รัฐบาลภายใต้การการนำของตนเอง ระยะเวลาประมาณ 9 เดือน เรื่องใหญ่เรื่องหนึ่งที่พูดถึงตลอดเวลา คือเรื่องโลกร้อน ซึ่งจากที่ตนเองได้เดินทางไปต่างประเทศมาแล้ว 15 ครั้ง เพื่อไปพูดคุยเชิญชวนนักลงทุนให้เข้ามาลงทุนในประเทศไทย อยากจะนำประสบการณ์ที่ได้เดินทางมาแชร์ให้ทุกคนทราบ ตนเองเชื่อว่าจะเป็นประโยชน์ไม่มากก็น้อย ทั้งนี้ เวลาที่ตนเองไปต่างประเทศสิ่งแรกที่เขาพูดถึงตลอดเวลา มี 3 อย่างคือ หนึ่งเรื่องของสิทธิประโยชน์ในการลงทุน สองความเป็นกลางทางด้านการเมือง คือเราไม่ฝักใฝ่ฝ่ายใด มุ่งหาความสงบสุข ซึ่งเป็นมิตรกับทุกประเทศ เป็นอีกสาเหตุที่ประเทศต่าง ๆ เลือกประเทศไทย และเรื่องสุดท้ายคือเรื่องพลังงานสะอาด
นายกฯ ระบุว่า การที่นักลงทุนต่างประเทศจะเข้ามาลงทุนในประเทศไทย ประเทศไทยต้องมีความพร้อม มีนโยบายรองรับการดำเนินกิจการพลังงานสะอาดในทุก ๆ ด้าน เพื่อแข่งขันกับประเทศเพื่อนบ้าน ซึ่งการพูดคุยอธิบายให้ต่างประเทศเข้ามาลงทุน จะต้องมีการแข่งขันกับประเทศเพื่อนบ้านในอาเซียนด้วยกัน ซึ่งหลาย ๆ ประเทศต่างมีจุดแข็งจุดด้อยต่างกันไป ประเทศไทยได้เปรียบกว่าในหลาย ๆ ด้าน ไม่ว่าจะเป็นเรื่องความเป็นอยู่ เรื่องของค่าครองชีพ และเรื่องกฎหมายที่เราสามารถปรับปรุงให้ดีขึ้นได้ รวมถึงเรื่องของพลังงานสะอาดเป็นเรื่องที่สำคัญที่นักลงทุนให้ความสำคัญเป็นอันดับต้น ๆ จากการที่ตนเองได้พูดคุยพูดในหลายเวที ไม่ว่าจะเป็นการหารือทวิภาคีกับนายกฯ สปป.ลาว ซึ่งประเทศลาวมีพลังงานสะอาดเยอะเพราะมีเขื่อนเป็นจำนวนมาก ก็อยากขายพลังงานสะอาด เพราะประเทศลาวไม่มีโรงงานอุตสาหกรรมเยอะ ซึ่งประเทศไทยเป็นประเทศที่ต้องการไฟฟ้าสะอาด ไม่ใช่แค่ประเทศไทยประเทศเดียว ประเทศอื่นก็มีความต้องการเหมือนกัน อย่างเช่น ประเทศสิงคโปร์เป็นประเทศที่มีระบบบริหารจัดการที่ดี มีกฎหมายที่ดี และมีสตาร์ทอัพหลาย ๆ อย่าง แต่เป็นรองเราเรื่องพลังงานสะอาด ทั้งนี้ จากพูดคุยกับสิงคโปร์เขาต้องการขายพลังงานสะอาดผ่านประเทศไทย ซึ่งเรื่องนี้ตนเองให้ไม่ได้ แต่จะไม่ให้ไทยเสียประโยชน์ ซึ่งจะให้ประเทศลาวขายให้เราดีกว่า
นายกฯ กล่าวว่า ได้หารือกับบริษัท Google และ Microsoft ซึ่งจะให้ย้ายฐานการผลิตมาประเทศไทย สิงคโปร์เป็นคู่แข่งกับเราในการดึงดูดนักลงทุนต่างประเทศ โดยนักลงทุนให้ความสำคัญเรื่องพลังงานสะอาด เมื่อวานนี้ตนเองได้ดูแผนที่โลก ได้ดูว่าประเทศไหนใช้พลังงานสะอาดมากน้อยแค่ไหน แน่นอนเป็นประเทศที่มีการใช้งานจากถ่านหินสูงจนเป็นสีแดง ได้แก่ ประเทศอินเดีย ส่วนประเทศที่พัฒนาแล้วเป็นส้ม คือใช้พลังงานจากถ่านหินน้อยลง หนึ่งประเทศที่น่าสนใจคือประเทศฝรั่งเศส ซึ่งเป็นประเทศที่มีการพัฒนาด้านอุตสาหกรรมสูง มีการใช้พลังงานสูง แต่เป็นสีเหลืองอ่อน แสดงว่ามีการใช้พลังงานสะอาดเป็นส่วนมาก ตนเองเข้าใจว่าร้อยละ 90 ของพลังงานทั้งหมดเป็นพลังงานนิวเคลียร์ ซึ่งเป็นเรื่องที่อ่อนไหว ตนเองเชื่อว่าทุกคนเข้าใจและต้องทำความเข้าใจให้ดีขึ้นถึงความเปราะบางในการพูดคุยถึงพลังงานนิวเคลียร์ และที่ผ่านมาทราบว่าได้มีการศึกษาเรื่องนี้เหมือนกัน ตนเองคิดว่าถ้าหากเราไม่ใช้พลังงานนิวเคลียร์ แต่เพื่อนบ้านใช้ก็ไม่ต่างกัน ซึ่งจะต้องมีการพูดคุยหารือถึงเรื่องดังกล่าวกับหน่วยงานที่เกี่ยวข้อง ว่าจะทำงานอย่างไร โดยจะต้องให้ประชาชนมีส่วนร่วมในการขับเคลื่อนในเรื่องนี้ ต้องเริ่มคิดเพราะว่าความต้องการใช้พลังงานไฟฟ้าของเรามีมากขึ้นทุกวัน ทั้งนี้ การที่บริษัทต่าง ๆ จะย้ายฐานผลิตเข้ามา เราต้องเตรียมความพร้อม ซึ่งเรามีพลังงานโซลาร์ จะต้องทำให้ดีขึ้นต่อไป และในอนาคตจะต้องมีการพูดคุยและทำความเข้าใจกับพี่น้องประชาชนถึงเรื่องการใช้พลังงานนิวเคลียร์
นายกฯ กล่าวต่อไปว่า เรื่องของการลงพื้นที่ต่างจังหวัดของตนเอง ไม่ใช่เพื่อดูความเป็นอยู่ ดูเรื่องคุณภาพชีวิตของของประชาชนอย่างเดียว ดูเรื่องอากาศสะอาดด้วย ซึ่งเราได้ผ่านช่วงที่อากาศเลวร้ายมาแล้ว ในช่วงต้นปีจังหวัดเชียงใหม่ติดอันดับพื้นที่อากาศเลวร้ายระดับท็อปของโลก รัฐบาลให้ความสำคัญ แต่เหนือสิ่งอื่นใด ไม่ใช่แค่ราคาข้าวราคาพืชผลอย่างเดียว เป็นเรื่องที่เราต้องช่วยกันให้ความรู้กับเกษตรกรไทยด้วยว่า วิธีการปลูกข้าวหรือวิธีการทำการเกษตรอย่างถูกต้อง ร่วมกันรักษ์โลก เป็นเรื่องที่ท้าทายอย่างยิ่ง เพราะว่าจากที่พูดคุยกับชาวบ้าน ชาวบ้านบอกว่าแค่หารายได้ก็ลำบากอยู่แล้วจะมาพูดถึงเรื่องนี้อีกทำไม เรื่องของการเผาเป็นเรื่องของเศรษฐกิจ เพราะเผาสามารถทำลายซากพืชผลผลิตทางการเกษตรได้หมด ถ้าให้เกษตรกรไถกลบเขาก็ไม่มีเงิน รัฐบาลให้ความสำคัญในเรื่องนี้อย่างมาก
นายกฯ เผย จากการพูดคุยกับนายกฯ นิวซีแลนด์ ที่มีการพัฒนาสายพันธุ์วัว ซึ่งมูลของวัวจะมีการปล่อยมีเทนต่ำกว่าวัวในหลาย ๆ ประเทศ เรื่องนี้เราก็ต้องพัฒนาเหมือนกัน ถือเป็นเรื่องของการพัฒนาสายพันธุ์วัว ซึ่งอาจต้องใช้ระยะเวลาอีกนานพอสมควรกว่าจะสามารถทำได้ วันนี้ทางธนาคารกสิกรไทยเป็นสปอนเซอร์ในด้านพลังงานสะอาดและการปล่อยสินเชื่อให้เอกชนที่ลงทุนด้านพลังงานสะอาด ก็อดพูดไม่ได้เกี่ยวกับเรื่องทางด้านการเงิน ซึ่งก่อนจะมีการพูดถึงก็ได้มีการพูดคุยกับคุณขัตติยา อินทรวิชัย ประธานเจ้าหน้าที่บริหาร ธนาคารกสิกรไทย ในเรื่องของเราต้องให้ความสนับสนุนทางด้านการเงิน กับเรื่องของบริษัทที่ทำเกี่ยวข้องกับอากาศสะอาด พลังงานสะอาด โซล่ารูฟ และ EV โดยทางธนาคารให้ความสำคัญมาโดยตลอด ต้องขอชื่นชมไม่ใช่ว่าเพิ่งมีการจัดวันนี้ แต่ได้มีการดำเนินการทำมาเป็นระยะเวลานานแล้ว ถือเป็นเรื่องที่ดี รัฐบาลพยายามจะสานต่อ ซึ่งนโยบายหลักอย่างหนึ่งคือเรื่องของ NET METERING ถ้ามีการติดโซล่ารูฟแล้วมีพลังงานเหลือจะขายกลับเขาไปจะขายเท่าไร และซื้อคืนเป็นมูลค่าเท่าไร ถ้าซื้อมาในราคาแพงแต่เวลาขายคืนราคาต่ำกว่า ก็ไม่มีใครอยากติดตั้ง แต่ถ้าหากมีการทำ NET METERING ที่หมายความว่าสามารถหักลบไปได้เลยในราคาซื้อราคาขายเท่ากัน และจ่ายส่วนต่าง ก็จะเป็นเรื่องที่ดีเป็นอีกส่วนหนึ่งที่จะสนับสนุนพี่น้องประชาชนให้มีความกระตือรือร้น อยากจะทำเรื่องพวกนี้มากยิ่งขึ้น
นายกฯ กล่าวว่า อีก 15 ปี ตนเองมีความมั่นใจว่าเราให้ความสำคัญกับพลังงานสะอาดมาก และ 50% ของไทยจะใช้พลังงานสะอาด ตอนนี้ยังไม่พอ เมื่อย้อนไป 30 ปีที่แล้ว เรามีเขื่อนเยอะมาก แต่พลังงานที่ได้ใช้ไม่ถึง 5% ของทั้งหมด แต่สันเขื่อนสามารถติดโซลาร์เซลล์ได้ ขอให้มั่นใจว่าประเทศเรา แม้นิวเคลียร์ยังไม่เกิดในระยะเวลาอันใกล้ แต่มีแหล่งที่สามารถสร้างพลังงานสะอาดได้มากมาย บริษัทในไทยก้าวหน้ากว่าอีกหลายบริษัทในเพื่อนบ้าน แต่ซัพพลายด์เชนของที่อื่น ถ้าไม่สามารถนำมาอยู่ในปรัชญาเดียวกัน จะส่งผลต่อให้เราส่งสินค้าไปขายในอนาคตถูกตีตก ย้อนไปการปล่อยสินเชื่อสีเขียว ให้บริษัทเล็ก ๆ สามารถเข้าถึงแหล่งเงินทุนและพัฒนาได้ เราจะต้องไม่ทิ้งใครไว้ข้างหลัง นอกจากนี้ ยังต้องมีบุคลากรดี ๆ ด้วย คนที่มาสมัครงาน นอกจากเรื่องเงินเดือน หรือสวัสดิการแล้ว ยังต้องดูเรื่องพลังงานสะอาดด้วย ไม่เช่นนั้นเราจะประสบปัญหาที่มีมาจากทั่วโลก ขอให้ทุกท่านในที่นี้ซึ่งเป็นผู้ประกอบการ อย่าคิดแต่เรื่องเงิน แต่ให้คิดเรื่องพลังงานสะอาดด้วย และอยากให้องค์กรอื่น ๆ ทำเรื่องนี้ต่อไปได้ จะดีมาก ขอชื่นชมธนาคารกสิกรไทย หวังให้หน่วยงานอื่น ๆ นำเป็นแนวทางการขยายการดำเนินงานต่อไป

ที่มา : https://www.thaigov.go.th/news/contents/details/83531