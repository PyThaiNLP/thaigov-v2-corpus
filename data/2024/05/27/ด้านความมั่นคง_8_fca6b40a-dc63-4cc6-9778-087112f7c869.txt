รัฐบาลไทย-ข่าวทำเนียบรัฐบาล-"หัวหน้าสำนักงานจังหวัดต้องทำงานอย่างนักบริหาร นักจัดการ และนักปกครอง เพื่อสนองตอบความต้องการของประชาชนในระดับพื้นที่ได้อย่างมีประสิทธิภาพ"  มท. เดินหน้าพัฒนาบุคลากร


วันจันทร์ที่ 27 พฤษภาคม 2567
27/05/2567
พิมพ์
"หัวหน้าสำนักงานจังหวัดต้องทำงานอย่างนักบริหาร นักจัดการ และนักปกครอง เพื่อสนองตอบความต้องการของประชาชนในระดับพื้นที่ได้อย่างมีประสิทธิภาพ"  มท. เดินหน้าพัฒนาบุคลากร
มท. เดินหน้าพัฒนาบุคลากรการขับเคลื่อนจัดทำแผนพัฒนาพื้นที่ มุ่งเน้นสร้างความรู้ความเข้าใจเกี่ยวกับระเบียบ/กฎหมายที่กำหนด เพื่อตอบสนองความต้องการของประชาชนได้อย่างแท้จริง
"หัวหน้าสำนักงานจังหวัดต้องทำงานอย่างนักบริหาร นักจัดการ และนักปกครอง เพื่อสนองตอบความต้องการของประชาชนในระดับพื้นที่ได้อย่างมีประสิทธิภาพ"  มท. เดินหน้าพัฒนาบุคลากรการขับเคลื่อนจัดทำแผนพัฒนาพื้นที่ มุ่งเน้นสร้างความรู้ความเข้าใจเกี่ยวกับระเบียบ/กฎหมายที่กำหนด เพื่อตอบสนองความต้องการของประชาชนได้อย่างแท้จริง
วันนี้ (27 พ.ค. 67) เวลา 09.00 น. ที่โรงแรมรอยัล ซิตี้ เขตบางพลัด กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายเชษฐา โมสิกรัตน์ รองปลัดกระทรวงมหาดไทยด้านบริหาร เป็นประธานเปิดโครงการประชุมเชิงปฏิบัติการเพื่อขับเคลื่อนการจัดทำแผนพัฒนาพื้นที่ ประจำปีงบประมาณ พ.ศ. 2567 โดยมีหัวหน้าสำนักงานจังหวัด และข้าราชการระดับชำนาญการพิเศษ รวมจำนวน 150 คน เข้าร่วม
นายเชษฐา โมสิกรัตน์ รองปลัดกระทรวงมหาดไทย กล่าวว่า กระทรวงมหาดไทย มีหน้าที่สำคัญในการ “บำบัดทุกข์ บำรุงสุข” ให้กับพี่น้องประชาชน ด้วยบทบาทของสำนักงานปลัดกระทรวงมหาดไทยที่เป็นองค์กรหลักและกลไกสำคัญในการนำนโยบายของรัฐบาลไปสู่การพัฒนาเชิงพื้นที่แบบบูรณาการ (Area - Based) ทั้งในระดับจังหวัดและกลุ่มจังหวัด ซึ่งมีสำนักงานจังหวัด ทำหน้าที่หน่วยประสานกลางระหว่างจังหวัด และขับเคลื่อนร่วมกับอำเภอ ตำบล ชุมชน/หมู่บ้าน ไปจนถึงรายครัวเรือนและตัวบุคคล เพื่อก่อให้เกิดการพัฒนาที่ยั่งยืนในทุกมิติผ่านกลไกที่มีบนพื้นฐานแนวคิดการพัฒนาแบบ Change For Good ที่มุ่งยกระดับและพัฒนาคุณภาพชีวิตของประชาชนไปสู่การพัฒนาที่ยั่งยืนโดยการน้อมนำหลักปรัชญาของเศรษฐกิจพอเพียง อันเป็นพระราชปณิธานของพระบาทสมเด็จพระเจ้าอยู่หัวที่ทรงมุ่งมั่นในการสืบสาน รักษา และต่อยอด พระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาประยุกต์ใช้
นายเชษฐา โมสิกรัตน์ รองปลัดกระทรวงมหาดไทย กล่าวต่อว่า ปัจจุบันรัฐบาลให้ความสำคัญในการเพิ่มประสิทธิภาพการบริหารงานเชิงพื้นที่ของผู้ว่าราชการจังหวัด ซึ่งกำหนดให้มีการเพิ่มประสิทธิภาพและพัฒนาคุณภาพการจัดทำแผนของจังหวัดให้ครอบคลุมทุกมิติ ภายใต้การดำเนินงานตามพระราชกฤษฎีกาว่าด้วยการบริหารงานเชิงพื้นที่แบบบูรณาการ พ.ศ. 2565 และมุ่งเน้นการบูรณาการความร่วมมือ งบประมาณ ทรัพยากรจากภาคส่วนต่าง ๆ ยึดปัญหาและความต้องการของประชาชนที่แตกต่างกันในแต่ละพื้นที่เป็นหลัก และมุ่งเน้นผลสัมฤทธิ์ที่สามารถวัดผลได้สามารถตอบสนองความต้องการของพื้นที่ ให้มีความสอดคล้องกับทิศทางการพัฒนาประเทศ และศักยภาพของพื้นที่ ตลอดจนความต้องการของประชาชน
นอกจากนี้ นายเชษฐา โมสิกรัตน์ รองปลัดกระทรวงมหาดไทย ยังได้พูดคุยแบ่งปันประสบการณ์และสร้างความรู้ความเข้าใจที่ถูกต้องเกี่ยวกับระเบียบ/กฎหมาย และแนวทางปฏิบัติต่าง ๆ ในเรื่องการดำเนินงานขับเคลื่อนการบริหารงานเชิงพื้นที่ของจังหวัดและกลุ่มจังหวัด เช่น การทบทวนแผนพัฒนาจังหวัดและกลุ่มจังหวัด (พ.ศ. 2566 - 2570) ฉบับทบทวน ประจำปีงบประมาณ พ.ศ. 2569 และการจัดทำแผนปฏิบัติราชการประจำปีงบประมาณ พ.ศ. 2569 ของจังหวัดและกลุ่มจังหวัด การเตรียมการชี้แจงงบประมาณตามแผนปฏิบัติราชการประจำปีงบประมาณ พ.ศ. 2568 การเร่งรัดการใช้จ่ายงบประมาณตามแผนปฏิบัติราชการประจำปีงบประมาณ พ.ศ. 2566 - 2570 การบริหารทรัพย์สินจากงบประมาณจังหวัดและกลุ่มจังหวัด การขับเคลื่อนการพัฒนาจังหวัดผ่านการประชุม กรอ.จังหวัด/กรอ.กลุ่มจังหวัด เป็นต้น รวมทั้งการเตรียมการจัดโครงการและกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ทั้งการจัดทำน้ำพระพุทธมนต์ศักดิ์สิทธิ์ โครงการบรรพชาอุปสมบท เฉลิมพระเกียรติฯ โครงการ 10 คลองสวย น้ำใส คนไทยมีสุข เฉลิมพระเกียรติฯ และโครงการหลอมรวมใจ มอบน้ำใส ให้โรงเรียน เฉลิมพระเกียรติฯ
นายเชษฐา โมสิกรัตน์ รองปลัดกระทรวงมหาดไทย กล่าวในช่วงท้ายว่า กระทรวงมหาดไทยคาดหวังว่าการอบรมในครั้งนี้ หัวหน้าสำนักงานจังหวัด และข้าราชการระดับชำนาญการพิเศษทุกท่าน จะสามารถนำความรู้ที่ได้รับ ไปประยุกต์ใช้และปฏิบัติได้อย่างถูกต้องด้วยความมุ่งมั่น ทุ่มเท อย่างมีประสิทธิภาพ เพื่อให้การขับเคลื่อนการจัดทำแผนพัฒนาพื้นที่สามารถตอบสนองความต้องการของประชาชนได้อย่างแท้จริง
"ขอให้หัวหน้าสำนักงานจังหวัดต้องทำงานอย่างนักบริหาร นักจัดการ และนักปกครอง เพื่อให้งานประสบความสำเร็จอย่างมีประสิทธิภาพ ดั่งที่ท่านเจ้าคุณ ว.วชิรเมธี ได้กล่าวไว้ว่า "คนสำราญ งานสำเร็จ" และขอขอบคุณวิทยากรทุกท่านที่ได้มาสร้างความรู้ความเข้าใจแก่ผู้เข้ารับการอบรม ตลอดจนคณะผู้จัดโครงการฯ และขอให้การดำเนินการอบรมประสบความสำเร็จตามวัตถุประสงค์ที่ได้ตั้งไว้ทุกประการ" รองปลัด มท. กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83547