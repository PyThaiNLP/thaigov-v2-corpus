รัฐบาลไทย-ข่าวทำเนียบรัฐบาล-“วราวุธ” เผย พม. จ่อยื่นศาลรอบ 2 ขอไต่สวนฉุกเฉิน ปม ด.ช. เชื่อมจิต ส่วน 4 มิ.ย. พ่อแม่เด็กขอพบ มอบอธิบดี ดย. รับเรื่อง


วันจันทร์ที่ 27 พฤษภาคม 2567
“วราวุธ” เผย พม. จ่อยื่นศาลรอบ 2 ขอไต่สวนฉุกเฉิน ปม ด.ช. เชื่อมจิต ส่วน 4 มิ.ย. พ่อแม่เด็กขอพบ มอบอธิบดี ดย. รับเรื่อง
“วราวุธ” เผย พม. จ่อยื่นศาลรอบ 2 ขอไต่สวนฉุกเฉิน ปม ด.ช.เชื่อมจิต ส่วน 4 มิ.ย. พ่อแม่เด็กขอพบ มอบอธิบดี ดย. รับเรื่อง
วันที่ 27 พฤษภาคม 2567 ที่กระทรวง พม. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีเด็กชายเชื่อมจิตว่า ล่าสุดได้รับข้อมูลจาก นางอภิญญา ชมภูมาศ อธิบดีกรมกิจการเด็กและเยาวชน (ดย.) ถึงความคืบหน้าภายหลังพนักงานเจ้าหน้าที่ตามพระราชบัญญัติคุ้มครองเด็ก พ.ศ. 2546 ได้ไปยื่นขอให้ศาลเยาวชนและครอบครัวจังหวัดสุราษฎร์ธานีไต่สวนฉุกเฉิน เมื่อวันที่ 16 พฤษภาคม 2567 โดยศาลไม่ได้รับเป็นกรณีฉุกเฉิน จึงได้นัดไต่สวนในวันที่ 17 มิถุนายน 2567 ดังนั้น ภายในสัปดาห์นี้ทาง ดย. จะยื่นคำร้องไต่สวนฉุกเฉินอีกครั้ง เพราะว่าหากขอยื่นอุทธรณ์จะเป็นคนละศาลกัน ดังนั้นเพื่อแสดงให้เห็นถึงความตั้งใจจริงของกระทรวง พม. ที่อยากจะให้มีการไต่สวนเป็นกรณีฉุกเฉินเร่งด่วน ซึ่งต้องติดตามต่อไปว่าผลการพิจารณาจะเป็นอย่างไรในการยื่นครั้งที่สอง
นายวราวุธ กล่าวต่อไปว่า ส่วนกรณีที่มีกระแสข่าวว่า ครอบครัวเด็กชายเชื่อมจิต แจ้งขอเข้าพบตนในวันที่ 4 มิ.ย. 67 นั้น เนื่องจากวันดังกล่าว ตรงกับวันที่มีการประชุมคณะรัฐมนตรี ซึ่งแต่ละครั้งที่ประชุมคาดเดาไม่ได้ว่าจะมีวาระเร่งด่วนหรือ มีภารกิจผูกพันอย่างไรบ้าง ดังนั้นตนได้มอบหมายให้อธิบดีกรมกิจการเด็กและเยาวชนเป็นผู้รับเรื่องดังกล่าว ทั้งนี้ ตนได้เคยชี้แจงตั้งแต่ตอนเข้ารับตำแหน่ง รมว.พม. ว่าการเป็น รมว.พม. นั้นไม่ได้ทำให้ตนเป็นผู้เชี่ยวชาญเรื่องเด็ก หรือผู้เชี่ยวชาญด้านจิตวิทยา ดังนั้นต้องยอมรับว่าองค์ความรู้ในมิตินี้ ตนมีไม่เท่ากับทีมสหวิชาชีพ หรือเท่ากับผู้บริหารที่เกี่ยวข้องแน่นอน อย่างไรก็ตาม ได้มอบหมายให้ทางอธิบดีกรมกิจการเด็กและเยาวชน รับเรื่องไว้เบื้องต้นและดำเนินการต่อไป ทั้งนี้ต้องรอดูผลการพิจารณาของศาลด้วย
นายวราวุธ กล่าวเพิ่มเติมว่า นอกจากนี้ ตนได้กำชับทางเจ้าหน้าที่ พม. ทุกคน ขอให้ทำตามกฎ ระเบียบ ข้อบังคับทุกข้ออย่างเคร่งครัด กฎหมายว่าเรื่องการพิทักษ์ คุ้มครอง ปกป้อง สิทธิเด็กต่างๆเหล่านี้ ทางกระทรวง พม. ถือเป็นเรื่องที่สำคัญที่สุด ถ้าหากว่ามีการละเมิดตามกฎหมายข้อใด เราจะมีการดำเนินการทางวินัยกับเจ้าหน้าที่ พม. แต่ว่าในทางกลับกันเจ้าหน้าที่ พม. ต้องทำหน้าที่อย่างเต็มที่ด้วยเช่นกัน มิฉะนั้น จะถูกกล่าวหาว่าละเลยการปฏิบัติหน้าที่
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #เด็กชายเชื่อมจิต

ที่มา : https://www.thaigov.go.th/news/contents/details/83537