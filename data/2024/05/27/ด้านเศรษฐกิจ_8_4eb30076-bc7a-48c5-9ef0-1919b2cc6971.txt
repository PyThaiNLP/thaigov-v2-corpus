รัฐบาลไทย-ข่าวทำเนียบรัฐบาล-สลากออมสินพีคสุด ลุยแจกต่อเพิ่มทองคำแท่งหนัก 10 กิโลกรัม เปิดรับฝากตั้งแต่วันนี้ – 15 ก.ค. 67 จับรางวัลผู้โชคดี 16 ก.ค. 67


วันจันทร์ที่ 27 พฤษภาคม 2567
27/05/2567
พิมพ์
สลากออมสินพีคสุด ลุยแจกต่อเพิ่มทองคำแท่งหนัก 10 กิโลกรัม เปิดรับฝากตั้งแต่วันนี้ – 15 ก.ค. 67 จับรางวัลผู้โชคดี 16 ก.ค. 67
สลากออมสินพิเศษ 1 ปี แคมเปญลุ้นรางวัลพิเศษทองคำแท่งหนัก 10 กิโลกรัม สามารถฝากได้ตั้งแต่ 100 บาท (หน่วยละ 100 บาท) ไม่จำกัดวงเงินรับฝากสูงสุด เปิดรับฝากตั้งแต่วันที่ 18 พฤษภาคม – 15 กรกฎาคม 2567
นายวิทัย รัตนากร ผู้อำนวยการธนาคารออมสิน เปิดเผยว่า จากเสียงตอบรับล้นหลามแคมเปญสลากออมสินพิเศษ 1 ปี เงินรางวัลที่ 1 มูลค่าสูงเป็นประวัติศาสตร์ถึง 111 ล้านบาท ในโอกาสเฉลิมฉลองครบรอบ 111 ปี เพื่อเป็นการส่งเสริมการออม และกระตุ้นให้ประชาชนมีการออมเงินต่อเนื่องด้วยผลตอบแทนที่เหมาะสม ธนาคารออมสิน ได้ออกแคมเปญใหม่ต่อทันทีกับสลากออมสินพิเศษ 1 ปี ทั้งแบบใบสลาก และสลากดิจิทัล ลุ้นรางวัลพิเศษทองคำแท่งหนัก 10 กิโลกรัม มูลค่าประมาณ 26.5 ล้านบาท อีกจำนวน 1 รางวัล เพื่อกระตุ้นการออมและสามารถลุ้นรางวัลพิเศษได้อีกด้วย
สลากออมสินพิเศษ 1 ปี แคมเปญลุ้นรางวัลพิเศษทองคำแท่งหนัก 10 กิโลกรัม สามารถฝากได้ตั้งแต่ 100 บาท (หน่วยละ 100 บาท) ไม่จำกัดวงเงินรับฝากสูงสุด เปิดรับฝากตั้งแต่วันที่ 18 พฤษภาคม – 15 กรกฎาคม 2567 ซึ่งเมื่อฝากครบกำหนด 1 ปี จะได้รับเงินต้นพร้อมดอกเบี้ยหน่วยละ 0.35 บาท และยังมีสิทธิ์ลุ้นรางวัลที่ 1 มูลค่า 10 ล้านบาท และรางวัลอื่นๆ ได้ทุกวันที่ 16 ของทุกเดือน รวม 12 ครั้ง ผู้สนใจสามารถฝากสลากออมสินได้ที่ธนาคารออมสินทุกสาขาทั่วประเทศ และแอป MyMo โดยมีกำหนดออกรางวัลพิเศษทองคำแท่งหนัก 10 กิโลกรัม ในวันที่ 16 กรกฎาคม 2567

ที่มา : https://www.thaigov.go.th/news/contents/details/83543