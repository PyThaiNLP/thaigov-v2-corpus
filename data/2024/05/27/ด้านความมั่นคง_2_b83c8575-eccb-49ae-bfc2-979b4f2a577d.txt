รัฐบาลไทย-ข่าวทำเนียบรัฐบาล-จังหวัดตาก ให้การต้อนรับเอกอัครราชทูตวิสามัญผู้มีอำนาจเต็มแห่งสหภาพยุโรป(EU) ประจำประเทศไทย พร้อมผู้แทนโครงการพัฒนาแห่งสหประชาชาติประจำประเทศไทย (UNDP) และคณะ 


วันอาทิตย์ที่ 26 พฤษภาคม 2567
26/05/2567
พิมพ์
จังหวัดตาก ให้การต้อนรับเอกอัครราชทูตวิสามัญผู้มีอำนาจเต็มแห่งสหภาพยุโรป(EU) ประจำประเทศไทย พร้อมผู้แทนโครงการพัฒนาแห่งสหประชาชาติประจำประเทศไทย (UNDP) และคณะ
จังหวัดตาก ให้การต้อนรับเอกอัครราชทูตวิสามัญผู้มีอำนาจเต็มแห่งสหภาพยุโรป(EU) ประจำประเทศไทย พร้อมผู้แทนโครงการพัฒนาแห่งสหประชาชาติประจำประเทศไทย (UNDP) และคณะ เยี่ยมชมผลการขับเคลื่อนเป้าหมายการพัฒนาที่ยั่งยืนทั้ง 17 เป้าหมาย SDGs
จังหวัดตาก ให้การต้อนรับเอกอัครราชทูตวิสามัญผู้มีอำนาจเต็มแห่งสหภาพยุโรป(EU) ประจำประเทศไทย พร้อมผู้แทนโครงการพัฒนาแห่งสหประชาชาติประจำประเทศไทย (UNDP) และคณะ เยี่ยมชมผลการขับเคลื่อนเป้าหมายการพัฒนาที่ยั่งยืนทั้ง 17 เป้าหมาย SDGs ด้านพ่อเมืองตาก เผยภูมิใจเป็น 1 ใน 15 จังหวัดนำร่อง ที่ร่วมขับเคลื่อนเป้าหมายการพัฒนาที่ยั่งยืนเพื่อโลกใบเดียวนี้
วันนี้ (26 พ.ค. 67) นายสมชัย กิจเจริญรุ่งโรจน์ ผู้ว่าราชการจังหวัดตาก เปิดเผยว่า นายเดวิด เดลี เอกอัครราชทูตวิสามัญผู้มีอำนาจเต็มแห่งสหภาพยุโรป (EU) ประจำประเทศไทย พร้อมด้วย นายเรอโน เมแยร์ ผู้แทนโครงการพัฒนาแห่งสหประชาชาติ ประจำประเทศไทย (UNDP) นางสาวเอกรัตน์ นาคาคง ผู้ตรวจราชการกระทรวงมหาดไทยและคณะ ได้เดินทางมาเยี่ยมชมผลการดำเนินโครงการ SDGs Localization ที่ จังหวัดตาก ซึ่งเป็น 1 ใน 15 จังหวัดนำร่อง ในการนำเป้าหมายการพัฒนาที่ยั่งยืน มาปฏิบัติในเชิงพื้นที่ และในโอกาสนี้ได้ดำเนินการประชุมร่วมกับผู้บริหารจังหวัดตาก โดยมีตน รองผู้ว่าราชการจังหวัดตาก และหัวหน้าส่วนราชการที่เกี่ยวข้อง ณ ห้องประชุมตากสินมหาราช ชั้น 5 ศาลากลางจังหวัดตาก
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวว่า เมื่อวันที่ 6 มิถุนายน 2565 กระทรวงมหาดไทยร่วมกับสหประชาชาติประจำประเทศ ไทยได้จัดพิธีลงนามประกาศเจตนารมณ์ “1 จังหวัด 1 คำมั่นสัญญา เพื่อประเทศไทยที่ยั่งยืน” โดยผู้ว่าราชการ จังหวัดของประเทศไทย (Statement of Commitment to Sustainable Thailand by the Governors of the Provinces of Thailand) ณ ห้องประชุม ESCAP Hall ชั้น 2 ศูนย์ประชุมสหประชาชาติ ถนนราชดำเนินนอก กรุงเทพมหานคร ซึ่งผู้ว่าราชการจังหวัด 76 จังหวัด ได้ร่วมลงนามในประกาศ เจตนารมณ์ฯ ต่อหน้า นายสุทธิพงษ์ จุลเจริญ ปลัดกระทรวงมหาดไทย และคุณกีต้า ซับบระวาล (Ms. GitaSabharwal) ผู้ประสานงานสหประชาชาติประจำประเทศไทยในขณะนั้น เพื่อส่งเสริมความร่วมมือในการขับเคลื่อนเป้าหมาย การพัฒนาที่ยั่งยืน (Sustainable Development Goals: SDGs) ในมิติต่าง ๆ ของประเทศไทยอย่างเป็นรูปธรรม โดยมีกรอบการดำเนินงานของความร่วมมือกับสหประชาชาติ อาทิ 1) การยกระดับความตระหนักและขีดความสามารถของหน่วยงานระดับจังหวัดและระดับท้องถิ่น ในการดำเนินกิจกรรมที่เอื้อต่อการบรรลุเป้าหมายการพัฒนาที่ยั่งยืน และขับเคลื่อนเป้าหมายในระดับ ของภูมิภาคและท้องถิ่น 2) การอำนวยความสะดวกให้เกิดความร่วมมือระหว่างหน่วยงานระดับจังหวัดและระดับท้องถิ่นกับทีมงานสหประชาชาติประจำประเทศไทย รวมถึงพันธมิตรอื่น ๆ ที่เกี่ยวข้อง 3) สร้างสภาพแวดล้อมให้เอื้ออำนวยในการจัดสรรทรัพยากร ตามความเหมาะสมเพื่อการพัฒนาเศรษฐกิจและสังคมอย่างยั่งยืน และ 4) มีการปรึกษาหารือร่วมกันเป็นระยะเพื่อทบทวนแผนงาน การดำเนินงาน และความคืบหน้า ต่อเป้าหมายการพัฒนาที่ยั่งยืน
“โดยกระทรวงมหาดไทย ได้กำหนดแนวทางในการขับเคลื่อนแบ่งออกเป็นสามระดับประกอบด้วย 3 ระดับ ได้แก่ 1) การขับเคลื่อน SDGs ร่วมกับหน่วยงานภาคีการพัฒนาระดับโลก ได้แก่ กระทรวงมหาดไทยร่วมกับหน่วยงานภายใต้สหประชาชาติประจำประเทศไทย ในการเป็นที่ปรึกษาหน่วยงาน ส่วนกลาง จังหวัด และท้องถิ่น ในการขับเคลื่อน SDGs 2) การขับเคลื่อน SDGs ในระดับภูมิภาค ได้แก่ การสร้างกลไก/ คณะกรรมการ/คณะทำงาน ระดับจังหวัด จัดทำแผนการขับเคลื่อน SDGs ระดับจังหวัด/ปรับปรุงแผนพัฒนา จังหวัด/กลุ่มจังหวัด ให้สอดคล้องตามแนวคิด SDGs ทุกมิติการพัฒนา และ 3) การขับเคลื่อน SDGs ระดับพื้นที่ ได้แก่ การประสานภาคีการพัฒนา ในพื้นที่ 7 ภาคี ได้แก่ ภาคราชการ ภาคเอกชน ภาควิชาการภาคผู้นำศาสนา ภาคประชาสังคม ภาคประชาชน ภาคสื่อสารมวลชน ขับเคลื่อนโครงการเชิงพื้นที่ตามนโยบายที่สำคัญของกระทรวงฯ อาทิเช่น โครงการหมู่บ้านยั่งยืน (Sustainable village) โครงการถังขยะเปียกลดโลกร้อน โครงการอำเภอ บำบัดทุกข์ บำรุงสุข แบบบูรณาการอย่างยั่งยืน เป็นต้น” นายสมชัยฯ กล่าว
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวต่ออีกว่า กระทรวงมหาดไทย ได้ดำเนินการต่อยอด โดยได้กำหนดให้มีจังหวัดนำร่องฯ 15 จังหวัด ตามที่โครงการพัฒนาแห่งสหประชาชาติ (United Nations Development Programme: UNDP) เสนอในโครงการเสริมสร้างความเข้มแข็งการนำ เป้าหมายการพัฒนาที่ยั่งยืนไปปฏิบัติในเชิงพื้นที่ (SDGs Localization) ประกอบด้วย กรุงเทพมหานคร จ.เชียงใหม่ จ.เชียงราย จ.ตาก จ.นครราชสีมา จ.นราธิวาส จ.ปัตตานี จ.เพชรบุรี จ.ภูเก็ต จ.แม่ฮ่องสอน จ.ยะลา จ.สงขลา จ.สุราษฎร์ธานี จ.อุดรธานี และ จ.อุบลราชธานี โดยได้แจ้งให้จังหวัดอำนวยความสะดวก ให้ UNDP ในการเข้าไปดำเนินงานในพื้นที่จังหวัดนำร่องฯ โดยจังหวัดตาก ได้กำหนดแนวทางการขับเคลื่อนเป้าหมายการพัฒนาที่ยั่งยืนทั้ง 17 เป้าหมาย โดยกำหนดให้ "การขจัดความยากจน" เป็นวาระสำคัญสูงสุด เพื่อให้ประชาชนมีความ "มั่นคง" ในการดำเนินชีวิต และมีความ "มั่งคั่ง" ทางเศรษฐกิจ ด้วยการบริหารจัดการทรัพยากรที่มีอยู่ในพื้นที่อย่าง "ยั่งยืน" ภายใต้แนวคิดการพัฒนา 5 มิติ (5P)ได้แก่ "ตากหลุดจน " "ตากมากกว่า" "ตากสวยงาม" "ตากคุณธรรม" และ "ตากร่วมใจ" โดยขับเคลื่อนผ่านกิจกรรม/โครงการสำคัญประจำปีงบประมาณ 2567 รวมถึงได้ริเริ่มจัดทำแพลตฟอร์มออนไลน์ เพื่อเป็นฐานข้อมูลสำหรับการติดตาม และประเมินผลการดำเนินงานของหน่วยงานภาครัฐ ที่บูรณาการขับเคลื่อน SDGs ที่มีความเหมาะสม และสอดคล้องกับบริบทของพื้นที่
“สำหรับการเยี่ยมชมผลการดำเนินโครงการ SDGs Localization ของจังหวัดตาก ซึ่งเป็น 1 ใน 15 จังหวัดนำร่อง ในการนำเป้าหมายการพัฒนาที่ยั่งยืน มาปฏิบัติในเชิงพื้นที่ โดยนายเดวิด เดลี เอกอัครราชทูตวิสามัญผู้มีอำนาจเต็มแห่งสหภาพยุโรป (EU) ประจำประเทศไทย พร้อมด้วย นายเรอโน เมแยร์ ผู้แทนโครงการพัฒนาแห่งสหประชาชาติ ประจำประเทศไทย (UNDP) นางสาวเอกรัตน์ นาคาคง ผู้ตรวจราชการกระทรวงมหาดไทยและคณะ ได้เดินทางไปเยี่ยมชมแหล่งท่องเที่ยว และศูนย์เรียนรู้ชุมชน Sela eco printing-บ้านไร่ไม้งาม ตาก ซึ่งเป็นศูนย์เรียนรู้ที่ถ่ายทอดวิถีชีวิตที่เป็นมิตรกับสิ่งแวดล้อม ให้ทุกภาคส่วนได้เห็นความสำคัญของทุนทางธรรมชาติ และทางสังคม ที่เป็นหลักธรรมในการช่วยเหลือแบ่งปันให้ผู้อื่น ก่อนที่จะเดินทางไปเยี่ยมชมกระบวนการผลิตไม้ยูคาลิปตัสครบวงจร และการทอผ้าพื้นเมืองของกลุ่มสตรีบ้านเด่นวัว อ.วังเจ้า ที่ ไร่ชาววัง อ.วังเจ้า จ.ตาก เพื่อติดตามและสนับสนุนการดำเนินงาน SDGs ในระดับท้องถิ่น เสริมสร้างการมีส่วนร่วมของชุมชน และการบูรณาการความร่วมมือระหว่างภาครัฐและประชาชน ในการพัฒนาคุณภาพชีวิตของประชาชนในพื้นที่ชุมชน/ท้องถิ่นของ จ.ตาก อย่างยั่งยืนต่อไป” นายสมชัยฯ กล่าว
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวเพิ่มเติมว่า ตนรู้สึกยินดีและเป็นเกียรติอย่างยิ่ง ที่ได้ให้การต้อนรับเอกอัครราชทูตวิสามัญผู้มีอำนาจเต็มแห่งสหภาพยุโรป(EU) ประจำประเทศไทย พร้อมผู้แทนโครงการพัฒนาแห่งสหประชาชาติประจำประเทศไทย (UNDP) และคณะ ในการเยี่ยมชมผลการขับเคลื่อนเป้าหมายการพัฒนาที่ยั่งยืนทั้ง 17 เป้าหมาย SDGs ของจังหวัดตาก และภาคภูมิใจใจอย่างยิ่งที่จังหวัดตาก ได้เป็นจังหวัดนำร่องในการพัฒนาพัฒนาที่ยั่งยืน (SDGs) ทำให้พี่น้องประชาชนจังหวัดตากได้มีส่วนร่วมกับการทำสิ่งที่ดี Change for Good ให้เกิดขึ้นกับสังคมไทยและสังคมโลก และเพื่อโลกใบเดียวนี้ โดยเฉพาะการได้เป็นส่วนหนึ่งในการปลุกเร้า "Passion" ของคนมหาดไทย ที่ได้ขับเคลื่อนนำประเทศไทยไปสู่เป้าหมายการพัฒนาที่ยั่งยืน (SDG 17 Goals) พร้อมกันทั้ง 76 จังหวัดทั่วประเทศ รวมทั้งกรุงเทพมหานคร ซึ่งการทำงานร่วมกับโครงการพัฒนาแห่งสหประชาชาติ (United Nation Development Programme : UNDP) อันมีเป้าหมายในการร่วมกันดำเนินการขับเคลื่อนการพัฒนาที่ยั่งยืนให้เกิดขึ้นในระดับพื้นที่ (Localization) เพื่อจะได้เปิดโอกาสให้พี่น้องประชาชนมีโอกาสที่จะฉุกคิดและช่วยกันในการที่จะทำให้เกิดความร่วมไม้ร่วมมือ การเป็นหุ้นส่วน (Partnership) นำไปสู่การบรรลุเป้าหมายของการพัฒนาที่ยั่งยืนในระดับพื้นที่ เพื่อให้ทุกท่านได้มั่นใจว่าเราจะทำให้มนุษย์ทุกคนบนโลกใบนี้ได้ใช้ชีวิตมีความสุขอย่างยั่งยืน ซึ่งเป็นหน้าที่ของกระทรวงมหาดไทยที่จะทำให้เกิดความยั่งยืนอย่างเป็นรูปธรรม เพราะเรามีงานตามภารกิจ (Function) การทำงานที่สำคัญ คือ การ "บำบัดทุกข์ บำรุงสุข" เพื่อการยกระดับและพัฒนาคุณภาพชีวิตของพี่น้องประชาชนให้ดีขึ้นอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood #จังหวัดตาก

ที่มา : https://www.thaigov.go.th/news/contents/details/83510