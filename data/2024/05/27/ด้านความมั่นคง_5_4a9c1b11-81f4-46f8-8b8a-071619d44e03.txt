รัฐบาลไทย-ข่าวทำเนียบรัฐบาล-พิธีเปิดโครงการจิตสำนึกรักเมืองไทย ปีที่ ๑๖ ประจำปี ๒๕๖๗


วันจันทร์ที่ 27 พฤษภาคม 2567
พิธีเปิดโครงการจิตสำนึกรักเมืองไทย ปีที่ ๑๖ ประจำปี ๒๕๖๗
ในวันศุกร์ที่ ๒๔ พฤษภาคม ๒๕๖๗ เวลา ๑๔.๐๐ น. พลเอก สนิธชนก  สังขจันทร์ ปลัดกระทรวงกลาโหม เป็นประธานในพิธีเปิดโครงการจิตสำนึกรักเมืองไทย ปีที่ ๑๖ ประจำปีงบประมาณ พ.ศ.๒๕๖๗ ณ ห้องพินิตประชานาถ ในศาลาว่การกลาโหม
สำนักงานปลัดกระทรวงกลาโหม โดย สำนักงานเลขานุการสำนักงานปลัดกระทรวงกลาโหม ได้ดำเนินโครงการจิตสำนึกรักเมืองไทย ต่อเนื่องมาเป็นปีที่ ๑๖ มีวัตถุประสงค์เพื่อเสริมสร้างจิตสํานึกสาธารณะให้กับเยาวชนได้เห็นถึงประโยชน์ส่วนรวมเป็นสําคัญ โดยเปิดโอกาสให้เยาวชนได้แสดงความสามารถในการแก้ไขปัญหาหรือพัฒนาสังคมอย่างสร้างสรรค์
สำหรับการดำเนินโครงการฯ เป็นการสานต่อแนวความคิดและการดำเนินงานของปีที่ผ่านมา โดยการจัดการประกวดโครงการสาธารณประโยชน์เพื่อสังคม ในหัวข้อ “ร่วมคิด ร่วมทำ สร้างสรรค์สังคมไทยด้วยสิ่งเล็ก ๆ ที่ยิ่งใหญ่” โดยได้เริ่มดำเนินการตั้งแต่เดือนมีนาคมและจะสิ้นสุดในเดือนกรกฎาคม พุทธศักราช ๒๕๖๗ โดยกำหนดเงื่อนไขการพิจารณาคัดเลือกจาก ๓ ประเด็นหลัก คือ มีความเป็นไปได้ มีความคุ้มค่า และมีความเป็นประโยชน์ที่ยั่งยืน และจากกระบวนการที่กล่าวมานั้น จึงเป็นการสร้างสภาวะที่เอื้อให้เยาวชนได้ซึมซับความสุขจากการได้ทำประโยชน์เพื่อผู้อื่นร่วมกันหรือจิตสำนึกสาธารณะจากกระบวนการเรียนรู้ด้วยตนเอง
โครงการจิตสำนึกรักเมืองไทยเป็นโครงการที่ประสบความสำเร็จและได้รับความสนใจจากเยาวชนในการแลกเปลี่ยนมุมมองแนวคิดตลอดจนประสบการณ์ถือเป็นเรื่องสำคัญยิ่ง ทั้งยังเป็นการสนับสนุนให้เกิดสำนึกที่ดีและความรับผิดชอบต่อสังคมโดยรวม ซึ่งถือเป็นพลังที่สำคัญของชาติในการสร้างความรักความสามัคคีและด้วยความร่วมมือของทุกภาคส่วนจะส่งผลให้เด็กและเยาวชนเติบโตเป็นพลเมืองที่มีจิตสำนึกรับผิดชอบต่อสังคมประเทศชาติและเป็นส่วนสำคัญในการเสริมสร้างความรักความสามัคคีความสุขของคนในชาติร่วมกันต่อไป

ที่มา : https://www.thaigov.go.th/news/contents/details/83523