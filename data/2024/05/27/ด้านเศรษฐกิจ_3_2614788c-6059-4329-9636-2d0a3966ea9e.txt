รัฐบาลไทย-ข่าวทำเนียบรัฐบาล-SME D Bank เคียงข้างเอสเอ็มอีไทย จัดโครงการ ‘SME D ให้ใจ’ ยกทัพดูแลใกล้ชิดทั่วประเทศ ช่วยพลิกฟื้นธุรกิจถึงสถานประกอบการ  


วันจันทร์ที่ 27 พฤษภาคม 2567
27/05/2567
พิมพ์
SME D Bank เคียงข้างเอสเอ็มอีไทย จัดโครงการ ‘SME D ให้ใจ’ ยกทัพดูแลใกล้ชิดทั่วประเทศ ช่วยพลิกฟื้นธุรกิจถึงสถานประกอบการ
SME D Bank จัดโครงการ “SME D ให้ใจ” ยกทัพทีมงานลงพื้นที่ทั่วประเทศ เพื่อไปดูแลช่วยเหลือเอสเอ็มอีโดยเฉพาะกลุ่มเปราะบางอย่างใกล้ชิดถึงสถานประกอบการ มอบบริการด้านการเงินเงื่อนไขสุดพิเศษ คู่ช่วยพัฒนา ผ่านแพลตฟอร์ม “DX” ประคับประคองให้อยู่รอด
SME D Bank เคียงข้างไม่ทอดทิ้งเอสเอ็มอีไทย จัดโครงการ “SME D ให้ใจ” ยกทัพทีมงานลงพื้นที่ทั่วประเทศ เพื่อไปดูแลช่วยเหลือเอสเอ็มอีโดยเฉพาะกลุ่มเปราะบางอย่างใกล้ชิดถึงสถานประกอบการ มอบบริการด้านการเงินเงื่อนไขสุดพิเศษ คู่ช่วยพัฒนา ผ่านแพลตฟอร์ม “DX” ประคับประคองให้อยู่รอด ยกระดับเพิ่มศักยภาพ ธุรกิจเดินหน้าต่อไปได้
นายประสิชฌ์ วีระศิลป์ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า ด้วยภารกิจหลักของการเป็นธนาคารเพื่อเอสเอ็มอีไทย  ให้บริการ “เติมทุนคู่พัฒนา”  สนับสนุนผู้ประกอบการเอสเอ็มอีเติบโตอย่างเข้มแข็งและยั่งยืน ดังนั้น SME D Bank ทำงานเชิงรุก เดินหน้าโครงการ “SME D ให้ใจ” จัดทีมงานด้านบริหารคุณภาพสินเชื่อและด้านพัฒนาผู้ประกอบการ กระจายลงพื้นที่ทั่วประเทศ เข้าเยี่ยมผู้ประกอบการเอสเอ็มอีถึงสถานประกอบการ โดยมุ่งเน้นลูกค้ากลุ่มเปราะบางที่ต้องการการดูแลอย่างใกล้ชิด เพื่อรับฟังปัญหาหรือความต้องการในธุรกิจ สามารถช่วยเหลือได้ทันทีอย่างตรงความต้องการ ด้วยการมอบบริการด้านการเงินเงื่อนไขสุดพิเศษ และด้านพัฒนา ผ่านแพลตฟอร์ม DX  by SME D Bank  ที่จะช่วยเพิ่มศักยภาพ สนับสนุนให้ธุรกิจอยู่รอด และเดินหน้าได้ต่อเนื่อง ซึ่งผู้ประกอบการสามารถเข้ารับความช่วยเหลือได้ทันที โดยไม่มีค่าใช้จ่ายใด ๆ ทั้งสิ้น  เพียงสแกน QR Code สมัครเป็น “DX MEMBER”
สำหรับแพลตฟอร์ม DX มีฟีเจอร์สำคัญ ได้แก่ 1.Business Health Check ระบบตรวจประเมินสุขภาพธุรกิจ 2. E-Learning รวบรวมหลักสูตรความรู้สำคัญ ช่วยเพิ่มศักยภาพการประกอบธุรกิจ เรียนรู้ได้ด้วยตัวเองตลอด 24 ชม.  3. SME D Coach ที่ปรึกษาและให้คำแนะนำธุรกิจจากโค้ชมืออาชีพ 4. SME D Activity ระบบจองเข้าร่วมกิจกรรมเติมความรู้ต่อเนื่องตลอดทั้งปี และ 5. SME D Market ขยายตลาดด้วย E-marketplace และจับคู่ธุรกิจ (Business Matching) นอกจากนั้น ยังมีบริการ SME D Privilege สิทธิประโยชน์พิเศษอื่นๆ อีกมากมาย
“SME D Bank  ให้บริการโดยมีผู้ประกอบการเอสเอ็มอีเป็นศูนย์กลาง   เข้าใจดีว่า ผู้ประกอบการมีภาระหนักในการดำเนินธุรกิจ  จึงจัดโครงการ “SME D ให้ใจ” เพื่อเข้าไปมอบบริการถึงสถานประกอบการ ช่วยให้ผู้ประกอบการได้รับความสะดวก และเข้าถึงบริการช่วยเหลือทั้งด้านการเงินและการพัฒนาได้ทันที” นายประสิชฌ์ กล่าวเสริม
โครงการดังกล่าว เริ่มตั้งแต่บัดนี้จนถึงปลายเดือนกรกฎาคม 2567  ตั้งเป้าจะพาผู้ประกอบการเอสเอ็มอีได้รับการสนับสนุนอย่างใกล้ชิด ไม่น้อยกว่า 3,000 ราย  สอบถามรายละเอียดเพิ่มเติม Call Center 1357

ที่มา : https://www.thaigov.go.th/news/contents/details/83526