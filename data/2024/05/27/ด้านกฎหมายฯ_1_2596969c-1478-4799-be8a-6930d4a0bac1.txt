รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมโครงการ “ราษฎรสุขใจ พลานามัยสมบูรณ์ แพทย์พระราชทาน” ณ ทัณฑสถานบำบัดพิเศษหญิง จังหวัดปทุมธานี


วันจันทร์ที่ 27 พฤษภาคม 2567
27/05/2567
พิมพ์
ปลัดกระทรวงยุติธรรม เข้าร่วมโครงการ “ราษฎรสุขใจ พลานามัยสมบูรณ์ แพทย์พระราชทาน” ณ ทัณฑสถานบำบัดพิเศษหญิง จังหวัดปทุมธานี
ปลัดกระทรวงยุติธรรม เข้าร่วมโครงการ “ราษฎรสุขใจ พลานามัยสมบูรณ์ แพทย์พระราชทาน” ณ ทัณฑสถานบำบัดพิเศษหญิง จังหวัดปทุมธานี
ในวันจันทร์ที่ ๒๗ พฤษภาคม ๒๕๖๗ เวลา ๐๙.๓๐ น. ศาสตราจารย์เกียรติคุณ นายแพทย์เกษม วัฒนชัย องคมนตรี และประธานกรรมการโครงการ เป็นประธานในพิธีเปิดโครงการ “ราษฎรสุขใจ พลานามัยสมบูรณ์ แพทย์พระราชทาน" โดยมี พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว และผู้อำนวยการทรัพย์สินพระมหากษัตริย์ ตรวจเยี่ยมหน่วยทันตกรรมพระราชทาน เพื่อให้กำลังใจแก่คณะทันตแพทย์พยาบาล และจิตอาสา โดยมี นางพงษ์สวาท นีละโยธิน ปลัดกระทรวงยุติธรรม นายภาสกร บุญญลักษณ์ ผู้ว่าราชการจังหวัดปทุมธานี ศาสตราจารย์ ทันตแพทย์ ดร.พรชัย จันศิษย์ยานนท์ คณบดีคณะทันตแพทยศาสตร์ จุฬาลงกรณ์มหาวิทยาลัย ผู้บริหารจากหน่วยงานภาคี เข้าร่วม และมีนายสหการณ์ เพ็ชรนรินทร์ อธิบดีกรมราชทัณฑ์ กล่าวต้อนรับ ณ ทัณฑสถานบำบัดพิเศษหญิง อำเภอคลองหลวง จังหวัดปทุมธานี
โครงการ “ราษฎรสุขใจ พลานามัยสมบูรณ์ แพทย์พระราชทาน” ได้น้อมนำพระราชปณิธานของพระบาทสมเด็จพระเจ้าอยู่หัว ที่จะให้ประเทศชาติมั่นคง ประชาชนมีความสุข ทรงห่วงใยและทรงให้ความสำคัญกับการดูแลรักษาสุขภาพพลานามัยของประชาชนให้เข้าถึงโอกาสในการรักษาจากแพทย์ผู้เชี่ยวชาญเฉพาะทาง ด้วยเครื่องมือที่ทันสมัย โดยให้บริการผ่าตัดรักษาผู้ป่วยโรคตาและทันตกรรมในภูมิภาคต่าง ๆ ทั่วประเทศ ตั้งแต่ปี ๒๕๖๕ มีประชาชนเข้าถึงการรักษารวม ๑๑,๕๒๒ ราย
สำนักงานทรัพย์สินพระมหากษัตริย์ ร่วมกับคณะทันตแพทยศาสตร์ จุฬาลงกรณ์มหาวิทยาลัย และหน่วยงานภาคีจัดโครงการ “ราษฎรสุขใจ พลานามัยสมบูรณ์ แพทย์พระราชทาน” ครั้งที่ ๘ ประจำปี ๒๕๖๗ ณ ทัณฑสถานบำบัดพิเศษหญิง อำเภอคลองหลวง จังหวัดปทุมธานี ทั้งนี้ นายเกษม วัฒนชัย องคมนตรี และประธานกรรมการโครงการ ได้มอบชุดทันตกรรมป้องกันให้แก่อธิบดีกรมราชทัณฑ์
โดยในครั้งนี้มีผู้เข้ารับบริการด้านทันตกรรม ได้แก่ ตรวจสุขภาพช่องปาก ถอนฟัน อุดฟัน ผ่าฟันคุด จำนวน ๕๐๐ ราย การออกหน่วยเคลื่อนที่แพทย์พระราชทาน ช่วยให้ผู้ที่ไม่สามารถเข้าถึงสิทธิการรักษาได้รับบริการอย่างทั่วถึงและเท่าเทียมกัน โดยไม่เสียค่าใช้จ่าย ส่งผลให้ผู้ต้องขังมีคุณภาพชีวิตที่ดีขึ้น
ในปี ๒๕๖๗ โครงการ “ราษฎรสุขใจ พลานามัยสมบูรณ์ แพทย์พระราชทาน” ยังคงมุ่งมั่นให้บริการผ่าตัดรักษาผู้ป่วยโรคตา และให้บริการทันตกรรม ด้วยความร่วมแรงร่วมใจของหน่วยงานภาคี เพื่อมุ่งหวังให้ประชาชนมีพื้นฐานสุขภาพที่ดี เพราะรอยยิ้มของผู้รับคือความสุขของผู้ให้

ที่มา : https://www.thaigov.go.th/news/contents/details/83552