รัฐบาลไทย-ข่าวทำเนียบรัฐบาล-ยินดี "มวยไทย" ได้บรรจุเป็นกีฬาสาธิต ในการแข่งขันโอลิมปิก 2024


วันจันทร์ที่ 27 พฤษภาคม 2567
ยินดี "มวยไทย" ได้บรรจุเป็นกีฬาสาธิต ในการแข่งขันโอลิมปิก 2024
.....
ยินดี "มวยไทย" ได้บรรจุเป็นกีฬาสาธิต ในการแข่งขันโอลิมปิก 2024
.
นับเป็นข่าวดีของแวดวงกีฬาไทย เมื่อสหพันธ์สมาคมมวยไทยนานาชาติ (IFMA) เผยกีฬามวยไทย ศิลปะประจำชาติไทย จะได้ไปร่วมการแข่งขันรูปแบบสาธิตในมหกรรมกีฬาที่ยิ่งใหญ่ที่สุดของมวลมนุษยชาติอย่างโอลิมปิกเกมส์ 2024 "ปารีส 2024" ที่กรุงปารีส ประเทศฝรั่งเศส ระหว่างวันที่ 26 ก.ค. -11 ส.ค. 67 ซึ่งถือเป็นก้าวแรกในการผลักดัน "มวยไทย" บรรจุแข่งขันในโอลิมปิกเกมส์ ฤดูร้อน
.
“มวยไทย” ได้เข้าร่วมอยู่ในโปรแกรมเสริม (Side Program) จะมีการจัดเวิร์กช็อปมวยไทย ณ บ้านมวยภายในโอลิมปิกพาร์ก กรุงปารีส ประเทศฝรั่งเศส เป็นเวลา 5 วัน ไฮไลต์จะเป็นวันที่ 5 และ 6 สิงหาคม ซึ่งจะมีการจัดมวยไทย 2 วันเต็ม ในสนามกีฬามวยไทยที่ถูกสร้างขึ้นมาเป็นพิเศษใจกลาง Club France โดยมีการแสดงมวยไทย 10 ชั่วโมงทุกวัน และมีนักกีฬาจาก 24 ประเทศเข้าร่วม รวมถึงประเทศไทยด้วย
.
การสาธิตกีฬามวยไทย มีนักมวยไทยไปร่วมสาธิตเสมือนจริงเต็มรูปแบบ และมีการแสดงปี่กลองมวยไทย การไหว้ครู ตามศิลปวัฒนธรรมมวยไทยที่ถูกต้องให้นักกีฬา เจ้าหน้าที่จากชาติต่าง ๆ ได้รับรู้ถึงศิลปะแม่ไม้มวยไทยที่มีต้นกำเนิดจากประเทศไทย งานนี้ “บัวขาว บัญชาเมฆ” นักชกมวยไทยชื่อดัง ร่วมโชว์ไหว้ครูกลางมหกรรมโอลิมปิกเกมส์ 2024 ด้วย
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/83518