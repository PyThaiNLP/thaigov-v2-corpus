รัฐบาลไทย-ข่าวทำเนียบรัฐบาล-อ.เมืองแพร่ จัดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล“ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567


วันอาทิตย์ที่ 5 พฤษภาคม 2567
05/05/2567
พิมพ์
อ.เมืองแพร่ จัดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล“ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
อำเภอเมืองแพร่ จัดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล“ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 4 พ.ค. 67 นายสมศักดิ์ สุขประเสริฐ นายอำเภอเมืองแพร่ เปิดเผยว่า อำเภอเมืองแพร่มุ่งมั่นในการน้อมนำพระราชปณิธานของพระบาทสมเด็จพระเจ้าอยู่หัวดังพระปฐมบรมราชโองการ ที่พระราชทานเมื่อวันที่ 4 พฤษภาคม 2562 ในการพระราชพิธีบรมราชาภิเษก พ.ศ. 2562 ความว่า “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” ด้วยการน้อมนำพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยเฉพาะอย่างยิ่งหลักปรัชญาของเศรษฐกิจพอเพียง และเกษตรทฤษฎีใหม่ซึ่งเป็น 1 ใน 40 ทฤษฎีที่พระองค์ได้พระราชทานไว้ให้กับปวงชนชาวไทย ซึ่งพระบาทสมเด็จพระเจ้าอยู่หัว ทรงน้อมนำมาต่อยอดสู่แนวพระราชดำริการพัฒนาพื้นที่ต้นแบบการพัฒนาคุณภาพชีวิตประยุกต์สู่โคก หนอง นา หรือ “อารยเกษตร” ด้วยการบูรณาการร่วมกับภาคีเครือข่ายที่เกี่ยวข้อง โดยมีสำนักงานพัฒนาชุมชนอำเภอเมืองแพร่ เป็นหน่วยงานหลักในการประสานงานขับเคลื่อนให้เกิดความต่อเนื่อง
“เนื่องในโอกาสวันฉัตรมงคล 4 พฤษภาคม 2567 และในวาระมหามงคลที่พระบาทสมเด็จพระเจ้าอยู่หัวจะทรงเจริญพระชนมพรรษาครบ 6 รอบ 72 พรรษา ในวันที่ 28 กรกฎาคม 2567 อำเภอเมืองแพร่ ได้จัดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล“ เพื่อเฉลิมพระเกียรติพระบาทสมเด็จพระเจ้าอยู่หัว ณ ศูนย์เรียนรู้ทฤษฎีใหม่ รูปแบบ โคก หนอง นา นายเหลี่ยน เย็นจิตร หมู่ที่ 13 ตำบลห้วยม้า อำเภอเมืองแพร่ จังหวัดแพร่ โดย ว่าที่ร้อยเอก วิระพงศ์ กันทะลือ ปลัดอำเภอหัวหน้ากลุ่มงานบริหารงานปกครอง เป็นประธานจัดกิจกรรม ร่วมกับสำนักงานพัฒนาชุมชนจังหวัดแพร่ ภายใต้การนำของ นางเสาวณีย์ เกียรติศิริถาวร ผู้อำนวยการกลุ่มงานสารสนเทศการพัฒนาชุมชน รักษาราชการแทนพัฒนาการจังหวัดแพร่ นางนัยนันท์ ชูสกุลนิติสินธ์ ผู้อำนวยการกลุ่มงานส่งเสริมการพัฒนาชุมชน โดยมี นางศรีพรรณ ธูปบูชา พัฒนาการอำเภอเมืองแพร่ พร้อมด้วย หัวหน้าส่วนราชการ เครือข่ายโคก หนอง นา อำเภอเมืองแพร่ กำนัน ผู้ใหญ่บ้านตำบลห้วยม้า ผู้บริหารองค์การบริหารส่วนตำบลห้วยม้า และ อสม. จำนวนกว่า 50 คน เข้าร่วมกิจกรรม ซึ่งในกิจกรรมได้มีการส่งมอบกล้าพันธุ์ไม้ให้กับเกษตรกรและประชาชนในพื้นที่ตำบลห้วยม้าเพื่อนำไปปลูกในแปลงเกษตรของตนเอง” นายสมศักดิ์ กล่าว
นายสมศักดิ์ สุขประเสริฐ นายอำเภอเมืองแพร่ กล่าวเพิ่มเติมว่า การเอามื้อสามัคคี ผ่านกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล“ เป็นกิจกรรมที่ส่งเสริมให้ครอบครัวและชุมชนตลอดจนภาคีเครือข่ายต่าง ๆ ได้มีส่วนร่วมในการดำเนินกิจกรรมเพื่อพัฒนาและสนับสนุนพื้นที่ครัวเรือนต้นแบบการพัฒนาคุณภาพชีวิตระดับครัวเรือน ในโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่ “โคก หนอง นา อารยเกษตร” ที่แสดงให้เห็นถึงการร่วมแรงร่วมใจกัน ช่วยเหลือซึ่งกันและกัน ตามวัฒนธรรมและวิถีชีวิตเดิมที่พบในทุกพื้นที่ เป็นกระบวนการทำงาน “ทำแบบคนจน” เพื่อขับเคลื่อนศาสตร์พระราชาสู่การปฏิบัติ การใช้กิจกรรมเอามื้อสามัคคีมาขับเคลื่อนการพัฒนาพื้นที่ต้นแบบในแต่ละแปลง จึงเป็นการรื้อฟื้นเอาวิถีชีวิตดั้งเดิมวัฒนธรรมอันดีของคนไทยย้อนกลับมาปฏิบัติให้เกิดการปฏิบัติตามหลักกสิกรรมธรรมชาติ รวมทั้งสร้างความเป็นจิตอาสาพัฒนาชุมชน จนเกิดเครือข่ายที่มีพลังและความสามัคคี
ด้าน นายเหลี่ยน เย็นจิตร เจ้าของแปลง กล่าวว่า นับตั้งแต่ตนได้สมัครเข้าร่วมโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่โคก หนอง นา ยังผลทำให้พื้นที่ของตนได้รับการพัฒนาโดยพลังของพี่น้องในชุมชน โดยเฉพาะอย่างยิ่ง พี่น้องชาวตำบลห้วยม้า ตั้งแต่กำนัน ผู้ใหญ่บ้าน นายก อบต. และพี่น้องญาติสนิทมิตรสหาย ต่างมาช่วยกันตั้งแต่เริ่มแรก คือ การพัฒนาพื้นที่ ช่วยกันขุด ช่วยกันปลูก ช่วยกันเพาะ ช่วยกันทำ คนละไม้ละมือ ซึ่งตนเองรู้สึกมีความภาคภูมิใจที่ได้เป็นส่วนหนึ่งในการพัฒนาสิ่งที่ดีให้กับชุมชนของพวกเรา โดยต้องขอบคุณกระทรวงมหาดไทย ขอบคุณกรมการพัฒนาชุมชน ท่านพัฒนากร ท่านนายอำเภอ ที่ได้ทำให้พื้นที่ของตนได้รับการพัฒนาให้เกิดประโยชน์ในวงกว้างเช่นนี้ และขอบคุณเพื่อนสมาชิกที่มาช่วยกันลงขันเอามื้อสามัคคี โดยตนมีเป้าหมายจะทำให้พื้นที่แห่งนี้เกิดประโยชน์กับลูกหลานเพราะการทำงานเพื่อผู้อื่นจะไม่สัมฤทธิ์ผล ถ้าเราไม่ส่งมอบ ส่งต่ออย่างต่อเนื่องไปสู่คนรุ่นต่อไป โดยเฉพาะอย่างยิ่ง “เด็กและเยาวชน” และตนยินดีที่จะได้แลกเปลี่ยนเรียนรู้รวมถึงการให้ความรู้กับทุกภาคส่วนที่สนใจจะเดินทางมาเยี่ยมชมแปลงได้ในทุกวัน โดยผู้สนใจรายละเอียดเพื่อศึกษาเรียนรู้แปลงโคก หนอง นา อารยเกษตร ในพื้นที่อำเภอเมืองแพร่ สามารถติดต่อสอบถามได้ที่สำนักงานพัฒนาชุมชนอำเภอเมืองแพร่ โทร. 054-521329 ในวันและเวลาราชการ
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82617