รัฐบาลไทย-ข่าวทำเนียบรัฐบาล-นายกฯ สักการะสิ่งศักดิ์สิทธิ์ วัดกลางอุดมเวทย์ จ.ร้อยเอ็ด เพื่อเป็นความเป็นสิริมงคลในโอกาสตรวจราชการ จ.ร้อยเอ็ด


วันอาทิตย์ที่ 5 พฤษภาคม 2567
05/05/2567
พิมพ์
นายกฯ สักการะสิ่งศักดิ์สิทธิ์ วัดกลางอุดมเวทย์ จ.ร้อยเอ็ด เพื่อเป็นความเป็นสิริมงคลในโอกาสตรวจราชการ จ.ร้อยเอ็ด
นายกฯ สักการะสิ่งศักดิ์สิทธิ์ วัดกลางอุดมเวทย์ จ.ร้อยเอ็ด เพื่อเป็นความเป็นสิริมงคลในโอกาสตรวจราชการ จ.ร้อยเอ็ด
วันนี้ (5 พฤษภาคม 2567) เวลา 16.05 น. ณ วัดกลางอุดมเวทย์ ตำบลพนมไพร อำเภอพนมไพร จังหวัดร้อยเอ็ด นายเศรษฐา ทวีสิน นายกรัฐมนตรี สักการะพระบรมธาตุวัดกลางอุดมเวทย์ เพื่อความเป็นสิริมงคลในโอกาสตรวจราชการจังหวัดร้อยเอ็ด โดยมีนางสาวจิราพร สินธุไพร รัฐมนตรีประจำสำนักนายกรัฐมนตรี นายเผ่าภูมิ โรจนสกุล รัฐมนตรีช่วยว่าการกระทรวงการคลัง และคณะร่วมสักการะด้วย
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า นายกรัฐมนตรีกราบสักการะสิ่งศักดิ์สิทธิ์พระบรมธาตุ และเข้ากราบนมัสการพระครู อดุลจันทคุณ (หลวงพ่อประดิษฐ์ จนฺทโร) เจ้าอาวาสวัดกลางอุดมเวทย์ โดยนายกฯ ได้รับกรอบรูปพระมหาธาตุวัดกลางอุดมเวทย์จากเจ้าอาวาสฯ หลังจากนั้น นายกฯ กล่าวทักทายประชาชนและพบปะเจ้าหน้าที่อาสาสมัครสาธารณสุขประจำหมู่บ้าน (อสม.) ที่มาให้การต้อนรับอย่างเป็นกันเอง ก่อนเดินทางไปยังโรงเรียนพนมไพรวิทยาคาร เพื่อรับฟังปัญหาและพบปะพี่น้องประชาชน
“สำหรับวัดกลางอุดมเวทย์เป็นวัดที่มีประวัติความเป็นมาเก่าแก่ มีปูชนียสถาน ปูชนียวัตถุ ตลอดจนโบราณวัตถุอยู่ในวัดมากมาย ที่สำคัญเป็นที่เคารพนับถือกันมาแต่โบราณกาล คือองค์พระมหาธาตุซึ่งเป็นเจดีย์ที่มีอายุราว 1,500 ปี ซึ่งเป็นศูนย์รวมจิตใจของชาวอำเภอพนมไพร และเป็นที่รู้จักในท้องถิ่นใกล้เคียง ที่คนทั่วไปรู้จักและให้ความเคารพนับถือตามตำนานเล่าต่อกันมาว่า เป็นเจดีย์ที่บรรจุพระบรมสารีริกธาตุ ของพระสัมมาสัมพุทธเจ้า” นายคารม กล่าวเพิ่มเติม

ที่มา : https://www.thaigov.go.th/news/contents/details/82622