รัฐบาลไทย-ข่าวทำเนียบรัฐบาล-ป้อเมืองเชียงใหม่นำภาคีเครือข่ายจัดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล” เฉลิมพระเกียรติพระบาทสมเด็จพระเจ้าอยู่หัว


วันอาทิตย์ที่ 5 พฤษภาคม 2567
05/05/2567
พิมพ์
ป้อเมืองเชียงใหม่นำภาคีเครือข่ายจัดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล” เฉลิมพระเกียรติพระบาทสมเด็จพระเจ้าอยู่หัว
ป้อเมืองเชียงใหม่นำภาคีเครือข่ายจัดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล” เฉลิมพระเกียรติพระบาทสมเด็จพระเจ้าอยู่หัว
เมื่อวันที่ 4 พ.ค. 67 นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ เปิดเผยว่า จังหวัดเชียงใหม่ได้ทำพิธีเปิดกิจกรรม “หิ้วปิ่นโต เอามื้อสามัคคี ทำความดี ถวายเป็นพระราชกุศล” ภายใต้โครงการขยายผลการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา ในวันที่ 28 กรกฎาคม 2567 ณ บริเวณศูนย์เรียนรู้การพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” บ้านท่าใหม่อิ ตำบลป่าแดด อำเภอเมืองเชียงใหม่ จังหวัดเชียงใหม่ โดยมี นางณิชพลัฏฐ์ วรรณคำ พัฒนาการจังหวัดเชียงใหม่ พร้อมด้วย หัวหน้าส่วนราชการ ภาคีเครือข่าย พี่น้องประชาชน และหน่วยงานที่เกี่ยวข้องเข้าร่วมงาน
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวว่า กระทรวงมหาดไทยได้น้อมนำแนวทางการพัฒนาคุณภาพชีวิตของประชาชนในพื้นที่ชนบท เพื่อทำให้ประชาชนสามารถพึ่งพาตนเองได้อย่างยั่งยืนตามหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งพระบาทสมเด็จพระเจ้าอยู่หัว ทรงมีพระราชปณิธานในการ "สืบสาน รักษา และต่อยอด" โดยการน้อมนำศาสตร์พระราชามาเป็นแนวทางในการขับเคลื่อนยกระดับคุณภาพชีวิตของประชาชน ตามโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เพื่อให้ประชาชนสามารถน้อมนำไปปฏิบัติให้เป็นวิถีชีวิต สร้างกระบวนการเรียนรู้ เสริมสร้างการมีส่วนร่วม การพึ่งพาตนเอง เพื่อให้ทุกครัวเรือนและทุกชุมชนมีความเป็นอยู่ที่ดี มีชีวิตอย่าง "พออยู่ พอใช้ พอร่มเย็น" และมีความสุขอย่างยั่งยืน
"โดยในวันนี้จังหวัดเชียงใหม่ ได้เดินหน้าขับเคลื่อนการดำเนินโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่โคก หนอง นา เฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 6 รอบ 28 กรกฎาคม 2567 โดยมีตนพร้อมด้วย ส่วนราชการและเครือข่ายโคก หนอง นา อารยเกษตรจังหวัดเชียงใหม่ ได้ร่วมกันแจกพันธุ์กล้าให้กับเกษตรกรและประชาชนนำไปปลูกในแปลงเกษตรของตนเอง พร้อมทั้งร่วมปลูกต้นรวงผึ้ง ต้นไม้ประจำรัชกาลที่ 10 และปล่อยพันธุ์ปลาน้ำจืดลงในหนองน้ำภายในศูนย์เรียนรู้ฯ นอกจากนี้ภายในงานยังมีการจัดบูธนิทรรศการเผยแพร่ผลสำเร็จในการพัฒนาคุณภาพชีวิตที่เกิดจากการดำเนินการภายใต้ “โคก หนอง นา” ของทั้ง 25 อำเภอในจังหวัดเชียงใหม่ ซึ่งได้นำผลผลิตจากการเพาะปลูก การเลี้ยงสัตว์ และการพัฒนาทักษะอาชีพ มาจัดแสดง ให้ความรู้ และจำหน่ายให้กับผู้ที่มาร่วมงาน สื่อให้เห็นถึงความสำเร็จจากการน้อมนำเอาศาสตร์พระราชา ภายใต้หลักปรัชญาเศรษฐกิจพอเพียงมาประยุกต์ใช้ ควบคู่ไปกับการบูรณาการแนวคิดการพัฒนาและการออกแบบพื้นที่ให้สอดรับกับการดำเนินการในรูปแบบ โคก หนอง นา จนทำให้สามารถพึ่งพาตนเองได้ และยังเกิดเป็นสังคมแห่งการเกื้อกูลแบ่งปันกัน" นายนิรัตน์ฯ กล่าว
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวต่ออีกว่า กิจกรรมดังกล่าว จัดขึ้นโดยความร่วมมือของสำนักงานพัฒนาชุมชนจังหวัดเชียงใหม่ และ เครือข่ายโคก หนอง นา อารยเกษตรจังหวัดเชียงใหม่ ซึ่งได้ร่วมกันจัดขึ้นเพื่อเฉลิมพระเกียรติพระบาทสมเด็จพระเจ้าอยู่หัว และเป็นการสนับสนุนโครงการ “โคก หนอง นา” ในพื้นที่จังหวัดเชียงใหม่ ทั้ง 25 อำเภอ ที่มีพื้นที่ดำเนินการถึง 1,187 แปลง ให้มีการขับเคลื่อน ขยายผล และต่อยอดไปสู่การพัฒนาให้เกิดการสร้างงาน สร้างอาชีพ และสร้างรายได้ให้แก่ประชาชน และในครั้งนี้ยังได้ให้ความสำคัญกับการอนุรักษ์ดิน ตามนโยบายของกระทรวงมหาดไทยที่มุ่งส่งเสริมและขับเคลื่อนให้ทุกภาคส่วนได้ให้ความสำคัญของ “วันดินโลก” เพราะดิน เป็นจุดเริ่มต้นแห่งชีวิต สามารถบันดาลให้เกิดพืชพรรณไม้ที่หลากหลาย สร้างความอุดมสมบูรณ์ให้กับผืนดินทรัพยากรธรรมชาติ และเมื่อมีพรรณไม้อุดมสมบูรณ์ก็จะสามารถกักเก็บน้ำสร้างความชุ่มชื้นให้พื้นที่โดยรอบได้
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวในช่วงท้ายว่า การพัฒนาอารยเกษตรอย่างยั่งยืน ทำให้เราได้เห็นว่าภาคีเครือข่ายทุกท่านได้สื่อสารอย่างชัดเจนว่า สิ่งที่เป็นความมั่นคงของประชาชนทุกเรื่อง ทั้งเรื่องการทำมาหากิน การใช้ชีวิต ล้วนแต่มีพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นผู้นำด้วยการที่พระองค์ท่านพระราชทานแนวพระราชดำริให้พวกเราน้อมนำมาทำโดยไม่ต้องอายที่ได้ทำ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้นขอให้ทุกภาคส่วนได้ร่วมด้วยช่วยกัน ต้องช่วยกันกับภาคีเครือข่ายทุกภาคส่วน ทั้งผู้นำท้องที่ ผู้บริหารองค์กรปกครองส่วนท้องถิ่น พี่น้องประชาชน ภาคธุรกิจ ภาคประชาสังคม ผู้นำศาสนา เราต้องแสดงออกอย่างชัดเจนว่า เราต้องการให้ประเทศชาติมั่นคง ประชาชนมีความสุข โดยเฉพาะอย่างยิ่ง เนื่องในปีมหามงคลที่พระบาทสมเด็จพระเจ้าอยู่หัว ทรงเจริญพระชนมพรรษาครบ 6 รอบ 28 กรกฎาคม 2567 พวกเราทุกคนในฐานะข้าราชการที่ดีและพสกนิกรผู้จงรักภักดีของพระบาทสมเด็จพระเจ้าอยู่หัว จะได้ช่วยกันเพิ่มเติมพื้นที่แห่งความยั่งยืนนี้ให้ครบทุกอำเภอในจังหวัดเชียงใหม่ เพื่อเป็นพื้นที่แห่งความสุขที่ยั่งยืนตลอดไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82619