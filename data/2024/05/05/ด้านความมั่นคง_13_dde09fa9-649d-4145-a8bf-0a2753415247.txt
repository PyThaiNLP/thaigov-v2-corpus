รัฐบาลไทย-ข่าวทำเนียบรัฐบาล-ผู้ว่าฯ ชัยภูมิ ลงพื้นที่ติดตามการเตรียมความพร้อมรับมือปัญหาการขาดแคลนน้ำประปาในพื้นที่อำเภอเมืองชัยภูมิ และอำเภอบ้านเขว้า ย้ำ บูรณาการทุกภาคส่วนเร่งให้การช่วยเหลือประชาชนที่เดือดร


วันอาทิตย์ที่ 5 พฤษภาคม 2567
05/05/2567
พิมพ์
ผู้ว่าฯ ชัยภูมิ ลงพื้นที่ติดตามการเตรียมความพร้อมรับมือปัญหาการขาดแคลนน้ำประปาในพื้นที่อำเภอเมืองชัยภูมิ และอำเภอบ้านเขว้า ย้ำ บูรณาการทุกภาคส่วนเร่งให้การช่วยเหลือประชาชนที่เดือดร
ผู้ว่าฯ ชัยภูมิ ลงพื้นที่ติดตามการเตรียมความพร้อมรับมือปัญหาการขาดแคลนน้ำประปาในพื้นที่อำเภอเมืองชัยภูมิ และอำเภอบ้านเขว้า ย้ำ บูรณาการทุกภาคส่วนเร่งให้การช่วยเหลือประชาชนที่เดือดร้อนโดยเร็ว
วันนี้ (5 พ.ค. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า ตนได้ลงพื้นที่ติดตามการเตรียมความพร้อมในการรับมือ ปัญหาการขาดแคลนน้ำประปา ณ โรงผลิตน้ำประปาบ้านค่าย อำเภอเมืองชัยภูมิ จังหวัดชัยภูมิ และจุดบริการประปาหมู่บ้าน หมู่ที่ 8 บ้านหางเรียง อำเภอบ้านเขว้า จังหวัดชัยภูมิ โดยมี นายสมบัติ ไตรศักดิ์ รองผู้ว่าราชการจังหวัดชัยภูมิ หัวหน้าสำนักงานป้องกันและบรรเทาสาธารณภัยจังหวัดชัยภูมิ ผู้จัดการการประปาส่วนภูมิภาค สาขาบ้านค่าย ผู้อำนวยการโครงการชลประทานชัยภูมิ นายอำเภอ ผู้บริหารท้องถิ่น กำนัน ผู้ใหญ่บ้าน และประชาชนในพื้นที่เข้าร่วมด้วย
นายอนันต์ นาคนิยม ผู้ว่าราชการจังหวัดชัยภูมิ กล่าวว่า ปัจจุบันจังหวัดชัยภูมิ มีปริมาณน้ำในลำน้ำชีลดระดับอย่างต่อเนื่อง และอาจส่งผลกระทบต่อการผลิตน้ำประปาของจังหวัดชัยภูมิ โดยในระยะสั้น การประปาส่วนภูมิภาค ได้ดำเนินการใช้งบประมาณแก้ไขปัญหาภัยแล้ง โดยการสูบทอยน้ำ หรือ การสูบน้ำเป็นทอด ๆ จากสระพวงไปใช้บรรเทาความเดือดร้อนในพื้นที่ที่ได้รับผลกระทบ ซึ่งได้รับความอนุเคราะห์จากทีมงานจิตอาสาบ้านโคกแพงพวย ตำบลละหาน อำเภอจัตุรัส ช่วยดำเนินการจนทำให้มีปริมาณน้ำเพียงพอนำไปผลิตน้ำประปาได้ ส่วนแนวทางแก้ไขในระยะยาว การประปาส่วนภูมิภาค สาขาชัยภูมิ ได้ขออนุมัติงบประมาณในการวางท่อส่งน้ำจากการประปาส่วนภูมิภาค สาขาจัตุรัส เป็นระยะทางกว่าประมาณ 4 กิโลเมตร ซึ่งปัจจุบันอยู่ระหว่างการหาผู้รับจ้าง โดยคาดว่า เมื่อโครงการนี้ก่อสร้างแล้วเสร็จจะช่วยให้สามารถบริหารจัดการน้ำในช่วงฤดูแล้งในพื้นที่ตำบลบ้านค่ายได้
นายอนันต์ นาคนิยม ผู้ว่าราชการจังหวัดชัยภูมิ กล่าวเพิ่มอีกว่า หลังจากนั้นตนได้เดินทางจากไปยังจุดบริการประปาหมู่บ้าน หมู่ที่ 8 บ้านหางเรียง อำเภอบ้านเขว้า จังหวัดชัยภูมิ โดยมีนายอำเภอบ้านเขว้า กำนัน ผู้ใหญ่บ้าน และประชาชนในพื้นที่ให้การต้อนรับ โดยพบว่าการให้บริการน้ำประปาหมู่บ้านแห่งนี้ น้ำประปามีรสเค็ม และมีกลิ่นดินโคลนปะปนในน้ำ เมื่อใช้อุปโภคจะรู้สึกระคายตัว จึงได้เสนอให้มีการปล่อยน้ำจากบึงละหานมาเพิ่ม เพื่อลดความเค็มของน้ำ นอกจากนี้ ในระหว่างการร่วมหารือที่ประชุมได้มีการเสนอให้จัดทำฝายหิน เพื่อชะลอการไหลน้ำในลำน้ำชี โดยในเบื้องต้นได้รับทราบข้อเสนอจากที่ประชุม และจะนำไปพิจารณาหาแนวทาง หรือขอรับสนับสนุนงบประมาณ รวมถึงหลักวิชาการเพื่อสนับสนุนแนวทางการดำเนินการเพื่อวางแผนการอก้ไขปัญหาเชิงพื้นที่ ในระยะยาวต่อไป
นายอนันต์ นาคนิยม ผู้ว่าราชการจังหวัดชัยภูมิ กล่าวทิ้งท้ายว่า จังหวัดชัยภูมิ มุ่งมั่นในการบำบัดทุกข์ บำรุงสุข โดยบูรณาการทุกภาคส่วน ในการระดมความคิดเห็นร่วมกันวางแผนในการแก้ไขปัญหาภัยแล้ง รวมทั้งให้ทุกหน่วยงาน เตรียมความพร้อมของเครื่องมืออุปกรณ์ เครื่องจักรกล ต่าง ๆ หากเกิดสถานการณ์จำเป็นจะต้องใช้งานได้ทันที รวมทั้งทุกหน่วยงานที่เกี่ยวข้องจะต้องประสานแผนการดำเนินการในพื้นที่ ไม่ให้เกิดความซับซ้อนและสามารถปฏิบัติได้ทันทีเมื่อเกิดสถานการณ์จริง สำหรับพี่น้องประชาชนหากมีเรื่องเดือดเนื้อร้อนใจ ขอให้ได้แจ้งขอความช่วยเหลือผ่านช่องทางทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM สายด่วนนิรภัย 1784 หรือโทรแจ้งเหตุขอความช่วยเหลือที่สายด่วน “ศูนย์ดำรงธรรม 1567” ได้ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82630