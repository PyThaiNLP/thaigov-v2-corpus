รัฐบาลไทย-ข่าวทำเนียบรัฐบาล-อำเภอศรีสัชนาลัย ร่วมกับตำรวจพื้นที่ และ บช.ปส. แถลงผลจับกุมขบวนการค้ายาเสพติดรายใหญ่ ผู้ต้องหา 3 ราย พร้อมของกลางยาบ้ากว่า 1,200,000 เม็ด นายอำเภอเน้นย้ำทุกฝ่ายเฝ้าระวังและตรวจสอบ


วันอาทิตย์ที่ 5 พฤษภาคม 2567
05/05/2567
พิมพ์
อำเภอศรีสัชนาลัย ร่วมกับตำรวจพื้นที่ และ บช.ปส. แถลงผลจับกุมขบวนการค้ายาเสพติดรายใหญ่ ผู้ต้องหา 3 ราย พร้อมของกลางยาบ้ากว่า 1,200,000 เม็ด นายอำเภอเน้นย้ำทุกฝ่ายเฝ้าระวังและตรวจสอบ
อำเภอศรีสัชนาลัย ร่วมกับตำรวจพื้นที่ และ บช.ปส. แถลงผลจับกุมขบวนการค้ายาเสพติดรายใหญ่ ผู้ต้องหา 3 ราย พร้อมของกลางยาบ้ากว่า 1,200,000 เม็ด นายอำเภอเน้นย้ำทุกฝ่ายเฝ้าระวังและตรวจสอบในทุกพื้นที่อย่างเข้มงวด เพื่อทำลายยาเสพติดให้หมดสิ้นไปจากสังคมไทย
วันนี้ (5 พ.ค. 67) นายเอกสิฏฐ์ วิไลศิลป์ นายอำเภอศรีสัชนาลัย เปิดเผยว่า ตนและพ.ต.อ.ศิรพงศ์ เกิดคุณากร ผู้กำกับการสถานีตำรวจภูธรศรีสัชนาลัย พร้อมด้วยชุดสกัดกั้นกองบัญชาการตำรวจปราบปรามยาเสพติด (บช. ปส.) และผู้แทนหน่วยงานฝ่ายความมั่นคง ร่วมแถลงข่าวการปราบปรามยาเสพติดในพื้นที่อำเภอศรีสัชนาลัย จังหวัดสุโขทัย โดยจับกุมผู้ต้องหาได้ 3 ราย พร้อมของกลางเป็นยาบ้าประมาณ 1,200,000 เม็ด และรถเก๋งอีก 2 คัน ทั้งนี้ เจ้าหน้าที่ได้นำตัวผู้ต้องหาทั้ง 3 ราย พร้อมของกลางทั้งหมด นำส่งพนักงานสอบสวนเพื่อดำเนินการตามกฎหมายเป็นที่เรียบร้อยแล้ว
นายเอกสิฏฐ์ วิไลศิลป์ นายอำเภอศรีสัชนาลัย กล่าวว่า การปฏ้บัติการครั้งนี้ เป็นการบูรณาการกำลังร่วมกันระหว่างฝ่ายปกครอง ตำรวจภูธรศรีสัชนาลัย พร้อมด้วยกองบัญชาการตำรวจปราบปรามยาเสพติด (บช. ปส.)และหน่วยงานฝ่ายความมั่นคงในพื้นที่ ดำเนินการปราบปรามผู้ค้ายาเสพติด และเครือข่ายยาเสพติดโดยทำการปิดล้อมตรวจค้น สกัดกั้น และดำเนินการจับกุมผู้ค้ายาเสพติดตามข้อมูลของแหล่งข่าว ซึ่งผลการปฏิบัติการในครั้งนี้ คือสามารถจับกุมผู้ต้องหาได้ 3 ราย พร้อมของกลางยาบ้า 6 กระสอบ ประมาณ 1,200,000 เม็ด และรถยนต์เก๋งที่ใช้ในการขนย้ายยาเสพติด 2 คัน ณ จุดตรวจแม่สำ ม.13 ตำบลแม่สำ อำเภอศรีสัชนาลัย จังหวัดสุโขทัย
“โดยผู้ต้องหาดังกล่าวได้ใช้รถนำเส้นทาง 1 คันผู้ขับขี่ 1 คน ส่วนอีก 1 คันผู้ต้องหาจำนวน 2 คนร่วมกันขับขี่และขนยาเสพติดโดยของกลางได้วางไว้ตัวเก๋งรถยนต์ มีเส้นทางลำเลียงจากอำเภอแม่ใจจังหวัดพะเยาผ่านลำปางแพร่และมาจังหวัดสุโขทัย มุ่งจะไปส่งของกลางบริเวณจังหวัดพระนครศรีอยุธยาหรือปริมณฑลโดยยังไม่ได้นัดหมายจุดรับยาเสพติดที่ชัดเจน แต่ก็ถูกเจ้าหน้าที่สกัดกั้นไว้ได้ที่จุดตรวจแม่สำ ม.13 ตำบลแม่สำ อำเภอศรีสัชนาลัย จังหวัดสุโขทัย เบื้องต้น เจ้าหน้าที่ได้นำตัวผู้ต้องหาทั้ง 3 ราย พร้อมของกลางทั้งหมด นำส่งพนักงานสอบสวนเพื่อดำเนินการตามกฎหมายต่อไป” นายเอกสิฏฐ์ฯ กล่าวเพิ่มเติม
นายเอกสิฏฐ์ วิไลศิลป์ นายอำเภอศรีสัชนาลัย กล่าวในช่วงท้ายว่า อำเภอศรีสัชนาลัยได้ให้ความสำคัญในการป้องกัน ปราบปราม และเเก้ไขปัญหายาเสพติดซึ่งเป็นนโยบายสำคัญของรัฐบาล และกระทรวงมหาดไทย โดยให้ความสำคัญในทุกกระบวนการตั้งเเต่ต้นน้ำ กลางน้ำ เเละปลายน้ำ มุ่งดำเนินการปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง เพื่อสร้างความมั่นใจให้กับประชาชนในพื้นที่ โดยบูรณาการกำลังทุกภาคส่วนในพื้นที่รวบรวมข้อมูล เฝ้าระวังในพื้นที่บริเวณชายแดน ให้ตรวจสอบอย่างเข้มงวด พร้อมทั้งประสานกำลังฝ่ายปกครอง และหน่วยงานความมั่นคงในพื้นที่ เข้าดำเนินการปราบปราม จับกุม ผู้ค้ายาเสพติด จึงขอให้พี่น้องประชาชนชาวอำเภอศรีสัชนาลัยมีความมั่นใจในการปฏิบัติงานของเจ้าหน้าที่ฝ่ายความมั่นคงที่จะนำความปลอดภัยในชีวิตและทรัพย์สินมาให้พี่น้องประชาชน ทั้งนี้ ขอความร่วมมือทุกภาคส่วนร่วมเป็นส่วนหนึ่งในการปฏิบัติการทำสงครามกับยาเสพติด เเจ้งเบาะเเสผู้ค้า หรือเครือข่ายการกระทำผิด ได้ที่ช่องทางต่าง ๆ ของหน่วยงานภาครัฐ หรือศูนย์ดำรงธรรมจังหวัด/อำเภอ หรือสายด่วน 1567 เพื่อเจ้าหน้าที่จะได้ดำเนินการจับกุมผู้กระทำผิดมาดำเนินคดีตามกฎหมายต่อไป
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82625