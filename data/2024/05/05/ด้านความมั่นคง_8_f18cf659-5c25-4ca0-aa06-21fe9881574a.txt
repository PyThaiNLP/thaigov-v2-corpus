รัฐบาลไทย-ข่าวทำเนียบรัฐบาล-ผู้ว่าฯ ศรีสะเกษ เดินหน้าปราบปรามบุหรี่ไฟฟ้า จับกุมผู้ลักลอบขาย 2 ราย พร้อมของกลาง รวมกว่า 4 พันชิ้น เน้นย้ำ ฝ่ายปกครองบูรณาการตำรวจตรวจสอบร้านบุหรี่ไฟฟ้าอย่างต่อเนื่อง 


วันอาทิตย์ที่ 5 พฤษภาคม 2567
05/05/2567
พิมพ์
ผู้ว่าฯ ศรีสะเกษ เดินหน้าปราบปรามบุหรี่ไฟฟ้า จับกุมผู้ลักลอบขาย 2 ราย พร้อมของกลาง รวมกว่า 4 พันชิ้น เน้นย้ำ ฝ่ายปกครองบูรณาการตำรวจตรวจสอบร้านบุหรี่ไฟฟ้าอย่างต่อเนื่อง
ผู้ว่าฯ ศรีสะเกษ เดินหน้าปราบปรามบุหรี่ไฟฟ้า จับกุมผู้ลักลอบขาย 2 ราย พร้อมของกลาง รวมกว่า 4 พันชิ้น เน้นย้ำฝ่ายปกครองบูรณาการตำรวจตรวจสอบร้านบุหรี่ไฟฟ้าอย่างต่อเนื่อง วอนพบเบาะแส แจ้งสายด่วนศูนย์ดำรงธรรม 1567 ทันที
วันนี้ ( 5 พ.ค. 67 ) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า ตนได้มอบหมายให้ นายธาตรี สิริรุ่งวนิช ปลัดจังหวัดศรีสะเกษ และ นายคมป์ สังข์วงษ์ นายอำเภอเมืองศรีสะเกษ สั่งการ นายศรายุธ สีละออง ปลัดอำเภอหัวหน้าฝ่ายความมั่นคง พร้อมด้วย สมาชิกกองอาสารักษาดินแดนอำเภอเมืองศรีสะเกษที่ 3 บูรณาการร่วมกับ สภ.เมืองศรีสะเกษ ร่วมกันตรวจสอบร้านลักลอบจำหน่ายบุหรี่ไฟฟ้าในพื้นที่อำเภอเมืองศรีสะเกษ สามารถจับกุมผู้กระทำผิดได้ 2 ราย พร้อมของกลางบุหรี่ไฟฟ้าและอุปกรณ์รวมกว่า 4 พันชิ้น โดยเจ้าหน้าที่ชุดจับกุมได้นำตัวผู้กระทำผิดและของกลางทั้งหมด ส่งพนักงานสอบสวน สภ.เมืองศรีสะเกษ เพื่อดำเนินคดีตามกฎหมายเป็นที่เรียบร้อยแล้ว
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า การปฏิบัติการครั้งนี้ สืบเนื่องมาจากจังหวัดศรีสะเกษได้รับร้องเรียนจากประชาชนว่ามีร้านลักลอบจำหน่ายบุหรี่ไฟฟ้าให้กับเด็กและเยาวชน จึงได้สั่งชุดเจ้าหน้าที่ชุดปฏิบัติการพิเศษลงพื่นที่เพื่อตรวจสอบข้อเท็จจริงดังกล่าว และพบว่ามีร้านลักลอบจำหน่ายบุหรี่ไฟฟ้าจริง โดยมีชื่อร้านว่า “MONKEY TATTOO” ตั้งอยู่เลขที่ 986/17 ตำบลเมืองเหนือ อำเภอเมือง จังหวัดศรีสะเกษ โดยสามารถจับกุมผู้กระทำผิดได้ 2 ราย คือ นายจักรีฤทธิ์ฯ อายุ 27 ปี และ นายอธิคมฯ อายุ 35 ปี พร้อมของกลางจำนวนมาก ประกอบด้วย 1. หัวน้ำยาบุหรี่ไฟฟ้ายี่ห้อต่าง ๆ จำนวน 2,371 ชิ้น​​ ​2. น้ำยาบุหรี่ไฟฟ้ายี่ห้อต่าง ๆ จำนวน 559 ชิ้น ​​​3. คอยบุหรี่ไฟฟ้ายี่ห้อต่าง ๆ จำนวน 127 ชิ้น ​​​4. บุหรี่ไฟฟ้ายี่ห้อต่าง ๆ จำนวน 1,309 ชิ้น 5. เงินของกลาง จำนวน 8,595 บาท 6. ป้ายแสดงราคาสินค้า จำนวน 26 ชิ้น 7. แผ่นป้ายคิวอาร์โค้ดสำหรับชำระเงิน ชื่อบัญชีนาย ธนาวุฒิ อินตะนัย จำนวน 3 ชิ้น และ 8. แผ่นป้ายเทสสินค้าและแผ่นป้ายแนะนำสินค้า จำนวน 2 ชิ้น
"หลังจากที่เข้าตรวจสอบจับกุมและยึดของกลางเป็นที่เรียบร้อย เจ้าหน้าที่ชุดจับกุมจึงได้แจ้งข้อกล่าวหากับผู้กระทำผิดทั้ง 2 ราย คือ ร่วมกันฝ่าฝืนคำสั่งคณะกรรมการคุ้มครองผู้บริโภค 9/2558 1. ห้ามขายสินค้าบารากู่ บารากู่ไฟฟ้าหรือบุหรี่ไฟฟ้า หรือ ตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า ทั้งนี้ ให้รวมถึงการเช่า ให้เช่าซื้อ หรือ จัดหาให้ไม่ว่าด้วยประการใด ๆ โดยเรียกค่าตอบแทนเป็นเงินหรือผลประโยชน์อย่างอื่น ตลอดจนการเสนอหรือชักชวนเพื่อการดังกล่าว และห้ามให้บริการสินค้าบารากู่ บารากู่ไฟฟ้า หรือ บุหรี่ไฟฟ้า หรือ ตัวยาบารากู่ น้ำยาสำหรับเติมบารากู่ หรือ บุหรี่ไฟฟ้า ทั้งนี้ ให้รวมถึงการรับจัดทำการงาน การให้สิทธิใดๆหรือการให้ใช้หรือให้ประโยชน์ในทรัพย์สินหรือกิจการใดๆ โดยเรียกค่าตอบแทนเป็นเงินหรือผลประโยชน์อื่น และ 2) มีไว้ในความครอบครอง หรือ รับไว้ซึ่งบุหรี่ไฟฟ้าและยาสูบ (บุหรี่ซิกาแรต) โดยประการใด ซึ่งของโดยตนรู้ว่าเป็นของที่เข้ามาในราชอาณาจักร โดยยังมิได้ผ่านพิธีศุลกากรโดยถูกต้อง ตามมาตรา 246 วรรคหนึ่ง แห่ง พ.ร.บ.ศุลกากร พ.ศ. 2560 ทั้งนี้ ผู้กระทำผิดได้ยอมรับทุกข้อกล่าวหา เจ้าหน้าที่ชุดจับกุมจึงนำตัวผู้กระทำผิดและของกลางทั้งหมด ส่งพนักงานสอบสวน สภ.เมืองศรีสะเกษ เพื่อดำเนินคดีตามกฎหมายต่อไป" นายอนุพงศ์ฯ กล่าวเพิ่มเติม
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวในช่วงท้ายว่า บุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดศรีสะเกษได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิ การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมองและโรคปอดอักเสบเฉียบพลัน ซึ่งแน่นอนว่าปัญหาดังกล่าว จะส่งผลกระทบต่อทั้งตัวผู้สูบบุหรี่ไฟฟ้า คนรอบข้าง และคนในครอบครัว รวมถึงคนชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82624