รัฐบาลไทย-ข่าวทำเนียบรัฐบาล-สธ. รวมพลัง 12 เขตสุขภาพ จัดโครงการพาหมอไปหาประชาชนฯ 12 จังหวัด ดูแลประชาชนกว่า 27,000 คน เทิดพระเกียรติพระบาทสมเด็จพระเจ้าอยู่หัว เนื่องในวันฉัตรมงคล


วันอาทิตย์ที่ 5 พฤษภาคม 2567
สธ. รวมพลัง 12 เขตสุขภาพ จัดโครงการพาหมอไปหาประชาชนฯ 12 จังหวัด ดูแลประชาชนกว่า 27,000 คน เทิดพระเกียรติพระบาทสมเด็จพระเจ้าอยู่หัว เนื่องในวันฉัตรมงคล
กระทรวงสาธารณสุข น้อมถวายความจงรักภักดีและสำนึกในพระมหากรุณาธิคุณ ของพระบาทสมเด็จพระเจ้าอยู่หัว เนื่องในวันฉัตรมงคล 4 พฤษภาคม 2567
จัดโครงการพาหมอไปหาประชาชนฯ เพิ่มจากแผนเดิมเป็น 12 จังหวัด 12 เขตสุขภาพ โดยรัฐมนตรีว่าการกระทรวงสาธารณสุข เปิดกิจกรรมที่จังหวัดสุโขทัย พร้อมกับ เชียงราย อุทัยธานี อ่างทอง กาญจนบุรี สมุทรปราการ ร้อยเอ็ด นครพนม นครราชสีมา อุบลราชธานี ชุมพร และตรัง มีบริการรวมกว่า 200 คลินิก ช่วยให้ประชาชนในพื้นที่ห่างไกลได้รับบริการด้านการแพทย์เฉพาะทางกว่า 27,000 คน
วันนี้ (5 พฤษภาคม 2567) ที่ รพ.บ้านด่านลานหอย จ.สุโขทัย นายสมศักดิ์ เทพสุทิน รัฐมนตรีว่าการกระทรวงสาธารณสุข เปิด “โครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567” ที่จังหวัดสุโขทัย โดยมี นพ.โอภาส การย์กวินพงศ์ ปลัดกระทรวงสาธารณสุข นางสงวน มะเสนา รองผู้ว่าราชการจังหวัดสุโขทัย คณะผู้บริหารส่วนกลางและส่วนภูมิภาค ภาคีเครือข่าย อสม. และประชาชนเข้าร่วม โดยกล่าวว่า วันที่ 4 พฤษภาคม ของทุกปี เป็นวันฉัตรมงคล เพื่อเป็นการถวายความจงรักภักดีและสำนึกในพระมหากรุณาธิคุณของพระบาทสมเด็จพระวชิรเกล้าเจ้าอยู่หัว กระทรวงสาธารณสุขจึงจัดโครงการพาหมอไปหาประชาชนฯ ในวันนี้เพิ่มจากแผนเดิมเป็น 12 จังหวัด 12 เขตสุขภาพ ได้แก่ สุโขทัย เชียงราย อุทัยธานี อ่างทอง กาญจนบุรี สมุทรปราการ ร้อยเอ็ด นครพนม นครราชสีมา อุบลราชธานี ชุมพร และตรัง มีบริการคลินิกเฉพาะทางรวมกว่า 200 คลินิก ช่วยให้ประชาชนในพื้นที่ห่างไกลได้รับบริการกว่า 27,000 คน
นายสมศักดิ์ กล่าวต่อว่า แต่ละจังหวัดจะมีการจัดคลินิกบริการเพิ่มเติมที่แตกต่างกันไปตามปัญหาสุขภาพหรือบริบทของพื้นที่ อย่างเช่น จังหวัดสุโขทัย เป็นเมืองเกษตรกรรมและเมืองผู้สูงอายุอย่างสมบูรณ์ พบอัตราป่วยด้วยโรคมะเร็งมากขึ้น โดยเฉพาะอำเภอบ้านด่านลานหอย ซึ่งหลายตำบลอยู่ไกลจากโรงพยาบาลสุโขทัย ประชาชนส่วนใหญ่มีอาชีพรับจ้าง เกษตรกรรม และฐานะยากจน ประกอบกับโรงพยาบาลบ้านด่านลานหอย ไม่มีแพทย์เฉพาะทางกระดูกและข้อ ทำให้ประชาชนเดินทางไปพบแพทย์ในเมืองลำบากและต้องเสียค่าใช้จ่ายสูง ปัญหาสุขภาพที่พบมาก ได้แก่ โรคเรื้อรัง เบาหวาน ความดันโลหิตสูง และยาเสพติด รวมถึงนิ้วล็อก โดยปี 2567 มีผู้ป่วยนิ้วล็อกรอรับบริการไม่ต่ำกว่า 200 คน การจัดคลินิกแพทย์เฉพาะทางในวันนี้ จึงช่วยให้ประชาชนบ้านด่านลานหอยและพื้นที่ใกล้เคียงได้รับการรักษาโรคได้รวดเร็วยิ่งขึ้น
ด้าน นพ.โอภาสกล่าวว่า กิจกรรมพาหมอไปหาประชาชนฯ ของจังหวัดสุโขทัย ซึ่งอยู่ในเขตสุขภาพที่ 2มีการจัดคลินิกเฉพาะทาง 12 คลินิก ได้แก่ 1) คัดกรองมะเร็งตับ/มะเร็งท่อน้ำดี 2) คัดกรองมะเร็งปากมดลูก3) คัดกรองมะเร็งลำไส้ใหญ่และลำไส้ตรง 4) คัดกรองมะเร็งเต้านม 5) ตาในเด็กและผู้สูงอายุ วัดความดันลูกตาแบบอัตโนมัติเพื่อคัดกรองต้อหิน และตรวจจอประสาทตาด้วยระบบ AI ในผู้ป่วยเบาหวาน 6) ทันตกรรม มีเครื่องถ่ายรังสีนอกช่องปากระบบดิจิทัลเพื่อการรักษา 7) กระดูกและข้อ มีแพทย์เฉพาะทางทำหัตถการรักษาได้ทันที8) ฝังเข็มและกายภาพบำบัด สามารถออกใบรับรองผู้พิการ แบบ One Stop Service 9) ส่งเสริมการมีบุตร10) แพทย์แผนไทย 11) คัดกรองสุขภาพจิต และ 12) ตรวจวัดความแข็งตัวของหลอดเลือดแดง ด้วยเครื่อง ABI รู้ผลเร็ว ช่วยให้ส่งพบแพทย์ได้ทันท่วงที
**************************************** 5 พฤษภาคม 2567

ที่มา : https://www.thaigov.go.th/news/contents/details/82613