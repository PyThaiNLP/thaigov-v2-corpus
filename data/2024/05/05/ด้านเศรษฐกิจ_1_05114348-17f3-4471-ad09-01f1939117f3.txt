รัฐบาลไทย-ข่าวทำเนียบรัฐบาล-“สุริยะ” เข้าเฝ้าฯ ถวายสัตย์ปฏิญาณ รับตำแหน่งรองนายกฯ ควบคมนาคม พร้อมทำงานเต็มที่เพื่อความสุขของประชาชน


วันเสาร์ที่ 4 พฤษภาคม 2567
“สุริยะ” เข้าเฝ้าฯ ถวายสัตย์ปฏิญาณ รับตำแหน่งรองนายกฯ ควบคมนาคม พร้อมทำงานเต็มที่เพื่อความสุขของประชาชน
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า วานนี้ (3 พฤษภาคม 2567) เวลา 17.00 น. พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จออก ณ พระที่นั่งอัมพรสถาน พระราชวังดุสิต พระราชทานพระบรมราชวโรกาสให้ นายเศรษฐา ทวีสิน นายกรัฐมนตรี นำคณะรัฐมนตรี ซึ่งทรงพระกรุณาโปรดเกล้าฯ แต่งตั้งใหม่ เฝ้าทูลละอองธุลีพระบาท ถวายสัตย์ปฏิญาณก่อนเข้ารับหน้าที่
ตามประกาศราชกิจจานุเบกษา ลงวันที่ 27 เมษายน 2567
นายสุริยะ กล่าวเพิ่มเติมว่า ขอขอบคุณนายกรัฐมนตรีที่เชื่อมั่นและไว้วางใจให้ตนดำรงตำแหน่งรองนายกรัฐมนตรีอีกหนึ่งตำแหน่ง ซึ่งก่อนหน้านี้ เมื่อปี 2548 ตนเคยดำรงตำแหน่งรองนายกรัฐมนตรีและรัฐมนตรีว่าการกระทรวงอุตสาหกรรมมาแล้ว จึงมีความมั่นใจว่าการดำรงตำแหน่งรองนายกรัฐมนตรี
และรัฐมนตรีว่าการกระทรวงคมนาคมไม่ใช่ปัญหา แม้ว่าความรับผิดชอบจะเพิ่มมากขึ้น แต่เพื่อพี่น้องประชาชน ตนพร้อมทุ่มเทลงแรงและลงใจอย่างเต็มที่

ที่มา : https://www.thaigov.go.th/news/contents/details/82606