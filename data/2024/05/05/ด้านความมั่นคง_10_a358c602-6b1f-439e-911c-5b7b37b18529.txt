รัฐบาลไทย-ข่าวทำเนียบรัฐบาล-นายอำเภอน้ำพองระดมจิตอาสา ทำความสะอาดบ้านผู้ติดยาเสพติดที่เข้ารับการบำบัด ที่ศูนย์พักคอย CI “บ้านนายอำเภอห่วงใย อำเภอน้ำพอง” พร้อมให้คำมั่น จะดูแลเอาใจใส่ทั้งผู้ป่วยและครอบครัว


วันอาทิตย์ที่ 5 พฤษภาคม 2567
05/05/2567
พิมพ์
นายอำเภอน้ำพองระดมจิตอาสา ทำความสะอาดบ้านผู้ติดยาเสพติดที่เข้ารับการบำบัด ที่ศูนย์พักคอย CI “บ้านนายอำเภอห่วงใย อำเภอน้ำพอง” พร้อมให้คำมั่น จะดูแลเอาใจใส่ทั้งผู้ป่วยและครอบครัว
นายอำเภอน้ำพองระดมจิตอาสา ทำความสะอาดบ้านผู้ติดยาเสพติดที่เข้ารับการบำบัด ที่ศูนย์พักคอย CI “บ้านนายอำเภอห่วงใย อำเภอน้ำพอง” พร้อมให้คำมั่น จะดูแลเอาใจใส่ทั้งผู้ป่วยและครอบครัวให้มีชีวิตความเป็นอยู่ที่ดี
วันนี้ (5 พ.ค. 67) นายกรชวาลวิชญ์ ชัยพีรวัส นายอำเภอน้ำพอง จังหวัดขอนแก่น เผยความคืบหน้า การดำเนินงานของศูนย์พักคอยผู้ป่วยยาเสพติด Community Isolation : CI “บ้านพักนายอำเภอห่วงใย อำเภอน้ำพอง” ที่ใช้ชุมชนเป็นฐานปฏิบัติการบำบัดฟื้นฟูผู้ป่วยยาเสพติดที่สมัครใจเข้ารับการบำบัดรักษา พร้อมทั้งตั้งเป้าหมายมุ่งฟื้นฟูสภาพร่างกายและสภาพจิตใจของผู้ป่วยยาเสพติดควบคู่กับการดูแลสภาพความเป็นอยู่ของครอบครัวที่ได้รับผลกระทบให้ดีขึ้น
นายกรชวาลวิชญ์ฯ กล่าวว่า ตามที่ได้รายงานถึงกรณีของ นางทองอินทร์ฯ ราษฎรบ้านนาคำน้อย หมู่ที่ 1 ต.บัวใหญ่ อ.น้ำพอง จ.ขอนแก่น ได้เข้ามาร้องเรียนต่อนายอำเภอว่า ลูกของตนนายศุภรักษ์ (สงวนนามสกุล) ตกเป็นทาสยาบ้ามานานหลายปี จนทำให้ตนต้องย้ายออกจากบ้าน มาอาศัยเช่าบ้านอยู่นานกว่า 6 ปีแล้ว เพราะเกรงว่าลูกจะทำร้ายร่างกาย จึงได้มาร้องทุกข์ขอความช่วยเหลือต่อนายอำเภอน้ำพอง เพื่อหวังว่าให้ช่วยนำลูกเข้าสู่กระบวนการบำบัดรักษา และฟื้นฟูสภาพทางสังคม เพราะอยากเข้าอยู่บ้านที่สร้างมาจากน้ำพักน้ำแรงของตนเอง เเละต้องการอยากให้นายอำเภอสั่งการปลัดอำเภอและสมาชิก อส.อ.น้ำพอง ที่ 9 นำตัว นายศุภรักษ์ฯ (บุตรชาย) เข้าสู่กระบวนการบำบัดทางการแพทย์ ณ โรงพยาบาลน้ำพอง ก่อนจะนำเข้าสู่ CI บ้านนายอำเภอห่วงใย อำเภอน้ำพอง เพื่อดูแลช่วยเหลือในส่วนที่เกี่ยวข้องให้อย่างเต็มที่ รวมทั้งได้ช่วยประสานกับทาง องค์การบริหารส่วนตำบลบัวใหญ่ กำนัน ผู้ใหญ่บ้าน และชาวบ้านนาคำน้อย เพื่อระดมสรรพกำลังทำความสะอาดบ้านในวันเสาร์ ที่ 4 พ.ค. 2567 เพื่อให้นางทองอินทร์ฯ (แม่) กลับเข้าอยู่บ้านของตนได้อย่างสะอาด ปลอดภัย
นายกรชวาลวิชญ์ กล่าวเพิ่มเติมว่า ตนพร้อมด้วยปลัดอำเภอ สมาชิก อส. กำนัน ผู้ใหญ่บ้าน สมาชิกองค์กรปกครองส่วนท้องถิ่น ทหาร จิตอาสา และประชาชนชาวบ้านนาคำน้อย จึงได้ร่วมกันเข้าไปจัดกิจกรรมจิตอาสาทำความสะอาดบ้านของนางทองอินทร์ฯ เพื่อให้พร้อมปรับปรุงซ่อมแซม และมีสภาพความเป็นอยู่ที่สามารถเข้าอยู่อาศัยได้เรียบร้อยแล้ว โดยจากนี้อำเภอน้ำพองจะได้ประสานงานกับองค์การบริหารส่วนตำบลบัวใหญ่และหน่วยงานที่เกี่ยวข้องเพื่อที่จะให้ความช่วยเหลือในด้านปัจจัยอื่น ๆ ที่เกี่ยวข้อง เพื่อให้นางทองอินทร์ฯ มีคุณภาพชีวิตที่ดีต่อไปอีกด้วย
"การบำบัดรักษา และฟื้นฟูผู้ป่วยยาเสพติด ถือเป็นเรื่องหลักที่ศูนย์พักคอยผู้ป่วยยาเสพติด CI “บ้านนายอำเภอห่วงใย อำเภอน้ำพอง” ให้ความสำคัญ และมุ่งมั่นดำเนินการมาอย่างต่อเนื่อง โดยจะต้องมีกระบวนการสร้างสรรค์กิจกรรมที่มีประโยชน์ ฝึกระเบียบวินัย ฝึกอาชีพ และทักษะการกลับเข้าสู่สังคมแก่ผู้ป่วยให้ครบทุกด้าน เพื่อให้เขามีสภาพกายและสภาพจิตใจที่เข้มแข็งมากยิ่งขึ้น ทั้งนี้ สิ่งที่ละเลยไม่ได้ก็ คือ ครอบครัว คนรอบข้าง โดยเฉพาะบิดามารดาของผู้ป่วยยาเสพติด ที่เป็นผู้ได้รับผลกระทบทางตรง ทั้งทางกาย และทางใจอย่างหลีกเลี่ยงไม่ได้ ดังนั้นอำเภอน้ำพองของเรา จึงพร้อมที่จะระดมสรรพกำลังเข้าดูแลช่วยเหลือครอบครัวของผู้ป่วยยาเสพติดอย่างเต็มที่ เพราะการที่เรามุ่งเป้า “คืนลูกให้พ่อแม่ คืนคนดีสู่สังคม” แล้ว เราก็ควรดูแลสถาบันสังคมแรกของเขา นั่นคือครอบครัวของผู้ป่วยให้มีสภาพความเป็นอยู่และสภาพจิตใจที่ดี เต็มเปี่ยมไปด้วยพลังบวกและพร้อมโอบรับบุตรหลานของตน หลังจากที่ผ่านพ้นการบำบัดรักษา เพื่อคอยกำกับดูแล ติดตามพฤติกรรม ให้คำแนะนำและให้กำลังใจผู้ป่วยอย่างใกล้ชิด นอกจากนี้ชุมชนถือเป็นอีกหนึ่งสถาบันทางสังคมที่สำคัญก็ต้องคอยให้โอกาส ให้ที่ยืนแก่ผู้ป่วยยาเสพติดอยู่เสมอ เพื่อให้เขาได้มีความรู้สึกรักและผูกพันกับสังคมสามารถกลับไปประกอบอาชีพสุจริต ไม่หวนคืนกลับไปกระทำความผิดซ้ำอีก" นายกรชวาลวิชญ์ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82627