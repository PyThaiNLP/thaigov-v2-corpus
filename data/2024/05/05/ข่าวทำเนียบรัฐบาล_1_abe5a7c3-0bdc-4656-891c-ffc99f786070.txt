รัฐบาลไทย-ข่าวทำเนียบรัฐบาล-“ดร. นลินี ทวีสิน” หารือ คณะผู้แทนมณฑลส่านซีและหอการค้านานาชาติหนิงเซี่ย มุ่งผลักดันความร่วมมือด้านการท่องเที่ยว การเกษตร ผลิตภัณฑ์ฮาลาล พลังงานสะอาด และรถยนต์ไฟฟ้า


วันอาทิตย์ที่ 5 พฤษภาคม 2567
05/05/2567
พิมพ์
“ดร. นลินี ทวีสิน” หารือ คณะผู้แทนมณฑลส่านซีและหอการค้านานาชาติหนิงเซี่ย มุ่งผลักดันความร่วมมือด้านการท่องเที่ยว การเกษตร ผลิตภัณฑ์ฮาลาล พลังงานสะอาด และรถยนต์ไฟฟ้า
“ดร. นลินี ทวีสิน” หารือ คณะผู้แทนมณฑลส่านซีและหอการค้านานาชาติหนิงเซี่ย มุ่งผลักดันความร่วมมือด้านการท่องเที่ยว การเกษตร ผลิตภัณฑ์ฮาลาล พลังงานสะอาด และรถยนต์ไฟฟ้า
วันนี้ (5 พ.ค. 67) คณะผู้แทนมณฑลส่านซีและหอการค้านานาชาติหนิงเซี่ย เข้าพบ ดร. นลินี ทวีสิน ผู้แทนการค้าไทย หารือการส่งเสริมความร่วมมือด้าน การท่องเที่ยว โดยเฉพาะการท่องเที่ยวเชิงประวัติศาสตร์ และการท่องเที่ยวเชิงสุขภาพ รวมทั้งการลงทุนด้านการเกษตร ผลิตภัณฑ์ฮาลาล พลังงานสะอาด และรถยนต์ไฟฟ้าในประเทศไทย นอกจากนี้ ยังได้เชิญให้ ดร.นลินี ทวีสิน เดินทางไปร่วมพิธีเปิดศูนย์จัดแสดงสินค้าไทย ณ เมืองซีอาน มณฑลส่านซี
ทั้งสองฝ่ายจะได้แลกเปลี่ยนมุมมอง และข้อเสนอแนะเพื่อส่งเสริมความร่วมมือด้านต่าง ๆ รวมทั้งขยายโอกาสด้านการค้าการลงทุนระหว่าง ไทย - จีน ฝ่ายจีนได้ชื่นชมถึงเสถียรภาพของรัฐบาลไทย โดยรัฐบาลไทยได้มีการผลักดันนโยบายสำคัญหลายประการ อาทิ การยกเว้นการตรวจลงตรานักท่องเที่ยวจากประเทศจีน (Visa Free) สิทธิประโยชน์ส่งเสริมการลงทุนจาก BOI เป็นต้น ซึ่งฝ่ายคณะผู้แทนฯ เชื่อมั่นว่า การร่วมมือในด้านการท่องเที่ยวจะเป็นประโยชน์อย่างยิ่งต่อการเพิ่มมูลค่าทางเศรษฐกิจให้สูงขึ้น และยกระดับความสัมพันธ์ไทย - จีน ในฐานะบ้านพี่เมืองน้องให้แนบแน่นยิ่งขึ้น ผู้แทนการค้าไทยได้ผลักดันการเปิดเส้นทางบินเพิ่ม ไทย - ส่านซี เพื่อแลกเปลี่ยนนักท่องเที่ยวระหว่างกัน ในด้านการท่องเที่ยวเชิงประวัติศาสตร์ เนื่องจากสองประเทศต่างมีประวัติศาสตร์ยาวนานและเป็นเอกลักษณ์ และด้านการท่องเที่ยวเชิงสุขภาพ ได้ชวนเปิดศูนย์สุขภาพในประเทศไทยที่ให้การรักษาแพทย์แผนจีน เช่น สมุนไพรจีน การฝังเข็ม สองมือบำบัด (Healing Hands)
ผู้แทนการค้าไทยเปิดเผยว่า คณะผู้แทนฯ ได้แสดงความสนใจที่จะลงทุนในด้านการเกษตร และได้เปิดเผยว่ามีการสร้างศูนย์จัดแสดงสินค้าไทยในเมืองซีอาน มณฑลส่านซี ในการนี้ จึงได้เชิญตนให้เดินทางไปเข้าร่วมพิธีเปิดศูนย์จัดแสดงฯ ด้วย  และเห็นเป็นโอกาสดีของไทยที่จะมีการส่งออกผลิตภัณฑ์ฮาลาลที่สูงขึ้น และสำหรับด้านพลังงานสะอาดและรถยนต์ไฟฟ้า ฝ่ายจีนมีความเชื่อมั่นในความแข็งแกร่งในด้านเทคโนโลยี นวัตกรรมใหม่ ๆ และแสดงความสนใจที่จะเข้ามาลงทุนจัดตั้งบริษัทในไทยด้านพลังงานสะอาด เช่น โซลาร์รูฟท็อป หรือรถยนต์ไฟฟ้า โดยตนได้เสนอสิทธิประโยชน์จากรัฐบาล พร้อมกล่าวแสดงความพร้อมของไทยที่จะรับการลงทุนในทุก ๆ ด้าน

ที่มา : https://www.thaigov.go.th/news/contents/details/82611