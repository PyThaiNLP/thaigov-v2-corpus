รัฐบาลไทย-ข่าวทำเนียบรัฐบาล-นายกฯ รับฟังปัญหา-พบปะพี่น้องประชาชน อ.พนมไพร จ.ร้อยเอ็ด ยืนยันเงินดิจิทัลวอลเล็ต ถึงมือประชาชนสิ้นปี 2567 นี้


วันอาทิตย์ที่ 5 พฤษภาคม 2567
05/05/2567
พิมพ์
นายกฯ รับฟังปัญหา-พบปะพี่น้องประชาชน อ.พนมไพร จ.ร้อยเอ็ด ยืนยันเงินดิจิทัลวอลเล็ต ถึงมือประชาชนสิ้นปี 2567 นี้
นายกฯ รับฟังปัญหา-พบปะพี่น้องประชาชน อ.พนมไพร จ.ร้อยเอ็ด ยืนยันเงินดิจิทัลวอลเล็ต ถึงมือประชาชนสิ้นปี 2567 นี้
วันนี้ (5 พ.ค. 67) เวลา 16.26 น. ณ โรงเรียนพนมไพรวิทยาคาร อำเภอพนมไพร จังหวัดร้อยเอ็ด นายเศรษฐา ทวีสิน นายกรัฐมนตรี รับฟังปัญหาและพบปะพี่น้องประชาชนจังหวัดร้อยเอ็ด โดยมี นางสาวแพทองธาร ชินวัตร ประธานคณะกรรมการพัฒนาซอฟต์พาวเวอร์แห่งชาติ ร่วมพบปะกับประชาชนในพื้นที่จังหวัดร้อยเอ็ดด้วย
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า นายกฯ กล่าวทักทายประชาชนจังหวัดร้อยเอ็ด ขอบคุณสำหรับการต้อนรับอย่างอบอุ่น และทำให้นายกรัฐมนตรี รัฐบาล ตลอดจน สส. ได้มารับใช้ประชาชน โดยยินดีที่ได้กลับมาจังหวัดร้อยเอ็ดเป็นครั้งที่ 4 วันนี้มาด้วยหัวใจที่เต็มเปี่ยม ซึ่งเมื่อวันศุกร์ที่ผ่านมา นายกฯ ได้รับสนองพระบรมราชโองการโปรดเกล้าฯ แต่งตั้งรัฐมนตรีใหม่ โดยนางสาวจิราพร สินธุไพร เป็นหนึ่งในรัฐมนตรีที่ได้รับโปรดเกล้าฯ เป็นรัฐมนตรีประจำสำนักนายกรัฐมนตรี ด้วย จึงขอแสดงความยินดีกับรัฐมนตรีหญิงคนแรกของจังหวัดร้อยเอ็ด
พร้อมกันนี้ นายกฯ กล่าวถึงการขับเคลื่อนนโยบายสำคัญของรัฐบาลที่เป็นประโยชน์กับประชาชน โดยืนยันโครงการเติมเงิน 10,000 บาทผ่านดิจิทัลวอลเล็ต สิ้นปีนี้จะถึงมือประชาชน รวมทั้ง นายกฯ ได้กล่าวถึงการขับเคลื่อนด้านชลประทาน ที่จะบริหารจัดการน้ำให้ประชาชนมีน้ำใช้อย่างสมบูรณ์เพียงพอ เพราะน้ำถือเป็นปัจจัยสำคัญด้านการเกษตร ยืนยันว่าเรื่องน้ำไม่มีปัญหา และย้ำถึงการพัฒนาพันธุ์ข้าว โดยเฉพาะข้าวหอมมะลิของทุ่งกุลาร้องไห้ ที่ได้รับความนิยมอย่างมากและมีชื่อเสียงไปทั่วโลก นายกฯ จึงมอบหมายให้กระทรวงเกษตรและสหกรณ์สนับสนุนการพัฒนาข้าวหอมมะลิสายพันธุ์นี้ให้ดียิ่งขึ้นไปอีก และทำให้ราคาข้าวสูงขึ้นไปด้วย
นอกจากนี้ นายกฯ ยังได้ย้ำถึงการขับเคลื่อนงานด้านสาธารณสุข ในการดูแลประชาชน โดยเฉพาะผู้สูงอายุ จะนำหมอไปหาประชาชนถึงที่บ้าน ขณะที่ อสม. รัฐบาลก็ดูแลจนขณะนี้จะได้รับเงินตกเบิก จากการที่ได้รับอัตราค่าป่วยการที่เพิ่มจากเดิมเดือนละ 1,000 บาท เป็น เดือนละ 2,000 บาท ดังนั้นจึงขอเป็นกำลังใจให้ อสม. ช่วยกันดูแลพี่น้องประชาชนทุกคนด้วย
“นายกฯ ยังได้กล่าวถึงการเดินหน้าแก้ไขปัญหาให้กับประชาชน ทั้งเรื่องปัญหายาเสพติด หนี้นอกระบบ ที่ผู้ให้กู้ชาร์จดอกเบี้ยที่ไม่เป็นธรรม โดยรัฐบาลนี้ให้ความสำคัญในการดำเนินการเรื่องนี้อย่างจริงจังและให้หมดสิ้นไป ขณะที่ปัญหายาเสพติดก็เป็นปัญหาใหญ่ โดยขณะนี้รัฐบาลก็ได้พยายามแยกผู้เสพออกมาจากชุมชน เพื่อนำไปบำบัด ก่อนคืนสู่อ้อมกอดของพ่อแม่พี่น้องต่อไป นายกฯ ย้ำด้วยว่า ผู้ค้ายาต้องถูกจัดการโดยเด็ดขาดจากกฎหมาย ยึดทรัพย์ทันที ไม่ให้มีการเอาเงินไปทำยาเสพติดต่อไป พร้อมกับขอให้ทุกคนช่วยกันขจัดยาเสพติดให้หมดไปจากประเทศไทย” นายคารม กล่าว

ที่มา : https://www.thaigov.go.th/news/contents/details/82626