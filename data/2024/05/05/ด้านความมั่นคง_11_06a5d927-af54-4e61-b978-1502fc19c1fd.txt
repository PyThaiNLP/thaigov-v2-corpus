รัฐบาลไทย-ข่าวทำเนียบรัฐบาล-ผู้ว่าฯ อุตรดิตถ์ นำทีมลงพื้นที่เยี่ยมให้กำลังใจประชาชนผู้ประสบวาตภัยในพื้นที่อำเภอเมืองอุตรดิตถ์ น้ำปาด ลับแล ย้ำ บูรณาการทุกภาคส่วนเร่งให้การช่วยเหลือประชาชนที่เดือดร้อนโดยเร็ว


วันอาทิตย์ที่ 5 พฤษภาคม 2567
05/05/2567
พิมพ์
ผู้ว่าฯ อุตรดิตถ์ นำทีมลงพื้นที่เยี่ยมให้กำลังใจประชาชนผู้ประสบวาตภัยในพื้นที่อำเภอเมืองอุตรดิตถ์ น้ำปาด ลับแล ย้ำ บูรณาการทุกภาคส่วนเร่งให้การช่วยเหลือประชาชนที่เดือดร้อนโดยเร็ว
ผู้ว่าฯ อุตรดิตถ์ นำทีมลงพื้นที่เยี่ยมให้กำลังใจประชาชนผู้ประสบวาตภัยในพื้นที่อำเภอเมืองอุตรดิตถ์ น้ำปาด ลับแล ย้ำ บูรณาการทุกภาคส่วนเร่งให้การช่วยเหลือประชาชนที่เดือดร้อนโดยเร็ว พร้อมประชาสัมพันธ์ติดตามสถานการณ์พายุฤดูร้อนในพื้นที่อย่างใกล้ชิด
วันนี้ (5 พ.ค. 67) นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ เปิดเผยว่า นายเศรษฐา ทวีสิน นายกรัฐมนตรี ได้ส่งความห่วงใยถึงพี่น้องประชาชนในพื้นที่ที่ได้รับผลกระทบจากเหตุวาตภัย พร้อมได้สั่งการให้ตนเร่งรัดให้ความช่วยเหลือโดยเร่งด่วน ซึ่งวานนี้ได้มีการลงพื้นที่ติดตามสถานการณ์ และสำรวจความเสียหายในพื้นที่จริง ร่วมกับหัวหน้าส่วนราชการจังหวัดอุตรดิตถ์ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และผู้ที่เกี่ยวข้อง ร่วมพบปะและให้กำลังใจพี่น้องประชาชนผู้ประสบภัยในพื้นที่อำเภอเมืองอุตรดิตถ์ อำเภอน้ำปาด และอำเภอลับแล โดยได้มีการประชุมศูนย์บัญชาการสถานการณ์วาตภัย เพื่อหารือแนวทางการสำรวจความเสียหาย และการให้ความช่วยเหลือเยียวยาแก่ประชาชนที่ได้รับผลกระทบ ร่วมกับคณะฯ ที่ลงพื้นที่
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวว่า จากเหตุการณ์วาตภัย พายุฤดูร้อน เมื่อวันที่ 3 พ.ค. 67 ทำให้เกิดฝนตกและมีลมกระโชกแรง ในพื้นที่จังหวัดอุตรดิตถ์ ซึ่งจากการสำรวจผลกระทบ พบว่ามีพื้นที่ความเสียหาย 9 อำเภอ ส่งผลกระทบรวมทั้งสิ้นกว่า 329 หมู่บ้าน 6,536 หลังคาเรือน โดยอำเภอที่ได้รับผลกระทบมากที่สุด คือ อำเภอเมืองอุตรดิตถ์ จำนวน 76 หมู่บ้าน 4,023 หลังคาเรือน และอำเภอลับแล จำนวน 28 หมู่บ้าน 780 หลังคาเรือน ส่วนอำเภอที่ได้รับผลกระทบน้อยที่สุด คือ อำเภอบ้านโคก จำนวน 9 หมู่บ้าน 34 หลังคาเรือน ซึ่งจังหวัดอุตรดิตถ์ ได้ดำเนินการตั้งศูนย์บัญชาการสถานการณ์วาตภัย (พายุฤดูร้อน) พร้อมทั้งประกาศเขตพื้นที่ประสบสาธารณภัย เมื่อวันที่ 3 พ.ค. 67 และได้ประสานให้องค์กรปกครองส่วนท้องถิ่นเร่งสำรวจความเสียหายที่เกิดขึ้นในพื้นที่ให้แล้วเสร็จโดยเร็ว รวมทั้งการให้ความช่วยเหลือในเบื้องต้นแก่พี่น้องประชาชน
"จังหวัดอุตรดิตถ์มุ่งมั่นในการบำบัดทุกข์ บำรุงสุข และบูรณาการทุกภาคส่วนเร่งให้การช่วยเหลือประชาชนที่เดือดร้อนโดยเร็ว อย่างไรก็ตามขอให้พี่น้องประชาชนติดตามสภาพอากาศและข้อมูลข่าวสารจากทางราชการอย่างใกล้ชิด และเตรียมพร้อมรับมือสถานการณ์สาธารณภัยที่อาจเกิดขึ้นอีก หากเกิดพายุฤดูร้อนขึ้น ขอให้หลีกเลี่ยงการอยู่ในที่โล่งแจ้ง หรือ ใต้ต้นไม้ใหญ่ หรือ บริเวณสิ่งก่อสร้าง รวมถึงป้ายโฆษณา ที่มีลักษณะไม่มั่นคงแข็งแรง และระวังอันตรายจากฟ้าผ่า ทั้งนี้ หากพี่น้องประชาชนได้รับความเดือดร้อน หรือ ต้องการความช่วยเหลือ ขอให้เเจ้งขอความช่วยเหลือผ่านช่องทางทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM หรือ สายด่วนนิรภัย 1784 ตลอด 24 ชั่วโมง และสามารถติดตามประกาศการแจ้งเตือนภัยที่แอปพลิเคชัน “THAI DISASTER ALERT” หรือโทรแจ้งเหตุขอความช่วยเหลือที่สายด่วน ศูนย์ดำรงธรรม 1567" ผู้ว่าราชการจังหวัดอุตรดิตถ์ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82628