รัฐบาลไทย-ข่าวทำเนียบรัฐบาล-รมช.อรรถกร ติดตามโครงการพัฒนาแหล่งน้ำ “อ่างเก็บน้ำแม่วาง” จ.เชียงใหม่


วันเสาร์ที่ 25 พฤษภาคม 2567
รมช.อรรถกร ติดตามโครงการพัฒนาแหล่งน้ำ “อ่างเก็บน้ำแม่วาง” จ.เชียงใหม่
รมช.อรรถกร ติดตามโครงการพัฒนาแหล่งน้ำ “อ่างเก็บน้ำแม่วาง” จ.เชียงใหม่
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ติดตามความก้าวหน้าการดำเนินโครงการอ่างเก็บน้ำแม่วาง ต.บ้านกาด อ.แม่วาง จ.เชียงใหม่ ว่า กระทรวงเกษตรและสหกรณ์ โดยกรมชลประทาน ได้มีการวางแผนการดำเนินงานโครงการพัฒนาแหล่งน้ำในพื้นที่จังหวัดเชียงใหม่ เพื่อแก้ไขปัญหาอุทกภัยและภัยแล้ง ซึ่งอ่างเก็บน้ำห้วยมะนาว ตำบลดอนเปา อำเภอแม่วาง จังหวัดเชียงใหม่ ก่อสร้างปี 2520 เพื่อส่งน้ำช่วยเหลือพื้นที่การเกษตรประมาณ 6,800 ไร่ แต่ประสบปัญหาปริมาณน้ำต้นทุนที่ไหลเข้าสู่อ่างเก็บน้ำห้วยมะนาวมีน้อย กรมชลประทานจึงได้ก่อสร้างฝายห้วยผึ้ง พร้อมระบบผันน้ำ เพื่อผันน้ำมายังอ่างเก็บน้ำห้วยมะนาว แต่ก็ยังไม่เพียงพอต่อการทำการเกษตร เนื่องจากปัญหาน้ำฝนน้อย ฝนทิ้งช่วง
กรมชลประทานจึงได้ดำเนินโครงการอ่างเก็บน้ำแม่วาง เพื่อช่วยเพิ่มแหล่งน้ำต้นทุน ซึ่งหากการดำเนินโครงการอ่างเก็บน้ำแม่วางแล้วเสร็จ จะสามารถเก็บกักน้ำได้ 25.42 ล้าน ลบ.ม. และสามารถส่งน้ําช่วยเหลือพื้นที่การเกษตรในฤดูฝนประมาณ 38,030 ไร่ และในฤดูแล้งประมาณ 20,000 ไร่ ระยะเวลาดําเนินการ 8 ปี (พ.ศ.2573-2580) และช่วยบรรเทาความเดือดร้อนของราษฎรตลอดลุ่มน้ำแม่วาง ใน 3 อำเภอ ได้แก่ อำเภอแม่วาง อําเภอสันป่าตอง และอําเภอดอยหล่อ รวม 7 ตำบล จังหวัดเชียงใหม่ ซึ่งอาศัยน้ำจากลำน้ำแม่วางเพื่อใช้ทำเกษตรและอุปโภคบริโภคในช่วงฤดูแล้ง
นอกจากนี้ ยังติดตามความก้าวหน้าโครงการฝายแม่วาง – ห้วยมะนาว พร้อมระบบผันน้ำ หมู่ที่ 9 ตำบลแม่วาง อำเภอแม่วาง จังหวัดเชียงใหม่ ซึ่งหากแล้วเสร็จจะสามารถเพิ่มประสิทธิภาพการส่งน้ำเพื่อการเกษตร และการอุปโภค-บริโภคในเขตพื้นที่โครงการ ประมาณ 6,800 ไร่ อีกทั้งยังเป็นการใช้น้ำในลำน้ำแม่วางที่มีปริมาณมากเกินความต้องการในช่วงฤดูฝนให้เกิดประโยชน์สูงสุด โดยเมื่อวันที่ 18 กรกฎาคม 2564 พระบาทสมเด็จพระปรเมนทรรามาธิบดีศรีสินทรมหาวชิราลงกรณ มหิศรภูมิพลราชวรางกูร กิติสิริสมบูรณอดุลยเดช สยามินทราธิเบศรราชวโรดม บรมนาถบพิตร พระวชิรเกล้าเจ้าอยู่หัว ทรงพระกรุณาโปรดเกล้าฯ รับโครงการฝายแม่วาง - ห้วยมะนาว พร้อมระบบผันน้ำ ไว้เป็นโครงการอันเนื่องมาจากพระราชดำริ

ที่มา : https://www.thaigov.go.th/news/contents/details/83493