รัฐบาลไทย-ข่าวทำเนียบรัฐบาล-นายกฯ ตรวจเยี่ยมความคืบหน้าสวนสาธารณะ ปตท. หลักสี่ เตรียมขอพระราชทานชื่อ สั่งการ กทม. พัฒนาลำน้ำสาธารณะ-เสริมประสิทธิภาพการระบายน้ำช่วงฤดูฝน 


วันเสาร์ที่ 25 พฤษภาคม 2567
25/05/2567
พิมพ์
นายกฯ ตรวจเยี่ยมความคืบหน้าสวนสาธารณะ ปตท. หลักสี่ เตรียมขอพระราชทานชื่อ สั่งการ กทม. พัฒนาลำน้ำสาธารณะ-เสริมประสิทธิภาพการระบายน้ำช่วงฤดูฝน
นายกฯ ตรวจเยี่ยมความคืบหน้าสวนสาธารณะ ปตท. หลักสี่ เตรียมขอพระราชทานชื่อ สั่งการ กทม. พัฒนาลำน้ำสาธารณะ-เสริมประสิทธิภาพการระบายน้ำช่วงฤดูฝน
วันนี้ (25 พฤษภาคม 2567) เวลา 14.00 น. ณ อาคารสำนักงานสนาม พื้นที่ก่อสร้างสวนสาธารณะ ปตท.​ 66​ ไร่ เขตหลักสี่ กรุงเทพมหานคร​ นายเศรษ​ฐา​ ทวี​สิน​ นายกรัฐมนตรี พร้อมด้วย นายจักรพงษ์​ แสง​มณี รัฐมนตรี​ประจำ​สำนักนายกรัฐมนตรี ​นางสาวจิราพร​ สินธุ​ไพร​ รัฐมนตรี​ประจำ​สำนักนายกรัฐมนตรี นายพรหมินทร์ เลิศสุริย์เดช เลขาธิการนายกรัฐมนตรี นายจตุพร​ บุรุษพัฒน์​ ปลัดกระทรวงทรัพยากรธรรมชาติและสิ่งแวดล้อม นาย​ชัชชาติ​ สิทธิ​พันธุ์​ ผู้​ว่าราชการ​กรุงเทพ​มหานคร​ นายฉัตรชัย​ พรหมเลิศ ประธานกรรมการ ปตท. ​และหน่วยงานที่เกี่ยวข้อง​ ร่วมตรวจติดตามความก้าวหน้าโครงการพัฒนาที่ดินกำแพงเพชร 6 นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายฉัตรชัย พรหมเลิศ ประธานกรรมการ ปตท. ​​ กล่าวรายงานโครงการก่อสร้างเขื่อนคลองเปรมประชากรฯ ว่า แบ่งการก่อสร้างออกเป็น 4 ช่วง ดังนี้ ช่วงที่ 1 จากคลองบ้านใหม่ ถึงบริเวณหมู่บ้านแกรนด์คาแนล ความยาวประมาณ 580 เมตร ประมาณการค่าก่อสร้าง 62 ล้านบาท (ดำเนินการแล้วเสร็จ) ช่วงที่ 2 จากสุดเขตกรุงเทพมหานครถึงคลองบ้านใหม่ และจากหมู่บ้านแกรนด์คาแนล ถึงถนนสรงประภา) ความยาวประมาณ 5,000 เมตร ส่งมอบพื้นที่ได้ 1,190 เมตร ก่อสร้างเขื่อนแล้ว 950 เมตร ช่วงที่ 3 จากถนนสรงประภาถึงถนนแจ้งวัฒนะ ความยาวประมาณ 10,000 เมตรส่งมอบพื้นที่ได้ 3,250 เมตร ก่อสร้างเขื่อนแล้ว 2,060 เมตร และช่วงที่ 4 จากถนนแจ้งวัฒนะ ถึงถนนเทศบาลสงเคราะห์ ความยาวประมาณ 10,800 เมตร ส่งมอบพื้นที่ 4,188 เมตร ก่อสร้างเขื่อนแล้ว 3,988 เมตร สำหรับภาพรวมความคืบหน้าโครงการก่อสร้างเขื่อนคลองเปรมประชากรฯ ส่งมอบพื้นที่ได้รวม 9,208 ม. (ร้อยละ 35.20) ก่อสร้างเขื่อนได้ 7,910 ม. (ร้อยละ 30.23) (ผลงาน ณ 19 เม.ย.67) ก่อสร้างเขื่อนได้ 8,110 ม. (ร้อยละ 31.16) (ผลงาน ณ 24 พ.ค.67) รื้อย้ายบ้านรุกล้ำ ได้จำนวน 1,196 หลัง จากทั้งหมด 4,398 หลัง
นายฉัตรชัย ระบุว่า การดำเนินโครงการทั้งหมด​ 4 โครงการประกอบด้วย​ เรื่องการสร้างท่าเรือและศาลาพักคอย การสร้างเสริมนิทรรศการในพื้นที่ประมาณ 320 ตารางเมตร การสร้างสวนเฉลิมพระเกียรติในพื้นที่ 10 ไร่​ เป็นจุดตัดระหว่างคลองบางเขนและของเปรมประชากร​ และการสร้างอาคารโรงเจ ซึ่งขณะนี้ดำเนินการไปตามแผนแล้วกว่าร้อยละ 50​ โดยทั้งหมดจะแล้วเสร็จภายในวันที่ 30 มิถุนายนในเรื่องงานโครงสร้าง แต่เรื่องงานนิทรรศการเฉลิมพระเกียรติ​ เสร็จไม่ทันวันที่​ 28  กรกฎาคม​นี้​ และในช่วงต้นเดือนกรกฎา​คม จะเชิญนายกรัฐมนตรี​ รวมไปถึง ผบ.เหล่าทัพ​ มาปลูกต้นไม้ในนามรัฐบาล ส่วนประติมากรรมในสวน​ ที่ก่อนหน้านี้นายกรัฐมนตรี​เคยให้ดำริไว้​ จะมีการประกวดตามแนวคิด​ให้คำแนะนำ
นายกรัฐมนตรี​กล่าวมอบนโยบายว่า ได้มอบหมายให้เลขาธิการ​นายกรัฐมนตรี​ ทำข้อสั่งการต่อที่ประชุมคณะรัฐมนตรี​ ในวันอังคารที่จะถึงนี้​ เพื่อกำหนดวันให้ชัดเจน เพื่อมาปลูกต้นไม้​อย่างพร้อมเพรียงกัน​ เนื่องจากมีหลายภาคส่วน​ ทั้ง ผบ.เหล่าทัพ​ พร้อมกับระบุว่า​ หลังจากนี้​จะมีการทำหนังสือ​ยื่นขอพระราชทานชื่อสวนสาธารณะแห่งนี้ในลำดับต่อไป พร้อมกันนี้ นายกฯ ได้เน้นย้ำ​เรื่องการคัดเลือกพันธุ์​ของต้นไม้ที่จะปลูกในพื้นที่ ทั้งเรื่องของขนาดและรายละเอียดของต้นไม้​เพื่อให้สามารถฟื้นตัวหลังปลูกได้รวดเร็ว​ และกำชับอย่าให้ผู้รับเหมานำต้นไม้ที่ไม่ได้ขนาดมาลงปลูก
นายกฯ กล่าวชื่นชม ปตท.ที่เป็นส่วนหนึ่งของการพัฒนาคลองเปรมประชากร ซึ่งเป็นการสืบสานพระราชดำริพระบาทสมเด็จพระเจ้าอยู่หัว ช่วยอำนวยความสะดวกในเรื่องของการเดินทางของประชาชน​ และส่งเสริมระบบการขนส่งสาธารณะ​ ล้อ​ ราง​ เรือ พร้อมสร้างสวนสาธารณะ​ เพื่อประโยชน์ในพื้นที่​ ตามความเหมาะสมกับงบประมาณ ให้ประชาชนมีพื้นที่สีเขียวและพื้นที่สาธารณะเพิ่ม​ ทั้งนี้ ให้พิจารณาเรื่องสนามกีฬา​ หากมีพื้นที่เหลือ​ และมีงบประมาณสามารถจัดสรรได้
นอกจากนี้ นายกฯ ได้สั่งการให้กรุงเทพมหานคร​นำเรื่องการพัฒนาแหล่งน้ำไปขยายผล​ยังลำน้ำสาธารณะ​ เพื่อให้มีสภาพที่สมบูรณ์ และเสริมประสิทธิภาพการระบายน้ำในช่วงฤดูฝนให้ดียิ่งขึ้น พร้อมทั้งฝากนางสาวจิราพร​ สินธุไพร รัฐมนตรีประจำสำนักนายกรัฐมนตรี หารือร่วมกับกระทรวงการท่องเที่ยวและกีฬา หากการก่อสร้างและพัฒนาพื้นที่แห่งนี้สมบูรณ์แล้ว​
จากนั้น นายกฯ เดินเยี่ยมชมความคืบหน้าโครงการได้ โดยได้กล่าวอวยพรวันคล้ายวันเกิดของนายชัชชาติ สิทธิพันธุ์ ผู้ว่าราชการกรุงเทพมหานคร ครบรอบ 58 ปี​ ก่อนที่จะ​เดินทางไปตรวจติดตามโครงการยกระดับสวนสาธารณะบึงหนองบอน ณ สวนสาธารณะบึงหนองบอน เขตประเวศ กรุงเทพมหานครต่อไป

ที่มา : https://www.thaigov.go.th/news/contents/details/83488