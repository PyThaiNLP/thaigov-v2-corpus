รัฐบาลไทย-ข่าวทำเนียบรัฐบาล-นายอำเภอนาเชือก จัดทีมลงพื้นที่ติดตามการรักษาผู้ป่วยจิตเวชจากการเสพยาถึงบ้านพักอาศัย พร้อมให้กำลังใจผู้ป่วยและครอบครัว เน้นย้ำ เยี่ยมเยียนถึงบ้าน ดูแลดุจญาติมิตร ร่วมคืนบุตรหลาน


วันเสาร์ที่ 25 พฤษภาคม 2567
25/05/2567
พิมพ์
นายอำเภอนาเชือก จัดทีมลงพื้นที่ติดตามการรักษาผู้ป่วยจิตเวชจากการเสพยาถึงบ้านพักอาศัย พร้อมให้กำลังใจผู้ป่วยและครอบครัว เน้นย้ำ เยี่ยมเยียนถึงบ้าน ดูแลดุจญาติมิตร ร่วมคืนบุตรหลาน
นายอำเภอนาเชือก จัดทีมลงพื้นที่ติดตามการรักษาผู้ป่วยจิตเวชจากการเสพยาถึงบ้านพักอาศัย พร้อมให้กำลังใจผู้ป่วยและครอบครัว เน้นย้ำ เยี่ยมเยียนถึงบ้าน ดูแลดุจญาติมิตร ร่วมคืนบุตรหลานให้ครอบครัว คืนคนดีสู่สังคม
วันนี้ (25 พ.ค.67) พ.จ.ท.ทองแดง ปินะเก นายอำเภอนาเชือก จังหวัดมหาสารคาม เปิดเผยว่า อำเภอนาเชือกได้เดินหน้าขับเคลื่อน "ยุทธการมหาสารคาม เมืองปลอดภัยยาเสพติด 2567” ในด้านการติดตามและบำบัดฟื้นฟูผู้มีอาการทางจิตจากการใช้ยาเสพติด โดยใช้กลไกการบูรณาการหน่วยงานในพื้นที่ ซึ่งประกอบด้วยฝ่ายปกครอง โรงพยาบาลนาเชือก เจ้าหน้าที่สาธารณสุข เจ้าหน้าที่ตำรวจ กำนันผู้ใหญ่บ้าน อสม. ผู้บริหารองค์กรปกครองส่วนท้องถิ่น ร่วมกันในการดำเนินการโดยใช้ชุมชนเป็นฐานปฏิบัติการบำบัดฟื้นฟูผู้ป่วยจิตเวชจากยาเสพติด โดยในคราวนี้ได้ออกติดตามให้กำลังใจผู้ป่วยที่มีอาการจิตเวชในพื้นที่ตำบลเขวาไร่ จำนวน 10 ราย โดยตั้งเป้าหมายมุ่งฟื้นฟูสภาพกายและสภาพจิตใจของผู้ป่วยยาเสพติดควบคู่กับการดูแลสภาพความเป็นอยู่ของครอบครัวที่ได้รับผลกระทบให้ดีขึ้น
พ.จ.ท.ทองแดง ปินะเก กล่าวต่อว่า การบูรณาการกำลังร่วมกันของเจ้าหน้าที่อำเภอนาเชือก เพื่อออกปฏิบัติการ “นาเชือกโมเดล” ในครั้งนี้ เจ้าหน้าที่ได้มีการจัดแบ่งกลุ่มผู้ป่วยจิตเวช ออกเป็นสองกลุ่ม คือ กลุ่มที่ต้องได้รับการดูอย่างใกล้ชิด ซึ่งจะต้องมีครอบครัวและผู้คอยดูแลอย่างใกล้ชิด เพื่อดูแลอาการจิตเวชให้อยู่ในระดับปกติ โดยใน เวลา 09.00 น. เจ้าหน้าที่ได้เข้าไปตรวจเยี่ยม ให้กำลังใจ ให้คำแนะนำ และประเมินพฤติกรรมของผู้ป่วยจิตเวชจากการใช้สารเสพติด รวมจำนวน 4 ราย ซึ่งพบว่า ผู้ป่วยฯ ทั้ง 4 ราย ดังกล่าว มีอาการเป็นไปในทางที่ดีขึ้น ตอบสนองและ ให้ความร่วมมือตามคำแนะนำของเจ้าหน้าที่เป็นอย่างดี หลังจากนั้น เวลา 13.30 น. จึงได้ลงพื้นที่ ตรวจเยี่ยม ให้กำลังใจ ให้คำแนะนำ และประเมินพฤติกรรมของผู้ป่วยจิตเวชจากการใช้สารเสพติด กลุ่มที่ต้องได้รับการติดตามฟื้นฟูอย่างต่อเนื่อง รวมจำนวน 6 ราย โดยพบว่า ผู้ป่วยฯ ทั้ง 6 ราย ดังกล่าว มีพัฒนาการทางจิตที่ดีขึ้นพร้อมทั้งให้ความร่วมมือตามคำแนะนำของเจ้าหน้าที่เป็นอย่างดี โดยในภาพรวมจากการประเมินอาการของผู้ป่วยทั้ง 10 ราย จากแพทย์และเจ้าหน้าที่ที่เกี่ยวข้อง พบว่า ทั้ง 10 ราย มีอาการปกติพูดคุยรู้เรื่อง ไม่มีการแสดงความก้าวร้าว พฤติกรรมโดยรวมไม่สร้างความเดือดร้อนรำคาญให้คนอื่น และได้กำชับคนในครอบครัวดูแล คอยให้กำลังใจผู้ป่วยอย่างต่อเนื่อง รวมทั้งต้องจัดให้ผู้ป่วยกินยาตามแพทย์สั่ง เพื่อลดอาการจิตเวชให้น้อยลงด้วย
"การบำบัดฟื้นฟูผู้ป่วยจิตเวชจากยาเสพติด ถือเป็นเรื่องหลักที่อำเภอนาเชือก ให้ความสำคัญ และมุ่งมั่นดำเนินการมาอย่างต่อเนื่อง ซึ่งเป็นการตอบสนองนโยบายเร่งด่วนของกระทรวงมหาดไทย (Quick win) และเป็นการขับเคลื่อน "ยุทธการมหาสารคาม เมืองปลอดภัยยาเสพติด 2567” ที่มุ่งปราบปรามผู้ค้า และฟื้นฟูผู้ป่วยที่ได้รับผลกระทบจากยาเสพติดให้หมดสิ้นไปจากสังคม ด้วยเหตุนี้ การที่ทุกฝ่ายจะสามารถบูรณาการร่วมกันเพื่อติดตามฟื้นฟูผู้ป่วยจิตเวชจากยาเสพติดได้อย่างมีประสิทธิภาพ จะต้องมีกระบวนการสร้างสรรค์กิจกรรมที่มีประโยชน์ ให้โอกาส ฝึกระเบียบวินัย ฝึกอาชีพ และทักษะการกลับเข้าสู่สังคมแก่ผู้ป่วยให้ครบทุกด้าน เพื่อให้เขามีสภาพกายและสภาพจิตใจที่เข้มแข็งมากยิ่งขึ้น ควบคู่ไปกับการดูแลครอบครัว คนรอบข้าง โดยเฉพาะบิดามารดาของผู้ป่วยยาเสพติด ที่เป็นผู้ได้รับผลกระทบทางตรง ทั้งทางกาย และทางใจอย่างหลีกเลี่ยงไม่ได้ ดังนั้นการใช้รูปแบบ “นาเชือกโมเดล” เพื่อเข้าติดตามให้คำแนะนำและให้กำลังใจ จึงเป็นวิธีการที่จะสามารถระดมสรรพกำลังผ่านเจ้าหน้าที่ของภาครัฐ ภาคเอกชนและประชาชน ร่วมเข้าดูแลช่วยเหลือตัวผู้ป่วยจิตเวชเอง และครอบครัวของผู้ป่วยยาเสพติดอย่างเต็มที่ เพราะเรายึดแนวทางในการทำงาน "เยี่ยมเยียนถึงบ้าน ดูแลดุจญาติมิตร ร่วมคืนบุตรหลานให้ครอบครัว คืนคนดีสู่สังคม" เราก็ควรดูแลสถาบันสังคมแรกของเขา นั่นคือครอบครัวของผู้ป่วยให้มีสภาพความเป็นอยู่และสภาพจิตใจที่ดี เต็มเปี่ยมไปด้วยพลังบวกและพร้อมโอบรับบุตรหลานของตน เพื่อคอยกำกับดูแล ติดตามพฤติกรรม ให้คำแนะนำและให้กำลังใจผู้ป่วยอย่างใกล้ชิด นอกจากนี้ชุมชนซึ่งเป็นอีกหนึ่งสถาบันทางสังคมที่สำคัญก็ต้องคอยให้โอกาส ให้ที่ยืนแก่ผู้ป่วยยาเสพติดอยู่เสมอ เพื่อให้เขาได้มีความรู้สึกรักและผูกพันกับสังคมสามารถกลับไปประกอบอาชีพสุจริตไม่หวนคืนกลับไปกระทำความผิดซ้ำอย่างยั่งยืน" พ.จ.ท.ทองแดงฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83497