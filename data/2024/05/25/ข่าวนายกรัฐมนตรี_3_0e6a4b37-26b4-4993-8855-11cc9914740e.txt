รัฐบาลไทย-ข่าวทำเนียบรัฐบาล-นายกฯ เผยมีคนแนะนำให้ประชุม ครม.เศรษฐกิจหลายคน ยืนยันพร้อมชี้แจง พ.ร.บ.งบฯ ปี 68 ต่อสภาฯ 


วันเสาร์ที่ 25 พฤษภาคม 2567
25/05/2567
พิมพ์
นายกฯ เผยมีคนแนะนำให้ประชุม ครม.เศรษฐกิจหลายคน ยืนยันพร้อมชี้แจง พ.ร.บ.งบฯ ปี 68 ต่อสภาฯ
นายกฯ เผยมีคนแนะนำให้ประชุม ครม.เศรษฐกิจหลายคน ยืนยันพร้อมชี้แจง พ.ร.บ.งบฯ ปี 68 ต่อสภาฯ
วันนี้ (25 พฤษภาคม 2567) เวลา 16.00 น. ณ สวนสาธารณะบึงหนองบอน เขตประเวศ กรุงเทพมหานคร นายเศรษฐา ทวีสิน นายกรัฐมนตรี ตอบคำถามสื่อมวลชนถึงกรณี นายทักษิณ ชินวัตร อดีตนายกฯ เป็นคนแนะนำให้มีการประชุมคณะรัฐมนตรีทีมเศรษฐกิจในวันที่ 27 พ.ค.นี้ ว่า มีหลายคนที่แนะนำ ทั้งรองนายกรัฐมนตรี และรัฐมนตรีว่าการกระทรวงมหาดไทย นายอนุทิน ชาญวีรกูล ก็มีความเป็นห่วงเรื่องของเศรษฐกิจ ซึ่งเราทำงานกันเป็นทีมอยู่แล้ว และตัวเลขก็เพิ่งออกมา ที่ GDP ประเทศไทยขยายตัวเพียง 1.5 เปอร์เซ็นต์ ทางสภาพัฒน์ฯ ก็ได้มาพูดคุยก่อนที่ตนเองจะเดินทางไปต่างประเทศ 1 วัน ตัวเองพอจะทราบรายละเอียดก็ต้องให้เกียรติสภาพัฒน์ฯ เป็นผู้แถลง
นายกรัฐมนตรีกล่าวต่อว่า ตอนนี้ยังไม่ทราบว่าจะมีการประชุมทีมเศรษฐกิจทุกวันจันทร์ ขอพิจารณาอีกครั้ง ซึ่งก็แล้วแต่ความจำเป็น เพราะอาจจะมีประชุมกลุ่มย่อยในแต่ละกลุ่มเพราะขนาดกลุ่มค่อนข้างใหญ่ จึงขอฟังข้อมูลก่อน ส่วนพรุ่งนี้ (26 พ.ค.) ประมาณ 18.00 น. มีนัดประชุมร่วมกับรองนายกรัฐมนตรีและรัฐมนตรีว่าการกระทรวงการคลัง นายพิชัย ชุณหวชิร ซึ่งจะทานข้าวกันก่อนประชุม เพื่อเป็นการเตรียมการก่อน ทั้งนี้ เข้าใจว่ามีการเชิญผู้ว่าการธนาคารแห่งประเทศไทย และเลขาธิการสภาพัฒน์ฯ ร่วมด้วย
ส่วนการชี้แจงร่าง พ.ร.บ.งบประมาณรายจ่ายประจำปีงบประมาณ พ.ศ. 2568 ที่จะต้องชี้แจงต่อสภาฯ นายกรัฐมนตรียืนยันว่ามีความพร้อมแน่นอน แต่ยังไม่ได้มีการพูดคุย โดยเชื่อว่าทีมงานได้มีการเตรียมแล้ว ซึ่งเข้าใจว่าตนเองจะต้องไปชี้แจงต่อสภาในวันที่ 19-21 มิถุนายน นี้

ที่มา : https://www.thaigov.go.th/news/contents/details/83491