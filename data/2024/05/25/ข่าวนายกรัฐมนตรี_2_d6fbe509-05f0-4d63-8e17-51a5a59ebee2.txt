รัฐบาลไทย-ข่าวทำเนียบรัฐบาล-นายกฯ ชื่นชมโครงการยกระดับ สวนสาธารณะบึงหนองบอนสู่การเป็น “สวนสาธารณะระดับมหานคร” ย้ำขอให้ดำเนินการให้เสร็จโดยเร็ว เพื่อประโยชน์ของประชาชนและช่วยลดฝุ่น PM2.5


วันเสาร์ที่ 25 พฤษภาคม 2567
25/05/2567
พิมพ์
นายกฯ ชื่นชมโครงการยกระดับ สวนสาธารณะบึงหนองบอนสู่การเป็น “สวนสาธารณะระดับมหานคร” ย้ำขอให้ดำเนินการให้เสร็จโดยเร็ว เพื่อประโยชน์ของประชาชนและช่วยลดฝุ่น PM2.5
นายกฯ ชื่นชมโครงการยกระดับ สวนสาธารณะบึงหนองบอนสู่การเป็น “สวนสาธารณะระดับมหานคร” ย้ำขอให้ดำเนินการให้เสร็จโดยเร็ว เพื่อประโยชน์ของประชาชนและช่วยลดฝุ่น PM2.5
วันนี้ (25 พฤษภาคม 2567) เวลา 15.15 น. ณ สวนสาธารณะบึงหนองบอน เขตประเวศ กรุงเทพมหานคร นายเศรษฐา ทวีสิน นายกรัฐมนตรี พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายจักรพงษ์ แสงมณี รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นายพรหมินทร์ เลิศสุริย์เดช เลขาธิการนายกรัฐมนตรี นายชัชชาติ สิทธิพันธุ์ ผู้ว่าราชการกรุงเทพมหานคร และคณะ ตรวจติดตามความก้าวหน้าโครงการยกระดับสวนสาธารณะบึงหนองบอน และ Pocket Park 72 แห่ง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
นายชัย วัชรงค์ โฆษกประจำสำนักนายกรัฐมนตรี เผยว่า นายกรัฐมนตรีรับฟังการนำเสนอภาพรวมโครงการฯ ซึ่งโครงการดังกล่าวจัดทำขึ้นเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยเป็นการเชื่อมพื้นที่สวนสาธารณะขนาดใหญ่ 2 แห่ง ได้แก่ สวนหลวง ร.9 เนื้อที่ 500 ไร่ และสวนสาธารณะศูนย์กีฬาบึงหนองบอน เนื้อที่ 644 ไร่ 1 งาน 38 ตารางวา ให้เป็นสวนสาธารณะระดับมหานครที่มีความสมบูรณ์พร้อมทุกด้านบนพื้นที่กว่า 1,144 ไร่ รวมทั้งความคืบหน้าการพัฒนาสวนสาธารณะรูปแบบ Pocket Park ทั้ง 72 แห่ง อาทิ Wattana 39 Pocket Park และสวนป่าสัก วิภาวดี 5 เขตจตุจักร
นายกฯ ได้กล่าวชื่นชมกรุงเทพมหานคร ที่ดำเนินโครงการยกระดับสวนสาธารณะบึงหนองบอนฯ ที่เป็นการพัฒนาเพื่อส่งเสริมการกีฬาทั้งทางบกและทางน้ำ ตลอดจนเป็นสถานที่อนุรักษ์สิ่งแวดล้อมและพันธุ์พืช ซึ่งจะช่วยลด PM2.5 ได้ด้วย ทั้งนี้ ขอให้กรุงเทพมหานครพัฒนาต่อเนื่อง ส่วนการพัฒนา Pocket Park เป็นเรื่องที่ดี ขอให้ทางกรุงเทพมหานครดำเนินการให้แล้วเสร็จโดยเร็ว
โอกาสนี้ นายกฯ และคณะได้ร่วมกันปลูกต้นราชพฤกษ์และอินทนิลน้ำ รวม 10 ต้น (อย่างละ 5 ต้น) บริเวณด้านนอกอาคารน้ำคือชีวิต จากนั้น นายกฯ และคณะได้นั่งรถกอล์ฟสำรวจพื้นที่รอบบึงหนองบอน พร้อมรับฟังบรรยายเรื่องการบริหารจัดการสถานที่ เพื่อรองรับการทำกิจกรรมของประชาชน ไม่ว่าจะเป็นการออกกำลังกาย และการเล่นกีฬาชนิดต่าง ๆ ทั้งกีฬากลางแจ้งและกีฬาทางน้ำ เมื่อเดินทางถึงสะพานสถิตย์วารี นายกฯ และคณะได้เดินเยี่ยมชมบรรยากาศบนสะพาน พร้อมกับชมการเล่นกีฬาทางน้ำ เช่น เรือคายัค เรือใบ เป็นต้น
“โครงการดังกล่าวเมื่อสร้างแล้วเสร็จ นอกจากจะเป็นสถานที่พักผ่อนหย่อนใจ ออกกำลังกายของประชาชนที่มาใช้บริการแล้ว ก็ยังเป็นสถานที่เรียนรู้และศึกษาธรรมชาติของเด็ก เยาวชน และประชาชนทั่วไป ซึ่งจะส่งผลต่อการสร้างความตระหนักรู้เรื่องการอนุรักษ์สภาพแวดล้อมและการบริหารจัดการน้ำของเมือง สำหรับสวนสาธารณะรูปแบบ Pocket Park 72 แห่งที่จะพัฒนาควบคู่กันนั้น จะส่งผลให้ประชาชนเกิดความสะดวกในการหาพื้นที่ออกกำลังกายหรือทำกิจกรรม โดยประชาชนสามารถเดินทางไปยังพื้นที่สวนสาธารณะรูปแบบ Pocket Park เพียงระยะ 800 เมตร หรือระยะการเดิน 10-15 นาทีจากบ้านหรือชุมชนเท่านั้น” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/83489