รัฐบาลไทย-ข่าวทำเนียบรัฐบาล-นายกฯ เผยคุยกับทีมกฎหมายแล้ว เตรียมทำเอกสารชี้แจงต่อศาลรัฐธรรมนูญ กรณีตั้ง “พิชิต“ เป็นรัฐมนตรีฯ ย้ำไม่เสียสมาธิในการทำงาน


วันเสาร์ที่ 25 พฤษภาคม 2567
25/05/2567
พิมพ์
นายกฯ เผยคุยกับทีมกฎหมายแล้ว เตรียมทำเอกสารชี้แจงต่อศาลรัฐธรรมนูญ กรณีตั้ง “พิชิต“ เป็นรัฐมนตรีฯ ย้ำไม่เสียสมาธิในการทำงาน
นายกฯ เผยคุยกับทีมกฎหมายแล้ว เตรียมทำเอกสารชี้แจงต่อศาลรัฐธรรมนูญ กรณีตั้ง “พิชิต“ เป็นรัฐมนตรีฯ ย้ำไม่เสียสมาธิในการทำงาน
วันนี้ (25 พฤษภาคม 2567) เวลา 16.00  น. ณ สวนสาธารณะบึงหนองบอน เขตประเวศ กรุงเทพมหานคร นายเศรษฐา ทวีสิน นายกรัฐมนตรี กล่าวถึงการหารือกับทีมกฎหมายเพื่อทำเอกสารชี้แจงต่อศาลรัฐธรรมนูญ​ กรณีตั้งนายพิชิต​ ชื่นบาน เป็นรัฐมนตรี​ประจำสำนักนายกรัฐมนตรี ว่า​ เมื่อเช้านี้ได้คุยกับฝ่ายกฎหมาย ก่อนจะลงพื้นที่ก็มีการพบปะกันแล้ว ส่วนแนวทางการชี้แจง ขอให้รอครบ 15 วันก่อน ซึ่งต้องให้เกียรติทีมทนาย​ เรื่องนี้เป็นเรื่องที่เข้ากระบวนการของระบบตุลาการแล้ว ตนเองไม่อยากให้มาพูดกันว่าใครทำอะไร ต้องให้เกียรติกันทั้งสองฝ่าย พร้อมย้ำว่า ตรงนี้เข้ากระบวนการแล้ว และตนเองก็พร้อมที่จะให้ความกระจ่างกับทุกฝ่าย
ผู้สื่อข่าวถามว่า มั่นใจหรือไม่ในการชี้แจง นายกฯ กล่าว​ว่า ใช่ครับ​ ก็มีความสบายใจ​ หลังคุยกับทีมทนายแล้ว เดี๋ยวก็จะมีการเตรียมเอกสาร​ และตนเองมีความพร้อมทั้งการชี้แจงทางเอกสารด้วยตนเอง ซึ่งจะมีการพูดคุยกันตลอดกับฝ่ายกฎหมาย
ผู้สื่อข่าวถามว่า เหตุการณ์ดังกล่าวจะทำให้เสียสมาธิในการทำงานหรือไม่ นายกฯ ระบุว่า​ ไม่​ ไม่​ครับ​ พร้อมกับกล่าวตอบว่า “สื่อเองก็ถามเป็นครั้งที่ 3 แล้ว ถามทุกวัน เข้าใจว่าพรุ่งนี้ก็จะถามอีกว่าเสียสมาธิหรือเปล่า​ จริง ๆ แล้วอย่างผม​ อย่างคุณอนุทิน​ ท่านผู้ว่าฯ​ กทม. อายุไม่ 60 ก็ใกล้ 60 แล้ว​ เราผ่านมาเยอะแล้ว ทำทุกอย่าง สามารถทำทุกอย่างได้ในเวลาเดียวกันหลาย ๆ อย่าง​ มันเป็นหน้าที่ที่มากับตำแหน่งอยู่แล้ว​ ไม่ว่าจะเป็น​รองนายกฯ​ หรือ​ ผู้ว่าฯ​ เราต้องทำได้หลายอย่างในเวลาเดียวกัน ตรงนี้ไม่ห่วงหรอกครับ ก็อย่างที่บอก มีเรื่องนี้เข้ามาก็เป็นเรื่องของกระบวนการ ตนมีหน้าที่ชี้แจงก็ชี้แจงไป การทำหน้าที่ฝ่ายบริหารก็ไม่ให้มีการหย่อนยาน สบายใจได้ครับ”

ที่มา : https://www.thaigov.go.th/news/contents/details/83492