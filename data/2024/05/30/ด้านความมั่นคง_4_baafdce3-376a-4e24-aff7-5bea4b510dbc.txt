รัฐบาลไทย-ข่าวทำเนียบรัฐบาล-รมว. “พิพัฒน์” ถึงไทยพร้อมข่าวดี รัฐบาลอิสราเอลแย้มเพิ่มความต้องการคนไทยทำงาน “ภาคอุตสาหกรรม”


วันพฤหัสบดีที่ 30 พฤษภาคม 2567
30/05/2567
พิมพ์
รมว. “พิพัฒน์” ถึงไทยพร้อมข่าวดี รัฐบาลอิสราเอลแย้มเพิ่มความต้องการคนไทยทำงาน “ภาคอุตสาหกรรม”
กระทรวงแรงงาน เผยทางการอิสราเอลปลื้มคนไทย เชี่ยวชาญงาน รักครอบครัว ไม่ลักลอบเป็นแรงงาน
ผิดกฎหมาย เร่งแจ้งข่าวดีตามหลัง ต้องการรับแรงงาน “ภาคอุตสาหกรรม” เพิ่ม
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ขณะนี้ตนพร้อมด้วยปลัดกระทรวงแรงงาน นายไพโรจน์ โชติกเสถียร และคณะผู้บริหารกระทรวงแรงงาน ได้เดินทางถึงประเทศไทยแล้ว ตลอดระยะเวลา 3 วันที่ได้เดินทางเยือนรัฐอิสราเอล นอกจากประเด็นที่ตั้งใจนำไปหารือร่วมกับรัฐมนตรีจาก
3 กระทรวงแห่งรัฐอิสราเอลได้รับการตอบรับเป็นอย่างดีแล้ว ล่าสุดยังมีข่าวดีจากทางการอิสราเอลแจ้งความต้องการรับแรงงานไทยไปทำงานในภาคอุตสาหกรรมเพิ่มเติมอีกภาคหนึ่ง โดยอยู่ระหว่างการหารือว่าจะเป็นภาคอุตสาหกรรมสาขาใด มีความต้องการแรงงานเท่าไหร่ หากได้ข้อสรุปแล้ว ทาง PIBA ซึ่งเป็นผู้รับผิดชอบหลัก จะแจ้งผ่าน
สถานเอกอัครราชทูต ณ กรุงเทลอาวีฟ ให้กระทรวงแรงงานทราบ เพื่อเร่งหารือกับกระทรวงการต่างประเทศ
และนำเสนอเข้าครม. เพื่อดำเนินการให้เกิดการลงนาม MOU ระหว่าง 2 ประเทศต่อไป ซึ่งเรื่องนี้ถือเป็นข่าวดี
และโอกาสของแรงงานไทยอย่างยิ่ง
นายพิพัฒน์ กล่าวต่อไปว่า ก่อนการเดินทางกลับประเทศไทย มีโอกาสได้พบปะเยี่ยมเยียน สอบถามชีวิต
การทำงาน และความเป็นอยู่ของกลุ่มแรงงานไทยที่ทำงานในฟาร์ม และชมตลาดค้าขายผลไม้ ร้านขายต้นไม้ดอกไม้ ณ เมืองเฮอซิเลีย ทุกคนเล่าว่าได้รับการดูแลจากนายจ้างเป็นอย่างดี ตนได้เห็นว่าเจ้าของฟาร์มที่คณะกระทรวงแรงงานเข้าไปเยี่ยมเยียน รัก และให้เกียรติแรงงานไทย ดูแลความปลอดภัยอย่างดี มีห้องนิรภัยที่พร้อมเข้าไปหลบภัยกรณีได้ยินเสียงไซเรน และมีการซักซ้อมการปฏิบัติตนเมื่อเกิดเหตุการณ์ฉุกเฉิน แรงงานไทยของเราได้รับคำชื่นชมจากรัฐบาลอิสราเอลว่ามีความเชี่ยวชาญในงาน รักครอบครัว เมื่อทำงานครบสัญญาจ้างจะเดินทางกลับประเทศบ้านเกิด ไม่ลักลอบเป็นแรงงานผิดกฎหมาย จึงทำให้แรงงานไทยเป็นที่ต้องการทั้งจากนายจ้างและรัฐบาลอิสราเอล
“การเยือนอิสราเอลครั้งนี้ประสบความสำเร็จอย่างมาก ภายในปีนี้มั่นใจว่าแรงงานภาคเกษตรจัดส่งได้
1 หมื่นคนแน่นอน และจะมีข่าวดีในเรื่องความคืบหน้าของงานภาคก่อสร้าง บริบาล บริการ และภาคอุตสาหกรรมต่อไป” รัฐมนตรีว่าการกระทรวงแรงงาน กล่าว
ทั้งนี้ สำหรับแรงงานไทยที่ต้องการเดินทางไปทำงานในรัฐอิสราเอล สามารถติดตามข่าวสารของกรมการจัดหางาน ผ่านเว็บไซต์ doe.go.th หรือทางเพจ Facebook : กรมการจัดหางาน สอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/83698