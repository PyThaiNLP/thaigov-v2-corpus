รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ หนุนกิจกรรมวันงดสูบบุหรี่โลก (World No Tobacco Day) 31 พ.ค. ช่วยสร้างความตระหนักรู้ภัยจากบุหรี่ไฟฟ้า  


วันพฤหัสบดีที่ 30 พฤษภาคม 2567
30/05/2567
พิมพ์
โฆษกรัฐบาลเผย นายกฯ หนุนกิจกรรมวันงดสูบบุหรี่โลก (World No Tobacco Day) 31 พ.ค. ช่วยสร้างความตระหนักรู้ภัยจากบุหรี่ไฟฟ้า
โฆษกรัฐบาลเผย นายกฯ หนุนกิจกรรมวันงดสูบบุหรี่โลก (World No Tobacco Day) 31 พ.ค. ช่วยสร้างความตระหนักรู้ภัยจากบุหรี่ไฟฟ้า
วันนี้ (30 พฤษภาคม 2567) นายชัย วัชรงศ์ โฆษกประจำสำนักนายกรัฐมนตรี เปิดเผยว่า เนื่องด้วยวันที่ 31 พฤษภาคม ของทุกปีองค์การอนามัยโลก (WHO) กำหนดให้เป็นวันงดสูบบุหรี่โลก (World No Tobacco Day) เพื่อสร้างความตระหนักเกี่ยวกับผลกระทบจากการสูบบุหรี่ที่มีต่อสุขภาพของผู้สูบและคนใกล้ชิด ซึ่งนายเศรษฐา ทวีสิน นายกรัฐมนตรีและรัฐบาลได้ให้ความสำคัญต่อวันสำคัญดังกล่าว และมีความห่วงใยต่อจำนวนผู้สูบหน้าใหม่ โดยเฉพาะเยาวชนไทยในปัจจุบันซึ่งเป็นกลุ่มเป้าหมายหลักของธุรกิจบุหรี่ไฟฟ้า
โฆษกประจำสำนักนายกรัฐมนตรีกล่าวว่า ที่ผ่านมารัฐบาลได้กำหนดนโยบายและมีข้อสั่งการมอบหมายให้หน่วยงานที่เกี่ยวข้อง เดินหน้าแก้ไขสถานการณ์การแพร่ระบาดของบุหรี่ไฟฟ้าอย่างต่อเนื่อง ทั้งในการดำเนินการปราบปราม จับกุม ผู้ลักลอบนำเข้าและจำหน่ายอย่างจริงจังและเด็ดขาด รวมถึงสร้างการรับรู้ให้ตระหนักถึงอันตรายจากบุหรี่ ไม่ให้เด็กและเยาวชนตกเป็นเหยื่อจากกลยุทธ์การตลาดของธุรกิจบุหรี่ไฟฟ้าได้ง่าย อีกทั้งได้เพิ่มมาตรการตรวจตราเข้มงวดในสถานศึกษา ซึ่งการดำเนินการดังกล่าวของรัฐบาล เป็นไปเพื่อประโยชน์แก่เยาวชนและประชาชนทั่วไป
“นายกฯ ให้ความสำคัญและสนับสนุนกิจกรรมวันงดสูบบุหรี่โลก เพื่อสร้างความตระหนักรู้ภัยจากบุหรี่ไฟฟ้า ซึ่งในปีนี้รัฐบาลโดยกระทรวงสาธารณสุขได้จัดกิจกรรมวันงดสูบบุหรี่โลก (World No Tobacco Day) ภายใต้คำขวัญ ‘บุหรี่ไฟฟ้า หยุดโกหกได้แล้ว’ ในวันที่ 31 พ.ค. 67 ณ ห้องเอ็มซีซี ฮอลล์ เดอะมอลล์ งามวงศ์วาน ซึ่งกิจกรรมในวันดังกล่าว ประกอบด้วยนิทรรศการ การบริการทางการแพทย์ และการแข่งขันประกวดวงดนตรี World No Tobacco Day Music Awards 2024 ซึ่งเป็นการส่งเสริมให้ใช้เวลาว่างให้เกิดประโยชน์ ที่ได้ดำเนินการคัดเลือกเสร็จสิ้น และจะมีการแข่งขันรอบชิงชนะเลิศ 10 ทีมสุดท้าย ในวันที่ 31 พ.ค. นี้ ประชาชนที่สนใจเข้าชมงาน สามารถสอบถามข้อมูลเพิ่มเติมได้ที่กองอำนวยการจัดงาน 0-2618-7781-4 ต่อ 107 หรือรับชมผ่านทางเพจเฟซบุ๊ก กองงานคณะกรรมการควบคุมผลิตภัณฑ์ยาสูบ ตั้งแต่เวลา 16.00 น. เป็นต้นไป” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/83679