รัฐบาลไทย-ข่าวทำเนียบรัฐบาล-“ดร.มนพร” เปิดประชุม Market Sounding โครงการแลนด์บริดจ์ เชิญชวนเอกชนที่มีศักยภาพเข้ามาร่วมลงทุน พร้อมรับฟังข้อคิดเห็นและข้อเสนอแนะจากทุกภาคส่วน 


วันพฤหัสบดีที่ 30 พฤษภาคม 2567
“ดร.มนพร” เปิดประชุม Market Sounding โครงการแลนด์บริดจ์ เชิญชวนเอกชนที่มีศักยภาพเข้ามาร่วมลงทุน พร้อมรับฟังข้อคิดเห็นและข้อเสนอแนะจากทุกภาคส่วน
....
วันนี้ (30 พฤษภาคม 2567) ดร.มนพร เจริญศรี รัฐมนตรีช่วยว่าการกระทรวงคมนาคม เป็นประธานเปิดการประชุมทดสอบความสนใจจากภาคเอกชน (Market Sounding) โครงการศึกษาความเหมาะสม ออกแบบเบื้องต้น ประเมินผลกระทบสิ่งแวดล้อม และวิเคราะห์รูปแบบโมเดลการพัฒนาการลงทุน โครงการพัฒนาโครงสร้างพื้นฐานด้านการคมนาคมขนส่งเพื่อพัฒนาระเบียงเศรษฐกิจภาคใต้เพื่อเชื่อมโยงการขนส่งระหว่างอ่าวไทยและอันดามัน (แลนด์บริดจ์) โดยมี นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร ผู้แทนภาครัฐ ภาคเอกชน สถานทูต และสื่อมวลชน ร่วมการประชุม ณ โรงแรมแกรนด์ ฟอร์จูน กรุงเทพฯ
ดร.มนพร กล่าวว่า การพัฒนาโครงการพัฒนาโครงสร้างพื้นฐานด้านการคมนาคมขนส่งเพื่อพัฒนาระเบียงเศรษฐกิจภาคใต้เพื่อเชื่อมโยงการขนส่งระหว่างอ่าวไทยและอันดามัน (แลนด์บริดจ์) เป็นโครงการที่จะช่วยเพิ่มขีดความสามารถในการแข่งขันของประเทศไทย และเพิ่มศักยภาพให้ประเทศไทยกลายเป็นศูนย์กลางการค้า และการขนส่งแห่งใหม่ของอาเซียน ที่ผ่านมากระทรวงคมนาคมได้เดินหน้าประชาสัมพันธ์โครงการแลนด์บริดจ์ให้นานาประเทศได้รู้จักโครงการ และเชิญชวนเอกชนที่มีศักยภาพเข้ามาร่วมลงทุน ซึ่งได้รับการตอบรับเป็นอย่างดีจากหลายประเทศ อาทิ สหรัฐอเมริกา สหภาพยุโรป สาธารณรัฐประชาชนจีน ญี่ปุ่น และประเทศฝั่งตะวันออกกลาง อย่างไรก็ตามอีกขั้นตอนหนึ่งที่มีความสำคัญในการขับเคลื่อนการพัฒนาโครงการ คือ การทดสอบความสนใจในการลงทุนจากภาคเอกชน ซึ่งสำนักงานนโยบายและแผนการขนส่งและจราจร (สนข.) ได้จัดการทดสอบความสนใจจากภาคเอกชน (Market Sounding) เพื่อนำเสนอข้อมูลโครงการและสร้างความสนใจให้แก่นักลงทุน เช่น ข้อมูลด้านเศรษฐกิจ การตลาด อสังหาริมทรัพย์ โครงข่ายคมนาคมและการเชื่อมต่อ ความพร้อมของโครงสร้างพื้นฐานและสร้างความสนใจแก่ภาคเอกชน นักลงทุน เพื่อประเมินศักยภาพตลาด พร้อมทั้งรับฟังข้อคิดเห็นและข้อเสนอแนะจากทุกภาคส่วนที่เกี่ยวข้อง
สำหรับรายละเอียดรูปแบบการลงทุนในโครงการแลนด์บริดจ์ จะให้สิทธิผู้สนใจลงทุนมีสิทธิประมูลโครงการเป็น Single Package ระยะเวลา 50 ปี ได้แก่ ท่าเรือ 2 แห่ง (ท่าเรือชุมพร และท่าเรือระนอง) โครงสร้างพื้นฐานเชื่อมต่อ ได้แก่ ทางหลวงพิเศษระหว่างเมือง และทางรถไฟ รวมทั้งพื้นที่พัฒนาเชิงพาณิชย์และอุตสาหกรรม แต่สามารถร่วมกันลงทุนได้ในรูปแบบกิจการร่วมค้า (Joint Venture) หรือการร่วมกันในลักษณะกลุ่มบริษัท (Consortium) ทั้งนี้ รูปแบบการลงทุนจะเป็นรูปแบบ PPP Net Cost โดยภาครัฐจะเป็นผู้รับผิดชอบในการให้สิทธิประโยชน์แก่ภาคเอกชน พร้อมทั้งจัดหาพื้นที่และการเวนคืนให้สำหรับโครงสร้างพื้นฐานต่าง ๆ โดยภาคเอกชนผู้ลงทุนต้องเป็นผู้พัฒนาโครงสร้างพื้นฐานเองทั้งหมด และดำเนินการบริหารจัดการ ในขณะเดียวกัน สนข. ได้เร่งจัดทำร่างพระราชบัญญัติระเบียงเศรษฐกิจพิเศษภาคใต้ (SEC) เพื่อจัดตั้งคณะกรรมการนโยบายระเบียงเศรษฐกิจพิเศษภาคใต้ และสำนักงานคณะกรรมการนโยบายระเบียงเศรษฐกิจพิเศษภาคใต้ เพื่อกำกับดูแลโครงการซึ่งคาดว่าจะสามารถเสนอที่ประชุมคณะรัฐมนตรีได้ภายในเดือนกันยายน 2567
ทั้งนี้ หลังจากสัมมนาครั้งนี้ สนข. และที่ปรึกษาโครงการแลนด์บริดจ์ จะรวบรวมความคิดเห็นและข้อเสนอแนะ นำไปปรับปรุงให้ผลการศึกษามีความสมบูรณ์มากขึ้น เพื่อให้ได้รูปแบบปัจจัยความเป็นไปได้ เงื่อนไข สิทธิประโยชน์ที่ภาคเอกชนให้ความสนใจในการลงทุน สามารถปฏิบัติได้จริงและเป็นรูปธรรม โดยภาครัฐได้ผลประโยชน์ที่เหมาะสมคุ้มค่ามากที่สุด

ที่มา : https://www.thaigov.go.th/news/contents/details/83704