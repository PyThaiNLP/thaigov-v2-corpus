รัฐบาลไทย-ข่าวทำเนียบรัฐบาล-มท.1 พร้อม ผบ.ทบ. นำคณะเข้าเยี่ยมให้กำลังใจเจ้าหน้าที่ตำรวจ สมาชิก อส. ที่ได้รับบาดเจ็บจากการปฏิบัติภารกิจใน จ.ชายแดนใต้ พร้อมกำชับให้การดูแลช่วยเหลือครอบคลุมถึงครอบครัวผู้บาดเจ็บ


วันพฤหัสบดีที่ 30 พฤษภาคม 2567
30/05/2567
พิมพ์
มท.1 พร้อม ผบ.ทบ. นำคณะเข้าเยี่ยมให้กำลังใจเจ้าหน้าที่ตำรวจ สมาชิก อส. ที่ได้รับบาดเจ็บจากการปฏิบัติภารกิจใน จ.ชายแดนใต้ พร้อมกำชับให้การดูแลช่วยเหลือครอบคลุมถึงครอบครัวผู้บาดเจ็บ
มท.1 พร้อม ผบ.ทบ. นำคณะเข้าเยี่ยมให้กำลังใจเจ้าหน้าที่ตำรวจ สมาชิก อส. ที่ได้รับบาดเจ็บจากการปฏิบัติภารกิจในจังหวัดชายแดนใต้ พร้อมกำชับให้การดูแลช่วยเหลือครอบคลุมถึงครอบครัวผู้บาดเจ็บ
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (30 พ.ค. 67) นายอนุทิน ชาญวีรกูล รองนายกรัฐมนตรีและ รมว.มหาดไทย เดินทางไปปฏิบัติภารกิจในพื้นที่จังหวัดชายแดนใต้ พร้อมคณะของ พล.อ.เจริญชัย หินเธาว์ ผู้บัญชาการทหารบก (ผบ.ทบ.) โดยมี พล.อ.เกรียงไกร ศรีรักษ์ ที่ปรึกษา รมว.มหาดไทย นาย อรรษิษฐ์ สัมพันธรัตน์ อธิบดีกรมการปกครอง นายไชยวัฒน์ จุนถิระพงศ์ อธิบดี กรมป้องกันและบรรเทาสาธารณภัยร่วมภารกิจ
ทั้งนี้ เวลา 9.15 น. นายอนุทิน พร้อมด้วย พล.อ.เจริญชัย และคณะได้ เข้าเยี่ยมให้กำลังใจพร้อมกับมอบของเยี่ยมแก่เจ้าหน้าที่ตำรวจ และ สมาชิกกองอาสารักษาดินแดน (อส.) ผู้ปฏิบัติงานและได้รับบาดเจ็บจากสถานการณ์ชายแดนใต้ ณ โรงพยาบาลสงขลานครินทร์ อ.หาดใหญ่ จ.สงขลา
นายอนุทิน กล่าวว่า เจ้าหน้าที่จากทุกส่วนไม่ว่าจะเป็นทหาร ตำรวจ สมาชิก อส. ประชาชนที่เป็นอาสาสมัคร และจิตอาสา ทุกระดับที่ปฏิบัติภารกิจเพื่อดูแลความปลอดภัยในชีวิตและทรัพย์สินพี่น้องประชาชนในจังหวัดชายแดนใต้ ทุกคนคือผู้เสียสละ สมควรแก่การยกย่อง ได้รับขวัญกำลังใจและได้รับการดูแลอย่างดีที่สุดเมื่อประสบเหตุหรือได้รับบาดเจ็บจากการปฏิบัติหน้าที่ ซึ่งได้ฝากให้ทางโรงพยาบาลสงขลานครินทร์ให้การดูแลเจ้าหน้าที่ทุกนายอย่างเต็มที่เพื่อให้หายจากอาการบาดเจ็บโดยเร็ว และขอให้หน่วยงานที่ข้องได้เข้าไปสนับสนุนดูแลครอบครัวผู้ได้รับบาดเจ็บให้ได้รับการเยียวยาด้วย
ทั้งนี้ ภายหลังการเยี่ยมผู้บาดเจ็บแล้วรองนายกรัฐมนตรีและรมว.มหาดไทย พร้อมคณะออกไปร่วมการประชุมหารือข้อราชการร่วมกันระหว่างฝ่ายปกครองกับฝ่ายความมั่นคง เกี่ยวกับแผนการฝึกเสริมสร้างขีดความสามารถสมาชิกกองอาสารักษาดินแดนจังหวัดชายแดนภาคใต้ (หลักสูตรผู้นำ อส.จชต.) ณ กองอำนวยการรักษาความมั่นคงภายในภาค 4 ส่วนหน้า (กอ.รมน. ภาค4 สน.) ค่ายสิรินธร ต.เขาตูม อ.ยะรัง จ.ปัตตานี

ที่มา : https://www.thaigov.go.th/news/contents/details/83711