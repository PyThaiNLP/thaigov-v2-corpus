รัฐบาลไทย-ข่าวทำเนียบรัฐบาล-ก.อุตฯ ลงพื้นที่ตรวจติดตามการขนย้ายกากแคดเมียม ตำบลบ้านบึง จังหวัดชลบุรี พร้อมมอบถุงยังชีพให้แก่ประชาชนในพื้นที่ชุมชนตำบลบางบุตร อำเภอบ้านค่าย จังหวัดระยอง


วันพฤหัสบดีที่ 30 พฤษภาคม 2567
30/05/2567
พิมพ์
ก.อุตฯ ลงพื้นที่ตรวจติดตามการขนย้ายกากแคดเมียม ตำบลบ้านบึง จังหวัดชลบุรี พร้อมมอบถุงยังชีพให้แก่ประชาชนในพื้นที่ชุมชนตำบลบางบุตร อำเภอบ้านค่าย จังหวัดระยอง
ก.อุตฯ ลงพื้นที่ตรวจติดตามการขนย้ายกากแคดเมียม ตำบลบ้านบึง จังหวัดชลบุรี พร้อมมอบถุงยังชีพให้แก่ประชาชนในพื้นที่ชุมชนตำบลบางบุตร อำเภอบ้านค่าย จังหวัดระยอง
วันที่ 29 พฤษภาคม 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ลงพื้นที่ที่มีเหตุไฟไหม้โรงงานเก็บสารเคมี บริษัท วิน โพรเสส จำกัด เพื่อติดตามการขนย้ายสารเคมีออกจากพื้นที่ ที่ปรึกษาฯ ดนัยณัฏฐ์ กล่าวว่า รัฐมนตรี​ว่าการกระทรวงอุตสาหกรรม ได้กำชับในเรื่องการแก้ไขปัญหา​ โดยเฉพาะความกังวลใจของชาวบ้านในเรื่องบ่อดักน้ำสารเคมี ที่ขณะนี้เริ่มเข้าสู่หน้าฝนซึ่งจะต้องเร่งแก้ไขปัญหาทั้งระยะสั้นด้วยการเพิ่มความแข็งแรงของคันดิน และในระยะยาวโดยจะมีหน่วยงานที่เกี่ยวข้องเข้าร่วมดำเนินการอย่างเป็นระบบ ที่สำคัญการจัดการกากอะลูมิเนียมดรอส ต้องดำเนินการอย่างเร่งด่วน โดยทางกระทรวงอุตสาหกรรม (อก.) จะหารือในที่ประชุมอีกครั้งในวันศุกร์ที่ 31 พฤษภาคม 2567 เพื่อให้การทำงานเป็นไปด้วยความรอบคอบ รัดกุม ปลอดภัย ทั้งนี้ ได้เดินทางไปยังองค์การบริหารส่วนตำบลบางบุตรเพื่อมอบถุงยังชีพ จำนวน 400 ชุด ให้แก่ชาวบ้านในพื้นที่ เพื่อบรรเทาความเดือดร้อน ผ่านโครงการ “อุตสาหกรรมรวมใจช่วยพี่น้องชาวไทย” โดยขอให้ชาวบ้านในพื้นที่มั่นใจว่าเจ้าหน้าที่จะเร่งดำเนินการให้เร็วที่สุด
นอกจากนี้ ที่ปรึกษาฯ ดนัยณัฏฐ์ ได้ลงพื้นที่ตำบลคลองกิ่ว อำเภอบ้านบึง จังหวัดชลบุรี เพื่อตรวจติดตามความคืบหน้าการเคลื่อนย้ายกากตะกอนแคดเมียม เพื่อขนย้ายกลับไปยังต้นทางโรงงานในพื้นที่จังหวัดตาก ให้แล้วเสร็จภายในวันที่ 17 มิถุนายน 2567 ตามแผนการขนย้ายของบริษัท เบาด์ แอนด์ บียอนด์ จำกัด (มหาชน) พร้อมกำชับทุกขั้นตอนการนำสารเคมีและกากอุตสาหกรรมออกจากพื้นที่ และการนำของเสียจากที่เกิดเหตุไปทำการบำบัดและกำจัดอย่างถูกต้องตามหลักวิชาการ

ที่มา : https://www.thaigov.go.th/news/contents/details/83685