รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เปิดการอบรมหลักสูตร “นักบริหารระดับสูงกระทรวงคมนาคม (นบส.คค.)” รุ่นที่ 6  


วันพฤหัสบดีที่ 30 พฤษภาคม 2567
นายชยธรรม์ พรหมศร ปลัดกระทรวงคมนาคม เปิดการอบรมหลักสูตร “นักบริหารระดับสูงกระทรวงคมนาคม (นบส.คค.)” รุ่นที่ 6
...
เมื่อวันที่ 28 พฤษภาคม 2567 เวลา 09.00 น. นายชยธรรม์ พรหมศร ปลัดกระทรวงคมนาคม เป็นประธานเปิดการฝึกอบรมหลักสูตร นักบริหารระดับสูงกระทรวงคมนาคม (นบส.คค.) รุ่นที่ 6 โดยมี นายมนตรี เดชาสกุลสม นายวิทยา ยาม่วง รองปลัดกระทรวงคมนาคม และผู้บริหารหน่วยงานในสังกัดกระทรวงคมนาคมร่วมพิธี ณ ห้องประชุมกระทรวงคมนาคม
นายชยธรรม์ พรหมศร กล่าวว่า การฝึกอบรมหลักสูตรนักบริหารระดับสูงกระทรวงคมนาคม เป็นหลักสูตรที่สำคัญหลักสูตรหนึ่ง มีวัตถุประสงค์เพื่อพัฒนานักบริหารทั้งในส่วนราชการ และรัฐวิสาหกิจ ในสังกัดกระทรวงคมนาคม และหน่วยงานภายนอก เป็นการเตรียมความพร้อมให้กลุ่มเป้าหมายมีความสามารถที่จะปฏิบัติภารกิจทั้งในปัจจุบันและอนาคต ได้รับการพัฒนาสมรรถนะด้านการบริหารที่สำคัญ สามารถปรับตัวให้ทันต่อการเปลี่ยนแปลงที่เกิดขึ้นอย่างรวดเร็ว อันจะก่อให้เกิดประโยชน์สูงสุดแก่หน่วยงาน และขอให้ผู้เข้ารับการฝึกอบรมได้ตระหนักและนำความรู้ที่ได้รับการถ่ายทอดจากวิทยากรไปปรับใช้ในการปฏิบัติงานอย่างเต็มความสามารถ และสามารถเป็นผู้นำยุคใหม่ที่มีความพร้อมรับการเปลี่ยนแปลงทุกสถานการณ์ สามารถดำเนินการในภารกิจที่ยากมากขึ้น มีเวลาและการดำเนินการจำกัด รวมทั้งต้องเสริมสร้างความสัมพันธ์ความสามัคคี และความร่วมมือระหว่างกัน ด้วยการแลกเปลี่ยนความรู้ แนวความคิด ประสบการณ์ซึ่งกันและกัน อันจะเป็นประโยชน์ต่อการประสานงานระหว่างหน่วยงานของกระทรวงคมนาคมและหน่วยงานอื่น ๆ
สำหรับหลักสูตร นบส.คค. รุ่นที่ 6 มีระยะเวลาการอบรมระหว่างวันที่ 27 พฤษภาคม - 16 สิงหาคม 2567 มีผู้เข้ารับการอบรมจำนวน 34 คน จากส่วนราชการ รัฐวิสาหกิจในสังกัดกระทรวงคมนาคม หน่วยงานที่ไม่ได้สังกัดกระทรวงคมนาคม และหน่วยงานเอกชน แบ่งการฝึกอบรมเป็นกิจกรรมก่อนการเปิดการฝึกอบรม และ 4 ช่วงการฝึกอบรม ดังนี้ ช่วงที่ 1 การปฐมนิเทศ (Pre-session) ช่วงที่ 2 การฝึกอบรม (Learning Session) ช่วงที่ 3 การเสริมสร้างประสบการณ์นักบริหารเชิงประจักษ์ (Learning Empirical) ช่วงที่ 4 ปัจฉิมนิเทศ การสรุปสาระการเรียนรู้ (Learning Reflection)
โอกาสนี้ นายชยธรรม์ พรหมศร ได้บรรยายพิเศษในหัวข้อ แผนการพัฒนาระบบขนส่งของไทยในระยะ 20 ปี เพื่อให้ผู้เข้ารับการอบรมมีความรู้ความเข้าใจเกี่ยวกับการพัฒนาระบบคมนาคมขนส่งของประเทศไทยในอนาคตทุกมิติ ทั้งทางบก ทางราง ทางน้ำ และทางอากาศ การเร่งรัดพัฒนาโครงสร้างพื้นฐาน การกำกับดูแล และการให้บริการด้านคมนาคมขนส่งให้มีความสะดวก รวดเร็ว ปลอดภัย  มีประสิทธิภาพ เป็นมิตรกับสิ่งแวดล้อม ประชาชนสามารถเข้าถึงระบบคมนาคมขนส่งสาธารณะได้อย่างเท่าเทียม สอดคล้องกับทิศทางการพัฒนาประเทศตามนโยบายรัฐบาล เป็นการเตรียมความพร้อมในการเป็นผู้บริหารระดับสูงในอนาคตต่อไป
“สิ่งสำคัญสำหรับการเป็นผู้บริหารระดับสูงต้องมีทั้งมิติในทางลึกคือ มีความรู้ การที่ทุกท่านเข้ารับการอบรมครั้งนี้ ถือเป็นการแสวงหาความรู้ เตรียมความพร้อมที่จะเป็นผู้บริหารระดับสูงต่อไป และในทางกว้างคือ ความสามารถในการปฏิสัมพันธ์ ประสานงานได้ มีจิตสาธารณะที่จะเอื้อเฟื้อเผื่อแผ่มีความสัมพันธ์ที่ดีกับทุกคน” นายชยธรรม์ กล่าว

ที่มา : https://www.thaigov.go.th/news/contents/details/83681