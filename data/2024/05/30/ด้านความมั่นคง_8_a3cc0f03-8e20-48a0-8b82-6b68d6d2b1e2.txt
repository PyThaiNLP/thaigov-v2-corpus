รัฐบาลไทย-ข่าวทำเนียบรัฐบาล-ผู้ว่าฯ ลพบุรีเดินหน้า “กวาดล้างบุหรี่ไฟฟ้า กัญชา น้ำกระท่อม” มุ่งจัดระเบียบสังคม เพื่อสร้างเมืองลพบุรีให้เป็นพื้นที่ปลอดภัยกับเยาวชนและประชาชน ปราศจากสิ่งมึนเมา ยาเสพติด อาชญากรรม


วันพฤหัสบดีที่ 30 พฤษภาคม 2567
30/05/2567
พิมพ์
ผู้ว่าฯ ลพบุรีเดินหน้า “กวาดล้างบุหรี่ไฟฟ้า กัญชา น้ำกระท่อม” มุ่งจัดระเบียบสังคม เพื่อสร้างเมืองลพบุรีให้เป็นพื้นที่ปลอดภัยกับเยาวชนและประชาชน ปราศจากสิ่งมึนเมา ยาเสพติด อาชญากรรม
ผู้ว่าฯ ลพบุรีเดินหน้า “กวาดล้างบุหรี่ไฟฟ้า กัญชา น้ำกระท่อม” มุ่งจัดระเบียบสังคม เพื่อสร้างเมืองลพบุรีให้เป็นพื้นที่ปลอดภัยกับเยาวชนและประชาชน ปราศจากสิ่งมึนเมา ยาเสพติดและปัญหาอาชญากรรม
วันนี้ (30 พ.ค. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า ชุดปฏิบัติการพิเศษฝ่ายปกครองจังหวัดลพบุรี ร่วมกับฝ่ายตำรวจ บุกกวาดล้างบุหรี่ไฟฟ้า กัญชา น้ำกระท่อม ยาเสพติดและกลุ่มผู้มีอิทธิพลในพื้นที่จังหวัดลพบุรี โดยทางเจ้าหน้าที่จะได้นำผู้กระทำผิดเข้าสู่กระบวนการทางกฎหมายดำเนินคดีให้ถึงที่สุดและขยายผลการจับกุม เพื่อสร้างพื้นที่ปลอดภัยให้กับเยาวชนและพี่น้องประชาชนในจังหวัดลพบุรีมากที่สุด
นายอำพล ฯ กล่าวต่อไปว่า ภายหลังจากการแจ้งเบาะแสร้องเรียนมายัง ศูนย์ดำรงธรรมจังหวัดลพบุรีว่า มีการมั่วสุมของกลุ่มวัยรุ่นและมีการแพร่ระบาดของบุหรี่ไฟฟ้าไฟฟ้าในพื้นที่ ตนจึงสั่งการให้ นายพิษณุ ประภาธนานันท์ ปลัดจังหวัดลพบุรี มอบหมายให้นายยศวิน บำรุงเวช ป้องกันจังหวัดลพบุรี พร้อมด้วยสมาชิกกองอาสารักษาดินจังหวัดลพบุรี ร่วมบูรณาการกับที่ทำการปกครองอำเภอเมืองลพบุรี และสถานีตำรวจภูธรเมืองลพบุรี ร่วมภารกิจจัดระเบียบสังคม ป้องกันเหตุอาชญากรรม การมั่วสุมของกลุ่มวัยรุ่น การแพร่ระบาดของบุหรี่ไฟฟ้าในเยาวชน และอบายมุขต่าง ๆ ในพื้นที่อำเภอเมืองลพบุรี โดยได้ทำการจับกุม ร้านจำหน่ายบุหรี่ไฟฟ้า 1 แห่ง ผู้ต้องหา 2 ราย พบของกลางหลายรายการ ดังนี้ บุหรี่ไฟฟ้า จำนวนกว่า 30 รายการ น้ำกระท่อมบรรจุขวด 1.5 ลิตร จำนวน 110 ขวด อาวุธปืนพกสั้น ลูกโม่ ขนาด .38 ยี่ห้อ สมิธแอนด์เวสสัน สีดำ ช่อดอกกัญชาอบแห้ง จำนวน 13 ถุง ยาอันตราย จำนวนหนึ่ง และอุปกรณ์ ประกอบการต้ม ผลิตน้ำกระท่อม เจ้าพนักงานจึงได้ทำการแจ้งข้อกล่าวหา 1. ตามคำสั่งคณะกรรมการคุ้มครองผู้บริโภค เรื่อง ห้ามขายหรือห้ามให้บริการสินค้า "บารากู่ บารากูไฟฟ้าหรือบุหรี่ไฟฟ้าหรือตัวยาบารา น้ำยา สำหรับเติมบารากูไฟฟ้าหรือบุหรี่ไฟฟ้า" ผู้ใดขายหรือให้บริการ โดยมีค่าตอบแทนรวมถึงการซื้อมาเพื่อขายต่อมีความผิดตาม พ.ร.บ.คุ้มครองผู้บริโภค 2. ช่วยซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใดซี่งของอันตนรู้ว่าเป็นของที่เข้ามาในราชอาณาจักรโดยยังมิได้ผ่านพิธีการศุลกากรโดยถูกต้องตามมาตรา 246 วรรค 1 แห่ง พ.ร.ก.ศุลกากร 3. จำหน่ายกัญชาโดยไม่มีใบอนุญาต 4. จำหน่ายน้ำกระท่อมโดยไม่ได้รับอนุญาต 5. มีอาวุธปืนไว้ในครอบครองโดยไม่ได้รับอนุญาต เจ้าหน้าที่จึงได้นำตัวผู้กระทำผิดส่งพนักงานสอบสวนอำเภอเมืองลพบุรี ดำเนินคดีตามกฎหมายและขยายผลการจับกุมต่อไป
นายอำพล ฯ กล่าวทิ้งท้ายว่า สำหรับการดำเนินการกวาดล้างอบายมุขในครั้งนี้ เป็นไปตามนโยบายของกระทรวงมหาดไทย และจังหวัดลพบุรีในการจัดระเบียบสังคม ปราบปรามผู้มีอิทธิพลและการป้องกันแก้ไขปัญหายาเสพติด เพราะสิ่งสำคัญที่สุดคือความปลอดภัย และสวัสดิภาพของพี่น้องประชาชนทุกคน โดยเฉพาะกลุ่มเด็กและเยาวชนซึ่งเป็นอนาคตของชาติที่อาจตกเป็นเหยื่อของบุหรี่ไฟฟ้า กัญชา น้ำกระท่อม ซึ่งเป็นสิ่งเสพติดที่เข้าถึงได้ง่าย อีกทั้งยังมีกลุ่มผู้มีอิทธิพลที่มักจะแฝงตัวเข้ามา เพื่อคุกคาม ข่มขู่ ดังนั้นจังหวัดลพบุรี โดยเฉพาะฝ่ายปกครองและฝ่ายตำรวจจึงต้องผนึกกำลังร่วมกัน กวาดล้างอบายมุขเหล่านี้ให้สิ้นซาก ตนขอเป็นกำลังใจให้เจ้าหน้าที่ทุกคนปฏิบัติหน้าที่ด้วยการตั้งมั่นอยู่บนความยุติธรรม บังคับใช้กฎหมายอย่างถูกต้อง ซื่อตรง ไม่หลงมัวเมาในสิ่งผิด เพื่อพิทักษ์รักษาสังคมที่ดีงามให้กับเยาวชนและพี่น้องประชาชนทุกคน รวมทั้งภาคีเครือข่ายทุกภาคส่วนจะต้องร่วมเป็นหูเป็นตาสอดส่อง แจ้งเบาะแสของผู้กระทำความผิด ให้กับเจ้าหน้าที่ได้ทราบโดยเร็วผ่านสายด่วนศูนย์ดำรงธรรม 1567 ฟรี ตลอด 24 ชั่วโมง เพื่อที่จะสามารถดำเนินการป้องกันและปราบปรามภัยร้ายต่าง ๆ ได้อย่างทันท่วงที

ที่มา : https://www.thaigov.go.th/news/contents/details/83707