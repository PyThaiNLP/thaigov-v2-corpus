รัฐบาลไทย-ข่าวทำเนียบรัฐบาล-ผู้ว่าฯ ชลบุรี เข้ม! กวดขันสถานบริการและสถานประกอบการที่คล้ายสถานบริการเมืองพัทยา เน้นย้ำ สถานบริการต้องปฏิบัติตามกฏหมายอย่างเคร่งครัด พร้อมขอความร่วมมือทุกภาคส่วนร่วมเป็นเจ้าบ้าน


วันพฤหัสบดีที่ 30 พฤษภาคม 2567
30/05/2567
พิมพ์
ผู้ว่าฯ ชลบุรี เข้ม! กวดขันสถานบริการและสถานประกอบการที่คล้ายสถานบริการเมืองพัทยา เน้นย้ำ สถานบริการต้องปฏิบัติตามกฏหมายอย่างเคร่งครัด พร้อมขอความร่วมมือทุกภาคส่วนร่วมเป็นเจ้าบ้าน
ผู้ว่าฯ ชลบุรี เข้ม! กวดขันสถานบริการและสถานประกอบการที่คล้ายสถานบริการเมืองพัทยา เน้นย้ำ สถานบริการต้องปฏิบัติตามกฏหมายอย่างเคร่งครัด พร้อมขอความร่วมมือทุกภาคส่วนร่วมเป็นเจ้าบ้านที่ดี ในการต้อนรับนักท่องเที่ยวจากทั่วทุกมุมโลก
วันนี้ (30 พ.ค. 2567) นายธวัชชัย ศรีทอง ผู้ว่าราชการจังหวัดชลบุรี เปิดเผยว่า จังหวัดชลบุรีได้ดำเนินการตามนโยบายของกระทรวงมหาดไทย ในการจัดระเบียบสังคมปราบปรามผู้มีอิทธิพลและการป้องกันแก้ไขปัญหายาเสพติด โดยตนได้สั่งการให้ นายวีกิจ มานะโรจน์กิจ นายอำเภอบางละมุง มอบหมายให้ปลัดอำเภอฝ่ายความมั่นคง นำกำลังสมาชิก อส.อ.บางละมุง และอปพร.อ.บางละมุง ออกตรวจตรารักษาความสงบเรียบร้อยในพื้นที่เมืองพัทยา เพื่อจัดระเบียบสถานบริการในพื้นที่รวมทั้งประชาสัมพันธ์ให้ผู้ประกอบการปฏิบัติตามกฎหมายอย่างเคร่งครัด
นายธวัชชัยฯ กล่าวต่อไปว่า จากการออกตรวจตราสถานบริการและสถานประกอบการซึ่งมีลักษณะคล้ายสถานบริการ ในพื้นที่เมืองพัทยา พบว่า มีสถานประกอบการฯ จำนวน 1 ร้าน บริเวณซอย 13/2 ถนนเลียบชายหาด ทำการเปิดสถานประกอบการในลักษณะคล้ายสถานบริการ เจ้าหน้าที่จึงได้เข้าทำงานตรวจสอบการปฏิบัติตามกฏหมายของผู้ประกอบการ โดยพบว่าไม่สามารถนำใบรับอนุญาตตั้งสถานบริการมาแสดงต่อเจ้าหน้าที่ได้ ฝ่ายปกครองอำเภอบางละมุงจึงได้ดำเนินการจับกุม พร้อมแจ้งข้อกล่าวหา เปิดสถานบริการโดยไม่ได้รับใบอนุญาต และจำหน่ายสุราเกินเวลาที่กฎหมายกำหนด โดยได้แจ้งสิทธิ และแจ้งการควบคุมตัว ฯ นำส่งพนักงานสอบสวน สภ.เมืองพัทยา เพื่อดำเนินคดีตามกฎหมายต่อไป
"นอกจากนี้ การออกตรวจตราความสงบเรียบร้อย เจ้าหน้าที่ฝ่ายปกครองอำเภอบางละมุง ได้ ทำการประชาสัมพันธ์ เน้นย้ำห้ามสถานประกอบการปล่อยปละละเลยให้บุคคลอายุต่ำกว่า 20 ปีเข้าใช้บริการ ห้ามมิให้มีการใช้สารเสพติดในสถานบริการ ห้ามนำอาวุธเข้าไปในสถานบริการ และต้องให้คำแนะนำ แจ้งเตือนการปฏิบัติให้เป็นไปตามกฎหมายที่เกี่ยวข้องอื่น ๆ ด้วย รวมถึงการหมั่นตรวจสอบอุปกรณ์ในการป้องกันอัคคีภัย ให้พร้อมใช้อยู่ตลอดเวลา เช่น ถังดับเพลิง สัญญานแจ้งเหตุไฟไหม้ หรือไฟส่องสว่าง เป็นต้น รวมทั้งได้แจ้งให้สถานบริการต่างๆ ต้อง ควบคุมเสียงดนตรีให้อยู่ในเกณฑ์ที่กฎหมายกำหนด มิให้ก่อความเดือดร้อนรำคาญแก่บุคคลใกล้เคียงสถานประกอบการ และได้ทำการประชาสัมพันธ์ วิธีใช้ และวิธีการสมัครแอปพลิเคชั่น ThaiD ให้กับผู้ประกอบการ เพื่อเป็นช่องทางในการตรวจเช็คอายุผู้เข้าใช้บริการอีกด้วย" นายธวัชชัยฯ กล่าวเพิ่มเติม
"สำหรับการออกตรวจตรารักษาความสงบเรียบร้อยในพื้นที่เมืองพัทยาครั้งนี้ ถือเป็นการดำเนินมาตรการจัดระเบียบสังคมและปราบปรามผู้มีอิทธิพลในจังหวัดชลบุรีอย่างต่อเนื่อง จากการที่จังหวัดชลบุรี และเมืองพัทยาเป็นสถานที่ท่องเที่ยวที่ดึงดูด นักท่องเที่ยวทั้งชาวไทยและชาวต่างชาติเข้ามาเป็นจำนวนมาก อีกทั้งยังมีสถานบริการและสถานประกอบการคล้ายสถานบริการเป็นจำนวนมากเช่นกัน เพราะฉะนั้นจำเป็นอย่างยิ่งที่ฝ่ายปกครองรวมทั้งเจ้าหน้าที่ที่เกี่ยวข้องทุกฝ่ายจะต้องร่วมกันออกตรวจตรา รักษาความสงบเรียบร้อย และจัดระเบียบสังคม ให้ผู้ประกอบการ นักท่องเที่ยว และพี่น้องประชาชนในพื้นที่มีความเชื่อมั่นในสวัสดิภาพและความปลอดภัย ในการท่องเที่ยวหรือการประกอบธุรกิจ รวมทั้งการใช้ชีวิตประจำวันในเมืองพัทยา ตนจึงอยากเน้นย้ำให้ผู้ประกอบการสถานบริการต่าง ๆ รวมทั้งพี่น้องประชาชนจังหวัดชลบุรี และเมืองพัทยา ร่วมเป็นเจ้าบ้านที่ดี ช่วยกันทำให้พื้นที่ของเรามีความสงบเรียบร้อย เพื่อสร้างภาพลักษณ์ที่ดี สร้างความเชื่อมั่น ให้สมกับเป็นเมืองท่องเที่ยวระดับโลก ที่ยินดีต้อนรับนักเดินทาง และนักท่องเที่ยวจากทุกหนแห่ง เพื่อเร่งกระตุ้นเศรษฐกิจ ให้เกิดเงินทุนหมุนเวียน สร้างอาชีพ สร้างรายได้ ในพื้นที่อย่างยั่งยืนต่อไป" นายธวัชชัยฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83712