รัฐบาลไทย-ข่าวทำเนียบรัฐบาล-เตือน ! เพจปลอมระบาด “กรมการจัดหางานแห่งประเทศไทย” ไม่ใช่เพจจริง


วันพฤหัสบดีที่ 30 พฤษภาคม 2567
30/05/2567
พิมพ์
เตือน ! เพจปลอมระบาด “กรมการจัดหางานแห่งประเทศไทย” ไม่ใช่เพจจริง
กรมการจัดหางาน เตือนภัย อย่าหลงเชื่อผู้แอบอ้างใช้ชื่อ กรมการจัดหางานแห่งประเทศไทย หวั่นประชาชนถูกหลอก พร้อมดำเนินคดีถึงที่สุด
นายสมชาย มรกตศรีวรรณ อธิบดีกรมการจัดหางาน เปิดเผยว่า ปัจจุบันสื่อออนไลน์เข้ามามีบทบาทและอิทธิพลในการสื่อสารมากขึ้น ทำให้มิจฉาชีพมีการปรับรูปแบบการหลอกลวงไปตามบริบททางสังคม ล่าสุด ตรวจสอบพบว่ามีการแอบอ้างใช้ชื่อเพจปลอมว่า “กรมการจัดหางานแห่งประเทศไทย” พร้อมตราสัญลักษณ์กรมการจัดหางาน (Logo) ประกาศรับสมัครผู้รับงานไปทำที่บ้าน ด้วยภาษาไทย และภาษาเมียนมา ลักษณะเป็นงานอิสระ งานฝีมือ งานแพ็คสินค้า สามารถรับอุปกรณ์ไปทำที่บ้านได้ โดยอ้างว่ารายได้ดี ไม่มีค่าใช้จ่าย รับสมัครทั้งคนไทย คนสัญชาติเมียนมา ลาว และจีน ซึ่งทั้งหมดไม่เป็นความจริง จึงขอแจ้งเตือนประชาชนอย่าหลงเชื่อโดยเด็ดขาดมิเช่นนั้นอาจทำให้เสียทรัพย์ หรือโดนรีดข้อมูลส่วนบุคคลนำไปใช้ในทางมิชอบได้ ในส่วนของผู้ที่นำเข้าข้อมูลเท็จ ตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม มีโทษจําคุกไม่เกินห้าปี หรือปรับไม่เกินหนึ่งแสนบาท หรือทั้งจําทั้งปรับ และตามพระราชบัญญัติเครื่องหมายราชการ พ.ศ. 2482 ระบุว่า ห้ามมิให้บุคคลใดใช้เครื่องหมายราชการ เว้นแต่หน่วยราชการที่กำหนดเครื่องหมายนั้นจะอนุญาต และ ห้ามมิให้ผู้ใดปลอมหรือเลียนเครื่องหมายราชการ ไม่ว่าจะเป็นสีใด หรือทำด้วยวิธีใด ๆ หรือทำให้ปรากฏที่วัตถุหรือสินค้าใด ๆ ก็ตาม หากฝ่าฝืนมีโทษจำคุกไม่เกิน 1 ปี และปรับไม่เกิน 2,000 บาท
“ที่ผ่านมากรมการจัดหางาน ได้ประกาศเตือนและปราบปรามการหลอกลวงคนหางานผ่านทางระบบอินเทอร์เน็ตและเครือข่ายสังคมออนไลน์มาโดยตลอด ในปีงบประมาณ พ.ศ. 2567 มีการดำเนินคดีสาย/นายหน้าเถื่อนแล้วถึง 283 ราย พบการหลอกลวงคนหางานทั้งสิ้น 408 ราย คิดเป็นมูลค่าความเสียหาย จำนวน 27,698,070 บาท มีการโพสต์ตอบโต้ ชี้แจง พร้อมประชาสัมพันธ์ข้อมูลที่ถูกต้อง รวม 3,619 ครั้ง” อธิบดีกรมการจัดหางาน กล่าว
ทั้งนี้ กรมการจัดหางานจะดำเนินการแจ้งความร้องทุกข์พร้อมดำเนินคดีต่อผู้กระทำความผิดตามกฎหมายให้ถึงที่สุด ผู้ที่ประสบปัญหาสามารถแจ้งความดำเนินคดีที่สถานีตำรวจ สำนักงานจัดหางานจังหวัด หรือสำนักงานจัดหางานกรุงเทพมหานครพื้นที่ 1 - 10 ตามท้องที่ที่เกิดเหตุ หรือแจ้งเบาะแสได้ที่กองทะเบียนจัดหางานกลางและคุ้มครองคนหางาน โทร. 02 254 6763 หรือสอบถามเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดงาน สายด่วนกรมการจัดหางาน โทร. 1694 และสำหรับผู้ที่ต้องการมีงานทำ สามารถใช้บริการผ่านเว็บไชต์ ไทยมีงานทำ.doe.go.th หรือทาง Mobile Application "ไทยมีงานทำ"

ที่มา : https://www.thaigov.go.th/news/contents/details/83682