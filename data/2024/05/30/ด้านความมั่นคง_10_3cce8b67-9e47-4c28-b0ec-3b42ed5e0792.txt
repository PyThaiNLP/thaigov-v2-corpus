รัฐบาลไทย-ข่าวทำเนียบรัฐบาล-พ่อเมืองแม่ฮ่องสอน เฝ้าระวังป้องกันไม่ให้เกิดนักสูบหน้าใหม่ จัดประชุมขับเคลื่อนเครือข่ายสื่อนักรณรงค์ร่วมปกป้องเด็กและเยาวชนจากบุหรี่ไฟฟ้า เน้นย้ำบุหรี่ไฟฟ้า ผิดกฎหมาย เป็นอันตราย


วันพฤหัสบดีที่ 30 พฤษภาคม 2567
30/05/2567
พิมพ์
พ่อเมืองแม่ฮ่องสอน เฝ้าระวังป้องกันไม่ให้เกิดนักสูบหน้าใหม่ จัดประชุมขับเคลื่อนเครือข่ายสื่อนักรณรงค์ร่วมปกป้องเด็กและเยาวชนจากบุหรี่ไฟฟ้า เน้นย้ำบุหรี่ไฟฟ้า ผิดกฎหมาย เป็นอันตราย
พ่อเมืองแม่ฮ่องสอน เฝ้าระวังป้องกันไม่ให้เกิดนักสูบหน้าใหม่ จัดประชุมขับเคลื่อนเครือข่ายสื่อนักรณรงค์ร่วมปกป้องเด็กและเยาวชนจากบุหรี่ไฟฟ้า เน้นย้ำบุหรี่ไฟฟ้า ผิดกฎหมาย และเป็นอันตรายต่อสุขภาพ หากพบเบาะแสแจ้งสายด่วน 1567 ทันที
วันนี้ (30 พ.ค. 67) นายชูชีพ พงษ์ไชย ผู้ว่าราชการจังหวัดแม่ฮ่องสอน เปิดเผยว่า ตนได้เป็นประธานการประชุมขับเคลื่อนเครือข่ายสื่อนักรณรงค์ เพื่อการไม่สูบบุหรี่ จังหวัดแม่ฮ่องสอน ประเด็น "จังหวัดแม่ฮ่องสอนร่วมปกป้องเด็กและเยาวชน จากบุหรี่ไฟฟ้า" โดยมี หัวหน้าส่วนราชการ เครือข่ายสื่อศูนย์ข่าวปลอดควัน และหน่วยงานที่เกี่ยวข้องร่วมประชุม ณ ห้องประชุมสิงหนาทบำรุง ศาลากลางจังหวัดแม่ฮ่องสอน อำเภอเมือง จังหวัดแม่ฮ่องสอน
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวว่า จังหวัดแม่ฮ่องสอน ขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันและแก้ไขปัญหายาเสพติด ซึ่งที่ผ่านมาจังหวัดแม่ฮ่องสอนได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่อง เพื่อให้ประชาชนได้มีสังคมที่มั่นคง มีความสงบเรียบร้อย และปลอดภัยจากยาเสพติด
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวต่อว่า จากสถานการณ์ในปัจจุบันมีการแพร่ระบาดของบุหรี่ไฟฟ้าในกลุ่มนักเรียนนักศึกษาอย่างรุนแรง รวมทั้งผลิตภัณฑ์บุหรี่ไฟฟ้าในปัจจุบัน มีความหลากหลาย มีรูปร่างลักษณะสวยงาม เป็นการ์ตูน หรือพกพาได้ง่าย มีอุปกรณ์เติมแต่งรสชาติ มีเทคโนโลยีทันสมัยในการใช้งาน มีรสและกลิ่นหลากหลาย ซึ่งมีโทษ เป็นสาเหตุสำคัญของโรคปอด โรคมะเร็ง หรือโรคเรื้อรัง ซึ่งกระแสการแพร่ระบาดของบุหรี่ไฟฟ้า ทำให้พ่อแม่ ผู้ปกครอง เกิดความวิตกกังวลต่อกลุ่มเด็กและเยาวชนที่จะเข้าไปทดลองและสูบเสพติดบุหรี่ไฟฟ้า ซึ่งมีความรุนแรงส่งผลกระทบต่อระบบสมองอย่างยิ่ง
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวต่อว่า จากสถานการณ์ดังกล่าว ทำให้จังหวัดแม่ฮ่องสอนมีความห่วงใยพี่น้องประชาชน รวมถึงเด็กและเยาวชน จึงมีการประชุมร่วมกับหน่วยงานที่เกี่ยวข้อง เพื่อขับเคลื่อนแนวทางการป้องกัน แก้ไข ปัญหาดังกล่าว ซึ่งจังหวัดแม่ฮ่องสอน ได้ให้ความสำคัญกับปัญหาบุหรี่ ยาเสพติด เพราะส่งผลกระทบต่อประเทศชาติ ทั้งด้านเศรษฐกิจ สังคม สิ่งแวดล้อม วัฒนธรรม นอกจากหน่วยงานหลักแล้ว ยังต้องอาศัยความร่วมมือจากทุกภาคส่วน หน่วยงานภารกิจที่เกี่ยวข้อง และภาคประชาชนช่วยกันเฝ้าระวังป้องกัน ไม่ให้เกิดนักสูบหน้าใหม่อีกด้วย
"บุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก และเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิเช่น การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมอง และโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน เราจึงต้องมีการดำเนินการตั้งแต่ต้นน้ำในการป้องกัน รณรงค์ สร้างการรับรู้เกี่ยวกับโทษของบุหรี่ไฟฟ้า ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ ทำหน้าที่ “บำบัดทุกข์ บำรุงสุข” เพื่อให้ทุกคนในสังคมได้ใช้ชีวิตอย่างมีความสุข ทั้งนี้ ขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรี ตลอด 24 ชั่วโมง” นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวเน้นย้ำ
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83710