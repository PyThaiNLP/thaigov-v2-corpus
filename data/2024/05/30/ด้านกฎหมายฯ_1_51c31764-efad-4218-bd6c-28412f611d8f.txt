รัฐบาลไทย-ข่าวทำเนียบรัฐบาล-รมว.ยุติธรรม เป็นประธานเปิดโครงการอบรมหลักสูตร “พัฒนาศักยภาพองค์กรปกครองส่วนท้องถิ่นในการป้องกันและแก้ไขปัญหายาเสพติด”


วันพฤหัสบดีที่ 30 พฤษภาคม 2567
30/05/2567
พิมพ์
รมว.ยุติธรรม เป็นประธานเปิดโครงการอบรมหลักสูตร “พัฒนาศักยภาพองค์กรปกครองส่วนท้องถิ่นในการป้องกันและแก้ไขปัญหายาเสพติด”
รมว.ยุติธรรม เป็นประธานเปิดโครงการอบรมหลักสูตร “พัฒนาศักยภาพองค์กรปกครองส่วนท้องถิ่นในการป้องกันและแก้ไขปัญหายาเสพติด”
ในวันพฤหัสบดีที่ ๓๐ พฤษภาคม ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการอบรมหลักสูตร “พัฒนาศักยภาพองค์กรปกครองส่วนท้องถิ่นในการป้องกันและแก้ไขปัญหายาเสพติด” โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พร้อมด้วย พลตำรวจโท ภาณุรัตน์ หลักบุญ เลขาธิการ ป.ป.ส. นายกสมาคมองค์การบริหารส่วนจังหวัดแห่งประเทศไทย อธิบดีกรมการแพทย์ ผู้แทนกระทรวงมหาดไทย นายกองค์การบริหารส่วนจังหวัด ปลัดองค์การบริหารส่วนจังหวัด
ประธานสภาองค์การบริหารส่วนจังหวัด ผู้อำนวยการกองสาธารณสุข ผู้แทนสมาคมสันนิบาตเทศบาล ประธานสภาเทศบาลนคร กรุงเทพมหานคร เมืองพัทยา เจ้าหน้าที่องค์กรปกครองส่วนท้องถิ่น และผู้ที่เกี่ยวข้อง เข้าร่วมฯ ณ ห้องอัศวินบอลรูม โรงแรมอัศวิน แกรนด์ คอนเวนชั่น เขตหลักสี่ กรุงเทพฯ
รัฐมนตรีว่าการกระทรวงยุติธรรม กล่าวว่า รัฐบาลภายใต้การนำของนายเศรษฐา ทวีสิน นายกรัฐมนตรี ได้ให้ความสำคัญเรื่องปัญหายาเสพติด โดยถือเป็นวาระแห่งชาติที่ต้องเร่งแก้ไข เนื่องจากปัญหายาเสพติดมีผลกระทบที่รุนแรงต่อสังคมและเศรษฐกิจของประเทศ ไม่ว่าจะเป็นปัญหาเรื่องสุขภาพของประชาชน การลดความรุนแรงของปัญหายาเสพติดจะช่วยปรับปรุงสุขภาพและคุณภาพชีวิตของประชาชนที่ได้รับผลกระทบจากปัญหานี้ ด้านความเสี่ยงต่อสังคม ปัญหายาเสพติดสามารถเป็นต้นเหตุของความไม่สมดุลในสังคม เช่น ความรุนแรง การละเมิดกฎหมาย และปัญหาสุขภาพจิต และด้านการพัฒนาชุมชน การแก้ไขปัญหายาเสพติดจะช่วยในการพัฒนาชุมชนให้มีความเจริญรุ่งเรืองและมีความเอื้ออำนวยในการพัฒนาต่อไป
นอกจากนี้ บทบาทขององค์กรปกครองส่วนท้องถิ่น (อปท.) ในการแก้ไขปัญหายาเสพติดมีความสำคัญเป็นอย่างมาก เนื่องจากเป็นหน่วยงานที่สามารถเชื่อมโยงกับนโยบายของรัฐบาลและนำไปปรับใช้ในพื้นที่ได้อย่างมีประสิทธิภาพ ซึ่งบทบาทสำคัญของ อปท. นั้น ประกอบด้วย การจัดทำและดำเนินการตามนโยบายที่เกี่ยวกับปัญหายาเสพติดตามนโยบายของรัฐบาล เพื่อให้การแก้ไขปัญหาเหล่านี้เป็นไปอย่างมีประสิทธิภาพ การสนับสนุนและอบรมบุคลากรในสังกัดเพื่อเพิ่มความรู้และความเข้าใจเกี่ยวกับปัญหายาเสพติด และกรอบความคิดตามกฎหมายที่เกี่ยวข้องในการปฏิบัติงาน การดำเนินการและติดตามผลการแก้ไขปัญหายาเสพติดในพื้นที่ โดยให้ความสำคัญกับการป้องกันและแก้ไขปัญหานี้อย่างเป็นระบบ ซึ่งจะเห็นได้ว่าองค์กรปกครองส่วนท้องถิ่นนั้นมีบทบาทสำคัญในการแก้ไขปัญหายาเสพติดเป็นอย่างมาก
รัฐมนตรีว่าการกระทรวงยุติธรรม กล่าวต่อไปว่า การสร้างอนาคตที่ดีให้กับประเทศไทย สิ่งสำคัญที่สุด คือ คุณภาพของคนภายในประเทศ ทั้งนี้ การจะดูสันติสุขของประเทศไทยให้ดู ๓ เรื่อง คือ ๑. ประชาชนดี ๒. กฎหมายในการบริหารประเทศดี และ ๓. ผู้นำดี วันนี้ถือว่าผู้นำท้องถิ่นคือทางออกของประเทศ ทั้งนี้ ปัญหายาเสพติดและสันติภาพเป็นเรื่องคู่ขนานกัน การแก้ปัญหายาเสพติดของรัฐบาลที่ผ่านมา อดีตถือเป็นบทเรียน แต่ปัจจุบันและอนาคตคือความรับผิดชอบ การแก้ปัญหายาเสพติดต้องร่วมกันแก้ไข ซึ่งปัจจุบันรัฐบาลได้ให้ความสำคัญกับท้องถิ่นในการแก้ไขปัญหายาเสพติด โดยเฉพาะอย่างยิ่ง อปท. ที่มีบทบาทในการแก้ไขปัญหายาเสพติดตามกฎหมายจัดตั้งองค์กรปกครองส่วนท้องถิ่น และพระราชบัญญัติกำหนดแผนและขั้นตอนการกระจายอำนาจให้แก่องค์กรปกครองส่วนท้องถิ่น พ.ศ. ๒๕๔๒ ในด้านต่าง ๆ โดยเฉพาะด้านการจัดตั้งศูนย์ฟื้นฟูทางสังคม ซึ่งถือเป็นกุญแจไปสู่ความสำเร็จในการร่วมกันนำคนที่มีสุขภาพดีและคุณภาพดีกลับมาสู่สังคม

ที่มา : https://www.thaigov.go.th/news/contents/details/83693