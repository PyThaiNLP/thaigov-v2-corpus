รัฐบาลไทย-ข่าวทำเนียบรัฐบาล-เกณิกา”เผย กระทรวงดีอี หารือ CAC จีน ร่วมมือปราบโจรออนไลน์แก้ปัญหาภัยคุกคามไซเบอร์ที่ส่งผลกระทบต่อทรัพย์สินและชีวิตของประชาชน


วันพฤหัสบดีที่ 30 พฤษภาคม 2567
30/05/2567
พิมพ์
เกณิกา”เผย กระทรวงดีอี หารือ CAC จีน ร่วมมือปราบโจรออนไลน์แก้ปัญหาภัยคุกคามไซเบอร์ที่ส่งผลกระทบต่อทรัพย์สินและชีวิตของประชาชน
เกณิกา”เผย กระทรวงดีอี หารือ CAC จีน ร่วมมือปราบโจรออนไลน์แก้ปัญหาภัยคุกคามไซเบอร์ที่ส่งผลกระทบต่อทรัพย์สินและชีวิตของประชาชน
วันนี้ (30 พฤษภาคม 2567) น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า รัฐบาลโดย นายเศรษฐา ทวีสิน นายกรัฐมนตรี และนายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เดินหน้าดำเนินนโยบายปราบปรามอาชญากรรมทางออนไลน์ ได้มีการหารือกับสำนักงานบริหารพื้นที่ไซเบอร์แห่งสาธารณรัฐประชาชนจีน และผู้แทนคณะสำนักงานบริหารพื้นที่ไซเบอร์แห่งสาธารณรัฐประชาชนจีน (Cyberspace Administration of the People’s Republic of China: CAC)
น.ส.เกณิกา กล่าวต่อว่า ในการหารือดังกล่าวนายประเสริฐ ได้กล่าวขอบคุณฝ่ายจีน สำหรับความร่วมมือด้านการรักษาความมั่นคงปลอดภัยไซเบอร์ที่ผ่านมา พร้อมเน้นย้ำถึงความสำคัญของความร่วมมือระหว่างประเทศในการป้องกันและแก้ไขปัญหาแก๊งคอลเซ็นเตอร์ที่ส่งผลกระทบต่อประชาชนชาวไทยและชาวจีน โดยทั้งสองฝ่ายมีความยินดีอย่างยิ่งที่จะเสริมสร้างและพัฒนาความรู้ด้านการรักษาความมั่นคงปลอดภัยไซเบอร์ร่วมกัน เพื่อแก้ไขปัญหาภัยคุกคามไซเบอร์ที่ส่งผลกระทบต่อทรัพย์สินและความเป็นอยู่ของประชาชนของทั้งสองประเทศในอนาคต เพื่อสร้างสรรค์อนาคตที่ปลอดภัยและมั่นคงสำหรับประชาชนของทั้งสองประเทศ
“รัฐบาลตระหนักถึงภัยคุกคามและการถูกหลอกลวงทางไซเบอร์ โดยนายกรัฐมนตรี ได้เน้นย้ำและสั่งการทุกหน่วยงานที่เกี่ยวข้องเดินหน้าป้องกัน ปราบปราม อาชญากรรมออนไลน์ทางเทคโนโลยีหรือการที่ประชาชนถูกหลอกลวงทางออนไลน์ในรูปแบบต่าง ๆ อย่างต่อเนื่องจริงจัง เพื่อป้องกันและลดปัญหาอาชญากรรมออนไลน์ ที่ยังสร้างความเสียหายต่อสังคมและเศรษฐกิจในวงกว้าง ตลอดจนปกป้องประชาชนให้พ้นจากเหล่ามิจฉาชีพ“

ที่มา : https://www.thaigov.go.th/news/contents/details/83675