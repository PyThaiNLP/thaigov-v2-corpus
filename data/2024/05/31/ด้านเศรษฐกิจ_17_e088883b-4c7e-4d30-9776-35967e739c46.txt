รัฐบาลไทย-ข่าวทำเนียบรัฐบาล-​นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานในพิธีเปิดโครงการรถโดยสารไฟฟ้าสาธารณะเขตเมืองเก่าภูเก็ต (The Dragon Line) ลดปัญหาการจราจรติดขัด และมลพิษทางอากาศ


วันศุกร์ที่ 31 พฤษภาคม 2567
​นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานในพิธีเปิดโครงการรถโดยสารไฟฟ้าสาธารณะเขตเมืองเก่าภูเก็ต (The Dragon Line) ลดปัญหาการจราจรติดขัด และมลพิษทางอากาศ
...
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานในพิธีเปิดโครงการรถโดยสารไฟฟ้าสาธารณะเขตเมืองเก่าภูเก็ต (The Dragon Line) และร่วมทดลองโดยสารรถไฟฟ้าในเส้นทาง เพื่อสร้างสภาพแวดล้อมที่เหมาะสมกับการอยู่อาศัยและการท่องเที่ยว ลดปัญหาการจราจรติดขัด และมลพิษทางอากาศ โดยมี นายโสภณ สุวรรณรัตน์ ผู้ว่าราชการจังหวัดภูเก็ต นายอัดชา บัวจันทร์ ขนส่งจังหวัดภูเก็ต นายไวทฑ อุปัติศฤงค์ ประธานกรรมการ​บริหาร​ บริษัท พัฒนา​เมืองภูเก็ต จำกัด นายภูมิกิตติ์​ รักแต่งาม​ ประธานมูลนิธิ​พัฒนาการ​ท่องเที่ยว​ยั่งยืน​ และหน่วยงานในพื้นที่ที่เกี่ยวข้อง ทั้งภาครัฐ และเอกชน ร่วมพิธี ในวันที่ 31 พฤษภาคม 2567 ณ ห้องประชุมไลม์ไลท์ ภูเก็ต
นายสรพงศ์ ไพฑูรย์พงษ์ กล่าวว่า นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้มอบหมายให้เป็นประธานในพิธีเปิดโครงการรถโดยสารไฟฟ้าสาธารณะเขตเมืองเก่าภูเก็ต หรือ Smart Bus EV และร่วมทดลองโดยสารตามเส้นทาง โดยหน่วยงานภาครัฐ และเอกชน ได้ร่วมกันขับเคลื่อนและพัฒนาเมืองที่เป็นมิตรกับสิ่งแวดล้อม (Green City) ตามนโยบายของรัฐบาลภายใต้การนำของนายเศรษฐา ทวีสิน นายกรัฐมนตรี และนโยบายของกระทรวงคมนาคม ภายใต้การกำกับดูแลของ นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ที่สนับสนุนให้มีการปรับปรุงโครงสร้างพื้นฐานด้านการคมนาคมหลายโครงการเพื่อเพิ่มขีดความสามารถในการแข่งขัน และรองรับนักท่องเที่ยว รวมถึงตอบสนองความต้องการของประชาชนในพื้นที่ให้สามารถเดินทางสัญจรได้อย่างสะดวก ปลอดภัยยิ่งขึ้น ปัจจุบันพลังงานไฟฟ้าเป็นพลังงานสะอาดได้รับความสนใจและถูกนำไปปรับใช้ในกิจกรรมต่าง ๆ เพื่อทดแทนการใช้พลังงานปิโตรเลียม โดยเฉพาะในภาคการขนส่งที่ได้ให้ความสำคัญกับการใช้ “ยานยนต์ไฟฟ้า” เพิ่มมากขึ้น ดังนั้น การนำรถโดยสารไฟฟ้ามาให้บริการจะช่วยลดมลพิษอย่าง PM 2.5 บริเวณเมืองเก่าที่เป็นพื้นที่เศรษฐกิจสำคัญแต่ประสบกับปัญหาการจราจรและสิ่งแวดล้อม อีกทั้งการให้บริการดังกล่าวยังถือเป็นส่วนหนึ่งในการส่งเสริมนโยบายที่จะทำให้ประเทศไทยปล่อยก๊าซเรือนกระจกสุทธิเป็นศูนย์ หรือ Net Zero ในอนาคต การพัฒนาระบบขนส่งสาธารณะด้วยรถโดยสารไฟฟ้าจึงเป็นการพัฒนาระบบขนส่งที่สอดคล้องกับกระแสธารแห่งเทคโนโลยีที่เป็นมิตรกับสิ่งแวดล้อมอันจะทำให้พื้นที่ในจังหวัดภูเก็ตมีสภาพแวดล้อมที่เป็นมิตรและเอื้อต่อการท่องเที่ยว รวมถึงอำนวยความสะดวกในการเดินทางให้แก่ประชาชนและนักท่องเที่ยวในพื้นที่ ซึ่งจะช่วยส่งเสริมภาพลักษณ์การท่องเที่ยวของจังหวัดภูเก็ตได้เป็นอย่างดี สำหรับจังหวัดภูเก็ตปัจจุบันนอกจากจะมีความโดดเด่น 3 อ. ประกอบด้วย อ. อาคาร คือ สถาปัตยกรรมอาคารที่สวยงาม มีเอกลักษณ์ อ. อาหาร มีรสชาติเฉพาะ และ อ. อาภรณ์ ที่มีความสวยงาม โดดเด่นแล้ว ปัจจุบันยังจะมี อ. อากาศที่ปลอดมลพิษอีกด้วย ทั้งนี้ กระทรวงคมนาคมเล็งเห็นถึงความตั้งใจของภาคส่วนต่าง ๆ ในจังหวัดภูเก็ตที่ได้ร่วมกันส่งเสริมและขับเคลื่อนการให้บริการรถไฟฟ้าในพื้นที่เขตเมืองเก่า ซึ่งสอดคล้องกับแนวทางการพัฒนาคุณภาพชีวิตของประชาชน แนวทางการส่งเสริมการท่องเที่ยว การกระตุ้นเศรษฐกิจ รักษาสิ่งแวดล้อมในจังหวัด และหวังเป็นอย่างยิ่งว่าการให้บริการรถโดยสารไฟฟ้าสาธารณะภายใต้โครงการนี้จะสอดคล้องกับมาตรฐานและกฎหมายที่เกี่ยวข้องกับการขนส่งสาธารณะ และเป็นต้นแบบขยายไปยังเส้นทางพื้นที่อื่น ๆ เพื่อส่งมอบสิ่งแวดล้อมที่ดีขึ้นให้แก่ชุมชน โดยเชื่อมั่นว่าจังหวัดภูเก็ตจะเป็นจังหวัดหนึ่งที่ประสบความสำเร็จในการริเริ่มการให้บริการระบบขนส่งสาธารณะที่เป็นมิตรกับสิ่งแวดล้อมและแก้ไขปัญหาการคมนาคมขนส่งภายในจังหวัดได้อย่างเป็นรูปธรรม และเป็นจังหวัดตัวอย่าง ในการพัฒนาได้อย่างยั่งยืนต่อไป
สำหรับโครงการดังกล่าว บริษัท ภูเก็ตพัฒนาเมือง จำกัด ได้ร่วมมือกับมูลนิธิพัฒนาการท่องเที่ยวยั่งยืน ริเริ่มโครงการฯ ตั้งชื่อเส้นทางให้บริการว่า The Dragon Line โดยนำรถโดยสารไฟฟ้า (Smart Bus EV) 22 ที่นั่ง​ จำนวน​ 3 คัน มาทดลองให้บริการประชาชนและนักท่องเที่ยวโดยไม่เรียกเก็บค่าโดยสารตลอดระยะเวลา 1 ปี โดยเส้นทางทดลองวิ่งรถในโครงการฯ​ มี​ 16 จุด​ ระยะเวลา​รถวิ่งโดยรอบประมาณ​ 15 นาที/รอบ/คัน เริ่มให้บริการตั้งแต่เวลา 11.00 - 22.00 น. ทุกวัน​ เริ่มออกรถจากจุด​ถนนพ่อหลวง และรับผู้โดยสารตามจุดต่าง ๆ​ ดังนี้ จุดที่​ 1 ลานมังกร จุดที่ 2 แยกเมืองเก่าชาร์เตอร์ จุดที่​ 3 ธนาคาร​ออมสิน จุดที่​ 4 จอดฝั่งโรงแรมรอยัลภูเก็ตซิตี้ จุดที่​ 5​ ตรงข้ามกับ​ โรงแรมเพิร์ล จุดที่​ 6 Mc Donald's จุดที่​ 7 วงเวียนสุรินทร์ จุดที่​ 8 จุดจอดรถเทศบาลแดงพลาซ่า จุดที่​ 9 จอดธนาคารกรุงศรี จุดที่​ 10 จอดฝั่ง​ ธนาคารอิสลาม จุดที่​ 11 หน้าพิพิธภัณฑ์ภูเก็ตไทยหัว จุดที่​ 14 ถนนดีบุก จุดที่​ 15 จอดฝั่ง​ วัดมงคลนิมิตร และจุดที่​ 16 ไลม์ไลท์ ภูเก็ต
นอกจากนี้ สำนักงานขนส่งจังหวัดภูเก็ต ได้สนับสนุนส่งเสริมการนำรถโดยสารไฟฟ้ามาให้บริการในจังหวัดภูเก็ตโดยอนุญาตให้นำรถโดยสารไฟฟ้ามาวิ่งให้บริการในเส้นทาง หมวด 4 สายสนามบิน - หาดสุรินทร์ – หาดป่าตอง - หาดราไวย์ จำนวน 8 คัน สายสถานีขนส่งผู้โดยสารจังหวัดภูเก็ต - หาดป่าตอง จำนวน 6 - 8 คัน (อยู่ระหว่างนำรถเข้าจดทะเบียน) โดยมี บริษัท Phuket Smart Bus จำกัด เป็นผู้ประกอบการขนส่ง รวมถึงเส้นทางสายท่าอากาศยานภูเก็ต - ถนนเฉลิมพระเกียรติ ร.9 - หาดราไวน์ จำนวน 8 - 10 คัน ซึ่งอยู่ระหว่างดำเนินการพิจารณาหาผู้ประกอบการขนส่งและยังมีการสนับสนุนให้เปลี่ยนรถโดยสารเป็นรถโดยสารไฟฟ้าในเส้นทางหมวด 1 จำนวน 3 เส้นทาง โดยมีองค์การบริหารส่วนจังหวัดภูเก็ตเป็นผู้ประกอบการขนส่ง จำนวน 24 คัน (อยู่ระหว่างการจัดซื้อจัดจ้าง) ซึ่งถือเป็นก้าวสำคัญที่นำไปสู่การขนส่งสาธารณะที่เป็นมิตรกับสิ่งแวดล้อมของจังหวัดภูเก็ตต่อไป

ที่มา : https://www.thaigov.go.th/news/contents/details/83765