รัฐบาลไทย-ข่าวทำเนียบรัฐบาล-“ดร.มนพร” ร่วมงานแถลงวิสัยทัศน์เพื่อขับเคลื่อน IGNITE THAILAND จุดประกายเกษตรไทย สู่การเป็นศูนย์กลางการเกษตรและอาหารของโลก 


วันศุกร์ที่ 31 พฤษภาคม 2567
“ดร.มนพร” ร่วมงานแถลงวิสัยทัศน์เพื่อขับเคลื่อน IGNITE THAILAND จุดประกายเกษตรไทย สู่การเป็นศูนย์กลางการเกษตรและอาหารของโลก
....
วันนี้ (31 พฤษภาคม 2567) ดร.มนพร เจริญศรี รัฐมนตรีช่วยว่าการกระทรวงคมนาคม พร้อมด้วย นายมนตรี เดชาสกุลสม รองปลัดกระทรวงคมนาคม ร่วมงานแถลงวิสัยทัศน์เพื่อขับเคลื่อน “IGNITE THAILAND  จุดประกายเกษตรไทยสู่การเป็นศูนย์กลางการเกษตรและอาหารของโลก” โดยมี นายเศรษฐา ทวีสิน นายกรัฐมนตรี ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ คณะรัฐมนตรี ผู้บริหารระดับสูงหน่วยงานต่าง ๆ และสื่อมวลชนเข้าร่วมงาน ณ ตึกสันติไมตรี ทำเนียบรัฐบาล
นายเศรษฐา ทวีสิน นายกรัฐมนตรี ได้แถลงวิสัยทัศน์ “IGNITE Agriculture 2025” ปลุกพลังเกษตรกรไทย ปลูกความยิ่งใหญ่ระดับโลก โดยสรุปว่า นโยบายด้านการเกษตร เป็นเรื่องใหญ่ที่รัฐบาลให้ความสำคัญเป็นอย่างมาก เพราะเป็นรากฐานสำคัญของการพัฒนาเศรษฐกิจและสังคม โดยประชากรไทยกว่าร้อยละ 40
ล้วนเกี่ยวข้องกับภาคเกษตร ซึ่งรัฐบาลมีความพร้อม มุ่งมั่นยกระดับภาคเกษตรกรรม ส่งเสริมเกษตรกรไทย ให้มีรายได้มากขึ้น 3 เท่า ใน 4 ปี ดูแลตั้งแต่ต้นน้ำในภาคการผลิตไปถึงการแปรรูปส่งออกไปยังตลาดโลกตลอดห่วงโซ่ ด้วยนโยบายและมาตรการสำคัญ ทั้งการสร้างความเข้มแข็งภาคการเกษตร การใช้เทคโนโลยีและนวัตกรรม ผลักดันการทำเกษตรแม่นยำ มาตรการความยั่งยืน ไม่เผา นอกจากนี้ยังมีมาตรการต่าง ๆ อีกมากมายที่รัฐบาล
ให้ความสำคัญและพร้อมดำเนินการเพื่อขับเคลื่อนวิสัยทัศน์ IGNITE THAILAND
ร้อยเอก ธรรมนัส พรหมเผ่า ได้กล่าวถึงแนวทางยุทธศาสตร์ “IGNITE THAILAND จุดประกายเกษตรไทยสู่การเป็นศูนย์กลางการเกษตรและอาหารของโลก” ว่า ประเทศไทยเป็นผู้ผลิตสินค้าเกษตรและอาหาร ที่สำคัญของโลก ผลผลิตมีคุณภาพดีเป็นที่ยอมรับ และภาคเกษตรยังสามารถเชื่อมโยงภาคเศรษฐกิจอื่น ๆ ในหลายมิติ อย่างไรก็ตาม ภาคเกษตรต้องเผชิญกับปัญหานานับประการที่รอการแก้ไข โดยเฉพาะอย่างยิ่งเกษตรกรมีรายได้ต่ำเมื่อเทียบกับภาคการผลิตอื่น ๆ โดยรัฐบาลให้ความสำคัญในการทำให้เกษตรกรมีรายได้เพิ่มขึ้น ด้วยการใช้ “ตลาดนำ นวัตกรรมเสริม เพิ่มรายได้” พร้อมผลักดันเป้าหมายสร้างรายได้เพิ่มขึ้น 3 เท่า ใน 4 ปี ผ่านการขับเคลื่อน 2 มาตรการ ได้แก่ มาตรการสร้างภูมิคุ้มกันและความยั่งยืน และมาตรการยกระดับสินค้าเกษตรสู่การเพิ่มรายได้

ที่มา : https://www.thaigov.go.th/news/contents/details/83762