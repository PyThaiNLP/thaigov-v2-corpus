รัฐบาลไทย-ข่าวทำเนียบรัฐบาล-ดีอี ย้ำ ไม่ปิดใช้งาน “โมบายแบงก์กิ้ง”


วันศุกร์ที่ 31 พฤษภาคม 2567
ดีอี ย้ำ ไม่ปิดใช้งาน “โมบายแบงก์กิ้ง”
ดีอี ย้ำ ไม่ปิดใช้งาน “โมบายแบงก์กิ้ง”
วันที่ 31 พฤษภาคม 2567 นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากการทำงานร่วมกันของ กระทรวงดีอี สำนักงานป้องกันและปราบปรามการฟอกเงิน (ปปง.) และสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ธนาคารแห่งประเทศไทย (ธปท.) ธนาคาร และ ผู้ให้บริการโทรคมนาคม ตามมาตรการตรวจสอบซิมการ์ดโทรศัพท์มือถือที่ผูกกับบัญชีธนาคาร หรือโมบายแบงก์กิ้ง เพื่อกำจัดซิมผี บัญชีม้า เพื่อทำให้ภารกิจนี้บรรลุวัตถุประสงค์ดังกล่าวข้างต้น  กระบวนการตรวจสอบข้อมูล จะใช้เวลาประมาณ 120 วัน โดยเริ่มตั้งแต่วันที่ 27 พฤษภาคม 2567 ที่ผ่านมา
ทั้งนี้ ในระหว่างดำเนินการ ประชาชนยังสามารถใช้งานโมบายแบงก์กิ้งได้ตามปกติ ในส่วนของข้อยกเว้นต่างๆ ที่ปรากฏตามสื่อยังอยู่ในระหว่างการพิจารณาจากหน่วยงานที่เกี่ยวข้อง เพื่อลดผลกระทบที่อาจจะเกิดขึ้นกับประชาชน และจะมีการแจ้งรายละเอียดให้ประชาชนทราบโดยเร็ว เมื่อมีการตรวจสอบข้อมูลเรียบร้อย ทั้งนี้ ภายใน 120 วัน
“นอกจากมาตรการตรวจสอบซิมที่ผูกกับบัญชีธนาคารดังกล่าว ขอเตือนถึง ผู้ถือครองซิมการ์ดตั้งแต่ 6-100 เลขหมายต่อค่ายมือถือ ที่ไม่ได้ยืนยันตัวตน จะต้องยืนยันตัวตน ที่ศูนย์บริการ หรือ ตามวิธีการที่ค่ายมือถือนั้นๆ กำหนด ภายในวันที่ 13 กรกฎาคม 2567 ตามประกาศสำนักงาน กสทช. เมื่อวันที่ 12 มกราคม 2567 ” รัฐมนตรีประเสริฐกล่าว

ที่มา : https://www.thaigov.go.th/news/contents/details/83738