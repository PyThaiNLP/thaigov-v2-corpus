รัฐบาลไทย-ข่าวทำเนียบรัฐบาล-กรมทางหลวงชนบทก่อสร้างสะพานข้ามคลองจั่น อำเภอกระบุรี จังหวัดระนอง ทดแทนสะพานเดิม คาดก่อสร้างแล้วเสร็จพร้อมเปิดให้ประชาชนได้ใช้ในปี 2567 


วันศุกร์ที่ 31 พฤษภาคม 2567
กรมทางหลวงชนบทก่อสร้างสะพานข้ามคลองจั่น อำเภอกระบุรี จังหวัดระนอง ทดแทนสะพานเดิม คาดก่อสร้างแล้วเสร็จพร้อมเปิดให้ประชาชนได้ใช้ในปี 2567
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานข้ามคลองจั่น ตำบลปากจั่น อำเภอกระบุรี จังหวัดระนอง สะพานแห่งนี้จะช่วยบรรเทาความเดือดร้อนให้ประชาชน ร่นระยะทางในการขนส่ง เพิ่มศักยภาพในการเชื่อมโยงการเดินทางระหว่างหมู่บ้าน ตำบล อำเภอให้สะดวกรวดเร็วปลอดภัยมากยิ่งขึ้น
สำหรับโครงการก่อสร้างสะพานดังกล่าวเชื่อมระหว่างหมู่ที่ 7 บ้านคลองเงิน ตำบลปากจั่น กับหมู่ที่ 3 บ้านหนองจิก ตำบลปากจั่น อำเภอกระบุรี จังหวัดระนอง ซึ่งได้ก่อสร้างเป็นสะพานคอนกรีตเสริมเหล็ก ความยาว 80 เมตร กว้าง 9 เมตร พร้อมก่อสร้างถนนผิวจราจรคอนกรีตเสริมเหล็ก ความยาวรวม 900 เมตร เพื่อทดแทนสะพานเดิมที่มีช่องจราจรคับแคบ มีอายุการใช้งานยาวนานและชำรุดเสียหาย ใช้งบประมาณก่อสร้าง 35.063 ล้านบาท เมื่อก่อสร้างแล้วเสร็จจะช่วยเพิ่มประสิทธิภาพการคมนาคมขนส่งพืชผลทางการเกษตรในพื้นที่ อาทิ ปาล์มน้ำมัน ยางพารา ให้ผลผลิตไปสู่ปลายทางได้อย่างสะดวก รวดเร็ว ปลอดภัย ประหยัดเวลาในการเดินทาง รวมถึงเป็นการพัฒนาและยกระดับความเป็นอยู่ขั้นพื้นฐานของประชาชนในพื้นที่ให้ดียิ่งขึ้นอย่างเป็นรูปธรรมอีกด้วย
ปัจจุบันผลงานการก่อสร้างสะพานมีความคืบหน้าไปแล้วกว่าร้อยละ 65 เร็วกว่าแผนที่กำหนดไว้ ขณะนี้อยู่ระหว่างการก่อสร้างวางคานคอนกรีตอัดแรงรูปตัวไอ (I GIRDER) คาดว่าจะก่อสร้างเสร็จสมบูรณ์และเปิดให้ประชาชนใช้สัญจรได้ในปี 2567

ที่มา : https://www.thaigov.go.th/news/contents/details/83735