รัฐบาลไทย-ข่าวทำเนียบรัฐบาล-“สหภาพฯ ขสมก.” ขอบคุณ “รชค.มนพร” หลังเข้ารับเรื่องร้องเรียนขอคัดค้านปรับปรุงเส้นทางรถโดยสารประจำทาง พร้อมยืนยันจะรักษาผลประโยชน์ของหน่วยงานอย่างเหมาะสม - เกิดประโยชน์ต่อ ปชช.


วันศุกร์ที่ 31 พฤษภาคม 2567
“สหภาพฯ ขสมก.” ขอบคุณ “รชค.มนพร” หลังเข้ารับเรื่องร้องเรียนขอคัดค้านปรับปรุงเส้นทางรถโดยสารประจำทาง พร้อมยืนยันจะรักษาผลประโยชน์ของหน่วยงานอย่างเหมาะสม - เกิดประโยชน์ต่อ ปชช.
....
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ในวันนี้ได้เข้ารับหนังสือและข้อเรียกร้อง จากนายประมิต เมฆฉาย ประธานสหภาพแรงงานรัฐวิสาหกิจ องค์การขนส่งมวลชนกรุงเทพ (สร.ขสมก.) พร้อมด้วยสมาชิกสหภาพฯ ถึงกรณีที่ว่า ขอคัดค้านการพิจารณาปรับปรุงเส้นทางรถโดยสารประจำทาง หมวด 1 จากกรณีที่บริษัท ไทย สมายล์บัส จำกัด และบริษัทในเครือ ผู้ได้รับใบอนุญาตประกอบการขนส่งในเส้นทางรถโดยสารประจำทาง หมวด 1 ในเขตกรุงเทพมหานคร และจังหวัดที่มีเส้นทางต่อเนื่อง โดยแจ้งความประสงค์ต่อหน่วยงานที่เกี่ยวข้อง ขอปรับปรุงเส้นทางเดินรถ จำนวน 36 เส้นทาง ซึ่งเส้นทางดังกล่าวมีการทับซ้อนกับเส้นทางเดินรถของ ขสมก. โดยภายหลังจากการเจรจา ตนได้เข้าใจและรับทราบปัญหาที่เกิดขึ้น พร้อมยืนยันว่าจะปกป้องและรักษาผลประโยชน์ขององค์การขนส่งมวลชนกรุงเทพ พร้อมคำนึงถึงผลประโยชน์ของประชาชนเป็นหลัก ทั้งนี้ “นายสุริยะ จึงรุ่งเรืองกิจ” รองนายกรัฐมนตรี และรัฐมนตรีว่าการกระทรวงคมนาคม ยังให้ความสำคัญต่อการดำเนินงานของทุกหน่วยงาน และทุกฝ่ายต้องได้รับประโยชน์อย่างเหมาะสม สำหรับหนังสือร้องเรียนในครั้งนี้จะเร่งพิจารณาการปรับปรุงเส้นทางเดินรถโดยสารประจำทาง หมวด 1 โดยเร็วเพื่อให้เกิดประโยชน์สูงสุดกับประชาชน และไม่ส่งผลกระทบกับ ขสมก.
ด้านนายประมิต เมฆฉาย ประธาน สร.ขสมก. ได้กล่าวขอบคุณรัฐมนตรีช่วยว่าการกระทรวงคมนาคม ที่ได้ช่วยให้พนักงานของ ขสมก. สามารถเบิกจ่ายงบค่ารักษาพยาบาลได้โดยตรง พนักงาน ขสมก. ไม่ต้องสำรองจ่ายไปก่อน ซึ่งถือว่ารัฐบาลและรัฐมนตรีมนพร เจริญศรี ได้เห็นความสำคัญของพนักงาน

ที่มา : https://www.thaigov.go.th/news/contents/details/83763