รัฐบาลไทย-ข่าวทำเนียบรัฐบาล-รมว.เกษตรฯ เปิดงานมหัศจรรย์ข้าวไทย 2024 ยกทัพจัดแสดงข้าว GI กว่า 30 สายพันธุ์ พร้อม 15 กิจกรรมไฮไลต์  มุ่งสร้างการรับรู้อัตลักษณ์ข้าวไทย สู่การพัฒนาอุตสาหกรรมข้าวไทยที่สดใสอย่างยั่


วันศุกร์ที่ 31 พฤษภาคม 2567
รมว.เกษตรฯ เปิดงานมหัศจรรย์ข้าวไทย 2024 ยกทัพจัดแสดงข้าว GI กว่า 30 สายพันธุ์ พร้อม 15 กิจกรรมไฮไลต์  มุ่งสร้างการรับรู้อัตลักษณ์ข้าวไทย สู่การพัฒนาอุตสาหกรรมข้าวไทยที่สดใสอย่างยั่
รมว.เกษตรฯ เปิดงานมหัศจรรย์ข้าวไทย 2024 ยกทัพจัดแสดงข้าว GI กว่า 30 สายพันธุ์ พร้อม 15 กิจกรรมไฮไลต์
มุ่งสร้างการรับรู้อัตลักษณ์ข้าวไทย สู่การพัฒนาอุตสาหกรรมข้าวไทยที่สดใสอย่างยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานเปิดงานมหัศจรรย์ข้าวไทย 2024 ภายใต้แคมเปญ “ร้อยเรื่องราวพันธุ์ข้าวไทย” โดยมี นายอานนท์ นนทรีย์ รองอธิบดีกรมการข้าว และหน่วยงานที่เกี่ยวข้องเข้าร่วมพิธีเปิด ณ สามย่านมิตรทาวน์ฮอลล์ ชั้น 5 ศูนย์การค้าสามย่านมิตรทาวน์ กรุงเทพฯ สำหรับงานมหัศจรรย์ข้าวไทย 2024 จัดขึ้นระหว่างวันที่ 31 พฤษภาคม - 2 มิถุนายน 2567 เพื่อเผยแพร่เรื่องราวความมหัศจรรย์ของข้าวแต่ละสายพันธุ์ ซึ่งมีความเชื่อมโยงผูกพันกับสังคมไทยทั้งด้านวัฒนธรรม ความเชื่อ และวิถีชีวิตเกษตรกรมาอย่างยาวนาน รวมถึงเผยแพร่องค์ความรู้ด้านนวัตกรรมในการพัฒนาข้าวและผลิตภัณฑ์แปรรูปให้แก่เกษตรกรและผู้ที่มี  ความสนใจทำการเกษตรในอนาคต
รัฐมนตรีว่าการกระทรวงเกษตรและสหกรณ์ กล่าวว่า งานมหัศจรรย์ข้าวไทย 2024 เป็นงานที่มีความสำคัญต่อพี่น้องเกษตรกรไทยในด้านการประชาสัมพันธ์ “ข้าวไทย” ให้เป็นที่รู้จักของประชาชนทั่วไปทั้งในด้านเรื่องราวความเชื่อมโยงกับวิถีชีวิต คุณประโยชน์ทางโภชนา อีกทั้งเป็นการส่งเสริมองค์ความรู้ด้านนวัตกรรมภาคการผลิต เพื่อเพิ่มมูลค่าผลิตภัณฑ์ให้แก่เกษตรกร รวมถึงเป็นการขยายโอกาสทางการตลาดข้าวมากยิ่งขึ้น ตามนโยบาย “ตลาดนำ นวัตกรรมเสริม เพิ่มรายได้ ” นอกจากนี้ กระทรวงเกษตรฯ โดย กรมการข้าว ได้มีการศึกษาและพัฒนาเมล็ดพันธุ์ข้าวใหม่ ๆ ที่มีภูมิต้านทานสูง และเป็นที่ต้องการของตลาดอย่างต่อเนื่อง เพื่อเป็นการสร้างความมั่นใจและเป็นที่ยอมรับด้านคุณภาพให้แก่ผู้บริโภคระดับโลกอีกด้วย
สำหรับกิจกรรมภายในงาน แบ่งออกเป็น 5 โซน ดังนี้ 1) โซนนิทรรศการมหัศจรรย์ข้าวไทย 2024 กระทรวงเกษตรฯ โดย กรมการข้าว ร่วมจัดแสดงจักรวาลข้าวไทยถ่ายทอดเรื่องราวความเป็นมาของข้าวไทยทั้ง 4 ภาคทั่วประเทศไทย 2) โซนนวัตกรรม โดยจัดแสดงโดรนเพื่อการเกษตรและเซ็นเซอร์ตรวจวัดสภาพอากาศ จากหน่วยงานที่เกี่ยวข้อง 3) โซนร้านข้าวสวย โดยคัดสรรข้าว GI จากทั่วไทย กว่า 20 สายพันธุ์ และการเปิดให้ชิมฟรีสำหรับข้าว GI พันธุ์ใหม่ 4) โซนเวทีกิจกรรมเสวนา แลกเปลี่ยนความคิดเห็นเกี่ยวกับข้าวในเชิงประวัติศาสตร์ และในเชิงวิชาการ รวมถึงกิจกรรมสาธิตการทำอาหารจากผลิตภัณฑ์ข้าวไทยโดยผู้เชี่ยวชาญด้านอาหาร และ 5) โซนอาหารและผลิตภัณฑ์ข้าว ซึ่งมีการรวบรวมร้านค้าผลิตภัณฑ์ด้านการเกษตร กว่า 100 บูธ นอกจากนี้ยังมีการแจกพันธุ์ข้าวฟรี อาทิ ข้าวหอมมะลิทุ่งกุลาร้องไห้, ข้าวหอมสยาม และข้างหอมมะลิพะเยา อีกด้วย
นายอานนท์ นนทรีย์ รองอธิบดีกรมการข้าว กล่าวเสริมว่า กรมการข้าว เตรียมส่งเสริมการปลูกข้าวรักโลก หรือ ข้าว Low-Carbon ซึ่งเป็นการให้ความสำคัญในกระบวนการปลูกที่ดีต่อสิ่งแวดล้อมให้แก่เกษตรกร เพื่อการขยายโอกาสทางการค้าข้าวไทยในตลาดโลกมากยิ่งขึ้น อีกด้วย

ที่มา : https://www.thaigov.go.th/news/contents/details/83754