รัฐบาลไทย-ข่าวทำเนียบรัฐบาล-“พิมพ์ภัทรา” ขอบคุณ “นายกฯเศรษฐา” สั่งการตำรวจขยายผลจนจับตัว เจ้าของบ.วินโพรเสส ได้ พร้อมกำชับ ดูแลความปลอดภัยบ่อดักสารเคมี หวั่นรั่วไหลในช่วงฤดูฝน 


วันศุกร์ที่ 31 พฤษภาคม 2567
31/05/2567
พิมพ์
“พิมพ์ภัทรา” ขอบคุณ “นายกฯเศรษฐา” สั่งการตำรวจขยายผลจนจับตัว เจ้าของบ.วินโพรเสส ได้ พร้อมกำชับ ดูแลความปลอดภัยบ่อดักสารเคมี หวั่นรั่วไหลในช่วงฤดูฝน
“พิมพ์ภัทรา” ขอบคุณ “นายกฯเศรษฐา” สั่งการตำรวจขยายผลจนจับตัว เจ้าของบ.วินโพรเสส ได้ พร้อมกำชับ ดูแลความปลอดภัยบ่อดักสารเคมี หวั่นรั่วไหลในช่วงฤดูฝน
วันที่ 30 พฤษภาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม กล่าวในระหว่างเดินทางเยือนมณฑลหูหนาน  สาธารณรัฐประชาชนจีนอย่างเป็นทางการ ถึงกรณีการเข้าจับกุมนายโอภาส บุญจันทร์ กรรมการบริษัท วินโพรเสส จำกัด เจ้าของโรงงานเก็บสารเคมีใน จ.ระยอง จนทำให้เกิดสารเคมีอันตรายรั่วไหล และเกิดเหตุเพลิงไหม้ สร้างความเดือดร้อนต่อประชาชนในละแวกใกล้เคียง ว่า ต้องขอบคุณนายกรัฐมนตรี นายเศรษฐา ทวีสิน ซึ่งได้แสดงความห่วงใย และสอบถามมาโดยตลอด หลังเกิดเหตุเพลิงไหม้เมื่อวันที่ 22 เมษายน 2567 โดยได้สั่งการเจ้าหน้าที่ตำรวจ และบูรณาการกับหน่วยงานที่เกี่ยวข้องเข้าสืบสวน จนขยายผลเข้าจับกุมได้ในที่สุด จากนี้เป็นหน้าที่ของตำรวจที่จะสอบสวนความเชื่อมโยงกับบริษัทเอกอุทัย ที่ อ.ภาชี จ.พระนครศรีอยุธยา ที่เกิดเหตุเพลิงไหม้ และสารเคมีรั่วไหล สร้างความหวาดวิตกให้กับพี่น้องประชาชน ซึ่งกระทรวงอุตสาหกรรมพร้อมสนับสนุนอย่างเต็มที่
นางสาวพิมพ์ภัทรา กล่าวว่า ตนในฐานะ รัฐมนตรีว่าการอุตสาหกรรม ไม่ได้นิ่งนอนใจ ได้มอบหมายให้นายดนัยณัฎฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ลงพื้นที่ติดตามความคืบหน้าในการแก้ไขปัญหาไฟไหม้โรงงานเก็บสารเคมี โดยเฉพาะเรื่องบ่อดักสารเคมี เนื่องจากเข้าสู่ฤดูฝนแล้ว อาจจะมีการรั่วไหลสร้างความเดือดร้อนให้กับประชาชนได้ ทั้งนี้จะได้เร่งดำเนินการแก้ไขปัญหาทั้งในระยะสั้นคือเพิ่มความแข็งแรงของคันดิน ส่วนระยะยาวจะมีการดำเนินการอย่างเป็นระบบเพื่อความปลอดภัยของประชาชน

ที่มา : https://www.thaigov.go.th/news/contents/details/83734