รัฐบาลไทย-ข่าวทำเนียบรัฐบาล-ที่ปรึกษารัฐมนตรีฯ ดนัยณัฏฐ์ ลงพื้นที่ระนอง เยี่ยมชมรมซาลาเปาทับหลี สู่การยกระดับเศรษฐกิจฐานรากให้เข้มแข็ง สนับสนุนให้ประชาชนมีอาชีพมั่นคงจากต้นทุนในชุมชน 


วันพฤหัสบดีที่ 16 พฤษภาคม 2567
16/05/2567
พิมพ์
ที่ปรึกษารัฐมนตรีฯ ดนัยณัฏฐ์ ลงพื้นที่ระนอง เยี่ยมชมรมซาลาเปาทับหลี สู่การยกระดับเศรษฐกิจฐานรากให้เข้มแข็ง สนับสนุนให้ประชาชนมีอาชีพมั่นคงจากต้นทุนในชุมชน
ที่ปรึกษารัฐมนตรีฯ ดนัยณัฏฐ์ ลงพื้นที่ระนอง เยี่ยมชมรมซาลาเปาทับหลี สู่การยกระดับเศรษฐกิจฐานรากให้เข้มแข็ง สนับสนุนให้ประชาชนมีอาชีพมั่นคงจากต้นทุนในชุมชน
จังหวัดระนอง : 15 พฤษภาคม 2567 – นายดนัยณัฏฐ์  โชคอำนวย ที่ปรึกษารัฐมนตรีว่าการกระทรวงอุตสาหกรรม ลงพื้นที่จังหวัดระนอง ตรวจเยี่ยมชมรมซาลาเปาทับหลี โดยมีนายวาที พีระวรานุพงศ์ รองอธิบดีกรมส่งเสริมอุตสาหกรรม นายโดม ถนอมบูรณ์ ผู้อำนวยการศูนย์ส่งเสริมอุตสาหกรรมภาคที่ 11 กรมส่งเสริมอุตสาหกรรม นายวิชญพรรณ พลอยทับทิม อุตสาหกรรมจังหวัดระนอง ร่วมลงพื้นที่ และมีนายวิรสิงห์ คชสิงห์ รองนายก อบจ.ระนอง  นายโชติชัชวาล ลิ้มแสงอุทัย นายก อบต.มะมุ นางกฤษณ หิรัญรัตน์ ปลัดอาวุโสอำเภอกระบุรี จังหวัดระนอง นางสาวกาญจนา โกยสมบัติโอฬาร ประธานชมรมซาลาเปาทับหลี และสมาชิกชมรมซาลาเปาทับหลี ให้การต้อนรับ ณ ศาลาอเนกประสงค์บ้านทับหลีหมู่ที่ 4 ตำบลมะมุ  อำเภอกระบุรี จังหวัดระนอง
ซาลาเปาทับหลี เป็นของฝากที่มีชื่อเสียงของจังหวัดระนอง เป็นสูตรอาหารที่บรรพบุรุษชาวจีนไหหลำ ซึ่งได้ย้ายถิ่นฐานมาจากเมืองจีนมาอาศัยอยู่ที่บ้านทับหลีตั้งแต่ปี พ.ศ. 2463 โดยนายหยกหย่วน ได้คิดสูตรขึ้นมาเองและได้เป็นสูตรต้นตำหรับของชาวทับหลี ตำบลมะมุ อำเภอกระบุรี จังหวัดระนอง มีการถ่ายทอดวิธีการทำซาลาเปาจากรุ่นสู่รุ่นจนถึงปัจจุบัน ทั้งนี้ ชมรมซาลาเปาทับหลีมีความต้องการในการจัดตั้งศูนย์การเรียนรู้ซาลาเปาทับหลี เพื่อถ่ายทอดวิธีการทำซาลาเปา และเป็นกิจกรรมให้กับนักท่องเที่ยวในการทำ Workshop รวมถึงการพัฒนาบรรจุภัณฑ์ที่มีความสวยงาม ทันสมัย มีต้นทุนที่เหมาะสม
ที่ปรึกษารัฐมนตรีว่าการกระทรวงอุตสาหกรรม กล่าวว่า ตามนโยบายของท่านรัฐมนตรีว่าการกระทรวงอุตสาหกรรม (นางสาวพิมพ์ภัทรา วิชัยกุล) ได้ให้ความสำคัญกับการยกระดับเศรษฐกิจฐานรากให้มีความเข้มแข็ง ด้วยการสนับสนุนให้ประชาชนมีอาชีพมั่นคงจากต้นทุนในชุมชน ทั้งต้นทุนทางวัฒนธรรมและวัตถุดิบในท้องที่ พร้อมการพัฒนาทักษะอาชีพเสริม เพื่อการลดรายจ่ายในภาคครัวเรือน การผนวกวิชาการอุตสาหกรรมเข้ากับวิถีชุมชนให้กระบวนการผลิตตั้งแต่ต้นน้ำถึงปลายน้ำมีมาตรฐานมากขึ้น เพื่อสร้างรายได้ยั่งยืนให้กับประชาชน และได้มอบหมายให้สำนักงานอุตสาหกรรมจังหวัดระนอง และศูนย์ส่งเสริมอุตสาหกรรมภาคที่ 10 เข้ามาช่วยเหลือในด้านต่างๆ ต่อไป

ที่มา : https://www.thaigov.go.th/news/contents/details/83134