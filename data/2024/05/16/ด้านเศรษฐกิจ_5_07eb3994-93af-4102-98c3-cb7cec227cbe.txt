รัฐบาลไทย-ข่าวทำเนียบรัฐบาล-SME D Bank ขับเคลื่อนนโยบายรัฐช่วยเอสเอ็มอีแก้ไขหนี้อย่างยั่งยืน ปูพรมจัดมหกรรมแก้หนี้ทั่วไทย สร้างโอกาสฟื้นธุรกิจ เดินหน้าได้อีกครั้ง


วันพฤหัสบดีที่ 16 พฤษภาคม 2567
16/05/2567
พิมพ์
SME D Bank ขับเคลื่อนนโยบายรัฐช่วยเอสเอ็มอีแก้ไขหนี้อย่างยั่งยืน ปูพรมจัดมหกรรมแก้หนี้ทั่วไทย สร้างโอกาสฟื้นธุรกิจ เดินหน้าได้อีกครั้ง
SME D Bank เปิดโครงการ “มหกรรมปูพรมแก้หนี้เพื่อเอสเอ็มอีไทย” พร้อมพูดคุยให้กำลังใจผู้ประกอบการเอสเอ็มอีที่มาร่วมงาน ซึ่งโครงการดังกล่าว SME D Bank จัดขึ้นเพื่อขยายช่องทางการช่วยเหลือผู้ประกอบการเอสเอ็มอีกลุ่มเปราะบางในการแก้ไขปัญหาหนี้อย่างต่อเนื่อง
ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank โดยนายพิชิต มิทราวงศ์ รองกรรมการผู้จัดการ คณะผู้บริหารและเจ้าหน้าที่ ร่วมเปิดโครงการ “มหกรรมปูพรมแก้หนี้เพื่อเอสเอ็มอีไทย” พร้อมพูดคุยให้กำลังใจผู้ประกอบการเอสเอ็มอีที่มาร่วมงาน ซึ่งโครงการดังกล่าว SME D Bank จัดขึ้นเพื่อขยายช่องทางการช่วยเหลือผู้ประกอบการเอสเอ็มอีกลุ่มเปราะบางในการแก้ไขปัญหาหนี้อย่างต่อเนื่อง สอดคล้องนโยบายรัฐบาลในการแก้ไขปัญหาหนี้ธุรกิจให้แก่ผู้ประกอบการเอสเอ็มอี สร้างโอกาสให้สามารถพลิกฟื้นกลับมาเดินหน้าธุรกิจได้อีกครั้ง กำหนดจัดต่อเนื่องตลอด 4 เดือน ระหว่างเดือนพฤษภาคม-สิงหาคม 2567 รวม 28 ครั้งทั่วประเทศ ณ สาขาต่าง ๆ ของ SME D Bank ทั่วประเทศ ประเดิมที่แรก ณ สาขาเพชรบุรี เมื่อวันที่ 14 พฤษภาคม 2567 ที่ผ่านมา ตั้งเป้าหมายตลอดโครงการจะช่วยเหลือแก้ปัญหาหนี้ให้ผู้ประกอบการเอสเอ็มอีได้กว่า 10,000 ราย
สำหรับผู้ประกอบการที่เข้าร่วมมหกรรมฯจะได้รับสิทธิ์พิเศษ “3 ลด ปลดหนี้” ช่วยบรรเทาภาระ ได้แก่ 1. ลดอัตราดอกเบี้ยผิดนัด เหลือในระดับไม่เกิน MLR (ปัจจุบันอัตราดอกเบี้ย MLR อยู่ที่ 7.50% ต่อปี)2. ลดค่างวดเหลือชำระตามความสามารถเท่าที่ผ่อนไหว และ 3. ลดดอกเบี้ยค้างชำระ เมื่อชำระตามเงื่อนไขของธนาคาร หรือปิดบัญชี ลดดอกเบี้ยค้างให้ทั้งหมด 100% นอกจากนั้น ยังได้รับสิทธิ์บริการ “เติมทุนคู่พัฒนา” โอกาสเข้าถึงแหล่งทุนดอกเบี้ยพิเศษจาก SME D Bank และเข้าร่วมโปรแกรมพัฒนาผ่านแพลตฟอร์ม “DX by SME D Bank” (dx.smebank.co.th) สามารถเข้าร่วมได้ฟรี ณ สาขาต่าง ๆ ของ SME D Bank ทั่วประเทศ สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/83110