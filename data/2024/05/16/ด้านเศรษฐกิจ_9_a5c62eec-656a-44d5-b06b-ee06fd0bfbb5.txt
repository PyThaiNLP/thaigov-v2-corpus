รัฐบาลไทย-ข่าวทำเนียบรัฐบาล-รมว.ธรรมนัสนั่งหัวโต๊ะคกก.สร้างอาชีพ สร้างรายได้ให้แก่เกษตรกรที่ได้รับการพักชำระหนี้ฯ


วันพฤหัสบดีที่ 16 พฤษภาคม 2567
รมว.ธรรมนัสนั่งหัวโต๊ะคกก.สร้างอาชีพ สร้างรายได้ให้แก่เกษตรกรที่ได้รับการพักชำระหนี้ฯ
รมว.ธรรมนัสนั่งหัวโต๊ะคกก.สร้างอาชีพ สร้างรายได้ให้แก่เกษตรกรที่ได้รับการพักชำระหนี้ฯ เดินหน้าแบบบูรณาการเพื่อพัฒนาศักยภาพเกษตรกร ต่อยอดสู่กลุ่มเกษตรเข้มแข็ง มีความเป็นอยู่ที่ดีขึ้น
ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการการสร้างอาชีพ สร้างรายได้ให้แก่เกษตรกรที่ได้รับการพักชำระหนี้ครั้งที่ 1 / 2567 โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ผู้บริหารหน่วยงานในสังกัดกระทรวงเกษตรและสหกรณ์ และผู้แทนธนาคารเพื่อการเกษตรและสหกรณ์การเกษตร(ธ.ก.ส.) เข้าร่วมประชุม ณ ห้องประชุมกระทรวงเกษตรและสหกรณ์ (123) สำหรับโครงการฟื้นฟูพัฒนาศักยภาพลูกค้าพักชำระหนี้ฯมีเป้าหมายสำคัญในการพัฒนาศักยภาพด้านองค์ความรู้ในการประกอบอาชีพเกษตรกร โดยการนำนวัตกรรม เทคโนโลยีมาประยุกต์ใช้ในการลดต้นทุน และเพิ่มประสิทธิภาพการผลิต รวมถึงการเสริมสร้างความเข้มแข็งของกลุ่มเกษตรกร เพื่อสร้างความเชื่อมั่นในสินค้าเกษตรแก่ประเทศคู่ค้ามากยิ่งขึ้น ซึ่งกระทรวงเกษตรและสหกรณ์ได้ร่วมสนับสนุนการดำเนินงานโครงการดังนี้
1) กลั่นกรองผู้เข้ารับการพัฒนาศักยภาพเพื่อฟื้นฟูลูกหนี้รายย่อยตามนโยบายรัฐบาล เพื่อรวบรวมจำนวนเกษตรกรและประสานข้อมูลกับ ธ.ก.ส. เพื่อออกแบบหลักสูตรฟื้นฟูพัฒนาศักยภาพการประกอบอาชีพตามความเหมาะสม ซึ่งในปี 2567 ได้กำหนดเป้าหมายเกษตรกรที่เข้าร่วมโครงการจำนวน 300,000 ราย ทั้งนี้ มีเกษตรกรที่บันทึกความต้องการพัฒนาอาชีพแล้ว จำนวน 100,344 ราย(ข้อมูล ณ วันที่ 6 มีนาคม 2567)
2) กระทรวงเกษตรฯร่วมกับกระทรวงมหาดไทยจัดทำเมนูอาชีพเพื่อพัฒนาศักยภาพฟื้นฟูรายได้ให้แก่เกษตรกร
เพื่อขยายโอกาสการเพิ่มรายได้ และพัฒนาแนวทางการประกอบอาชีพให้แก่เกษตรกร รวมทั้งสิ้น 52 เมนูอาชีพ ดังนี้ การพัฒนาอาชีพเดิม จำนวน 5 เมนูอาชีพ และการสร้างอาชีพเสริม จำนวน 47 เมนูอาชีพ
3) สนับสนุนองค์ความรู้ด้านการเกษตร และเทคโนโลยี รวมถึงวิทยากรในการฝึกปฏิบัติพัฒนาอาชีพความเหมาะสม ของแต่ละหลักสูตร อีกทั้งร่วมจัดทำแผนการตลาดเชื่อมโยงช่องทางการขาย ตลอดห่วงโซ่อุปทาน
รมว.ธรรมนัส กล่าวว่าในการดำเนินโครงการฟื้นฟูพัฒนาศักยภาพลูกค้าพักชำระหนี้ฯ ขอให้ทุกภาคส่วนมีการทำงานในรูปแบบบูรณาการ เพื่อการพัฒนาองค์ความรู้และทักษะของกลุ่มเกษตรกรอย่างครอบคลุมในทุกพื้นที่ โดยส่งเสริมการต่อยอดอาชีพจากทรัพยากรเดิมที่มีอยู่ในท้องถิ่น เพื่อให้มีการต่อยอดอย่างมั่นคงและเป็นการเสริมความเข้มแข็งของกลุ่มเกษตรกร
ในด้านการสร้างความเชื่อมั่นในสินค้าเกษตรแก่ประเทศคู่ค้า รวมถึงมีความสามารถในการต่อรองทางการตลาดมากขึ้นตลอดจน การตอบวัตถุประสงค์สำคัญในการเพิ่มศักยภาพเกษตรกรให้มีความสามารถในการชำระหนี้ และมีรายได้เพิ่มขึ้นไม่น้อยกว่า 15% อีกด้วย

ที่มา : https://www.thaigov.go.th/news/contents/details/83118