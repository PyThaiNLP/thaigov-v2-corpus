รัฐบาลไทย-ข่าวทำเนียบรัฐบาล-ไทย – จีน สร้างสัมพันธ์ไมตรีอันดี มุ่งเน้นการยกระดับการขยายการส่งออกสินค้าเกษตรคุณภาพสู่ตลาดจีนรูปแบบตลาดค้าส่งครบวงจร


วันพฤหัสบดีที่ 16 พฤษภาคม 2567
ไทย – จีน สร้างสัมพันธ์ไมตรีอันดี มุ่งเน้นการยกระดับการขยายการส่งออกสินค้าเกษตรคุณภาพสู่ตลาดจีนรูปแบบตลาดค้าส่งครบวงจร
ไทย – จีน สร้างสัมพันธ์ไมตรีอันดี มุ่งเน้นการยกระดับการขยายการส่งออกสินค้าเกษตรคุณภาพสู่ตลาดจีนรูปแบบตลาดค้าส่งครบวงจร
เมื่อวันที่ 15 พฤษภาคม 2567 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ หารือร่วมกับ นาย Ma Zengjun ประธานสมาคมตลาดค้าส่งสินค้าเกษตรแห่งประเทศจีน พร้อมด้วย ผู้แทนหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์
ในการหารือวันนี้ ฝ่ายไทยได้มีการนำเสนอถึงสถานการณ์การเกษตรของประเทศไทย การส่งออกสินค้าเกษตร แนวโน้มการส่งออกสินค้าเกษตร รวมทั้งระเบียบของการส่งออกสินค้าเกษตรกรณีสินค้าประเภทผลไม้และระเบียบที่เกี่ยวข้องในภาพรวม โดยอยู่ภายใต้การดำเนินงานของกระทรวงเกษตรและสหกรณ์และสำนักงานศุลกากรแห่งชาติสาธารณรัฐประชาชนจีน ซึ่งถือว่าเป็นการรับรองสินค้าที่มีคุณภาพ สะอาด ปลอดภัย และได้รับมาตรฐานของสินค้าเกษตรไทย อีกด้วย
นอกจากนี้ ฝ่ายจีนได้เขิญชวนฝ่ายไทย พิจารณาเข้าร่วมประชุมการนำเข้าส่งออกรังนกจีนที่มีกำหนดการจัดในช่วงเดือนกรกฎาคม 2567 โดยฝ่ายจีนจะนำส่งหนังสือเชิญอย่างเป็นทางการให้แก่ฝ่ายไทยในโอกาสแรก และได้ระบุว่า ในงานประชุมดังกล่าว จะมีผู้แทนของ (General Administration of Customs of the People's Republic China : GACC ) เข้าร่วมด้วย อันจะเป็นโอกาสดีสำหรับฝ่ายไทยในการหารือและสอบถามถึงประเด็นที่ฝ่ายไทยให้ความสนใจ รวมถึงฝ่ายไทยได้นำเสนอขอให้ฝ่ายจีนพิจารณาประสานงานกับ GACC เพื่อเร่งรัดกระบวนการพิจารณาลงนามในพิธีสารที่คงค้างและข้อเสนอการเปิดตลาดสินค้าเกษตรของไทย ซึ่งฝ่ายจีนยินดีในการสนับสนุนและเห็นชอบต่อข้อเสนอของฝ่ายไทย โดยจะประสานกับ GACC และสมาคมการกักกันและตรวจสอบสินค้าเกษตรจีนในการผลักดันตามข้อเสนอดังกล่าว อันจะส่งผลประโยชน์ต่อทั้งประชาชน ธุรกิจ และภาครัฐของไทยและจีนอย่างเป็นรูปธรรม
ทั้งนี้ สาธารณรัฐประชาชนจีนเป็นตลาดส่งออกสินค้าเกษตรที่ใหญ่ที่สุดของไทย คิดเป็นร้อยละ 42 ของมูลค่าการส่งออกสินค้าเกษตรทั้งหมดสำหรับสินค้าเกษตรของไทยที่ส่งออกสู่ตลาดจีนสูงสุด 5 อันดับ คำนวณจากมูลค่า ได้แก่ 1) ผลไม้ 2) ยางพารา 3) มันสำปะหลัง 4) ไก่ และ 5) สินค้าประมง

ที่มา : https://www.thaigov.go.th/news/contents/details/83099