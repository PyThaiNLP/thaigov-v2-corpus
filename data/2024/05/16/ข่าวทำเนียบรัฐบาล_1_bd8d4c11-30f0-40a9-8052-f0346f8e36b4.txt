รัฐบาลไทย-ข่าวทำเนียบรัฐบาล-“สมคิด” รอง ลธน.ม. รับหนังสือร้องเรียนจากทนายหม่อน ทักษิณา ให้รัฐบาลตรวจสอบการใช้เอกสารของ นพ.วรงค์ เดชกิจวิกรม 


วันพฤหัสบดีที่ 16 พฤษภาคม 2567
16/05/2567
พิมพ์
“สมคิด” รอง ลธน.ม. รับหนังสือร้องเรียนจากทนายหม่อน ทักษิณา ให้รัฐบาลตรวจสอบการใช้เอกสารของ นพ.วรงค์ เดชกิจวิกรม
“สมคิด” รอง ลธน.ม. รับหนังสือร้องเรียนจากทนายหม่อน ทักษิณา ให้รัฐบาลตรวจสอบการใช้เอกสารของ นพ.วรงค์ เดชกิจวิกรม เผยจะทำเอกสารไปยังหน่วยงานที่เกี่ยวข้องเร่งตรวจสอบข้อเท็จจริงให้เกิดความกระจ่างโดยเร็ว
วันนี้ (16 พ.ค. 67) เวลา 13.10 น. ณ โถงตึกบัญชาการ 1 ทำเนียบรัฐบาล นายสมคิด เชื้อคง รองเลขาธิการนายกรัฐมนตรีฝ่ายการเมือง รับหนังสือร้องเรียนจากทนายหม่อน ทักษิณา ทับครบุรี ทนายความโรงสีที่เกี่ยวข้องกับข้าว จ.สุรินทร์ โดยขอให้รัฐบาลตรวจสอบการใช้เอกสารของ นพ.วรงค์ เดชกิจวิกรม ที่อ้างว่าได้มาจากสำนักงานการตรวจเงินแผ่นดิน (สตง.) ว่าเป็นเอกสารจริงหรือไม่ และหากเป็นเอกสารจริง ชัดเจนหรือไม่ว่าเป็นเอกสารข้าวโกดังสุรินทร์ ตามที่ปรากฏในข่าว โดยมีนายชัย วัชรงค์ โฆษกประจำสำนักนายกรัฐมนตรี ร่วมด้วย
โอกาสนี้ รองเลขาธิการนายกรัฐมนตรีฝ่ายการเมือง รับหนังสือร้องเรียนจากทนายหม่อน ทักษิณา ทับครบุรี จากนั้น ทนายหม่อน ทักษิณา กล่าวว่า ตามที่ นพ.วรงค์ เดชกิจวิกรม ได้กล่าวอ้างเอกสารรายงานของผู้ตรวจสอบบัญชีฯ จากหน่วยงานที่เกี่ยวข้อง พร้อมให้สัมภาษณ์และนำแสดงต่อสื่อมวลชนในหลายรายการเกี่ยวกับข้าวสารคงเหลือในโกดัง จ.สุรินทร์ จากโครงการรับจำนำข้าว ส่งผลให้เกิดความสับสนต่อสังคมและประชาชนโดยทั่วไปก่อให้เกิดความเสียหายแก่ภาพลักษณ์ของข้าวหอมมะลิไทยซึ่งเป็นสินค้ามาตรฐาน อีกทั้ง ยังส่งผลกระทบถึงผู้ประกอบการที่เกี่ยวข้องในโครงการรับจำนำข้าว จึงขอให้รัฐบาลตรวจสอบเอกสารดังกล่าวและให้เจ้าหน้าที่เกี่ยวข้องชี้แจงรายละเอียดว่าเป็นจริงตามเอกสารหรือไม่
ทางด้านนายสมคิด กล่าวว่า จากกรณีดังกล่าววันนี้ ได้รับทราบข้อมูลทั้งหมดเรียบร้อยแล้ว ทั้งนี้ ในฐานะที่ปฏิบัติหน้าที่ในสำนักนายกรัฐมนตรี ยืนยันจะทำเอกสารไปยังหน่วยงานที่เกี่ยวข้อง เพื่อเร่งตรวจสอบข้อเท็จจริงให้เกิดความกระจ่างโดยเร็ว

ที่มา : https://www.thaigov.go.th/news/contents/details/83125