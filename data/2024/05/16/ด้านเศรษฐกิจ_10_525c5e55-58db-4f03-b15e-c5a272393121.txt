รัฐบาลไทย-ข่าวทำเนียบรัฐบาล-ธอส. จัดโปรโมชันเด็ด สินเชื่ออัตราดอกเบี้ยต่ำเริ่มต้น 1 - 6 เดือนแรกเพียง 1.99% ต่อปี ในงาน “มหกรรมการเงินกรุงเทพฯ ครั้งที่ 24 Money Expo Bangkok”


วันพฤหัสบดีที่ 16 พฤษภาคม 2567
16/05/2567
พิมพ์
ธอส. จัดโปรโมชันเด็ด สินเชื่ออัตราดอกเบี้ยต่ำเริ่มต้น 1 - 6 เดือนแรกเพียง 1.99% ต่อปี ในงาน “มหกรรมการเงินกรุงเทพฯ ครั้งที่ 24 Money Expo Bangkok”
ธอส. จัดโปรโมชันสุดพิเศษในงานมหกรรมการเงินกรุงเทพฯ ครั้งที่ 24 Money Expo Bangkok ณ ชาเลนเจอร์ 2 - 3 อิมแพ็ค เมืองทองธานี ระหว่างวันที่ 16 - 19 พฤษภาคม 2567
ธนาคารอาคารสงเคราะห์ (ธอส.) จัดโปรโมชันสุดพิเศษในงานมหกรรมการเงินกรุงเทพฯ ครั้งที่ 24 Money Expo Bangkok นำโดยสินเชื่ออัตราดอกเบี้ยต่ำเริ่มต้นเพียง 1.99% ต่อปี พร้อมลุ้นสินเชื่ออัตราดอกเบี้ยต่ำพิเศษช่วง Golden Minute, สลากออมทรัพย์ ธอส. ลุ้นรับรางวัลใหญ่มูลค่าสูงสุด 3 ล้านบาท และบ้านมือสอง ธอส. คัดพิเศษทั่วประเทศ คุณภาพดีกว่า 1,000 รายการ ราคาขายต่ำสุดเพียง 50,000 บาท พร้อมลุ้นรับของที่ระลึกมากมาย ณ ชาเลนเจอร์ 2 - 3 อิมแพ็ค เมืองทองธานี ระหว่างวันที่ 16 - 19 พฤษภาคม 2567
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมสนับสนุนให้คนไทยมีที่อยู่อาศัยเป็นของตนเองได้ง่ายขึ้น จึงได้จัดโปรโมชันพิเศษในงาน “มหกรรมการเงินกรุงเทพฯ ครั้งที่ 24 Money Expo 2024 Bangkok” เพิ่มโอกาสให้ประชาชนในกรุงเทพฯ และปริมณฑล ได้เข้าถึงผลิตภัณฑ์ทางการเงินของธนาคารได้มากขึ้น โดยนำเสนอผลิตภัณฑ์ภายในงาน ประกอบด้วย (1) สินเชื่อบ้านอัตราดอกเบี้ยพิเศษ อัตราดอกเบี้ยเดือนที่ 1 - 6 เท่ากับ 1.99% ต่อปี, เดือนที่ 7 - 36 เท่ากับ 3.19% ต่อปี (อัตราดอกเบี้ยเฉลี่ย 3 ปีแรกเท่ากับ 2.99% เท่านั้น) และปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR-1.00% ต่อปี, ลูกค้ารายย่อย เท่ากับ MRR-0.50% ต่อปี และการกู้ชำระหนี้เกี่ยวกับที่อยู่อาศัย เท่ากับ MRR (อัตราดอกเบี้ย MRR ธอส. ในปัจจุบัน เท่ากับ 6.545% ต่อปี) ผ่อนชำระนานสูงสุดถึง 40 ปี ให้กู้ครอบคลุมทุกวัตถุประสงค์หลัก อาทิ ซื้อบ้าน/คอนโดมิเนียม ปลูกสร้าง ต่อเติม ซ่อมแซม รีไฟแนนซ์ และชำระหนี้เกี่ยวกับที่อยู่อาศัย โดยสามารถจองสิทธิ์ภายในงานผ่าน Line GHB Buddy ยื่นคำขอกู้ได้ตั้งแต่วันที่ 16 พฤษภาคม –  28 มิถุนายน 2567 และทำนิติกรรมภายในวันที่ 31 กรกฎาคม 2567 โดยผู้กู้จะได้สิทธิ์ค่าประเมินราคาหลักประกันอัตราพิเศษอีกด้วย แ ละพิเศษสุดสำหรับลูกค้าภายในงานเท่านั้น!! ช่วง Golden Minute อัตราดอกเบี้ยต่ำสุด ๆ เปิดจองสิทธิ์ผ่าน Mobile Application : GHB ALL GEN ในวันอาทิตย์ที่ 19 พฤษภาคม 2567 ระหว่างเวลา 15.00-15.15 น. จองก่อนได้ก่อน กรอบวงเงินจำกัดและเงื่อนไขตามที่ธนาคารกำหนดพิเศษ! สำหรับลูกค้าที่มีวงเงินทำนิติกรรมสูงสุด 10 อันดับแรก รับของสมนาคุณฟรีมากมาย!! โดยลำดับที่ 1-5 รับเครื่องดูดฝุ่น Robot 1 เครื่อง (ลำดับละ 1 สิทธิ์), ลำดับที่ 6-10 รับเครื่องชงกาแฟแบบหยด ยี่ห้อ BUONO 1 เครื่อง และ Gift Voucher HomePro มูลค่ารวม 1,000  บาท (ลำดับละ 1 สิทธิ์)
นอกจากนี้ สำหรับผู้ที่ได้รับรหัสเข้าร่วมโครงการสินเชื่อบ้าน Happy Home สามารถนำรหัสดังกล่าวมาติดต่อยื่นขอสินเชื่อได้ภายในงาน วงเงินขอสินเชื่อไม่เกิน 3 ล้านบาท/ราย/หลักประกัน อัตราดอกเบี้ยคงที่ 5 ปีแรก เพียง 3.00%  ต่อปีเท่านั้น แถมฟรีค่าประเมินราคาหลักประกัน (1,900 – 2,300 บาท) อีกด้วย ทั้งนี้ ผู้ที่สนใจสามารถรับรหัสเข้าร่วมโครงการผ่าน Mobile Application : GHB ALL GEN และรับรหัส 6 หลักทาง Line GHB Buddy เพื่อนำมาประกอบการยื่นขอสินเชื่อ ณ สาขาธนาคารทั่วประเทศได้ตั้งแต่วันนี้เป็นต้นไป และทำนิติกรรมภายในวันที่ 30 ธันวาคม 2568 หรือ ก่อนกำหนดระยะเวลาดังกล่าว หาก ธอส. ให้สินเชื่อเต็มกรอบวงเงินโครงการแล้ว
(2) สลากออมทรัพย์ ธอส. ประกอบด้วย ชุดนาคราช หน่วยละ 1,000 บาท อายุสลาก 3 ปี ผลตอบแทนหน้าสลาก 1.00% ต่อปี พร้อมลุ้นรับรางวัลใหญ่สูงสุดมูลค่า 2 ล้านบาท, ชุดเกล็ดดาว พลัส หน่วยละ 5,000 บาท อายุสลาก 2 ปี ผลตอบแทนหน้าสลาก 1.15% ต่อปี พร้อมลุ้นรับรางวัลใหญ่สูงสุดมูลค่า 1 ล้านบาท, ชุดพิมานมาศ Plus Phase 2 หน่วยละ 50,000 บาท อายุสลาก 2 ปี ผลตอบแทนหน้าสลาก1.25% ต่อปี พร้อมลุ้นรับรางวัลใหญ่สูงสุดมูลค่า 3 ล้านบาท และชุดพราวพิมาน Plus ปี 2566 หน่วยละ 10 ล้านบาท อายุสลาก 2 ปี ผลตอบแทนหน้าสลาก 2.00% ต่อปี พร้อมลุ้นรับรางวัลใหญ่สูงสุดมูลค่า 1 ล้านบาท จองสิทธิ์ตั้งแต่วันที่ 16-19 พฤษภาคม 2567 และซื้อสลากออมทรัพย์ได้ตั้งแต่วันที่ 16 - 25 พฤษภาคม 2567 ทุกสาขาทั่วประเทศ พิเศษสำหรับลูกค้าที่ซื้อสลากออมทรัพย์จำนวนเงินตั้งแต่ 200,000 บาท ขึ้นไป/รายการ จะได้รับกระเป๋าสะพายใบเล็ก มูลค่า 350 บาท จำนวน 1 ใบ หรือจนกว่าของสมนาคุณจะหมด
(3) บ้านมือสอง ธอส. คัดทรัพย์พิเศษทั่วประเทศ คุณภาพดี ทำเลเด่น หลากหลายประเภท ทั้งบ้านเดี่ยว บ้านแฝด ทาวน์เฮาส์ ห้องชุด อาคารพาณิชย์ และที่ดินเปล่า แบ่งเป็นทรัพย์ในพื้นที่กรุงเทพฯ และปริมณฑล จำนวนกว่า 600 รายการ ขณะที่ทรัพย์ในส่วนภูมิภาค จำนวนกว่า 567 รายการ จำหน่ายพร้อมส่วนลดสูงสุด 45% จากราคาประเมินในปัจจุบัน ราคาขายต่ำสุดเพียง 50,000 บาท ได้แก่ ทรัพย์ประเภทห้องชุด (คอนโดมิเนียม) ขนาดเนื้อที่ 26 ตร.ม. ในโครงการปลาทอง 94 อ.เมืองปทุมธานี จ.ปทุมธานี โดยมีทรัพย์ที่น่าสนใจ ได้แก่ ทรัพย์ประเภทบ้านเดี่ยว 1 ชั้น ขนาดเนื้อที่ 50.50 ตร.ว. ในโครงการพฤกษ์สราญ อ.สารภี จ.เชียงใหม่ ราคาจำหน่าย 1.95 ล้านบาท โดยผู้ซื้อทรัพย์ในงานยังมีโอกาสรับสิทธิ์สินเชื่ออัตราดอกเบี้ยต่ำสุด นานสูงสุดถึง 24 เดือน โดยสามารถซื้อทรัพย์ในเขตกรุงเทพฯ และปริมณฑล ได้ภายในงาน และวางเงินประกันการซื้อทรัพย์ภายในงาน รายการละ 5,000 บาท และทำสัญญาจะซื้อจะขายระหว่างวันที่ 20 – 27 พฤษภาคม 2567 (เงื่อนไขเป็นไปตามที่ธนาคารกำหนด) ทรัพย์ในภูมิภาค จองซื้อ ณ ที่ทำการสาขาที่ตั้งทรัพย์ โดยจัดให้มีการขายและทำสัญญาจะซื้อจะขายในระหว่างวันที่ 16 – 27 พฤษภาคม 2567 พิเศษ !! สำหรับลูกค้า 100 ท่านแรกที่ทำสัญญาจะซื้อจะขาย (ทรัพย์ในกรุงเทพและปริมณฑล 50 ท่านแรก ทรัพย์ในส่วนภูมิภาค 50 ท่านแรก) รับฟรีบัตรกำนัลแทนเงินสดจากห้างสรรพสินค้าชั้นนำ มูลค่า 1,000 บาท
สำหรับ การออกบูธในงานมหกรรมการเงินกรุงเทพฯ ครั้งที่ 24 Money Expo 2024 Bangkok ครั้งนี้ ธอส. จัดรูปแบบบูธภายใต้แนวคิด Live Sustainability - "อยู่ดีมีสุข"ด้วยวิถีใหม่อย่างยั่งยืน โดยโครงสร้างการออกแบบมีแรงบันดาลใจจากแบบบ้านประหยัดพลังงานที่ได้รับรางวัลชนะเลิศจากการประกวดแบบบ้านประหยัดพลังงาน ภายใต้โครงการ “สินเชื่อบ้านอยู่เย็น เป็นสุข” ของ ธอส. และใช้วัสดุในการตกแต่งจากแผ่นเอ็นไวโรบอร์ด ที่ผลิตจากกล่องเครื่องดื่ม UHT 100 % ไม่มีการผสมหรือเติมกาวและสารเคมี ผลิตจากเศษไม้เนื้อแข็ง อัดด้วยกาวพิเศษ ซึ่งเป็นมิตรกับสิ่งแวดล้อม สอดคล้องกับแนวทางของธนาคารในการร่วมเป็นธนาคารเพื่อความยั่งยืน ทั้งด้านเศรษฐกิจ สังคม สิ่งแวดล้อม และการมีธรรมาภิบาล
ทั้งนี้ ลูกค้าที่ใช้บริการผลิตภัณฑ์การเงินของ ธอส. ตามเงื่อนไขและระยะเวลาที่ธนาคารกำหนด จะได้รับของที่ระลึกฟรีอีกมากมาย โดยมหกรรมการเงินกรุงเทพฯ ครั้งที่ 24 มีกำหนดจัดขึ้นระหว่างวันที่ 16 - 19 พฤษภาคม 2567 ณ ชาเลนเจอร์ 2 – 3 อิมแพ็ค เมืองทองธานี สอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/83119