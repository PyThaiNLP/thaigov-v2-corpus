รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงการคลัง (นายเผ่าภูมิ โรจนสกุล) มอบนโยบายการดำเนินงานของสำนักงานเศรษฐกิจการคลัง


วันพฤหัสบดีที่ 16 พฤษภาคม 2567
16/05/2567
พิมพ์
รัฐมนตรีช่วยว่าการกระทรวงการคลัง (นายเผ่าภูมิ โรจนสกุล) มอบนโยบายการดำเนินงานของสำนักงานเศรษฐกิจการคลัง
นายเผ่าภูมิ โรจนสกุล รมช.คลัง เดินทางมอบนโยบายการดำเนินงานของสำนักงานเศรษฐกิจการคลัง (สศค.) ณ ห้องประชุม 301 อาคาร สศค. เมื่อวันที่ 15 พฤษภาคม 2567
นายพรชัย ฐีระเวช ผู้อำนวยการสำนักงานเศรษฐกิจการคลัง เปิดเผยว่า นายเผ่าภูมิ โรจนสกุล รัฐมนตรีช่วยว่าการกระทรวงการคลัง (รมช. เผ่าภูมิฯ) ได้เดินทางมามอบนโยบายการดำเนินงานของสำนักงานเศรษฐกิจการคลัง (สศค.) ณ ห้องประชุม 301 อาคาร สศค. เมื่อวันที่ 15 พฤษภาคม 2567 โดยมีผู้อำนวยการสำนักงานเศรษฐกิจการคลัง และผู้บริหาร สศค. เข้าร่วมการมอบนโยบายดังกล่าว
รมช. เผ่าภูมิฯ กล่าวว่า สศค. เป็นหน่วยงานสำคัญของกระทรวงการคลังซึ่งมีบุคลากรที่มีคุณภาพและมีประสิทธิภาพในการทำงาน โดยเป็นเสาหลักสำคัญในการดำเนินนโยบายด้านเศรษฐกิจการเงินการคลัง และมีความยินดีที่ได้ทำงานร่วมกับ สศค.
นอกจากนี้ รมช. เผ่าภูมิฯ ขอให้การทำงานของ สศค. ตั้งอยู่บนพื้นฐานแนวคิด “Can Do” และการเสนอแนะนโยบายให้ตั้งอยู่บนหลักการสำคัญ 4 ประการ กล่าวคือ (1) กล้าคิดนอกกรอบ ใช้ความคิดสร้างสรรค์ในการนำเสนอนโยบาย (2) ปรับตัวและวิธีการทำงานเชิงนโยบายให้ทันต่อยุคสมัย (3) ยึดประชาชนเป็นศูนย์กลาง ตอบสนองความต้องการของประชาชน และ (4) รักษาความสมดุลระหว่างทฤษฎีทางวิชาการกับความเป็นจริงในบริบทของประเทศ รวมทั้งขอให้มีการดำเนินนโยบายการคลังและนโยบายการเงินที่สอดประสานกัน เพื่อส่งเสริมให้เกิดการเจริญเติบโตทางเศรษฐกิจอย่างเต็มที่
ทั้งนี้ รมช. เผ่าภูมิฯ ได้กล่าวชื่นชมการทำงานของส่วนงานต่าง ๆ ของ สศค. ที่รับผิดชอบในด้านนโยบายระบบสถาบันการเงิน นโยบายภาษี นโยบายการออมและการลงทุน นโยบายการคลัง นโยบายพัฒนาระบบการเงินภาคประชาชน นโยบายเศรษฐกิจระหว่างประเทศ และส่วนงานอื่น ๆ ว่ามีผลการดำเนินงานที่น่าชื่นชม และพร้อมที่จะเปิดกว้างรับฟังข้อเสนอใหม่ ๆ วิธีคิดใหม่ ๆ และทำงานร่วมกับ สศค. เพื่อผลักดันให้เศรษฐกิจไทยมีการพัฒนาที่ยั่งยืนต่อไป

ที่มา : https://www.thaigov.go.th/news/contents/details/83114