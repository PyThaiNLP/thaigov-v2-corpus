รัฐบาลไทย-ข่าวทำเนียบรัฐบาล-พ่อเมืองยโสฯ เข้ม สั่งการฝ่ายปกครอง จ.ยโสธร เดินหน้าจัดระเบียบสังคม เผยยอดจับกุมคดียาเสพติดห้วงสัปดาห์ที่ผ่านมากว่า 60 คดี คดีอาวุธปืนอีก 5 คดี ย้ำเจ้าหน้าที่ปฏิบัติการอย่างจริงจัง


วันพฤหัสบดีที่ 16 พฤษภาคม 2567
16/05/2567
พิมพ์
พ่อเมืองยโสฯ เข้ม สั่งการฝ่ายปกครอง จ.ยโสธร เดินหน้าจัดระเบียบสังคม เผยยอดจับกุมคดียาเสพติดห้วงสัปดาห์ที่ผ่านมากว่า 60 คดี คดีอาวุธปืนอีก 5 คดี ย้ำเจ้าหน้าที่ปฏิบัติการอย่างจริงจัง
พ่อเมืองยโสฯ เข้ม สั่งการฝ่ายปกครองจังหวัดยโสธร เดินหน้าจัดระเบียบสังคม เผยยอดจับกุมคดียาเสพติดห้วงสัปดาห์ที่ผ่านมา กว่า 60 คดี คดีอาวุธปืนอีก 5 คดี ย้ำเจ้าหน้าที่ปฏิบัติการอย่างจริงจังต่อเนื่อง เพื่อความสงบเรียบร้อยของสังคม
วันนี้ (16 พ.ค. 67) นายชรินทร์ ทองสุข ผู้ว่าราชการจังหวัดยโสธร เปิดเผยว่า จังหวัดยโสธร ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดยโสธรได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่อง เพื่อให้ประชาชนมีความปลอดภัยในชีวิตและทรัพย์สิน เกิดความมั่นคงและความสงบเรียบร้อยของสังคม
นายชรินทร์ ทองสุข ผู้ว่าราชการจังหวัดยโสธร กล่าวว่า จากผลการดำเนินการจัดระเบียบสังคม ปราบปรามผู้มีอิทธิพล ตามนโยบายเร่งด่วนของรัฐบาลและกระทรวงมหาดไทย จังหวัดยโสธรได้บูรณาการร่วมกันกับทุกภาคส่วน ทั้งหน่วยงานฝ่ายปกครอง ฝ่ายความมั่นคงในพื้นที่ ตลอดจนหน่วยงานสาธารณสุข เพื่อปราบปรามและแก้ไขปัญหายาเสพติดและสิ่งผิดกฎหมายในพื้นที่อย่างจริงจังและต่อเนื่อง โดยในห้วงวันที่ 7 - 13 พฤษภาคม 2567 ที่ผ่านมา จังหวัดยโสธร มีผลการปฏิบัติการ ดังนี้ 1) การตั้งจุดตรวจ/จุดสกัดในพื้นที่ จำนวน 16 แห่ง 2) การจับกุมคดียาเสพติด จำนวน 60 คดี ผู้ต้องหา 44 ราย ผู้เสพ 17 ราย ของกลางยาบ้า 971 เม็ด ยาไอซ์ 1 กรัม
"ผลปฏิบัติคดียาเสพติดของจังหวัดยโสธร จำแนกตามพื้นที่อำเภอ ดังนี้ อำเภอเมืองยโสธร จับกุมผู้ต้องหา จำนวน 10 ราย ผู้เสพ จำนวน 4 ราย ของกลางยาบ้า 265 เม็ด อำเภอเลิงนกทา จับกุมผู้ต้องหา จำนวน 7 ราย ของกลางยาบ้า 58 เม็ด และยาไอซ์ 1 กรัม อำเภอคำเขื่อนแก้ว จับกุมผู้ต้องหา จำนวน 6 ราย ของกลางยาบ้า 45 เม็ด อำเภอกุดชุม จับกุมผู้ต้องหา 6 ราย ผู้เสพ จำนวน 4 ราย ของกลางยาบ้า 58 เม็ด อำเภอมหาชนะชัย จับกุมผู้ต้องหา 4 ราย ของกลางยาบ้า 23 เม็ด ผู้เสพ 3 ราย อำเภอป่าติ้ว จับกุมผู้ต้องหา 5 ราย ของกลางยาบ้า 200 เม็ด อำเภอทรายมูล จับกุมผู้ต้องหา 1 ราย ของกลางยาบ้า 194 เม็ด อำเภอไทยเจริญ จับกุมผู้ต้องหา 2 ราย ผู้เสพ จำนวน 4 ราย ของกลางยาบ้า 9 เม็ด อำเภอค้อวัง จับกุมผู้ต้องหา 3 ราย ของกลางยาบ้า 119 เม็ด" นายชรินทร์ฯ กล่าวในช่วงต้น
นายชรินทร์ ทองสุข ผู้ว่าราชการจังหวัดยโสธร กล่าวต่ออีกว่า สำหรับผลการปฏิบัติการปราบปรามผู้มีอิทธิพล และมีอาวุธปืนไว้ในครอบครองแบบผิดกฎหมายของจังหวัดยโสธร สามารถจับกุมคดีอาวุธปืน จำนวน 5 คดี ผู้ต้องหา 5 ราย ดังนี้ อำเภอเมืองยโสธร จับกุมผู้ต้องหา 1 ราย ของกลางอาวุธปืนไทยประดิษฐ์ (ปืนแก็ป) จำนวน 1 กระบอก อำเภอกุดชุม จับกุมผู้ต้องหา 2 ราย ของกลางอาวุธปืนไทยประดิษฐ์ (ปืนแก็ป) จำนวน 1 กระบอก และปืนพกสั้นกึ่งอัตโนมัติ ขนาด 9 มม. จำนวน 1 กระบอก อำเภอป่าติ้ว จับกุมผู้ต้องหา 2 ราย ของกลางอาวุธปืนไทยประดิษฐ์ (ปืนแก็ป) จำนวน 1 กระบอก และปืนพกสั้นกึ่งอัตโนมัติ ขนาด 9 มม. จำนวน 1 กระบอก
“ขอให้เจ้าหน้าที่ฝ่ายปกครองบูรณาการทำงานร่วมกันกับทุกภาคส่วนอย่างต่อเนื่อง ทำหน้าที่ “บำบัดทุกข์ บำรุงสุข” รักษาความมั่นคงและความสงบเรียบร้อย ดูแลพี่น้องประชาชน เพื่อให้ทุกคนในสังคมได้ใช้ชีวิตได้อย่างมีความสุข ซึ่งจังหวัดยโสธรมีความมุ่งมั่นในการกวาดล้างสิ่งผิดกฎหมาย พร้อมกำชับเจ้าหน้าที่บังคับใช้อำนาจหน้าที่ตามกฎหมายอย่างเคร่งครัด และดำเนินการทางกฎหมายกับผู้กระทำความผิดอย่างเด็ดขาด อย่างไรก็ตามขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำผิด เช่น การเสพยาเสพติด หรือ การกระทำความผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือ ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายชรินทร์ฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83103