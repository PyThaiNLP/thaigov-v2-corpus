รัฐบาลไทย-ข่าวทำเนียบรัฐบาล-​“ผู้ช่วยปลัดฯ ณิรดา” เปิดอบรมการพัฒนาความรู้เกี่ยวกับกฎหมาย สร้างวินัยข้าราชการ ปฏิบัติตนถูกต้อง มีประสิทธิภาพ สู่ภาพลักษณ์ที่ดีของ อก.


วันพฤหัสบดีที่ 16 พฤษภาคม 2567
16/05/2567
พิมพ์
​“ผู้ช่วยปลัดฯ ณิรดา” เปิดอบรมการพัฒนาความรู้เกี่ยวกับกฎหมาย สร้างวินัยข้าราชการ ปฏิบัติตนถูกต้อง มีประสิทธิภาพ สู่ภาพลักษณ์ที่ดีของ อก.
​“ผู้ช่วยปลัดฯ ณิรดา” เปิดอบรมการพัฒนาความรู้เกี่ยวกับกฎหมาย สร้างวินัยข้าราชการ ปฏิบัติตนถูกต้อง มีประสิทธิภาพ สู่ภาพลักษณ์ที่ดีของ อก.
16 พฤษภาคม 2567 นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม เป็นประธานเปิดการฝึกอบรมหลักสูตร การพัฒนาความรู้เกี่ยวกับกฎหมายให้แก่ข้าราชการและเจ้าหน้าที่สำนักงานปลัดกระทรวงอุตสาหกรรม ในหัวข้อ “การเสริมสร้างและพัฒนาข้าราชการให้มีวินัย และป้องกันไม่ให้กระทำผิดวินัย” โดยมีนายสมชัย เอมบำรุง ผู้อำนวยการกองกฎหมาย และนายณัชญ์ กุลเมธี หัวหน้ากลุ่มวินัยและจริยธรรม กองกฎหมาย สำนักงานปลัดกระทรวงอุตสาหกรรม (สปอ.) เป็นผู้ถ่ายทอดความรู้และแลกเปลี่ยนประสบการณ์ และมีนางสาวสุนีย์ โสภณ ผู้อำนวยการกองบริหารทรัพยากรบุคคล นางสาวชลาริน นิลพิฤกษ์ ผู้อำนวยการกองกลาง  เจ้าหน้าที่จากส่วนกลางและสำนักงานอุตสาหกรรมจังหวัดทั้ง 76 จังหวัด เข้าร่วม ณ ห้องประชุม อก.1 ชั้น 2 อาคาร สปอ. และผ่านระบบ Zoom Meeting โดยการอบรมมีกำหนด 2 วัน ระหว่างวันที่ 16-17 พฤษภาคม 2567
ผู้ช่วยปลัดกระทรวงอุตสาหกรรม กล่าวว่า วินัยข้าราชการนั้นมีจุดมุ่งหมายสำคัญเพื่อให้ข้าราชการปฏิบัติหน้าที่บรรลุผลสำเร็จตามวัตถุประสงค์หลักของทางราชการ คือ ประสิทธิภาพและประสิทธิผลของราชการ และความผาสุกของประชาชน การกระทำใดที่มีผลกระทบถึงวัตถุประสงค์หลักของทางราชการดังกล่าว จึงต้องกำหนดเป็นข้อห้ามหรือข้อพึงปฏิบัติสำหรับข้าราชการ หากว่าข้าราชการมีวินัยดี ประชาชนก็จะมีความเชื่อถือศรัทธาผู้นั้น และส่งผลให้ประชาชนศรัทธาในหน่วยงานและรัฐบาลโดยรวมอีกด้วย โดยผู้บังคับบัญชามีส่วนสำคัญอย่างยิ่งต่อการเสริมสร้างพัฒนา
ให้ผู้ใต้บังคับบัญชามีวินัย และป้องกันไม่ให้ผู้ใต้บังคับบัญชากระทำผิดวินัย ดังนั้น การจัดฝึกอบรมหัวข้อดังกล่าว นับว่าเป็นประโยชน์และสามารถเสริมสร้างความรู้ความเข้าใจเกี่ยวกับวินัยข้าราชการ สามารถปฏิบัติตนอยู่ในระเบียบวินัยของทางราชการได้อย่างถูกต้องและมีประสิทธิภาพมากขึ้น ซึ่งจะส่งผลต่อการส่งเสริมภาพลักษณ์ของหน่วยงานต่อไป

ที่มา : https://www.thaigov.go.th/news/contents/details/83132