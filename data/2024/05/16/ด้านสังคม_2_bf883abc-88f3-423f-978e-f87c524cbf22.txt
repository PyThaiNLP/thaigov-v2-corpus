รัฐบาลไทย-ข่าวทำเนียบรัฐบาล-ดีอี แจง กรณีการปิดเว็บไซต์ “กองสลากพลัส”และ “ลอตเตอร์รี่พลัส” 


วันพฤหัสบดีที่ 16 พฤษภาคม 2567
ดีอี แจง กรณีการปิดเว็บไซต์ “กองสลากพลัส”และ “ลอตเตอร์รี่พลัส”
ดีอี แจง กรณีการปิดเว็บไซต์ “กองสลากพลัส”และ “ลอตเตอร์รี่พลัส”
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงกรณีความคืบหน้าของการปิดเว็บไซต์ “กองสลากพลัส” และ "ลอตเตอร์รี่พลัส" ว่า ที่ผ่านมาเมื่อวันที่ 11 พฤษภาคม 2566 ศาลได้มีคำสั่งให้ปิดกั้นเว็บไซต์ “กองสลากพลัส” โดยศาลเห็นว่า ตามที่บริษัทได้อ้างถึงราคาส่วนเกินจากการจัดจำหน่ายสลากกินแบ่งรัฐบาลคือค่าบริการต่าง ๆ นั้นฟังไม่ขึ้น ทำให้การขายสลากกินแบ่งรัฐบาลในราคาเกินกว่าที่กำหนดไว้ในสลากฯ ถือเป็นการขัดต่อกฎหมาย และเป็นการขัดต่อความสงบเรียบร้อยหรือศีลธรรมอันดีของประชาชน จึงมีคำสั่งให้ระงับการแพร่หลายหรือลบข้อมูลคอมพิวเตอร์ดังกล่าวออกจากระบบคอมพิวเตอร์
ทั้งนี้เมื่อศาลมีคำสั่งดังกล่าว กระทรวงฯจึงได้ทำการปิดกั้นเว็บไซต์ทันที โดยปัจจุบันคดีอยู่ระหว่างขั้นตอนยื่นขออุทธรณ์ต่อศาล ซึ่งในระหว่างที่มีกระบวนการพิจารณานี้ กระทรวงฯยังคงปิดกั้นเว็บไซต์ดังกล่าวตามคำสั่งศาลอยู่
ในส่วนของเว็บไซต์ “ลอตเตอร์รี่พลัส” ล่าสุด กองบังคับการปราบปรามการกระทำความผิดเกี่ยวกับการคุ้มครอง (บก.ปคบ.) ได้ส่งเรื่องให้กระทรวงฯ ดำเนินการปิดกั้นเว็บไซต์ “ลอตเตอร์รี่พลัส” โดยแจ้งความผิดฐานขายสลากกินแบ่งรัฐบาลเกินราคา เข้าข่ายผิดพระราชบัญญัติการพนัน พ.ศ.2478 และพระราชบัญญัติลิขสิทธิ์ พ.ศ.2537 ซึ่งมีข้อกล่าวหาที่เกี่ยวข้องกับกฎหมายหลายฉบับ กระทรวงฯ จึงต้องดำเนินการตรวจสอบพยานหลักฐาน และขอเอกสารเพิ่มเติมจากหน่วยงานที่เกี่ยวข้องให้ครบถ้วนถูกต้อง เพื่อประกอบการขอความเห็นชอบจากรัฐมนตรีว่าการกระทรวงดิจิทัลเพื่อเศรษฐกิจและสังคม และยื่นคำร้องต่อศาลเพื่อขอให้มีคำสั่งปิดกั้นเว็บไซต์ดังกล่าวต่อไป
“กรณีการปิดกั้นเว็บไซต์ลอตเตอร์รี่พลัส ขณะนี้อยู่ระหว่างการเร่งดำเนินการตรวจสอบเอกสารที่ทางกระทรวงฯได้ยื่นขอเพิ่มเติมจากหน่วยงานที่เกี่ยวข้อง ซึ่งจะต้องใช้การพิจารณาอย่างรอบคอบ เนื่องจากมีความเกี่ยวข้องกับกฎหมายหลายฉบับ และมีผลกระทบต่อประชาชน สังคม และเศรษฐกิจในวงกว้าง โดยกระทรวงฯ เตรียมยื่นคำร้องเพื่อขอให้ศาลมีคำสั่งปิดกั้นเว็บไซต์ดังกล่าวต่อไปในสัปดาห์หน้า อย่างไรก็ตามขอแจ้งเตือนประชาชน ให้ระมัดระวังการดำเนินธุรกรรมบนแพลตฟอร์มที่อาจเข้าข่ายมีความผิดตามกฎหมาย ซึ่งอาจได้รับผลกระทบและความเสียหายตามมาได้” นายเวทางค์กล่าว
---------------------------------------------------------------

ที่มา : https://www.thaigov.go.th/news/contents/details/83115