รัฐบาลไทย-ข่าวทำเนียบรัฐบาล-จังหวัดนครพนมเดินหน้าปราบขบวนการขนยาเสพติดข้ามแดน จับกุมผู้ต้องหา 1 ราย พร้อมของกลางรถยนต์ 1 คัน และยาบ้า 78,000 เม็ด ผู้ว่าฯ นครพนม สั่งเข้มทุกภาคส่วนบูรณาการข้อมูลและสรรพกำลัง


วันพฤหัสบดีที่ 16 พฤษภาคม 2567
16/05/2567
พิมพ์
จังหวัดนครพนมเดินหน้าปราบขบวนการขนยาเสพติดข้ามแดน จับกุมผู้ต้องหา 1 ราย พร้อมของกลางรถยนต์ 1 คัน และยาบ้า 78,000 เม็ด ผู้ว่าฯ นครพนม สั่งเข้มทุกภาคส่วนบูรณาการข้อมูลและสรรพกำลัง
จังหวัดนครพนมเดินหน้าปราบขบวนการขนยาเสพติดข้ามแดน จับกุมผู้ต้องหา 1 ราย พร้อมของกลางรถยนต์ 1 คัน และยาบ้า 78,000 เม็ด ผู้ว่าฯ นครพนม สั่งเข้มทุกภาคส่วนบูรณาการข้อมูลและสรรพกำลังสกัดกั้นและปราบปรามยาเสพติดทุกประเภท
เมื่อวันที่ 15 พ.ค. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม ได้ดำเนินนโยบายในการเร่งรัดการดำเนินงานให้เป็นรูปธรรม ตามแผนสกัดกั้นและปราบปรามยาเสพติด ตามประมวลกฎหมายยาเสพติด พ.ศ. 2564 มาตรา 5 (10) และประกาศคณะกรรมการป้องกันและปราบปรามยาเสพติด เรื่อง ปฏิบัติการลดความรุนแรงของปัญหายาเสพติด ระยะ 1 ปี เพื่อระดมปิดล้อมตรวจค้น ทำลายเครือข่าย ขบวนการค้ายาเสพติดในพื้นที่จังหวัดนครพนม รวมทั้ง สนองนโยบายเร่งด่วนของรัฐบาล ในการแก้ไขปัญหายาเสพติดมาอย่างต่อเนื่อง เพื่อสร้างคุณภาพชีวิตที่ดี และนำความปลอดภัยมาสู่พี่น้องประชาชน
นายวันชัย จันทร์พร ผู้ว่าราชการจังหวัดนครพนม กล่าวว่า ตนได้สั่งการให้ฝ่ายปกครอง บูรณาการกำลังร่วมกับเจ้าหน้าที่ทหาร เจ้าหน้าที่ตำรวจ โดยหน่วยบัญชาการสกัดกั้นและปราบปรามยาเสพติด สารตั้งต้นและเคมีภัณฑ์ ชายแดนภาคตะวันออกเฉียงเหนือ (นบ.ยส.24) ในการปราบปรามผู้มีอิทธิพลและยาเสพติดให้หมดสิ้นไปจากสังคมไทย โดยสามารถจับกุมผู้กระทำความผิดได้ 1 ราย พร้อมของกลางยาบ้า จำนวน 39 มัด หรือ ประมาณ 78,000 เม็ด และรถยนต์ 1 คัน โดยเจ้าหน้าที่ได้นำตัวผู้กระทำความผิด พร้อมของกลางทั้งหมด ส่งพนักงานสอบสวน สภ.ท่าอุเทน เพื่อดำเนินการตามกฎหมายเป็นที่เรียบร้อยแล้ว
นายวันชัย จันทร์พร ผู้ว่าราชการจังหวัดนครพนม กล่าวต่อว่า สืบเนื่องจากการแจ้งเบาะแสจากสายลับในพื้นที่ทำให้ทราบว่าจะมีการลักลอบขนย้ายยาเสพติดจากฝั่ง สปป.ลาว ส่งมายังฝั่งไทย ในบริเวณพื้นที่ริมฝั่งแม่น้ำโขง บ้านพนอม หมู่ที่ 1 ตำบลพนอม อำเภอท่าอุเทน จังหวัดนครพนม ชุดปฏิบัติการฯ จึงได้จัดกำลังพลเข้าทำการซุ่มเฝ้าตรวจและจัดกำลังออกเป็น 2 จุด เข้าซุ่มเฝ้าตรวจ เพื่อตรวจสอบความเคลื่อนไหว จนกระทั่งเวลา 18.00 น. ของวันที่ 14 พ.ค. 67 พบเรือกีบติดเครื่องยนต์แล่นมาจากฝั่ง สปป.ลาว โดยมีชายจำนวน 2 คน นั่งมาด้วยกับเรือ โดยมีวัตถุวางอยู่บนเรือมุ่งหน้ามายังบริเวณท่าเทียบเรือ บ้านพนอม หมู่ที่ 1 ตำบลพนอม อำเภอท่าอุเทน และได้พบบุคคลต้องสงสัยเดินขึ้นมาจากบริเวณริมฝั่งแม่น้ำโขงท่าเทียบเรือดังกล่าว ซึ่งได้ทำการหิ้วกระสอบขึ้นมา ส่วนเรือได้แล่นกลับไปยังฝั่ง สปป.ลาว เจ้าหน้าที่จึงได้ทำการแสดงตัว และเข้าทำการตรวจสอบเบื้องต้นพบเป็นยาเสพติดประเภทที่ 1 (ยาบ้า) บรรจุอยู่ภายในกระสอบ เจ้าหน้าที่จึงได้ทำการจับกุมผู้ต้องสงสัย จากการสอบถามชื่อว่า นายเดชา (สงวนนามสกุล) อายุ 31 ปี โดยมีของกลาง ยาบ้า จำนวน 39 มัด และ รถยนต์เก๋ง สีน้ำตาล จำนวน 1 คัน
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า จังหวัดนครพนมได้นำนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งจังหวัดนครพนมได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือ เหตุสร้างความเดือดร้อนรำคาญ สามารถแจ้งเหตุได้ที่สายด่วนศูนย์ดำรงธรรม โทร. 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/83102