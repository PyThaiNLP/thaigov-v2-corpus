รัฐบาลไทย-ข่าวทำเนียบรัฐบาล-บสย. ดึง 2 แฟรนไชส์ ต่อยอดธุรกิจ สร้างผู้ประกอบการใหม่ในงาน Money Expo 2024 Bangkok


วันพฤหัสบดีที่ 16 พฤษภาคม 2567
16/05/2567
พิมพ์
บสย. ดึง 2 แฟรนไชส์ ต่อยอดธุรกิจ สร้างผู้ประกอบการใหม่ในงาน Money Expo 2024 Bangkok
บสย. ดึง 2 แฟรนไชส์ “หมูทอดในตำนาน” และ “หมีปรุง” ต่อยอดธุรกิจ หนุนผู้ประกอบการใหม่ พร้อมให้คำปรึกษาทางการเงินฟรี ตลอดงาน
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย.เล็งเห็นความสำคัญของการขับเคลื่อนเศรษฐกิจผ่านกลไกการค้ำประกันสินเชื่อ สร้างผู้ประกอบการรายใหม่ สนับสนุนการสร้างงานสร้างอาชีพ ภายใต้แนวคิด “SMEs for All” โอกาสธุรกิจเป็นของทุกคน มุ่งตอบโจทย์ผู้ประกอบการ SMEs สามารถเข้าถึงแหล่งทุนได้ง่ายขึ้น
ปีนี้จึงถือเป็นครั้งแรกที่ บสย. เปิดบูธในโซน Franchise SMEs ภายในงานมหกรรมการเงินกรุงเทพ ครั้งที่ 24 Money Expo 2024 Bangkok ณ บูธ S14 และ S16 ในโซน Franchise SMEs อาคารชาเลนเจอร์ 2-3 อิมแพ็ค เมืองทองธานี ระหว่างวันที่ 16-18 พฤษภาคม 2567 โดยเชิญผู้ประกอบการเจ้าของแฟรนไชส์ ที่เป็นลูกค้า บสย. 2 ราย ร่วมออกบูธฟรี  ได้แก่ นายสัจจา วสุวัต เจ้าของแฟรนไชส์ “หมีปรุง” และ นายวันชัย เจียรภาคย์ เจ้าของแฟรนไชส์ “หมูทอดในตำนาน” พร้อมให้คำปรึกษาการเป็นผู้ประกอบการเริ่มต้นสำหรับผู้ที่ต้องการเป็นเจ้าของธุรกิจแฟรนไชส์ ด้วยงบลงทุนไม่สูง เพียงหลักหมื่นเท่านั้น  ซึ่งนับเป็นการยกระดับสร้างอาชีพโดยบูรณาการความร่วมมือครั้งสำคัญระหว่าง บสย. และ ลูกค้าแฟรนไชส์ ที่มี บสย. ค้ำประกัน ที่จะได้ร่วมกันเป็นพี่เลี้ยง SMEs ให้คำปรึกษาทางการเงินและอาชีพไปพร้อมๆกันในงานนี้
ทั้งนี้ เจ้าของแฟรนไชส์ “หมีปรุง” และ “หมูทอดในตำนาน” จะมาร่วมสร้างโอกาส สร้างอาชีพให้กับผู้ที่สนใจมีธุรกิจเป็นของตัวเอง ในวันเสาร์ที่ 18 พฤษภาคม 2567 เวลา 15.00 – 16.00 น. ณ เวทีเสวนา อาคารชาเลนเจอร์ 2-3 อิมแพ็ค เมืองทองธานี พร้อมโปรโมชั่นสุดคุ้ม เฉพาะงานนี้! ซื้อซอส “หมีปรุง” 3 ถุง จากราคาเต็ม 547 บาท เหลือเพียง 499 บาท แถมผ้ากันเปื้อนพร้อมหมวกแม่ค้า และ ฟรี! เครื่องมือขายกะเพราเดลิเวอรี่ มูลค่า 5,000 บาท ส่วน “หมูทอดในตำนาน” เพียงจองแฟรนไชส์ในงานนี้ รับส่วนลด 10,000 บาท กับ 2 แพ็กเกจในราคาพิเศษ 1. ชุดพร้อมขาย มูลค่า 44,900 บาท และ 2. ชุดจัดเต็ม มูลค่า 64,900 บาท พร้อมแนะนำทำเล และพิเศษ!
นอกจากนี้ สำหรับผู้ที่มาเยี่ยมชม และร่วมกิจกรรม ที่บูธ บสย. โดยเพิ่มเพื่อนใน LINE OA @tcgfirst รับทันทีของที่ระลึก หรือส่วนลดในการซื้อสินค้า จากร้านหมีปรุง และร้านหมูทอดในตำนาน
ผู้ที่สนใจลงทุน เป็นเจ้าของธุรกิจแฟรนไชส์ สามารถสอบถามรายละเอียดที่ บูธ S14 และ S16 ในโซน Franchise SMEs ตลอด 4 วัน ตั้งแต่วันที่ 16-18 พฤษภาคม 2567 ณ อาคารชาเลนเจอร์ 2-3 อิมแพ็ค เมืองทองธานี

ที่มา : https://www.thaigov.go.th/news/contents/details/83142