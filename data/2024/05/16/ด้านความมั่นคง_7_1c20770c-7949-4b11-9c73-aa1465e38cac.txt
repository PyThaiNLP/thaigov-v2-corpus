รัฐบาลไทย-ข่าวทำเนียบรัฐบาล-พิธีถวายสัตย์ปฏิญาณของตุลาการศาลทหารกรุงเทพ ประจำปี ๒๕๖๗


วันพฤหัสบดีที่ 16 พฤษภาคม 2567
พิธีถวายสัตย์ปฏิญาณของตุลาการศาลทหารกรุงเทพ ประจำปี ๒๕๖๗
ในวันพฤหัสบดีที่ ๑๖ พฤษภาคม ๒๕๖๗ เวลา ๑๐.๐๐ นาฬิกา นายสุทิน คลังแสง รัฐมนตรีว่าการกระทรวงกลาโหม ในฐานะผู้ได้รับมอบพระราชอำนาจในการแต่งตั้งและถอดถอนตุลาการศาลทหารกรุงเทพ เป็นสักขีพยานในพิธีถวายสัตย์ปฏิญาณของตุลาการศาลทหารกรุงเทพ ประจำปี ๒๕๖๗
ณ ห้องพินิตประชานาถ ในศาลาว่าการกลาโหม โดยมี ปลัดกระทรวงกลาโหม รองปลัดกระทรวงกลาโหม ผู้แทนผู้บัญชาการทหารสูงสุด และผู้แทนผู้บัญชาการเหล่าทัพ ร่วมในพิธี
ในการนี้ พลเอก พิสิษฐ์ นพเมือง เจ้ากรมพระธรรมนูญ เป็นผู้กล่าวถวายรายงานนำตุลาการ ศาลทหารกรุงเทพเข้าถวายสัตย์ปฏิญาณ โดยมี พลโท อภิชาต ไชยะดา ในฐานะตุลาการศาลทหารอาวุโส เป็นผู้นำตุลาการศาลทหารกล่าวคำถวายสัตย์ปฏิญาณต่อพระบรมฉายาลักษณ์พระบาทสมเด็จพระเจ้าอยู่หัว ว่าจะจงรักภักดีต่อพระมหากษัตริย์ และจะปฏิบัติหน้าที่ในพระปรมาภิไธยด้วยความซื่อสัตย์สุจริต โดยปราศจากอคติทั้งปวง เพื่อให้เกิดความยุติธรรมแก่ประชาชน และความสงบสุขแห่งราชอาณาจักร ทั้งจะรักษาไว้ และปฏิบัติตามซึ่ง การปกครองระบอบประชาธิปไตยอันมีพระมหากษัตริย์ทรงเป็นประมุข ตามรัฐธรรมนูญแห่งราชอาณาจักรไทย และกฎหมายทุกประการ
ทั้งนี้ การถวายสัตย์ปฏิญาณของศาลทหารกรุงเทพ เป็นไปตามรัฐธรรมนูญแห่ง ราชอาณาจักรไทย พุทธศักราช ๒๕๖๐ ซึ่ง กระทรวงกลาโหม ต้องจัดให้มีพิธีถวายสัตย์ปฏิญาณต่อพระบรมฉายาลักษณ์พระบาทสมเด็จพระเจ้าอยู่หัว ก่อนที่ตุลาการศาลทหารกรุงเทพ จะเข้ารับหน้าที่ ตามข้อบังคับกระทรวงกลาโหมว่าด้วยการถวายสัตย์ปฏิญาณของตุลาการศาลทหาร พุทธศักราช ๒๕๕๑

ที่มา : https://www.thaigov.go.th/news/contents/details/83122