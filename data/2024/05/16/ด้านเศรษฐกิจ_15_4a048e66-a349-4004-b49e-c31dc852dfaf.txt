รัฐบาลไทย-ข่าวทำเนียบรัฐบาล-“รชค.มนพร” ขอบคุณพนักงาน ขสมก. ดูแลเอาใจใส่ประชาชนในการเดินทางช่วงเปิดเทอม


วันพฤหัสบดีที่ 16 พฤษภาคม 2567
“รชค.มนพร” ขอบคุณพนักงาน ขสมก. ดูแลเอาใจใส่ประชาชนในการเดินทางช่วงเปิดเทอม
....
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยว่า วันที่ 16 พฤษภาคม 2567 โรงเรียนและสถาบันการศึกษาหลายแห่ง เริ่มทยอยเปิดภาคเรียนที่ 1 ปีการศึกษา 2567 ซึ่งจะมีผู้ปกครอง และนักเรียน เดินทางไปโรงเรียนเป็นจำนวนมาก ส่งผลให้การจราจรในภาพรวมติดขัด และมีความเสี่ยงในการเกิดอุบัติเหตุ ตนจึงได้กำชับองค์การขนส่งมวลชนกรุงเทพ (ขสมก.) เตรียมความพร้อมในทุกมิติ ทั้งด้านการเดินรถ ด้านความปลอดภัยในการให้บริการ และด้านความพร้อมของรถโดยสาร พนักงานขับรถ และพนักงานเก็บค่าโดยสาร เพื่ออำนวยความสะดวก ปลอดภัย รองรับการเดินทางของประชาชน ตามนโยบาย “ราชรถยิ้ม” ของกระทรวงคมนาคม ที่ต้องการให้ประชาชนใช้บริการรถโดยสารประจำทางด้วยรอยยิ้ม และเดินทางอย่างมีความสุข
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กล่าวว่า ขสมก. ได้มีการเตรียมความพร้อมในทุกมิติ เพื่อรองรับการเดินทางของประชาชน ดังนี้
1. มิติด้านการเดินรถ จัดเตรียมรถโดยสาร จำนวน 2,400 คัน ให้บริการวันละ 17,500 เที่ยว พร้อมทั้งเพิ่มความถี่ในการเดินรถ ช่วงเวลาเร่งด่วน เช้า (05.00 - 08.00 น.) มีความถี่ 7 - 12 นาที ช่วงเวลาเร่งด่วน เย็น (15.00 - 17.00 น.) มีความถี่ 10 - 15 นาที และเพิ่มการให้บริการเดินรถพิเศษในบางช่วงของเส้นทาง
ที่มีประชาชนต้องการใช้บริการเป็นจำนวนมาก (ตัดเสริม ตัดช่วง)
2. มิติด้านความปลอดภัยในการให้บริการ โดยตรวจสอบรถโดยสารทุกครั้ง ก่อนนำรถออกวิ่งให้บริการประชาชน กำชับพนักงานขับรถ จอดรับ - ส่ง ผู้ใช้บริการ บริเวณป้ายหยุดรถโดยสารเท่านั้น และกำชับพนักงานเก็บค่าโดยสารดูแลอำนวยความสะดวก ปลอดภัยในการขึ้น - ลงรถของผู้ใช้บริการพร้อมทั้ง จัดหัวหน้างาน เจ้าหน้าที่สายตรวจพิเศษและนายตรวจประจำจุดบริเวณหน้าโรงเรียน และจุดเชื่อมต่อการเดินทาง อาทิ รถโดยสาร - รถไฟฟ้า หรือเรือ - รถโดยสาร กว่า 20 จุด ในพื้นที่กรุงเทพฯ และปริมณฑล เพื่ออำนวยความสะดวก ปลอดภัยให้กับประชาชน เช่น อนุสาวรีย์ชัยสมรภูมิ วงเวียนใหญ่ สวนจตุจักร โรงเรียนสตรีนนทบุรี และโรงเรียนราชวินิตมัธยม เป็นต้น
3. มิติด้านความพร้อมของรถโดยสาร พนักงานขับรถ และพนักงานเก็บค่าโดยสาร โดยกำชับบริษัทซ่อมบำรุงรถโดยสาร ตรวจสอบรถโดยสารให้มีความพร้อมก่อนนำรถออกวิ่งให้บริการประชาชน และตรวจความพร้อมด้านร่างกายของพนักงาน ก่อนขึ้นปฏิบัติหน้าที่บนรถโดยสาร
ทั้งนี้ ในวันที่ 16 พฤษภาคม 2567 เวลา 06.00 น. ผอ.ขสมก. พร้อมด้วยคณะผู้บริหาร ขสมก. ได้ลงพื้นที่บริเวณโดยรอบอนุสาวรีย์ชัยสมรภูมิ เพื่อตรวจความเรียบร้อยในการจัดเดินรถรองรับวันเปิดเทอมวันแรก  พบว่าเป็นไปด้วยความเรียบร้อย สามารถบริหารจัดการเดินรถได้อย่างเพียงพอ

ที่มา : https://www.thaigov.go.th/news/contents/details/83130