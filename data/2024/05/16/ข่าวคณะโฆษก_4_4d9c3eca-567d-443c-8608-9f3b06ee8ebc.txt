รัฐบาลไทย-ข่าวทำเนียบรัฐบาล-นายกฯ สนับสนุนการจัด “THAIFEX – ANUGA ASIA 2024” งานแสดงสินค้าอาหารและเครื่องดื่มที่ใหญ่และครบวงจรที่สุดในเอเชีย ตั้งเป้ามูลค่าซื้อขายทะลุ 1 แสนล้านบาท 


วันพฤหัสบดีที่ 16 พฤษภาคม 2567
16/05/2567
พิมพ์
นายกฯ สนับสนุนการจัด “THAIFEX – ANUGA ASIA 2024” งานแสดงสินค้าอาหารและเครื่องดื่มที่ใหญ่และครบวงจรที่สุดในเอเชีย ตั้งเป้ามูลค่าซื้อขายทะลุ 1 แสนล้านบาท
โดยรองนายกฯภูมิธรรม เชิญชวนผู้บริหารบริษัท KALDI ร่วมงาน เพิ่มโอกาสทางการตลาดให้เอกชนไทย
วันที่ 16 พฤษภาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่านายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ได้กำกับการทำงานให้กรมส่งเสริมการค้าระหว่างประเทศ ร่วมกับหอการค้าไทย และโคโลญเมสเซ่ เยอรมนี จัดงานแสดงสินค้าอาหารและเครื่องดื่มที่ใหญ่และครบวงจรที่สุดในเอเชีย “THAIFEX – ANUGA ASIA 2024”ภายใต้แนวคิด Beyond Food Experience ที่เป็นมากกว่างานแสดงสินค้าอาหาร ระหว่างวันที่ 28 พฤษภาคม – 1 มิถุนายน 2567 นี้ ณ อิมแพ็ค เมืองทองธานี เพื่อต่อยอด 8 วิสัยทัศน์ IGNITE THAILAND ของนายเศรษฐา ทวีสิน นายกรัฐมนตรี ยกระดับให้ไทยเป็นศูนย์กลางการเกษตรและอาหารของโลก (Agriculture and Food Hub) ซึ่งในปีนี้จะมีผู้เข้าร่วมแสดงสินค้ารวมกว่า 3,000 บริษัท มากกว่า 6,000 คูหา จาก 50 ประเทศ และคาดการณ์ว่าจะมีผู้เข้าชมงานตลอดทั้ง 5 วัน เป็นจำนวน 80,000 รายจากทั่วโลก ประมาณการมูลค่าการสั่งซื้อสินค้าจากงานปีนี้รวมกว่า 100,000 ล้านบาท
พร้อมกันนี้ เมื่อวันที่ 12 พฤษภาคม 2567 นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ หารือกับผู้บริหารบริษัท KALDI (คาลดี้) ซึ่งเป็นร้านค้าปลีกชั้นนำของประเทศญี่ปุ่นที่จำหน่ายสินค้านำเข้าจากหลากหลายประเทศกว่า 10,000 รายการ จาก 90 ประเทศทั่วโลก มีสาขาในญี่ปุ่นกว่า 270 สาขา และมีแผนขยายสาขาเพิ่มอีก 30 สาขาในปีนี้ โดยจะผลักดันสินค้าไทย อาทิ กาแฟ ผลไม้ไทย ไปจำหน่ายในร้าน KALDI ในประเภทอาหาร ผลิตภัณฑ์เกษตร และเครื่องดื่มแอลกอฮอล์ อีกทั้งยังเชิญชวนให้ทาง KALDI เข้าร่วมงาน THAIFEX – ANUGA ASIA 2024 เพื่อสัมผัสและเลือกสินค้าด้วยตัวเอง ซึ่งจะมีผู้ประกอบการไทยเข้าร่วมกว่า 3,000 ราย และผู้ประกอบการทั่วโลกอีกกว่า 1,000 ราย เพื่อนำไปจัดจำหน่ายในเเต่ละห้างของผู้ประกอบการที่สนใจ โดยทางกระทรวงพาณิชย์พร้อมจะอำนวยความสะดวกเป็นอย่างดี ซึ่งทางบริษัทฯ ได้ตอบรับคำเชิญและยินดีที่จะใช้สินค้าคุณภาพจากไทยเพื่อเชื่อมความสัมพันธ์ระหว่างประเทศด้วย
“นายกรัฐมนตรีชื่นชมการทำงานเชิงรุกของรองนายกรัฐมนตรี และกระทรวงพาณิชย์ ผลักดันสินค้าไทยให้เป็นที่รู้จักในต่างประเทศ สร้างโอกาสทางการตลาด ประชาสัมพันธ์ถึงศักยภาพ คุณภาพของอาหารและเครื่องดื่มไทยที่มีคุณภาพ และได้มาตรฐานระดับโลก เป็นการขยายโอกาสจากกิจกรรมที่เกิดขึ้นอย่างชาญฉลาด” นายชัย กล่าว

ที่มา : https://www.thaigov.go.th/news/contents/details/83127