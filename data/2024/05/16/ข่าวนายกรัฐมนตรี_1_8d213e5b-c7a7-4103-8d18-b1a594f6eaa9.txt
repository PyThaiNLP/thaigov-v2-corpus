รัฐบาลไทย-ข่าวทำเนียบรัฐบาล-​นายกฯ สวม “ผ้าลายอย่าง” ลาย “เพ็ชรราชวัตร” เดินทางถึงกรุงปารีส เตรียมเข้าร่วมงาน Thailand – France Business Forum ซึ่งมีเอกชนไทย-ฝรั่งเศสในสาขาความร่วมมือที่มีศักยภาพให้ความสนใจ 


วันพฤหัสบดีที่ 16 พฤษภาคม 2567
16/05/2567
พิมพ์
​นายกฯ สวม “ผ้าลายอย่าง” ลาย “เพ็ชรราชวัตร” เดินทางถึงกรุงปารีส เตรียมเข้าร่วมงาน Thailand – France Business Forum ซึ่งมีเอกชนไทย-ฝรั่งเศสในสาขาความร่วมมือที่มีศักยภาพให้ความสนใจ
เพื่อเปิดโอกาสความร่วมมือด้านการค้าการลงทุนระหว่างกัน
วันนี้ (วันที่ 16 พฤษภาคม 2567) เวลา 07.10 น. (เวลาท้องถิ่นกรุงปารีส ซึ่งช้ากว่ากรุงเทพฯ 5 ชั่วโมง) นายเศรษฐา ทวีสิน นายกรัฐมนตรี และคณะ เดินทางถึงท่าอากาศยาน Orly กรุงปารีส สาธารณรัฐฝรั่งเศส และเตรียมตัวจะเข้าร่วม และกล่าวปาฐกถาในงาน Thailand – France Business Forum ซึ่งเป็นงานที่จัดขึ้นเพื่อส่งเสริมความร่วมมือระหว่างภาครัฐและภาคเอกชนไทยและฝรั่งเศส ซึ่งเกิดขึ้นจากการผลักดันของนายกรัฐมนตรีและนายเอมานูว์แอล มาครง ประธานาธิบดีฝรั่งเศส
ทั้งนี้ ในงาน Thailand – France Business Forum นายกรัฐมนตรีจะได้พบกับ นายฟรองซัวส์ กอร์แบง (François Corbin) ประธานสภาธุรกิจฝรั่งเศส-ไทย และรองประธานสภานายจ้างฝรั่งเศสในต่างประเทศ MEDEF International (MEDEFi) และ นาย Franck Riester รัฐมนตรีช่วยว่าการกระทรวงการต่างประเทศ ด้านการค้าต่างประเทศ ความน่าสนใจ ทางเศรษฐกิจ และคนชาติฝรั่งเศสในต่างประเทศ (Delegate Minister for Foreign Trade, Economic Attractiveness, Francophonie and French Nationals Abroad, attached to the Minister for Europe and Foreign Affairs)
โดยมีเอกชนรายสำคัญของทั้งสองประเทศในสาขาที่เป็นยุทธศาสตร์สำคัญ ได้แก่ สาขาพลังงาน สาขาคมนาคมขนส่ง สาขาการบริการ โรงแรม Hospitality สาขาอาหาร สาขาอุตสาหกรรมป้องกันประเทศ และ อื่น ๆ
ต่อจากนั้น นายกรัฐมนตรีมีกำหนดการพบหารือกับนายเอมานูว์แอล มาครง ประธานาธิบดีฝรั่งเศส ซึ่งถือเป็นโอกาสกระชับความสัมพันธ์ ในการพบกันครั้งที่ 2 ของปี 2567 โดยประธานาธิบดีฝรั่งเศสได้เชิญนายกรัฐมนตรีร่วมรับประทานอาหารกลางวัน ณ ทำเนียบประธานาธิบดีฝรั่งเศส (Palais de l’Elysée)
ในส่วนของ "ผ้าลายอย่าง" ผืนนี้ คือ ลาย “เพ็ชรราชวัตร”  ถอดลายมาจากผ้าลายอย่างของอินเดียที่ใช้ห่อคัมภีร์ที่วัดลาด กว่าจะมาเป็นลายนี้ได้ ศูนย์วิจัยสิงขร-มะริดศึกษาได้วิจัย สืบค้นประวัติศาสตร์ตั้งแต่สมัยอยุธยา พร้อมทั้งวางลายผ้า หาคู่สีใหม่จนออกมาเป็นลายอย่างที่นอกจากจะสวยทั้งสีและลาย ยังสะท้อนถึงความเป็นมาของเพชรบุรีได้เป็นอย่างดี
“ร้านผ้าบ้านชะอานมอบผ้าพันคอผืนนี้ให้ผม ก่อนเข้าประชุม ครม.สัญจร ที่ จังหวัดเพชรบุรี และผมได้แจ้งไว้ว่าผมจะตั้งใจพกผ้าผืนนี้เดินทางไปทริป ฝรั่งเศส - อิตาลี เพื่ออวดความสวย ความประณีตของงานผ้าไทย พร้อมกับถ่ายทอดความภาคภูมิใจในประวัติศาสตร์ให้ชาวโลกได้เห็นว่าศิลปะไทยเราไม่น้อยหน้าใคร วันนี้ผมทำตามที่พูดไว้ และหวังเป็นอย่างยิ่งที่จะเห็นสินค้าที่มีคุณภาพของคนไทย เช่น ผ้าลายอย่าง นี้ได้รับการต่อยอด ทั้งด้านการผลิตและการขาย เพื่อนำรายได้เข้าสู่จังหวัด” นายกฯ กล่าว

ที่มา : https://www.thaigov.go.th/news/contents/details/83116