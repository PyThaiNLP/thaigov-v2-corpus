รัฐบาลไทย-ข่าวทำเนียบรัฐบาล-บีโอไอ จับมือ อว. จัดงาน Job Matching สร้างงานทักษะสูง 7 บริษัทอิเล็กทรอนิกส์ชั้นนำ


วันจันทร์ที่ 20 พฤษภาคม 2567
บีโอไอ จับมือ อว. จัดงาน Job Matching สร้างงานทักษะสูง 7 บริษัทอิเล็กทรอนิกส์ชั้นนำ
บีโอไอ ร่วมกับกระทรวงการอุดมศึกษา วิทยาศาสตร์ วิจัยและนวัตกรรม (อว.) และสมาคมแผงวงจรอิเล็กทรอนิกส์ไต้หวัน จัดงาน Online Job Matching เป็นครั้งแรก เพื่อสร้างโอกาสให้นักศึกษาจบใหม่ได้เข้าทำงานกับบริษัทผู้ผลิตแผงวงจรอิเล็กทรอนิกส์ (PCB) ชั้นนำระดับโลก
บีโอไอ จับมือ อว. จัดงาน Job Matching
สร้างงานทักษะสูง 7 บริษัทอิเล็กทรอนิกส์ชั้นนำ
บีโอไอ ร่วมกับกระทรวงการอุดมศึกษา วิทยาศาสตร์ วิจัยและนวัตกรรม (อว.) และสมาคมแผงวงจรอิเล็กทรอนิกส์ไต้หวัน จัดงาน Online Job Matching เป็นครั้งแรก ในวันที่ 5 มิถุนายน เพื่อสร้างโอกาสให้นักศึกษาจบใหม่ได้เข้าทำงานกับบริษัทผู้ผลิตแผงวงจรอิเล็กทรอนิกส์ (PCB) ชั้นนำระดับโลกจากไต้หวัน 7 บริษัท เน้นกลุ่มบุคลากรทักษะสูงสำหรับเตรียมโรงงานและการตั้งสายการผลิตในช่วงแรก รวมกว่า 300 ตำแหน่ง เงินเดือนเริ่มต้น 20,000 – 40,000 บาท
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยว่า ในช่วง 2 ปีที่ผ่านมา บีโอไอได้อนุมัติให้การส่งเสริมการลงทุนผู้ผลิตแผงวงจรอิเล็กทรอนิกส์ (Printed Circuit Board: PCB) ชั้นนำทั้งจากจีน ไต้หวัน ฮ่องกง และญี่ปุ่น จำนวนกว่า 40 โครงการ มูลค่าลงทุนรวมกว่า 1.5 แสนล้านบาท โดยกระแสการลงทุนขนาดใหญ่ครั้งนี้ ได้ช่วยสร้างคลัสเตอร์อุตสาหกรรมใหม่ในประเทศไทย ยกระดับห่วงโซ่อุปทานของอุตสาหกรรมเซมิคอนดักเตอร์และอิเล็กทรอนิกส์ในภาพรวม อีกทั้งช่วยสร้างงานที่มีคุณค่าและพัฒนาทักษะของบุคลากรไทยให้มีโอกาสได้เข้าทำงานและเรียนรู้เทคโนโลยีจากบริษัทผู้ผลิต PCB ชั้นนำอันดับต้น ๆ ของโลก
การจัดงาน Online Job Matching สำหรับ 7 บริษัทรายใหญ่ในครั้งนี้ นำโดยผู้ผลิต Advanced PCB อันดับ 1 - 2 ของโลก ได้แก่ บริษัท Zhen Ding Tech และบริษัท Unimicron นอกจากนี้ ยังมีผู้ผลิต PCB และบริษัทในซัพพลายเชนชั้นนำจากไต้หวันอีก 5 ราย ได้แก่ Gold Circuit Electronics, Dynamic Technology Manufacturing, Unitech, First Hi-Tec Enterprise และ Yankey Engineering ซึ่งบริษัทเหล่านี้ได้ตัดสินใจลงทุนในไทยเมื่อปีที่ผ่านมา โดยจะมีการจ้างงานรวมกว่า 5,000 คน
ขณะนี้บริษัทเหล่านี้อยู่ระหว่างการก่อสร้างโรงงานในพื้นที่ต่าง ๆ เช่น จังหวัดพระนครศรีอยุธยา สมุทรปราการ ปราจีนบุรี ฉะเชิงเทรา และอ่างทอง โดยคาดว่าโรงงานบางส่วนจะสร้างเสร็จและพร้อมเริ่มผลิตภายในปีนี้ และบางส่วนจะเริ่มผลิตในปี 2568 จึงมีความจำเป็นต้องเร่งจัดหาบุคลากร โดยเฉพาะกลุ่มบุคลากรทักษะสูงสำหรับเตรียมโรงงานและการตั้งสายการผลิตในช่วงแรก รวมกว่า 300 ตำแหน่ง ในงานวิศวกรฝ่ายผลิต งานออกแบบ งานพัฒนาซอฟต์แวร์ งาน QA/QC งานฝ่ายโลจิสติกส์ และงานฝ่ายการตลาด โดยมีเงินเดือนเริ่มต้นเฉลี่ย 20,000 – 40,000 บาท ซึ่งการรับสมัครงานในครั้งนี้เปิดกว้างสำหรับนักศึกษาจบใหม่หรือกำลังจะจบการศึกษาด้านวิศวกรรมศาสตร์และวิทยาศาสตร์ทุกสาขา รวมถึงสาขาที่เกี่ยวข้อง โดยผู้ที่ได้รับการคัดเลือกจะมีโอกาสเดินทางไปฝึกอบรมที่จีนหรือไต้หวันอีกด้วย
“งาน Job Matching สำหรับอุตสาหกรรมแผงวงจรอิเล็กทรอนิกส์ครั้งนี้ สะท้อนถึงบทบาทใหม่ของบีโอไอในการร่วมกับหน่วยงานพันธมิตร ทำหน้าที่เป็นผู้เชื่อมโยงผู้ประกอบการต่างชาติ ให้สามารถจัดหาบุคลากรไทยที่มีทักษะตรงกับความต้องการ และเป็นการส่งเสริมให้นักศึกษาไทยมีโอกาสทำงานในบริษัทที่มีเทคโนโลยีชั้นนำระดับโลก และได้รับการฝึกฝนทักษะใหม่ ๆ ซึ่งการจัดงานครั้งนี้เป็นจุดเริ่มต้นของการสนับสนุนด้านการจัดหาบุคลากรให้กับอุตสาหกรรมเป้าหมาย โดยบีโอไอจะขยายผลไปสู่กลุ่มอุตสาหกรรมเทคโนโลยีขั้นสูงอื่น ๆ ต่อไป” นายนฤตม์ กล่าว
สำหรับนักศึกษาที่สนใจ สามารถสมัครเข้าร่วมงาน Online Job Matching และดูรายละเอียดเพิ่มเติมได้ที่ https://stemplus.or.th  โดยเปิดรับสมัครแล้ววันนี้ ถึงวันที่ 31 พฤษภาคม 2567

ที่มา : https://www.thaigov.go.th/news/contents/details/83279