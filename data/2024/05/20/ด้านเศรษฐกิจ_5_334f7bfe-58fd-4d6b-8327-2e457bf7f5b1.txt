รัฐบาลไทย-ข่าวทำเนียบรัฐบาล-”ภูมิธรรม“บินฝรั่งเศส รวมพลังอินฟลูฯ ท้องถิ่นโปรโมทอาหารไทย ดันตำรับอาหาร เครื่องปรุง วัตถุดิบไทยแท้ พร้อมมอบตรา Thai SELECT การันตีรสชาติ


วันจันทร์ที่ 20 พฤษภาคม 2567
”ภูมิธรรม“บินฝรั่งเศส รวมพลังอินฟลูฯ ท้องถิ่นโปรโมทอาหารไทย ดันตำรับอาหาร เครื่องปรุง วัตถุดิบไทยแท้ พร้อมมอบตรา Thai SELECT การันตีรสชาติ
วันที่ 18 พฤษภาคม 2567 เวลา 14.00 น. ตามเวลาท้องถิ่นสาธารณรัฐฝรั่งเศส นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ จัดกิจกรรมส่งเสริมซอฟต์พาวเวอร์อาหารไทย
โชว์ทำส้มตำไทยกับอินฟลูเอนเซอร์ด้านอาหารชื่อดังของยุโรปที่มีผู้ติดตามทุกช่องทางรวมกันกว่า 3.7 ล้าน และมอบตราสัญลักษณ์ Thai SELECT ให้ร้าน Tuk Tuk Thai Café ของนายศรายุทธ รุ่งอ่วม และ Mr.Tony SCHEPENS เจ้าของร้าน เพื่อการันตีว่าเป็นร้านที่ใช้วัตถุดิบอาหารไทย รสชาติไทยแท้ ที่ร้านอาหารไทย Tuk Tuk Thaï Café Cannes เมืองคานส์ ประเทศฝรั่งเศส
นายภูมิธรรม เปิดเผยว่า วันนี้ได้จัดกิจกรรมสาธิตทำส้มตำไทยร่วมกับอินฟลูเอนเซอร์ ชื่อดัง 2 ราย ที่มีผู้ติดตามทุกช่องทางรวมกันกว่า 3.7 ล้านราย ซึ่งจะช่วยให้ชาวฝรั่งเศส และชาวยุโรปรู้จักอาหารไทย และกระตุ้นการบริโภคอาหารไทย ซึ่งเป็นหนึ่งใน Soft Power ที่รัฐบาลและกระทรวงพาณิชย์ผลักดันเพิ่มขึ้น
“สำหรับการจัดกิจกรรมประชาสัมพันธ์อาหารไทย และร้านอาหาร Thai SELECT จะช่วยส่งเสริมนโยบายครัวไทยสู่ครัวโลก และผลักดัน Soft Power ของไทยผ่านอาหารไทยและร้าน Thai SELECT ช่วยสร้างภาพลักษณ์และขยายการรับรู้ในตราสัญลักษณ์ Thai SELECT ของกลุ่มผู้บริโภคในตลาดฝรั่งเศส ส่งเสริมภาพลักษณ์อันดี สร้างกระแสความนิยมให้กับครัวไทยในกลุ่มผู้บริโภครุ่นใหม่ รวมทั้งสร้างและขยายการรับรู้เกี่ยวกับคุณลักษณะของอาหารไทยแท้ เครื่องปรุง และวัตถุดิบ ที่ใช้ในการประกอบการอาหารไทยแท้ จะเพิ่มความต้องการบริโภคสินค้าอาหารและสินค้าเกษตรของไทย ผลิตภัณฑ์ Thai SELECT ตลอดจนร้านอาหาร Thai SELECT เพื่อนำไปสู่มูลค่าการค้าสินค้าและอาหารไทยที่เพิ่มขึ้น”นายภูมิธรรมกล่าว
โดยอินฟลูเอนเซอร์ ที่มาร่วมกิจกรรมประกอบด้วย Mr.Thaï King Liou ในเฟจ “lerizjaune” เป็นเชฟเชื้อสายเอเชีย(ลาวและจีน) ได้เผยแพร่อาหารเอเชียรวมทั้งอาหารไทย  เขียนตำราอาหารเอเชียในภาษาฝรั่งเศสหลายเล่ม อาทิ LE RIZ JAUNE, BAO และ STREET FOOD D’ASIE โดยมีผู้ติดตามใน YouTube  TikTok  Instagram Facebook ทุกช่องทางรวมกันกว่า 1.8 ล้านบัญชี และ Mr.Jason Paul อินฟลูเอนเซอร์สัญชาติเยอรมนี สาย Foodie, Sport and Lifestyle ในชื่อเฟจ “thejasonpaul ”  ซึ่งมีชื่อเสียงในภูมิภาคยุโรป และมีผู้ติดตามทุกช่องทางรวมกว่า 1.9 ล้านบัญชี
ภายในกิจกรรมมีนางวรรณภรณ์ เกตุทัต รองปลัดกระทรวงพาณิชย์ นายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศ และคณะผู้บริหารกระทรวงพาณิชย์ร่วมด้วย สำหรับร้านอาหาร Tuk Tuk Thai Café เป็นร้านอาหารไทยร้านที่ 37 ที่ได้รับตราสัญลักษณ์ Thai SELECT ของฝรั่งเศส ปัจจุบันร้านตั้งอยู่ เลขที่ 3 rue Latour-Maubourg 06400 เมืองคานส์ มีพื้นที่ประมาณ 50 ตร.ม. สามารถบริการลูกค้าได้ 35-40 ที่นั่ง ซึ่งมีบรรยากาศร้านและการตกแต่งแบบไทย โดยทางร้านกำลังอยู่ระหว่างดำเนินการเปิดสาขาใหม่อยู่ใกล้ใจกลางเมือง เลขที่ 33, rue Bivouac Napoléon 06400 เมืองคานส์

ที่มา : https://www.thaigov.go.th/news/contents/details/83282