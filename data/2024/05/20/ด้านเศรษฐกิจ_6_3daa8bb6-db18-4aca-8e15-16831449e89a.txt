รัฐบาลไทย-ข่าวทำเนียบรัฐบาล-“ภูมิธรรม”ลุยเมืองคานส์ ดันภาพยนตร์ แอนิเมชัน ซีรีส์วายไทย ขายงานเทศกาลภาพยนตร์ระดับโลก Cannes Film Festival 2024 ทำยอดขาย 5 วัน ทะลุ 1,350 ล้านบาทแล้ว


วันจันทร์ที่ 20 พฤษภาคม 2567
“ภูมิธรรม”ลุยเมืองคานส์ ดันภาพยนตร์ แอนิเมชัน ซีรีส์วายไทย ขายงานเทศกาลภาพยนตร์ระดับโลก Cannes Film Festival 2024 ทำยอดขาย 5 วัน ทะลุ 1,350 ล้านบาทแล้ว
ันที่ 18 พฤษภาคม 2567 ทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จงาน Marché du Film ในงานเทศกาลภาพยนตร์ Cannes Film Festival 2024 เมืองคานส์ ครั้งที่ 77
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นางวรรณภรณ์ เกตุทัต รองปลัดกระทรวงพาณิชย์ และข้าราชการกระทรวงพาณิชย์ เฝ้ารับเสด็จ
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังว่า ได้นำผู้ประกอบการไทยที่อยู่ในอุตสาหกรรมภาพยนตร์ แอนิเมชัน ซีรีส์วาย และธุรกิจบันเทิงที่เกี่ยวข้อง เข้าร่วมกิจกรรมจับคู่เจรจาการค้า(Business Matching)ในงาน Marché du Film ในงาน Cannes Film Festival 2024 ที่ Palais des Festivals เมืองคานส์ สาธารณรัฐฝรั่งเศสตั้งแต่วันที่ 14-22 พฤษภาคม 2567 เพื่อส่งเสริมซอฟต์พาวเวอร์ไทย สร้างโอกาสทางการค้าให้กับผู้ประกอบการในอุตสาหกรรมภาพยนตร์และบริการที่เกี่ยวข้อง และทำให้ธุรกิจบันเทิงของไทยเป็นที่รู้จักและได้รับการยอมรับในตลาดต่างประเทศ
“ตลาดหนัง แอนิเมชันและเกมของเรากำลังเติบโตดี ตนมาที่นี่ 3-4 วันที่ผ่านมา ผู้ประกอบการมีรายได้ถึง 1,100 ล้านบาท(ตั้งเป้า 800 ล้านบาท เวลาจัดงาน 9 วัน) และตลาดเติบโตทุกด้านทั้งตลาดหนังผี ซีรีส์วาย ซีรีส์ยูริก็ติดอันดับ หลังจากนี้กระทรวงพาณิชย์จะส่งเสริมอุตสาหกรรมหนังให้มากขึ้น เพราะเราเห็นความต้องการของตลาด ซึ่งไทยมีจุดเด่นหลายด้าน ทั้งสถานที่ถ่ายทำเทคนิคการตัดต่อและค่าแรง รวมไปถึงการสนับสนุนจากภาครัฐในการลดภาษี โดยทั้งดิสนีย์ ฮอลลีวูด ก็มาใช้โลเคชั่นประเทศไทย
จะสร้างรายได้เข้าประเทศให้สูงขึ้น ซึ่งในหนังก็มีซอฟต์พาวเวอร์ของเราอยู่“ นายภูมิธรรมกล่าว
ซึ่งงาน Cannes Film Festival เป็นงานเทศกาลภาพยนตร์ที่เก่าแก่และใหญ่ที่สุด มีนักธุรกิจในวงการภาพยนตร์เข้าชมมากที่สุดในโลก ในงานมีกิจกรรมสำคัญ อาทิ งานแสดงสินค้า Marché du Film ที่เป็นตลาดซื้อ-ขายภาพยนตร์ที่ใหญ่ที่สุดในยุโรป โดยในปีนี้  กรมส่งเสริมการค้าระหว่างประเทศได้นำผู้ประกอบการไทยจำนวน 12 บริษัท เข้าร่วมงาน Marché du Film ภายใต้คูหา Thailand Pavilion บนพื้นที่ขนาด 82 ตารางเมตร
ด้านนายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศ กล่าวเสริมว่า ล่าสุดช่วงจัดงาน 5 วันแรก ได้มีการจับคู่เจรจา 317 ราย และมีมูลค่า 1,350 ล้านบาท ซึ่งคาดว่า 9 วันของการจัดงาน จะมีมูลค่าซื้อขายกว่า 1,900 ล้านบาท เท่ากับปีก่อน หรืออาจมากกว่า ซึ่งเป็นที่สังเกตว่า อินเดียสนใจหนังแนวซีรีส์วายของไทย
ข้อมูลจากกรมส่งเสริมการค้าระหว่างประเทศ ระบุว่า ผู้ประกอบการไทย ที่มาออกงาน Marché du Film มีทั้งหมด 12 บริษัท และ 1 สมาคม แยกเป็นผู้ผลิตและจัดจำหน่ายภาพยนตร์และแอนิเมชัน 9 บริษัท ได้แก่ 1.บริษัท กันตนา โมชั่น พิคเจอร์ส จำกัด 2.บริษัท จีดีเอช ห้าห้าเก้า จำกัด 3.บริษัท เนรมิตหนัง ฟิล์ม จำกัด 4.บริษัท ไนท์ เอดจ์ พิคเจอร์ส คอร์ปอเรชั่น จำกัด 5.บริษัท แบรนด์ธิงค์ จำกัด 6.บริษัท สหมงคลฟิล์ม อินเตอร์เนชั่นแนล จำกัด 7.บริษัท เอ็ม พิคเจอร์ส จำกัด 8.บริษัท ฮอลลีวู้ด (ไทยแลนด์) จำกัด 9.บริษัท ไร้ท บิยอนด์ จำกัด และผู้ผลิตรายการและละครโทรทัศน์ จำนวน 1 บริษัท ได้แก่ บริษัท เฮโล โปรดักชั่น จำกัด และผู้ให้บริการเกี่ยวเนื่องกับภาพยนตร์และวีดิทัศน์ จำนวน 2 บริษัท ได้แก่ บริษัท เบนีโทน ฟิล์มส์ จำกัด และบริษัท อิ๊กดราซิล กรุ๊ป จำกัด (มหาชน)  สำหรับผู้สนใจสามารถติดต่อสอบถามข้อมูลเพิ่มเติมได้ที่ กรมส่งเสริมการค้าระหว่างประเทศ (DITP) กระทรวงพาณิชย์ www.ditp.go.th หรือสายตรงกรมส่งเสริมการค้าระหว่างประเทศ โทร 1169

ที่มา : https://www.thaigov.go.th/news/contents/details/83283