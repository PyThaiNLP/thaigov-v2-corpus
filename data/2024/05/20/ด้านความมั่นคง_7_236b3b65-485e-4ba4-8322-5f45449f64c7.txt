รัฐบาลไทย-ข่าวทำเนียบรัฐบาล-​กรมการจัดหางาน ตรวจปูพรมย่านดังกรุงเทพ-ปริมณฑล เอาผิดต่างชาติแย่งงานคนไทย


วันจันทร์ที่ 20 พฤษภาคม 2567
20/05/2567
พิมพ์
​กรมการจัดหางาน ตรวจปูพรมย่านดังกรุงเทพ-ปริมณฑล เอาผิดต่างชาติแย่งงานคนไทย
กรมการจัดหางาน สั่งลงพื้นที่ตรวจสอบคนต่างชาติทำงานผิดกฎหมาย ห้วยขวาง ลาดกระบัง ราชเทวี ภาษีเจริญ อยุธยา ปทุมธานี สมุทรสาคร ตามพลเมืองดีแจ้งเบาะแส ย้ำสุ่มตรวจต่อเนื่อง เจอ จับ ดำเนินคดี ไม่มีข้อยกเว้น
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานตั้งเป้าหมายกวาดล้างแรงงานต่างชาติทำงานผิดกฎหมายอย่างเข้มข้น ลงพื้นที่ตรวจสอบทุกเบาะแส ควบคู่กับการประชาสัมพันธ์วิธีการจ้างคนต่างชาติทำงานตามกฎหมาย และงานที่ห้ามคนต่างชาติทำ ล่าสุด (วันที่ 13 – 17 พฤษภาคม 2567) เจ้าหน้าที่กองทะเบียนจัดหางานกลางและคุ้มครองคนหางาน และหน่วยงานที่เกี่ยวข้อง ได้ลงพื้นที่ตรวจสอบการทำงานของแรงงานต่างชาติและนายจ้างในพื้นที่เขตห้วยขวาง เขตลาดกระบัง เขตราชเทวี เขตภาษีเจริญ กรุงเทพมหานคร และปริมณฑล จังหวัดพระนครศรีอยุธยา ปทุมธานี และสมุทรสาคร ซึ่งเป็นพื้นที่ที่ได้รับแจ้งเบาะแสจากพลเมืองดีว่ามีคนต่างชาติลักลอบทำงานผิดกฎหมาย อาทิ เร่ขายไอศกรีม อาหารและเครื่องดื่ม ขายทุเรียน ทำงานในร้านนวด ร้านคาราโอเกะ ร้านสินค้าเบ็ดเตล็ด และไซต์ก่อสร้าง จากการตรวจสอบทั้งสิ้น 31 จุด พบนายจ้างคนไทยกระทำความผิด 7 ราย และแรงงานต่างชาติกระทำความผิด 40 ราย ในจำนวนนี้กระทำความผิดตามพรบ.คนเข้าเมือง พ.ศ.2522 ข้อหาเป็นคนต่างด้าวอยู่ในราชอาณาจักรโดยไม่ได้รับอนุญาต 1 ราย และกระทำความผิดตามพรก.การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม ข้อหาเป็นคนต่างด้าวทำงานโดยไม่มีใบอนุญาตทำงานและทำงานนอกเหนือจากที่มีสิทธิจะทำได้ 39 ราย จึงควบคุมตัวส่งพนักงานสอบสวนสถานีตำรวจนครบาลและสถานีตำรวจภูธรในพื้นที่ที่เกี่ยวข้องเพื่อดำเนินคดีต่อไป โดยกรมการจัดหางานขอย้ำเตือนว่าจะตรวจสอบดำเนินคดีทั้งกับนายจ้างและแรงงานต่างชาติที่กระทำผิดกฎหมายอย่างจริงจัง เข้มงวดโดยไม่มีข้อยกเว้น นอกจากการตรวจสอบตามการร้องเรียน แจ้งเบาะแสแล้ว จะสุ่มตรวจสอบในสถานที่เสี่ยงพบการกระทำผิด อาทิ ตลาด สถานที่ท่องเที่ยว ย่านชุมชนคนต่างชาติ เป็นต้น เพื่อมิให้กระทบต่อโอกาสการมีงานทำของคนไทย
“ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม หากคนต่างด้าวฝ่าฝืนทำงานโดยไม่มีใบอนุญาตทำงานหรือทำงานนอกเหนือสิทธิ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปีและข้อหาเป็นคนต่างด้าวอยู่ในราชอาณาจักรโดยไม่ได้รับอนุญาต ส่วนนายจ้าง/สถานประกอบการที่รับคนต่างด้าวทำงานโดยที่คนต่างด้าวไม่มีใบอนุญาตทำงานหรือให้คนต่างด้าวทำงานนอกเหนือจากที่มีสิทธิจะทำได้มีโทษปรับ ตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว
ทั้งนี้ หากพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/83258