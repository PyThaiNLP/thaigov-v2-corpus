รัฐบาลไทย-ข่าวทำเนียบรัฐบาล-"พัชรวาท" มอบนโยบายแก้ไขปัญหาน้ำแล้ง น้ำท่วม ย้ำช่วยเหลือรวดเร็วและต่อเนื่อง


วันจันทร์ที่ 20 พฤษภาคม 2567
"พัชรวาท" มอบนโยบายแก้ไขปัญหาน้ำแล้ง น้ำท่วม ย้ำช่วยเหลือรวดเร็วและต่อเนื่อง
"พัชรวาท" มอบนโยบายแก้ไขปัญหาน้ำแล้ง น้ำท่วม ย้ำช่วยเหลือรวดเร็วและต่อเนื่อง
"พัชรวาท" มอบนโยบายแก้ไขปัญหาน้ำแล้ง น้ำท่วม ย้ำช่วยเหลือรวดเร็วและต่อเนื่อง
วันนี้ (20 พฤษภาคม 2567) เวลา 11.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ และคณะผู้บริหารระดับสูง เข้าติดตามการดำเนินงานศูนย์อำนวยการติดตามและแก้ไขปัญหาภาวะน้ำแล้งและภาวะน้ำท่วม กระทรวงทรัพยากรธรรมชาติและสิ่งแวดล้อม ภายใต้ความร่วมมือระหว่างกรมทรัพยากรน้ำและกรมทรัพยากรน้ำบาดาล พร้อมมอบนโยบายการปฏิบัติงานในการช่วยเหลือบรรเทาภัยแล้งและอุทกภัย ให้กับหน่วยงานภายใต้กำกับของกรมทรัพยากรน้ำ และกรมทรัพยากรน้ำบาดาล ทั้งในส่วนกลาง และส่วนภูมิภาค ได้แก่ สำนักงานทรัพยากรน้ำที่ 1-11 และสำนักทรัพยากรน้ำบาดาล เขต 1-12 รวมถึงสำนักงานทรัพยากรธรรมชาติและสิ่งแวดล้อมจังหวัดทั้ง 76 จังหวัดทั่วประเทศ ผ่านระบบการประชุมทางไกล VDO Conference ณ ห้องประชุมสายชล ชั้น 9 กรมทรัพยากรน้ำ โดยได้รับฟังรายงานสรุปผลการดำเนินงานของทั้ง 2 หน่วยงานจาก นายภาดล ถาวรกฤชรัตน์ อธิบดีกรมทรัพยากรน้ำ และนางอรนุช หล่อเพ็ญศรี อธิบดีกรมทรัพยากรน้ำบาดาล ในการให้ความช่วยเหลือประชาชนที่ประสบภัยแล้งในช่วงที่ผ่านมา และการแก้ไขปัญหาให้กับประชาชนผ่านสายด่วน Green Call 1310 กด 4 กรมทรัพยากรน้ำบาดาล และ กด 5 กรมทรัพยากรน้ำ ซึ่งได้ให้การช่วยเหลือประชาชนที่ประสบภัยแล้งใน 34 จังหวัด ทั้งการแจกจ่ายน้ำอุปโภคบริโภคให้กับประชาชน การสูบน้ำช่วยเหลือเกษตรผู้ปลูกพืชเศรษฐกิจ การเป่าล้างบ่อน้ำบาดาล และการซ่อมแซมระบบประปาบาดาลและเครื่องสูบน้ำ
โดย พล.ต.อ.พัชรวาท ได้กล่าวมอบนโยบายว่า มีความห่วงใยต่อสถานการณ์ภัยแล้งที่กำลังเกิดขึ้น ซึ่งยังมีหลายพื้นที่ยังคงประสบปัญหาการขาดแคลนน้ำ ทั้งน้ำอุปโภคบริโภค และน้ำเพื่อการเกษตรกรรม จึงขอให้กรมทรัพยากรน้ำและกรมทรัพยากรน้ำบาดาล ดำเนินการช่วยเหลือและบรรเทาความเดือดร้อนของประชาชนจากสถานการณ์ภัยแล้งตามแผนและมาตรการที่กำหนดไว้จนกว่าสถานการณ์จะเข้าสู่ภาวะปกติ และหลังจากนี้ประเทศไทยกำลังจะเข้าสู่ฤดูฝนในอีกไม่กี่เดือน จึงขอให้ทั้ง 2 หน่วยงาน เตรียมความพร้อมเครื่องมือ เครื่องจักร และบุคลากรให้พร้อมปฏิบัติงาน รวมถึงระบบโทรมาตรและระบบแจ้งเตือน ให้สามารถตรวจวัดและแจ้งเตือนภัยให้กับประชาชนได้ทราบข้อมูล รวมถึงให้กรมทรัพยากรน้ำ เร่งพัฒนาแหล่งเก็บกักน้ำทุกประเภทและแก้มลิง สำหรับรองรับน้ำ และเก็บกักไว้ใช้ในปีถัดไป พร้อมตรวจสอบความมั่นคงและความปลอดภัยของอาคารบังคับน้ำ คันกั้นน้ำ และเพิ่มประสิทธิภาพการระบายน้ำ ทั้งนี้ ขอให้ปรับมาตรการให้สอดคล้องกับสถานการณ์จริง บูรณาการทำงานร่วมกัน โดยคำนึงถึงประโยชน์ของประชาชนและประเทศชาติเป็นสำคัญ พร้อมขอเป็นกำลังใจให้กับเจ้าหน้าที่ผู้ปฏิบัติงานทุกท่าน ตั้งใจปฏิบัติหน้าที่อย่างเต็มความสามารถ ช่วยกันเร่งรัดแก้ไขปัญหาให้กับพี่น้องประชาชนได้อยู่ดีกินดี มีคุณภาพชีวิตที่ดีขึ้น

ที่มา : https://www.thaigov.go.th/news/contents/details/83317