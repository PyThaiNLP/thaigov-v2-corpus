รัฐบาลไทย-ข่าวทำเนียบรัฐบาล-ฝ่ายปกครอง จ.ขอนแก่น สนธิกำลังตำรวจ ลุยจับกุมร้านค้าลักลอบจำหน่ายกระท่อม พ่อเมืองขอนแก่นเผย สั่งทุกฝ่าย Re X-Ray อย่างต่อเนื่อง มุ่งจัดระเบียบสังคม กวาดล้างยาเสพติดและสิ่งผิด กม.


วันอาทิตย์ที่ 19 พฤษภาคม 2567
19/05/2567
พิมพ์
ฝ่ายปกครอง จ.ขอนแก่น สนธิกำลังตำรวจ ลุยจับกุมร้านค้าลักลอบจำหน่ายกระท่อม พ่อเมืองขอนแก่นเผย สั่งทุกฝ่าย Re X-Ray อย่างต่อเนื่อง มุ่งจัดระเบียบสังคม กวาดล้างยาเสพติดและสิ่งผิด กม.
ฝ่ายปกครองจังหวัดขอนแก่น สนธิกำลังตำรวจ ลุยจับกุมร้านค้าลักลอบจำหน่ายกระท่อม ด้านพ่อเมืองขอนแก่นเผย สั่งทุกฝ่าย Re X-Ray อย่างต่อเนื่อง มุ่งจัดระเบียบสังคม กวาดล้างยาเสพติดและสิ่งผิดกฎหมาย ควบคู่กับการปราบปรามผู้มีอิทธิพล
วันนี้ (19 พ.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น และอำเภอเมืองขอนแก่นได้บูรณาการกับ เจ้าหน้าที่ตำรวจ สถานีตำรวจภูธรเมืองขอนแก่น และสถานีตำรวจภูธรบ้านเป็ด ลงพื้นที่ตรวจสอบร้านจำหน่ายกระท่อม ซึ่งพบร้านค้าการกระทำผิด จำนวน 4 ร้าน ได้แก่ 1) ร้านแดงเจริญใบ 6 2) ร้านโรงต้มนครซำ 3) ร้านท้ายซอยมีใบ และ 4) ร้าน ค.ท่อม เช็คอิน ซึ่งเป็นการขับเคลื่อนนโยบายด้านความมั่นคงของจังหวัดขอนแก่น และกระทรวงมหาดไทย ในการจัดระเบียบสังคม ปราบปรามผู้มีอิทธิพล มุ่งขจัดยาเสพติดให้หมดไป โดยเฉพาะการมุ่งเป้า Re X-Ray พื้นที่เป้าหมาย เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวน ซึ่งจังหวัดขอนแก่นได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่
นายไกรสร กองฉลาด ผู้ว่าราชการจังหวัดขอนแก่น กล่าวว่า ที่ผ่านมาจังหวัดขอนแก่น ได้ดำเนินการจัดระเบียบสังคม ปราบปรามผู้มีอิทธิพลและแก้ไขปัญหายาเสพติดและสิ่งผิดกฎหมาย ตามนโยบายเร่งด่วน (Quick win) ของรัฐบาลและกระทรวงมหาดไทย เพื่อความสงบเรียบร้อยของสังคมอย่างต่อเนื่อง โดยการขายน้ำกระท่อมถือเป็นสิ่งผิดกฎหมาย และน้ำกระท่อมมีผลเสียต่อสุขภาพ โดยเฉพาะเมื่อผสมกับยาแก้ไอ จะยิ่งส่งผลต่อผู้ดื่ม ซึ่งจังหวัดขอนแก่นตระหนักถึงโทษและพิษภัยของน้ำกระท่อมจึงได้ประชาสัมพันธ์สร้างการรับรู้อย่างต่อเนื่องให้ทุกภาคส่วน ร่วมกันชี้แจงต่อพี่น้องประชาชน รวมถึงเด็กและเยาวชนได้เข้าใจในข้อเท็จจริงดังกล่าว อย่าได้หลงไปกับการโฆษณาชวนเชื่อของผู้ที่นำน้ำกระท่อมมาต้มขายว่ามีสรรพคุณที่ดีมากมาย และไม่เป็นผลเสียต่อร่างกาย
นายไกรสร กองฉลาด ผู้ว่าราชการจังหวัดขอนแก่น กล่าวต่ออีกว่า จากการดำเนินการลงพื้นที่ของฝ่ายปกครอง และเจ้าหน้าที่ตำรวจภูธร พบร้านค้าลักลอบจำหน่ายกระท่อม จำนวน 4 ร้าน ได้แก่ 1) แดงเจริญใบ 6 ตำบลในเมือง อำเภอเมืองขอนแก่น จังหวัดขอนแก่น พบผู้จำหน่ายน้ำกระท่อม จำนวน 1 ราย ทราบชื่อว่า นายพุฒิพงศ์ (สงวนนามสกุล) โดยพบการจำหน่ายพืชกระท่อมบรรจุขวดโดยไม่มีใบอนุญาต และไม่มีการปิดป้ายเตือนมิให้เยาวชนอายุต่ำกว่า 18 ปี เข้ามาซื้อน้ำกระท่อมบรรจุขวดไปบริโภค จึงได้ยึดของกลาง เป็นน้ำกระท่อมบรรจุขวด (ขนาด 1 ลิตร) จำนวน 53 ขวด และแจ้งข้อกล่าวหาเบื้องต้น (สำหรับร้านค้า) ดังนี้ 1) จำหน่ายน้ำกระท่อมบรรจุขวด โดยผู้ผลิตนั้นไม่มีใบอนุญาต ตาม พ.ร.บ. อาหาร พ.ศ. 2522 มาตรา 4, 5, 6 (8) ประกอบมาตรา 50 และ 2) เป็นผู้ขายใบกระท่อม หรือ อาหารตามกฎหมายว่าด้วยอาหารที่มีใบกระท่อมเป็นวัตถุดิบ หรือ ส่วนประกอบ โดยไม่ปิดประกาศ หรือ แจ้ง ณ สถานที่ขาย ให้ทราบถึงข้อห้ามแก่บุคคล ตาม พ.ร.บ. พืชกระท่อม พ.ศ. 2565 มาตรา 24 จากนั้นได้นำตัวผู้กระทำความผิดส่งพนักงานสอบสวน สภ.เมืองขอนแก่น เพื่อดำเนินคดีตามกฎหมายต่อไป 2) ร้านโรงต้มนครซำ บริเวณ ซอยมิตรภาพ 2 ตำบลในเมือง อำเภอเมืองขอนแก่น จังหวัดขอนแก่น พบลักลอบจำหน่ายเครื่องดื่มแอลกอฮอล์โดยไม่ได้รับอนุญาตจากเจ้าพนักงานสรรพสามิต เจ้าหน้าที่จึงได้แจ้งข้อกล่าวหาเบื้องต้นต่อผู้รับว่าเป็นผู้ดูแลร้าน ทราบชื่อว่า นายยงยุทธ (สงวนนามสกุล) ว่า "จำหน่ายสุราโดยไม่ได้รับอนุญาต" และนำตัวผู้กระทำความผิดส่งพนักงานสอบสวน สภ.เมืองขอนแก่น เพื่อดำเนินคดีตามกฎหมายต่อไป 3) ร้านท้ายซอยมีใบ บริเวณหมู่บ้านเซนทารา ถนนบ้านกอก อำเภอเมืองขอนแก่น จังหวัดขอนแก่น พบผู้จำหน่ายน้ำกระท่อม จำนวน 1 ราย ทราบชื่อว่า นายอนุชา (สงวนนามสกุล) โดยพบการจำหน่ายพืชกระท่อมบรรจุขวด โดยไม่มีใบอนุญาต ไม่มีการปิดป้ายเตือนมิให้เยาวชนอายุต่ำกว่า 18 ปี เข้ามาซื้อน้ำกระท่อมบรรจุขวดไปบริโภค และพบยาแก้ไอชนิดน้ำจำนวนมาก จึงได้ยึดของกลาง เป็นน้ำกระท่อมบรรจุขวด (ขนาด 1.5 ลิตร) จำนวน 38 ขวด ยาแก้ไอยี่ห้อ Datissin ชนิดน้ำ จำนวน 8 ขวด และใบกระท่อมสดน้ำหนัก 1.5 กิโลกรัม เจ้าหน้าที่จึงได้แจ้งข้อกล่าวหาเบื้องต้น (สำหรับร้านค้า) ดังนี้ 1) จำหน่ายน้ำกระท่อมบรรจุขวดโดยผู้ผลิตนั้นไม่มีใบอนุญาต ตาม พ.ร.บ. อาหาร พ.ศ. 2522 มาตรา 4, 5, 6 (8) ประกอบมาตรา 50 2) เป็นผู้ขายใบกระท่อม หรือ อาหารตามกฎหมายว่าด้วยอาหารที่มีใบกระท่อมเป็นวัตถุดิบหรือส่วนประกอบ โดยไม่ปิดประกาศ หรือแจ้ง ณ สถานที่ขาย ให้ทราบถึงข้อห้ามแก่บุคคล ตาม พ.ร.บ. พืชกระท่อม พ.ศ. 2565 มาตรา 24 และ 3) ประกอบวิชาชีพเภสัชกรรมฯ โดยมิได้ขึ้นทะเบียนและรับอนุญาต จากนั้นได้นำตัวผู้กระทำความผิดส่งพนักงานสอบสวน สภ.บ้านเป็ด เพื่อดำเนินคดีตามกฎหมายต่อไป และ 4) ร้าน ค.ท่อม เช็คอิน ตั้งอยู่บ้านเลขที่ 24/171 แก่นนคร ซอย 2 อำเภอเมืองขอนแก่น จังหวัดขอนแก่น พบนายอภิชญ์ (สงวนนามสกุล) รับว่าเป็นผู้ดูแลร้าน และพบใบกระท่อมสดบรรจุอยู่ในกล่องโฟม จำนวน 1 ลัง โดยเจ้าหน้าที่ตรวจสอบแล้วไม่พบการปิดป้ายประกาศเตือนมิให้เยาวชนอายุต่ำกว่า 18 ปี เข้ามาซื้อ จึงได้แจ้งข้อกล่าวหาว่า "เป็นผู้ขายใบกระท่อม หรือ อาหารตามกฎหมายว่าด้วยอาหารที่มีใบกระท่อมเป็นวัตถุดิบ หรือ ส่วนประกอบ โดยไม่ปิดประกาศ หรือ แจ้ง ณ สถานที่ขาย ให้ทราบถึงข้อห้ามแก่บุคคล ตาม พ.ร.บ. พืชกระท่อม พ.ศ.2565 มาตรา 24" จากนั้น จึงได้นำตัวผู้กระทำความผิด พร้อมของกลาง ส่งพนักงานสอบสวน สภ.บ้านเป็ด เพื่อดำเนินคดีตามกฎหมาย
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า การจับกุมและดำเนินคดีผู้กระทำผิดในครั้งนี้ ถือเป็นหนึ่งในผลของการดำเนินมาตรการเชิงรุก จากการประกาศสงครามกับยาเสพติดตามที่กระทรวงมหาดไทยได้มีนโยบายให้ทุกจังหวัดและทุกพื้นที่ บูรณาการการทำงานร่วมกับเจ้าหน้าที่ตำรวจ และเจ้าหน้าที่ฝ่ายความมั่นคง เพื่อลงตรวจพื้นที่ที่มีความสุ่มเสี่ยงต่อการแพร่ระบาดของยาเสพติดอย่างต่อเนื่อง โดยเฉพาะในพื้นที่อำเภอ ตำบล และหมู่บ้าน ซึ่งถือเป็นจุดหมายปลายทาง ของการแพร่กระจายยาเสพติดลงไปสู่ประชาชน และเยาวชน ที่เป็นกลุ่มบอบบางอย่างง่ายดาย เพราะฉะนั้นในวันนี้ ตนจึงอยากขอความร่วมมือเจ้าหน้าที่ฝ่ายตำรวจและฝ่ายปกครองทุกคน มุ่งมั่นตั้งใจในการทำงานเพิ่มความเข้มข้นกวาดล้างจับกุมผู้กระทำความผิดให้เข้าสู่กระบวนการยุติธรรมให้เต็มที่ เพราะนอกจากจะเป็นการเพิ่มความเข้มข้นในการปราบปรามยาเสพติดแล้ว ยังเป็นการกู้คืนพื้นที่ของความมั่นคง โดยเฉพาะความมั่นคงทางจิตใจและสังคมให้แก่พี่น้องประชาชน ทั้งนี้ พี่น้องประชาชนต้องมาร่วมกันเป็นหูเป็นตา กำกับดูแลพฤติกรรมบุตรหลานของตนเองอย่างใกล้ชิด เพื่อไม่ให้หลงผิดเข้าใกล้ยาเสพติดที่เป็นภัยร้าย และสอดส่อง แจ้งเบาะแส ของการกระทำผิดกฎหมาย ให้กับเจ้าหน้าที่ได้ทราบโดยเร็วพลัน เพื่อที่จะสามารถ ตรวจตรา จับกุมดำเนินคดีกับผู้กระทำผิด และ สร้างภูมิคุ้มกัน ปกป้องให้สังคมห่างไกลจากยาเสพติด และอันตรายต่าง ๆ ที่อาจตามมาได้อย่าง “ทันท่วงที"
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/83255