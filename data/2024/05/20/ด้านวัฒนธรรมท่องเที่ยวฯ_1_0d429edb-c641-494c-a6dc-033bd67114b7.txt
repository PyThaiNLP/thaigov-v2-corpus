รัฐบาลไทย-ข่าวทำเนียบรัฐบาล-​กระทรวงวัฒนธรรมเข้าร่วมงานแถลงความสำเร็จการเป็นสถานที่ถ่ายทำภาพยนตร์ระดับโลกของประเทศไทย


วันจันทร์ที่ 20 พฤษภาคม 2567
​กระทรวงวัฒนธรรมเข้าร่วมงานแถลงความสำเร็จการเป็นสถานที่ถ่ายทำภาพยนตร์ระดับโลกของประเทศไทย
​กระทรวงวัฒนธรรมเข้าร่วมงานแถลงความสำเร็จการเป็นสถานที่ถ่ายทำภาพยนตร์ระดับโลกของประเทศไทย
กระทรวงวัฒนธรรมเข้าร่วมงานแถลงความสำเร็จการเป็นสถานที่ถ่ายทำภาพยนตร์ระดับโลกของประเทศไทย
วันที่ ๑๗ พฤษภาคม ๒๕๖๗ เวลา ๑๕.๓๐ น. (ตามเวลาท้องถิ่นสาธารณรัฐฝรั่งเศส) นางยุพา ทวีวัฒนะกิจบวร ปลัดกระทรวงวัฒนธรรม เข้าร่วมงานแถลงความสำเร็จการเป็นสถานที่ถ่ายทำภาพยนตร์ระดับโลกของประเทศไทย โดยนายอารัญ บุญชัย ปลัดกระทรวงการท่องเที่ยวและกีฬาเป็นประธาน และประกาศความสำเร็จของประเทศไทยที่พร้อมต้อนรับคณะถ่ายทำภาพยนตร์ทั่วโลก รวมทั้งศักยภาพในด้านต่าง ๆ ของประเทศไทยที่พร้อมรองรับกองถ่ายทำต่างประเทศ รวมทั้งตอกย้ำมาตรการส่งเสริมการถ่ายทำภาพยนตร์ของประเทศไทยที่มีประสิทธิภาพ สามารถสร้างแรงจูงใจให้คณะถ่ายทำภาพยนตร์ต่างประเทศเลือกประเทศไทยเป็นจุดหมายปลายทางของการสร้างภาพยนตร์
โดยได้ตกแต่งคูหานิทรรศการ ภายใต้แนวคิด “Filming in Thailand : All your Film Could Ever Need” ภายใน International Village หมายเลขคูหา ๑๑๒ เพื่อเชิญชวนคณะถ่ายทำภาพยนตร์ต่างประเทศให้เข้ามาลงทุนถ่ายทำภาพยนตร์ในประเทศไทย ประชาสัมพันธ์สถานที่ถ่ายทำ มาตรการส่งเสริมการถ่ายทำในรูปแบบการคืนเงิน Cash Rebate สิ่งอำนวยความสะดวกด้านต่าง ๆ เพื่อรองรับกองถ่ายทำต่างประเทศ รวมทั้งแนะนำสถานที่ท่องเที่ยวให้กับคณะถ่ายทำต่างประเทศ
นอกจากนี้ ได้จัดกิจกรรมงานเลี้ยงผู้ผลิตภาพยนตร์ Thailand Happy Hour โดยนำอาหารว่างไทย มาให้ผู้ผลิตภาพยนตร์ต่างประเทศได้ลิ้มลองรสชาติ โดยภายในงานมีการพูดคุยระหว่างเจ้าหน้าที่กองภาพยนตร์และวีดิทัศน์ สำนักงานปลัดกระทรวงวัฒนธรรมกับผู้ผลิตภาพยนตร์ต่างประเทศ รวมทั้งผู้ผลิตภาพยนตร์ชาวไทย ผู้ประสานงานการถ่ายทำภาพยนตร์ต่างประเทศในประเทศไทยในการเจรจาธุรกิจกับคณะถ่ายทำภาพยนตร์ต่างประเทศอีกด้วย
ทั้งนี้ กิจกรรมดังกล่าวจัดขึ้นในช่วงเทศกาลภาพยนตร์นานาชาติ คานส์ ฟิล์ม เฟสติวัล ๒๐๒๔ (Village International Cannes Film Festival 2024) เมืองคานส์ สาธารณรัฐฝรั่งเศส ซึ่งคณะกรรมการภาพยนตร์และวีดิทัศน์แห่งชาติ โดยกระทรวงวัฒนธรรมได้บูรณาการร่วมมือกับกระทรวงพาณิชย์ กระทรวงการท่องเที่ยวและกีฬา และภาคเอกชน เข้าร่วมส่งเสริมและเผยแพร่ภาพยนตร์และวีดิทัศน์ ณ เทศกาลภาพยนตร์นานาชาติ คานส์ ฟิล์ม เฟสติวัล ๒๐๒๔ (Village International Cannes Film Festival 2024) เมืองคานส์ สาธารณรัฐฝรั่งเศส จัดขึ้นระหว่างวันที่ ๑๔ - ๒๕ พฤษภาคม ๒๕๖๗ มีภาคเอกชนเข้าร่วมงาน  ๑๒ บริษัท ซึ่งเป็นบริษัทชั้นนำในวงการอุตสาหกรรมภาพยนตร์ของประเทศไทย ได้แก่  M STUDIO, SAHAMONGKOL FILM INTERNATIONAL, BRANDTHINK, NERAMITNUNG FILM , GDH559, YGGDRAZIL GROUP, NIGHT EDGE PICTURES , BENETONE FILMS , HOLLYWOOD (THAILAND) , KANTANA MOTION PICTURES , HALO PRODUCTIONS , RIGHT BEYOND และสมาคมส่งเสริมคอนเทนต์วายไทย ภายในเทศกาลมีหลากหลายกิจกรรมภายในงาน อาทิ กิจกรรมตลาดซื้อขายภาพยนตร์และโทรทัศน์  นิทรรศการคูหาประเทศไทย  เป็นต้น ซึ่งเป็นหนึ่งในภารกิจหลักของกระทรวงวัฒนธรรมในการส่งเสริมอุตสาหกรรมภาพยนตร์ทั้งในและต่างประเทศ ภายใต้ตราสัญลักษณ์ Content Thailand

ที่มา : https://www.thaigov.go.th/news/contents/details/83292