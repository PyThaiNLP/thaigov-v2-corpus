รัฐบาลไทย-ข่าวทำเนียบรัฐบาล-"รัฐมนตรีฯ พิมพ์ภัทรา" ลงพื้นที่จังหวัดระนอง ยกระดับเศรษฐกิจชุมชนสู่ความยั่งยืน พร้อมมอบนโยบาย ส่งเสริมอุตสาหกรรม SMEs ให้เติบโต ก้าวสู่สากล


วันจันทร์ที่ 20 พฤษภาคม 2567
20/05/2567
พิมพ์
"รัฐมนตรีฯ พิมพ์ภัทรา" ลงพื้นที่จังหวัดระนอง ยกระดับเศรษฐกิจชุมชนสู่ความยั่งยืน พร้อมมอบนโยบาย ส่งเสริมอุตสาหกรรม SMEs ให้เติบโต ก้าวสู่สากล
"รัฐมนตรีฯ พิมพ์ภัทรา" ลงพื้นที่จังหวัดระนอง ยกระดับเศรษฐกิจชุมชนสู่ความยั่งยืน พร้อมมอบนโยบาย ส่งเสริมอุตสาหกรรม SMEs ให้เติบโต ก้าวสู่สากล
จ.ระนอง 16 พฤษภาคม 2567 - นางสาวพิมพ์ภัทรา วิชัยกุล  รัฐมนตรีว่าการกระทรวงอุตสาหกรรม ลงพื้นที่จังหวัดระนอง ให้เกียรติเป็นประธานเปิดการฝึกอบรมเชิงปฏิบัติการ จำนวน 2 หลักสูตร คือ หลักสูตรที่ 1 “การทำผ้ามัดย้อม (ย้อมเย็น)” ณ อาคารเฉลิมพระเกียรติ 80 พรรษา องค์การบริหารส่วนจังหวัดระนอง อำเภอเมือง และหลักสูตรที่ 2 “การทำผลิตภัณฑ์ตะกร้าหวายเทียม” ณ อาคารอเนกประสงค์ (สระน้ำหนองใหญ่) หมู่ที่ 7 ตำบลปากจั่น อำเภอกระบุรี จังหวัดระนอง  ภายใต้โครงการยกระดับเศรษฐกิจชุมชนสู่ความยั่งยืน พร้อมด้วย นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายวาที พีระวรานุพงศ์  รองอธิบดีกรมส่งเสริมอุตสาหกรรม นายวิชญพรรณ พลอยทับทิม อุตสาหกรรมจังหวัดระนอง นายโดม ถนอนบูรณ์ ผู้อำนวยการศูนย์ส่งเสริมอุตสาหกรรมภาคที่ 10 และคณะผู้บริหาร และเจ้าหน้าที่กระทรวงอุตสาหกรรม และหน่วยงานภาครัฐและเอกชน เข้าร่วม โดยมี นายราชัน มีน้อย รองผู้ว่าราชการจังหวัดระนอง นายธนกร บริสุทธิญาณี นายกองค์การบริหารส่วนจังหวัดระนอง  หัวหน้าส่วนราชการ ภาคเอกชนให้การต้อนรับ
การฝึกอบรมในครั้งนี้ จัดขึ้นโดย กรมส่งเสริมอุตสาหกรรม (DIPROM : ดีพร้อม) ซึ่งเป็นผลจากการขับเคลื่อนนโยบาย มาสู่การปฏิบัติ ในการส่งเสริมเศรษฐกิจระดับชุมชนท้องถิ่นให้มีความเข้มแข็ง ได้รับการพัฒนาศักยภาพด้านการออกแบบและพั ฒนาผลิตภัณฑ์อุตสาหกรรมสร้างสรรค์ ผนวกกับวิถีและอัตลักษณ์ท้องถิ่น นำไปสู่การผลิตสินค้าที่มีคุณภาพสอดคล้องกับความต้องการของตลาดและเชื่อมโยงการท่องเที่ยว และอุตสาหกรรม Soft power  โดยจังหวัดระนอง มีความอุดมสมบูรณ์ของทรัพยากรมีแหล่งน้ำแร่ร้อนที่มีคุณภาพ ทะเลที่สวยงามและสมบูรณ์สังคมที่น่าอยู่ และที่สำคัญอยู่ในพื้นที่ระเบียงเศรษฐกิจพิเศษภาคใต้ (Southern Economic Corridor: SEC) ซึ่งได้กำหนดนโยบายให้ทุกหน่วยงานกำกับให้ความสำคัญกับการพัฒนาผู้ประกอบการขนาดเล็ก ไปสู่การเป็นประกอบการขนาดกลาง และขนาดใหญ่ โดยการ สนับสนุนการเข้าถึงแหล่งเงินทุนเพื่อขยายกิจการ (SME D BANK) การพัฒนามาตรฐานผลิตภัณฑ์และระบบบริหารจัดการ (สมอ.) ความสามารถในการใช้เทคโนโลยีในการสร้างโอกาส ที่ DIPROM ที่จะช่วยผู้ประกอบการได้เป็นอย่างดี โดยกระทรวงอุตสาหกรรม จะสนับสนุนพี่น้องผู้ประกอบการในการวางรากฐาน ให้มีความสามารถดำเนินธุรกิจได้อย่างมั่นคง สอดรับกับกติกาใหม่ๆของโลก ที่สำคัญเพื่อเป็นการกระจายการพัฒนาพื้นที่เศรษฐกิจและเมือง เพื่อกระจายประโยชน์จากความเจริญทางเศรษฐกิจไปสู่พี่น้องประชาชน และขยายผลไปในพื้นที่ทั่วทุกภาคของประเทศ
นอกจากนี้ ดีพร้อม ให้ความสำคัญกับนโยบายรัฐบาล ในการช่วยเหลือและฟื้นฟูเศรษฐกิจ และสังคมของประเทศให้กลับเข้าสู่ภาวะปกติโดยเร็วด้วยการสร้างความเข้มแข็งมุ่งแก้ไขปัญหาในระดับเศรษฐกิจฐานรากลดความเหลื่อมล้ำในพื้นที่ ซึ่งสอดรับกับยุทธศาสตร์ชาติด้านการสร้างความสามารถในการแข่งขัน โดยมีเป้าหมายในการพัฒนาที่มุ่งเน้นการยกระดับศักยภาพของผู้ประกอบการวิสาหกิจขนาดกลางและขนาดย่อม วิสาหกิจชุมชน และประชาชนในประเทศ ภายใต้วิสัยทัศน์เป็นองค์กรพัฒนาอุตสาหกรรม และวิสาหกิจไทยให้เติบโตในเศรษฐกิจและสังคมโลกยุคใหม่อย่างมั่นคง โดยการส่งเสริม พัฒนา และสนับสนุนกลุ่มเป้าหมายในพื้นที่ทั่วทุกภาคของประเทศให้มีความเข้มแข็ง เติบโต และมีศักยภาพในการประกอบการธุรกิจได้อย่างยั่งยืน

ที่มา : https://www.thaigov.go.th/news/contents/details/83287