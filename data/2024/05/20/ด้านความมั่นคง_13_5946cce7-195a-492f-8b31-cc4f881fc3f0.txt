รัฐบาลไทย-ข่าวทำเนียบรัฐบาล-โฆษกมหาดไทย แจงเหตุระบบรับสมัคร สว. เกิดความล่าช้า เผยปกครองดำเนินการแก้ไข สามารถกลับมาดำเนินการได้ตามปกติแล้ว


วันจันทร์ที่ 20 พฤษภาคม 2567
20/05/2567
พิมพ์
โฆษกมหาดไทย แจงเหตุระบบรับสมัคร สว. เกิดความล่าช้า เผยปกครองดำเนินการแก้ไข สามารถกลับมาดำเนินการได้ตามปกติแล้ว
โฆษกมหาดไทย แจงเหตุระบบรับสมัคร สว. เกิดความล่าช้า เผยกรมการปกครองดำเนินการแก้ไข สามารถกลับมาดำเนินการได้ตามปกติแล้ว
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า ตามที่ในช่วงเช้าวันนี้ (20 พ.ค. 67) สื่อมวลชนได้รายงานบรรยากาศการเปิดรับสมัครสมาชิกวุฒิสภา (สว.) และพบว่าระบบการรับสมัครมีความล่าช้านั้น กระทรวงมหาดไทยในฐานะหน่วยงานที่ดูแลเรื่องการรับสมัครไม่ได้นิ่งนอนใจ โดยกรมการปกครองมีการมอนิเตอร์การดำเนินการโดยตลอด และเมื่อพบปัญหาได้เข้าดำเนินการแก้ไขทันที และขณะนี้โปรแกรมสำหรับการรับสมัคร สว. สามารถดำเนินการได้เป็นปกติแล้ว
"กรมการปกครองได้ตรวจสอบพบว่า กรณีที่โปรแกรมสำหรับเลือกสมาชิกวุฒิสภาเกิดความล่าช้า ไม่ใช่เป็นปัญหาที่เกิดจากระบบล่ม แต่เนื่องจากจำนวนเอกสารที่ผู้สมัครนำมามีจำนวนมากในช่วงเวลาเปิดการรับสมัคร และมีไฟล์รูปภาพขนาดใหญ่ที่ต้องมีการจัดเก็บ ประกอบกับในช่วงเวลาดังกล่าว มีการเปิดให้บริการรับสมัครพร้อมกันทั่วประเทศ จึงทำให้มีการอัพโหลดข้อมูลที่มีขนาดใหญ่พร้อมกัน ทำให้เกิดความล่าช้า สำหรับการแก้ไขปัญหานั้น กรมการปกครองได้ปรับปรุงโปรแกรม ลดขนาดไฟล์ข้อมูลให้เล็กลง และดำเนินการขยายช่องทางสื่อสารจากภูมิภาคเข้ามายังเซิฟเวอร์ของสำนักบริหารการทะเบียน กรมการปกครอง ซึ่งทำให้ระบบกลับมาทำงานได้ปกติเป็นที่เรียบร้อยแล้ว" น.ส.ไตรศุลี กล่าว

ที่มา : https://www.thaigov.go.th/news/contents/details/83310