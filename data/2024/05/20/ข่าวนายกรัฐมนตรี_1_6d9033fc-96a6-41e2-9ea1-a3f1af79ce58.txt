รัฐบาลไทย-ข่าวทำเนียบรัฐบาล-นายกฯ พบหารือผู้บริหาร Formula One Group เยี่ยมชมพื้นที่สนามจริง รวมทั้งศึกษาความเป็นไปได้ของการจัดการแข่งขัน F1 ในประเทศไทย 


วันอาทิตย์ที่ 19 พฤษภาคม 2567
นายกฯ พบหารือผู้บริหาร Formula One Group เยี่ยมชมพื้นที่สนามจริง รวมทั้งศึกษาความเป็นไปได้ของการจัดการแข่งขัน F1 ในประเทศไทย
ซึ่งเป็นอีกหนึ่ง Event ดึงดูดการท่องเที่ยวของรัฐบาล
วันนี้ (19 พฤษภาคม 2567) เวลา 13.00 น. (เวลาท้องถิ่นเมืองมิลาน ซึ่งช้ากว่ากรุงเทพฯ 5 ชั่วโมง) นายเศรษฐา ทวีสิน นายกรัฐมนตรี ได้พบหารือกับผู้บริหาร F1 รวมทั้งได้เยี่ยมชมสนามแข่งรถ Autodromo Enzo e Dino Ferrari เมืองโบโลญญา ประเทศอิตาลี
Formula 1 ถือสิทธิ์ในการจัดการแข่งขัน FIA Formula One World Championship ซึ่งเป็นการแข่งขันประจำปี ครอบคลุมระยะเวลาประมาณ 9 เดือน
การแข่งขัน Formula 1 เป็นการแข่งรถที่มีชื่อเสียงที่สุดในโลก และเป็นหนึ่งในซีรีย์กีฬาประจำปีที่ได้รับความนิยมมากที่สุดในโลก โดย 2024 FIA Formula One World Championship จัดขึ้นตั้งแต่เดือนกุมภาพันธ์ - ธันวาคม ครอบคลุมการแข่งขัน 24 รายการ ใน 21 ประเทศ 5 ทวีป
รัฐบาลสนับสนุนความร่วมมือ เพื่อศึกษาความเป็นไปได้ ในการเป็นเจ้าภาพจัด Formula One ที่ กรุงเทพฯ ซึ่งจะสร้างโอกาส ขยายศักยภาพของประเทศ ในการจัดกิจกรรมระดับนานาชาติ ส่งผลดีต่อเศรษฐกิจ ชุมชน และเยาวชนไทย ถือเป็นอีกหนึ่ง Event ในนโยบายสำคัญของรัฐบาล เพื่อสนับสนุนการท่องเที่ยวไทย และดึงดูดนักท่องเที่ยวจากทั่วโลก

ที่มา : https://www.thaigov.go.th/news/contents/details/83251