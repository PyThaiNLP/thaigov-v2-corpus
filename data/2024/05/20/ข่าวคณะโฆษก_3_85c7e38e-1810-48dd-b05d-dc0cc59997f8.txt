รัฐบาลไทย-ข่าวทำเนียบรัฐบาล-​รัฐบาลร่วมมือเครือข่ายธุรกิจ MOC Biz Club ตั้งเป้าเปิด Biz Shop ขายสินค้าชุมชนในร้านขายของฝาก 77 จังหวัดทั่วประเทศ เริ่มเฟสแรก 13 แห่ง ยอดขายเพิ่มขึ้น 10%


วันจันทร์ที่ 20 พฤษภาคม 2567
​รัฐบาลร่วมมือเครือข่ายธุรกิจ MOC Biz Club ตั้งเป้าเปิด Biz Shop ขายสินค้าชุมชนในร้านขายของฝาก 77 จังหวัดทั่วประเทศ เริ่มเฟสแรก 13 แห่ง ยอดขายเพิ่มขึ้น 10%
ต่อเฟส 2 เพิ่มอีก 20 แห่ง เน้นกระจายรายได้สู่ผู้ประกอบการท้องถิ่น  เพิ่มการเข้าถึงสินค้าของผู้บริโภค ดันเศรษฐกิจไทยเติบโต
วันนี้ (20 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ให้ความสำคัญกับการร่วมกันพัฒนาเศรษฐกิจฐานรากระหว่างภาครัฐบาล ภาคเอกชนและประชาชน เน้นสร้างความเข้มแข็งแก่ผู้ประกอบการวิสาหกิจขนาดกลาง (Small and Medium Enterprises: SMEs) และขนาดย่อย (Micro SMEs) มุ่งกระจายรายได้สู่ท้องถิ่น กระตุ้นให้เศรษฐกิจไทยเติบโต โดยกระทรวงพาณิชย์ กรมพัฒนาธุรกิจการค้า ได้ร่วมมือกับเครือข่ายธุรกิจ MOC Biz Club และร้านขายของฝากที่ระลึกเพื่อเปิดพื้นที่ให้สมาชิกเครือข่ายธุรกิจฯ นำผลิตภัณฑ์ท้องถิ่นเข้าจำหน่าย ซึ่งจะเพิ่มจาก 13 แห่งเดิม เพิ่มอีก 20 แห่งใน เฟส 2 และขยายจนครบ 77 จังหวัด เชื่อมั่นเพิ่มยอดขายให้ผู้ประกอบการ MOC Biz Club
โฆษกประจำสำนักนายกรัฐมนตรี กล่าวว่า ความร่วมมือดังกล่าวได้สร้างพื้นที่ของการรวมกลุ่มผู้ประกอบการเครือข่ายธุรกิจ ทั้งระดับจังหวัด ภูมิภาค และประเทศ มีการเชื่อมโยงทางการค้าและสร้างพันธมิตรทางธุรกิจที่เกื้อกูลซึ่งกันและกัน ถือเป็นความร่วมมือสำคัญในการขยายช่องทางการตลาดให้สมาชิกเครือข่าย MOC Biz Club ผ่านการตั้งให้ร้านขายของฝากที่ระลึกที่มีชื่อเสียงของแต่ละจังหวัด มีผู้บริโภคและนักท่องเที่ยวเข้ามาจับจ่ายใช้สอยเป็นจำนวนมากเป็นร้าน Biz Shop เพื่อจำหน่ายสินค้าท้องถิ่นของสมาชิกเครือข่าย MOC Biz Club ผ่านหน้าร้าน ส่งผลให้สินค้าที่นำมาจำหน่ายภายในร้านได้รับความสนใจและมียอดขายสูงขึ้น
ทั้งนี้ ข้อมูลจากกรมพัฒนาธุรกิจการค้า กระทรวงพาณิชย์ระบุว่า ปัจจุบันมีร้าน Biz Shop จำนวนทั้งสิ้น 13 แห่ง ตั้งอยู่ในจังหวัดราชบุรี จังหวัดนครปฐม จังหวัดสมุทรสาคร จังหวัดสระบุรี จังหวัดร้อยเอ็ด จังหวัดนครพนม จังหวัดนครสวรรค์ จังหวัดอุตรดิตถ์ จังหวัดสงขลา จังหวัดสตูล และจังหวัดพัทลุง โดยมีเป้าหมายขยายร้าน Biz Shop เพิ่มขึ้นในเฟสที่ 2 ประมาณ 20 แห่ง และจะขยายอย่างต่อเนื่องให้ครบ 77 จังหวัดทั่วประเทศ เพื่อส่งเสริมให้สินค้าของสมาชิกเครือข่าย MOC Biz Club เป็นที่รู้จักมากขึ้น ทั้งนี้พบว่า สมาชิกเครือข่าย MOC Biz Club ที่นำสินค้าเข้าจำหน่ายใน Biz Shop สามารถขยายช่องทางการตลาดได้จริงและเห็นผลเป็นรูปธรรมชัดเจน โดยมียอดขายเพิ่มขึ้นประมาณร้อยละ 10
“นายเศรษฐา ทวีสิน นายกรัฐมนตรี สนับสนุนการต่อยอดสร้างโอกาสขยายธุรกิจให้กับผู้ประกอบการชุมชนทั่วประเทศ ส่งเสริมและพัฒนา SMEs และ Micro SMES ภายใต้เครือข่ายธุรกิจ MOC Biz Club ให้เกิดความเข้มแข็งในการประกอบธุรกิจอย่างยั่งยืน มุ่งเปิดตลาดให้สินค้าท้องถิ่นเป็นที่รู้จักผ่านร้านค้า Biz Shop ทั่วไทย และขยายฐานคู่ค้าและลูกค้าไปพร้อมกัน มั่นใจว่าผลิตภัณฑ์ของผู้ประกอบการเครือข่ายธุรกิจ MOC Biz Club มีศักยภาพที่จะเติบโต สามารถสร้างรายได้ เพิ่มยอดขายและผลกำไรให้กับผู้ประกอบการ และทำให้ผู้บริโภคสามารถเข้าถึงสินค้าได้มากขึ้น ส่งผลดีต่อการเติบโตของเศรษฐกิจประเทศในภาพรวม”

ที่มา : https://www.thaigov.go.th/news/contents/details/83290