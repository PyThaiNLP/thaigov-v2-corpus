รัฐบาลไทย-ข่าวทำเนียบรัฐบาล-”ศุภมาส“ ปาฐกถาพิเศษเนื่องในวันวิสาขบูชา “การดำรงชีวิตวิถีพุทธด้วยความไว้วางใจและสามัคคีในโลกยุคใหม่” พร้อมผลักดันให้ “มหามกุฏราชวิทยาลัย” เป็นมหาวิทยาลัยพระพุทธศาสนาระดับนานาชาติ


วันจันทร์ที่ 20 พฤษภาคม 2567
”ศุภมาส“ ปาฐกถาพิเศษเนื่องในวันวิสาขบูชา “การดำรงชีวิตวิถีพุทธด้วยความไว้วางใจและสามัคคีในโลกยุคใหม่” พร้อมผลักดันให้ “มหามกุฏราชวิทยาลัย” เป็นมหาวิทยาลัยพระพุทธศาสนาระดับนานาชาติ
......
”ศุภมาส“ ปาฐกถาพิเศษเนื่องในวันวิสาขบูชา “การดำรงชีวิตวิถีพุทธด้วยความไว้วางใจและสามัคคีในโลกยุคใหม่” พร้อมผลักดันให้ “มหามกุฏราชวิทยาลัย” เป็นมหาวิทยาลัยพระพุทธศาสนาระดับนานาชาติ
เมื่อวันที่ 17 พ.ค. สถาบันกรรมฐานศึกษา (อมฺพรมหาเถร) ในพระสังฆราชูปถัมภ์ จัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีสมเด็จพระมหาวีรวงศ์ กรรมการมหาเถรสมาคม อุปนายกสภา เป็นประธานฝ่ายสงฆ์ กล่าวเปิดกิจกรรมทางวิชาการ และมี น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานฝ่ายฆราวาส พร้อมปาฐกถาพิเศษ เนื่องในโอกาสวันวิสาขบูชา 2567 ในหัวข้อ “การดำรงชีวิตวิถีพุทธด้วยความไว้วางใจและสามัคคีในโลกยุคใหม่” ณ อาคารสุชีพ ปุญญานุภาพ มหาวิทยาลัยมหามกุฏราชวิทยาลัย ต.ศาลายา อ.พุทธมณฑล จ.นครปฐม
น.ส.ศุภมาส กล่าวว่า มหาวิทยาลัยมหามกุฏราชวิทยาลัย(มมร.) เป็นสถาบันอุดมศึกษาหนึ่งที่จัดอยู่ในกลุ่มพัฒนาปัญญาและคุณธรรมด้วยหลักศาสนา ซึ่งมีบทบาทช่วยกล่อมเกลาจิตใจ นำหลักศาสนามาพัฒนาวิธีคิดและการใช้เหตุผลในตัวผู้เรียน เพื่อให้สามารถนำความรู้ไปแก้ไขปัญหาต่าง ๆ ในชีวิตประจำวันได้อย่างผู้มีปัญญา การจัดการศึกษาจึงเป็นการพัฒนาปัญญาของผู้เรียน ให้สามารถแสวงหาความรู้ ฝึกฝนค้นคิด และฝึกฝนตนเองให้มีคุณธรรมและมีศีลธรรม เพื่อให้เกิดความร่มเย็นแก่ชีวิตในสังคม มีการพัฒนากระบวนการเรียนรู้โดยใช้หลักทางศาสนาเพื่อรองรับการเปลี่ยนผ่านทางสังคม นอกจากนี้ การพัฒนาการวิจัยแบบสหสาขา ที่เชื่อมโยงหลักทางศาสนา เชื่อมโยงชุมชน การพัฒนาเยาวชน และการเปลี่ยนผ่านทางสังคม ซึ่งเป็นประเด็นท้าทาย ทำให้เกิดนวัตกรรมทางสังคมด้านพุทธศาสนา เสริมสร้างสังคมในเชิงเศรษฐกิจ ไปสู่การพัฒนาปัญญา ฟื้นฟูเศรษฐกิจ และสังคมของประเทศอย่างยั่งยืน
รมว.อว.กล่าวต่อว่า เป้าหมายการจัดกลุ่มสถาบันอุดมศึกษาตามคุณลักษณะและเชิงยุทธศาสตร์ กลุ่มที่ 4 กลุ่มพัฒนาปัญญาและคุณธรรมด้วยหลักศาสนา มีจุดประสงค์ 3 ข้อ ได้แก่ (1) การมุ่งพัฒนาบัณฑิตให้เป็นผู้มีสติปัญญาและคุณธรรมด้วยการจัดการเรียนการสอนที่ผสานหลักศาสนากับหลักวิชาการ (2) การให้ความสำคัญกับการวิจัยและสร้างนวัตกรรมโดยยึดหลักศาสนา ปรับใช้หลักศาสนาให้เหมาะกับสังคมที่เปลี่ยนไป และ (3)การสร้างหลักการวิชาการที่สอดคล้องกับหลักศาสนาให้เป็นทางเลือก คู่กับหลักวิชาการของประเทศตะวันตก และการนำหลักธรรมคาสอนของศาสนาต่าง ๆ มาชี้นำสังคมโดยมุ่งพัฒนาจิตใจ สติปัญญาและพฤติกรรมของประชาชนเพื่อให้เกิดสันติสุขและความสามัคคีของคนในชาติ
“มหาวิทยาลัยมหามกุฏราชวิทยาลัย ได้จัดทำแผนพัฒนากำลังคนระดับสูงเฉพาะทางมีทิศทางที่เป็นลักษณะเฉพาะตัว ซึ่งภายในแผนดังกล่าว มุ่งเน้นการสืบสาน ส่งต่อ ต่อยอด (ปริยัติ) พระพุทธศาสนา ให้มั่นคงในแผ่นดินไทยเผยแผ่ไปทั่วโลก การผสานและสร้างสรรค์อย่างลึกซึ้ง (ประยุกต์) คำสอนของพระพุทธศาสนาให้เคียงคู่ไปกับมวลมนุษย์ การค้นหา “ตน” เติม “คน” เสริมสร้าง “สังคม” (ปฏิบัติ) นำทาง ยกระดับ และพัฒนาจิตใจชาวโลก ให้เป็นสังคมเข้มแข็ง การฟื้นฟู เยียวยา นำพากลับสู่ ความสว่าง สงบ (ปฏิบถ) เติมเต็ม และเสริมพลัง แก่สังคมทุกภาคส่วน และการพลิก ปรับ รับการเปลี่ยนแปลง (ปฏิรูป) พัฒนาองค์กรและทรัพยากร ได้อย่างรวดเร็ว ให้เป็นองค์กรอนาคตแห่งความรู้และภูมิปัญญาที่ร่วมพัฒนาอนาคตของสังคมไทยและสังคมโลก ซึ่งแผนพัฒนากำลังคนนี้จะผลักดันให้มหาวิทยาลัยมหามกุฏราชวิทยาลัยเป็นมหาวิทยาลัยพระพุทธศาสนาในระดับนานาชาติ และร่วมพัฒนาพลเมืองโลกด้วยการผสานแก่นแท้ของพระพุทธศาสนาที่มั่นคง ให้ดำรงอยู่ในฐานะโครงสร้างพื้นฐานทางปัญญาของมนุษย์ในอนาคต” น.ส.ศุภมาส กล่าว
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/83267