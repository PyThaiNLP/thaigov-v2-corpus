รัฐบาลไทย-ข่าวทำเนียบรัฐบาล-นายกฯ สัมภาษณ์สรุปผลการภารกิจที่เมืองมิลาน ประเทศอิตาลี วันสุดท้ายพบผู้บริหารธนาคาร Intesa Sanpaolo พิพิธภัณฑ์สมาคม ADI และเยี่ยมชมสนามแข่ง Formula 1


วันจันทร์ที่ 20 พฤษภาคม 2567
นายกฯ สัมภาษณ์สรุปผลการภารกิจที่เมืองมิลาน ประเทศอิตาลี วันสุดท้ายพบผู้บริหารธนาคาร Intesa Sanpaolo พิพิธภัณฑ์สมาคม ADI และเยี่ยมชมสนามแข่ง Formula 1
ประกาศผลสำเร็จ 2 ประการ เรียนรู้เพื่อเพิ่มคุณค่าผลิตภัณฑ์การเกษตร และความร่วมมือเพื่อสร้างแรงบันดาลใจด้าน Fashion ส่งเสริม Soft Power Thailand
วันนี้ (19 พฤษภาคม 2567) เวลา 17.40 น. (ตามเวลาท้องถิ่นเมืองมิลาน ซึ่งช้ากว่ากรุงเทพฯ 5 ชั่วโมง) นายเศรษฐา ทวีสิน นายกรัฐมนตรีให้สัมภาษณ์สื่อมวลชน เกี่ยวกับบทสรุปของภารกิจที่มิลาน โดยนายกรัฐมนตรีกล่าวว่า วันนี้ตอนเช้าได้พบผู้บริหารการเงินธนาคาร นาย Nicola Doninelli ของธนาคาร Intesa Sanpaolo ซึ่งมีความเชี่ยวชาญด้านไฟแนนซ์ ได้พูดเมื่อเช้าเรื่องความเป็นไปได้ในการสนับสนุนทางด้านการเงิน ทั้งโครงการก่อสร้างสุวรรณภูมิของไทย ได้แก่ที่ภูเก็ต และเชียงใหม่ ซึ่งจะให้รายละเอียดเพิ่มเติมอีกครั้ง อีกประเด็นคือ เรื่องคือ Green Bond เรื่องหุ้นกู้สีเขียว ซึ่งมีการหารือมานานแล้ว คาดว่าจะสำเร็จประมาณเดือนกรกฎาคม 1 พันล้านดอลลาร์สหรัฐ
หลังจากนั้นได้ไปเยี่ยมชมพิพิธภัณฑ์สมาคมการออกแบบอุตสาหกรรม (Association of Design Industry Museum: ADI) ซึ่งเคยไปจัดนิทรรศการในต่างประเทศ และล่าสุดจัดนิทรรศการที่ฮ่องกง เซี่ยงไฮ้ ซึ่งนายกรัฐมนตรีเสนอให้ ADI พิจารณาจัดนิทรรศการที่ไทย และในทางกลับกัน มิลานเป็นศูนย์กลางของการออกแบบ ให้ความหวัง และแรงบันดาลใจแก่นักออกแบบรุ่นใหม่ จึงได้พูดคุยความเป็นไปได้ที่จะให้นักออกแบบรุ่นใหม่ของไทยมาจัดแสดงนิทรรศการที่มิลาน ซึ่งก็ได้รับการตอบรับที่ดี
และบ่ายวันนี้ นายกรัฐมนตรีได้ไปดู Formula 1 ที่สนามแข่ง Autodromo Enzo e Dino Ferrari เมืองโบโลญญา สนามแข่งที่มีนักแข่งในตำนานเสียชีวิตที่นี่ครบ 30 ปี ทั้งนี้ ปฏิเสธไม่ได้ว่า Formula 1 เป็นการแข่งรถที่มีชื่อเสียงที่สุดในโลกและเป็นหนึ่งในซีรีส์กีฬาประจำปีที่ได้รับความนิยมมากที่สุด เรื่องการแข่งขันที่ประเทศไทยในการพูดคุยวันนี้ ทำให้มีความมั่นใจมากขึ้นคิดว่าจะได้ประกาศข่าวดีต่อไป
โดยสรุปการเยือนเมืองมิลาน สาธารณรัฐอิตาลี ในครั้งนี้ ได้ผลลัพธ์สำคัญ 2 ประการ ได้แก่ 1) การใช้เกษตรแปรรูป ถือเป็นความหวังในหลายๆ ปัจจัย ซึ่งต้องศึกษาการแปรรูปเกษตรซึ่งใช้นวัตกรรมสามารถสร้างมูลค่าเพิ่มได้อย่างมโหฬาร ซึ่งต้องทำงานร่วมกัน ระหว่างกระทรวงอุตสาหกรรม และกระทรวงเกษตรและสหกรณ์ เพื่อจะสร้างมูลค่าเพิ่มให้กับเกษตรกรไทย ซึ่งสอดคล้องกับนโยบายของรัฐบาลที่ต้องการเพิ่มรายได้ให้เกษตรกร 3 เท่าภายใน 4 ปี และ 2) การสร้างแรงบันดาลใจ ด้านการออกแบบ ซึ่งสาธารณรัฐอิตาลี โดยเฉพาะเมืองมิลาน เป็นต้นแบบเรื่องการออกแบบ มีโรงเรียน มีบริษัท Fashion House ใหญ่ ๆ ซึ่งเราต้องการให้เขามาทำปฏิรูปผลิตภัณฑ์ร่วมกัน ไม่ว่าจะเป็นเรื่องผลิตสินค้าของคนไทย รวมถึงผ้าย้อมคราม ซึ่งสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงอุปถัมภ์ นอกจากนี้ นายกรัฐมนตรียังได้พบหารือกับหลายบริษัท เช่น Zegna ซึ่งตรงนี้เป็นเรื่องที่รัฐบาลอยากทำต่อไป และประสบความสำเร็จ

ที่มา : https://www.thaigov.go.th/news/contents/details/83269