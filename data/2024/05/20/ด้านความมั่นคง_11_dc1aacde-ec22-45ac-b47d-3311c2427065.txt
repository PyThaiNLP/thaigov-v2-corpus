รัฐบาลไทย-ข่าวทำเนียบรัฐบาล-จังหวัดโคราช จัดกิจกรรมถ่ายทอดความรู้เกี่ยวกับประวัติศาสตร์ชาติไทยเชิญ ครู ก ร่วมถ่ายทอดเรื่องราวพระราชกรณียกิจของพระบาทสมเด็จพระเจ้าอยู่หัว โรงเรียนบุญวัฒนา จ.นครราชสีมา


วันจันทร์ที่ 20 พฤษภาคม 2567
20/05/2567
พิมพ์
จังหวัดโคราช จัดกิจกรรมถ่ายทอดความรู้เกี่ยวกับประวัติศาสตร์ชาติไทยเชิญ ครู ก ร่วมถ่ายทอดเรื่องราวพระราชกรณียกิจของพระบาทสมเด็จพระเจ้าอยู่หัว โรงเรียนบุญวัฒนา จ.นครราชสีมา
จังหวัดโคราช จัดกิจกรรมถ่ายทอดความรู้เกี่ยวกับประวัติศาสตร์ชาติไทย เชิญครู ก ร่วมถ่ายทอดเรื่องราวพระราชกรณียกิจของพระบาทสมเด็จพระเจ้าอยู่หัว โรงเรียนบุญวัฒนา จ.นครราชสีมา สร้างความภาคภูมิใจ พร้อมมุ่งตอบแทนบุญคุณแผ่นดินไทย
วันนี้ (20 พ.ค. 67) นายชัยวัฒน์ ชื่นโกสุม ผู้ว่าราชการจังหวัดนครราชสีมา เปิดเผยว่า จังหวัดนครราชสีมา ได้ดำเนินการขยายผลโครงการฝึกอบรมวิทยากรเพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่น ประจำปีงบประมาณ พ.ศ. 2567 ณ หอประชุมโรงเรียนบุญวัฒนา อำเภอเมืองนครราชสีมา โดยมี นายชินาทร กายสันเทียะ ครู ก (วิทยากรระดับจังหวัด) รุ่นที่ 8 จังหวัดนครราชสีมา เป็นวิทยากรบรรยายประวัติโรงเรียนบุญวัฒนา ซึ่งเป็นการถ่ายทอดความรู้เกี่ยวกับพระราชกรณียกิจ และพระมหากรุณาธิคุณแห่งพระบรมราชจักรีวงศ์ที่พระราชทานแก่โรงเรียนบุญวัฒนา ในกิจกรรมปฐมนิเทศนักเรียนใหม่ ระดับชั้นมัธยมศึกษาปีที่ 1 และมัธยมศึกษาปีที่ 4 ประจำปีการศึกษา 2567 โดยนายวิเชียร ทองคลี่ ผู้อำนวยการโรงเรียนบุญวัฒนา คณะผู้บริหารโรงเรียน คณาจารย์ นักเรียนระดับชั้นมัธยมศึกษาปีที่ 1 และมัธยมศึกษาปีที่ 4 รวมทั้งคณะกรรมการสภานักเรียนและศิษย์เก่าสภานักเรียนโรงเรียนบุญวัฒนา จำนวน 1,503 คน เข้าร่วมรับฟังการบรรยาย
นายชัยวัฒน์ ชื่นโกสุม ผู้ว่าราชการจังหวัดนครราชสีมา กล่าวต่อว่า กิจกรรมในครั้งนี้ จัดขึ้นเพื่อถ่ายทอดความรู้ ปลูกฝังความรักให้กับนักเรียนใหม่ระดับชั้นมัธยมศึกษา ได้สำนึกในพระมหากรุณาธิคุณของสถาบันพระมหากษัตริย์ พระบรมราชจักรีวงศ์ทุกพระองค์ ที่ทรงปฏิบัติพระราชกรณียกิจเพื่อปวงชนชาวไทย และทรงมีคุณูปการแก่โรงเรียนบุญวัฒนาตลอดมา โดยโรงเรียนบุญวัฒนา สังกัดสำนักงานเขตพื้นที่การศึกษามัธยมศึกษานครราชสีมา เป็นโรงเรียนมัธยมศึกษาขนาดใหญ่พิเศษ จัดสร้างขึ้นเฉลิมพระเกียรติเนื่องในโอกาสมหามงคลพระราชพิธีสถาปนาเฉลิมพระนามาภิไธยสมเด็จพระบรมโอรสาธิราช เจ้าฟ้ามหาวชิราลงกรณ สยามมกุฎราชกุมาร 28 ธันวาคม 2515 ซึ่งพระบาทสมเด็จพระเจ้าอยู่หัว เมื่อครั้งดำรงพระราชอิสริยยศ สมเด็จพระบรมโอรสาธิราช ฯ สยามมกุฎราชกุมาร เสด็จพระราชดำเนินมาทรงประกอบพิธีวางศิลาฤกษ์อาคารเรียนถาวรหลังที่ 1 โรงเรียนบุญวัฒนา เมื่อวันที่ 3 มกราคม 2516 ซึ่งต่อมาพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระกรุณาโปรดเกล้าฯ พระราชทานชื่อโรงเรียนว่า “บุญวัฒนา” และได้เสด็จฯ พร้อมด้วยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และสมเด็จเจ้าฟ้าฯ กรมพระศรีสวางควัฒน วรขัตติยราชนารี มาทรงเป็นประธานเปิดโรงเรียนบุญวัฒนา เมื่อวันที่ 30 ตุลาคม 2517 นอกจากนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เคยเสด็จฯ มาทรงปฏิบัติพระราชกรณียกิจ ณ โรงเรียนบุญวัฒนา อีกจำนวน 3 ครั้ง คือ ใน พ.ศ. 2548 พ.ศ. 2554 และ พ.ศ. 2565
"โรงเรียนบุญวัฒนา จึงถือว่ามีเส้นทางประวัติศาสตร์ความเป็นมาที่เชื่อมโยงกับสถาบันพระมหากษัตริย์เป็นอย่างมาก การบรรยายในวันนี้ ถือเป็นโอกาสที่ดีที่นายชินาทร กายสันเทียะ หรือ ครู ก ซึ่งเป็นวิทยากรผู้บรรยาย รวมทั้งเป็นศิษย์เก่าของโรงเรียนบุญวัฒนา ได้มาถ่ายความภาคภูมิใจ ปลุกพลังแห่งความรัก มุ่งหวังอยากให้น้อง ๆ นักเรียนที่เข้ารับการปฐมนิเทศ ชั้นมัธยมศึกษาปีที่ 1 และ ชั้นมัธยมศึกษาปีที่ 4 ร่วมกันรับฟังประวัติโรงเรียนบุญวัฒนา อันเกี่ยวเนื่องด้วยพระราชกรณียกิจของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบาทสมเด็จพระเจ้าอยู่หัว เมื่อครั้งดำรงพระราชอิสริยยศ สมเด็จพระบรมโอรสาธิราชฯ สยามมกุฎราชกุมาร ในโอกาสเสด็จพระราชดำเนินมาโรงเรียนบุญวัฒนา รวมถึงพระบรมวงศานุวงศ์ทุกพระองค์ ที่ทรงปฏิบัติพระราชกรณียกิจอุทิศแรงกายแรงใจเพื่อความผาสุกร่มเย็นของพสกนิกรชาวไทยมาโดยตลอด ในวันนี้จึงอยากให้นักเรียนโรงเรียนบุญวัฒนาทุกคนได้ใช้เวลาอย่างเต็มที่ในการศึกษาพระราชกรณียกิจ ประวัติศาสตร์ของสถาบันพระมหากษัตริย์ เพื่อร่วมกันเทิดทูนและรักษาเอาไว้ให้คงอยู่คู่กับสังคมไทย" นายชัยวัฒน์ฯ กล่าวเพิ่มเติม
นายชัยวัฒน์ฯ กล่าวทิ้งท้ายว่า ตามนโยบายของกระทรวงมหาดไทยและจังหวัดนครราชสีมาได้มุ่งเน้นให้ความสำคัญในการส่งเสริมให้บุคลากรนักเรียนในทุกพื้นที่ได้ศึกษาองค์ความรู้วิชาประวัติศาสตร์ท้องถิ่น และสถาบันพระมหากษัตริย์ไทย โดยพร้อมสนับสนุนทุกภาคส่วน เพื่อร่วมกันเผยแพร่ประวัติศาสตร์ชาติไทยอันเป็นรากเหง้าที่สำคัญก่อเกิดความเป็นไทยแก่เด็กและเยาวชน ซึ่งเป็นคนรุ่นใหม่และเป็นพลังหลักของชาติได้รับรู้ ภาคภูมิใจ และสำนึกในความเป็นไทย อีกทั้งได้สำนึกในพระมหากรุณาธิคุณของสถาบันพระมหากษัตริย์ทุกพระองค์ที่ทรงเสียสละ บำบัดทุกข์ บำรุงสุขให้แก่คนไทยตลอดระยะเวลาที่ผ่านมา ในวันนี้ตนจึงอยากฝากน้อง ๆ นักเรียนโรงเรียนบุญวัฒนาทุกคนหลังจากที่ได้รับฟังการบรรยายประวัติศาสตร์ของสถาบันพระมหากษัตริย์แล้ว จงตระหนักอยู่เสมอว่า “เรา” ในฐานะคนไทยจะต้องดำรงตนให้เป็นเยาวชนที่ดีตอบแทนบุญคุณของแผ่นดินไทย ทำความดีด้วยหัวใจ เพื่อสร้างสรรค์สิ่งดีงามให้กับสังคมยุคใหม่และคนรุ่นต่อไปอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/83298