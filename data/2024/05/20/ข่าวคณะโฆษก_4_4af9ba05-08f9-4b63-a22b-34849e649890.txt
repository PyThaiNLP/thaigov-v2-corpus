รัฐบาลไทย-ข่าวทำเนียบรัฐบาล-รัฐบาลผลักดันกระแสความนิยมให้กับอาหารไทย สู่กลุ่มผู้บริโภครุ่นใหม่ผ่านกิจกรรมร่วมกับ Influencers ชื่อดัง 


วันจันทร์ที่ 20 พฤษภาคม 2567
รัฐบาลผลักดันกระแสความนิยมให้กับอาหารไทย สู่กลุ่มผู้บริโภครุ่นใหม่ผ่านกิจกรรมร่วมกับ Influencers ชื่อดัง
พร้อมมอบตรา Thai SELECT การันตีอาหารรสชาติไทยแท้ ณ ประเทศฝรั่งเศส
วันนี้ (20 พ.ค. 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มุ่งมั่นให้ทุกหน่วยงานที่เกี่ยวข้องช่วยกันขับเคลื่อนและผลักดันนโยบายซอฟต์พาวเวอร์ให้เกิดผลเป็นรูปธรรม ซึ่งรัฐบาลโดย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ จัดกิจกรรมส่งเสริมซอฟต์พาวเวอร์อาหารไทย ณ ประเทศฝรั่งเศส ร่วมกับอินฟลูเอนเซอร์ชื่อดัง 2 ราย ที่ทำ content ด้านอาหาร ซึ่งมีผู้ติดตามทุกช่องทางรวมกันกว่า 3.7 ล้าน
โฆษกประจำสำนักนายกรัฐมนตรีกล่าวว่า รองนายกรัฐมนตรีฯ ร่วมทำกิจกรรมโชว์ทำส้มตำไทยกับ (1) นาย Thaï King Liou จากเพจ/ช่อง “Le Riz Jaune” ซึ่งเป็นเชฟเชื้อสายเอเชีย(ลาวและจีน) ได้เผยแพร่อาหารเอเชียรวมทั้งอาหารไทย พร้อมได้เขียนตำราอาหารเอเชียในภาษาฝรั่งเศสหลายเล่ม อาทิ LE RIZ JAUNE, BAO และ STREET FOOD D’ASIE โดยมีผู้ติดตามใน YouTube TikTok Instagram Facebook ทุกช่องทางรวมกันกว่า 1.8 ล้านบัญชี และ (2) นาย Jason Paul อินฟลูเอนเซอร์สัญชาติเยอรมัน ที่มีชื่อเสียงจาก content ในด้านอาหาร กีฬา และไลฟ์สไตล์ ในชื่อเพจ/ช่อง “Jason Paul”  ซึ่งมีชื่อเสียงในภูมิภาคยุโรป และมีผู้ติดตามทุกช่องทางรวมกว่า 1.9 ล้านบัญชี โดยมีวัตถุประสงค์สำคัญในการจัดกิจกรรมดังกล่าว เพื่อประชาสัมพันธ์ให้ชาวฝรั่งเศส และชาวยุโรปรู้จักอาหารไทย และกระตุ้นการบริโภคอาหารไทย ซึ่งเป็นหนึ่งใน Soft Power ที่รัฐบาลและกระทรวงพาณิชย์ผลักดันเพิ่มขึ้น
โอกาสนี้ รองนายกรัฐมนตรีฯ ร่วมกับนางวรรณภรณ์ เกตุทัต รองปลัดกระทรวงพาณิชย์ นายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศ และคณะผู้บริหารกระทรวงพาณิชย์ ยังได้มอบตราสัญลักษณ์ Thai SELECT ให้ร้าน Tuk Tuk Thai Café ของนายศรายุทธ รุ่งอ่วม และ นาย Tony SCHEPENS เจ้าของร้าน เพื่อเป็นเครื่องหมายยืนยันว่าเป็นร้านที่ใช้วัตถุดิบอาหารไทย รสชาติไทยแท้ ณ ร้านอาหารไทย Tuk Tuk Thaï Café Cannes เมืองคานส์ ประเทศฝรั่งเศส
“นายกรัฐมนตรีมุ่งขับเคลื่อนนโยบายซอฟต์พาวเวอร์ของไทยในด้านอาหาร ผ่านการจัดกิจกรรมประชาสัมพันธ์อาหารไทย และร้านอาหาร Thai SELECT โดยอาหารไทยนับเป็นซอฟต์พาวเวอร์ที่โดดเด่นของไทย ซึ่งมีชาวต่างชาติชื่นชอบเป็นจำนวนมาก หากส่งเสริมกระแสความนิยมให้กับอาหารและร้านไทยในกลุ่มผู้บริโภครุ่นใหม่ผ่านอินฟลูเอนเซอร์ เพื่อสร้างการรับรู้เกี่ยวกับอาหารไทยแท้ รวมไปถึงเครื่องปรุง และวัตถุดิบ ที่ใช้ในการประกอบการอาหาร จะเพิ่มความต้องการบริโภคอาหารและสินค้าของไทย ซึ่งจะนำไปสู่การสร้างโอกาสและมูลค่าทางเศรษฐกิจให้กับประเทศไทยได้มากขึ้น” นายชัย กล่าว

ที่มา : https://www.thaigov.go.th/news/contents/details/83308