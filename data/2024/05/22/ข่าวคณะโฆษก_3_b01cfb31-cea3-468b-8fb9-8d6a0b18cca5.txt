รัฐบาลไทย-ข่าวทำเนียบรัฐบาล-รัฐบาลห่วงใย ปชช. เปิดจุดให้บริการน้ำประปานครหลวงดื่มได้ ฟรี 18 แห่ง


วันพุธที่ 22 พฤษภาคม 2567
22/05/2567
พิมพ์
รัฐบาลห่วงใย ปชช. เปิดจุดให้บริการน้ำประปานครหลวงดื่มได้ ฟรี 18 แห่ง
รัฐบาลห่วงใย ปชช. เปิดจุดให้บริการน้ำประปานครหลวงดื่มได้ ฟรี 18 แห่ง
วันที่ 22 พฤษภาคม 2567 นายคารม  พลพรกลาง รองโฆษกประจำสำนักนายกรัฐมนตรี เปิดเผยว่า จากสถานการณ์น้ำทะเลหนุนสูงรุนแรงในปีนี้  การประปานครหลวง (กปน.) กระทรวงมหาดไทย ห่วงใยความเดือดร้อนของพี่น้องประชาชน ได้เปิดจุดให้บริการน้ำประปาดื่มได้ฟรี ที่สำนักงานประปาสาขาทั้ง 18 แห่ง ในพื้นที่กรุงเทพมหานคร นนทบุรี และสมุทรปราการ
นายคารม กล่าวว่า เพื่อบรรเทาความเดือดร้อน ประชาชนสามารถนำภาชนะมารับน้ำประปาดื่มได้ฟรีทุกวัน ไม่เว้นวันหยุดราชการ ระหว่างเวลา 08.00-20.00 น. ที่สำนักงานประปาสาขาทั้ง 18 สาขาใกล้บ้านท่าน และสำนักงานใหญ่ การประปานครหลวง เปิดให้บริการในวันและเวลาราชการ เวลา 08.30-16.30 น. โดยน้ำประปา ณ จุดบริการดังกล่าว ผลิตจากโรงงานผลิตน้ำมหาสวัสดิ์ ซึ่งใช้แหล่งน้ำดิบที่ไม่ได้รับผลกระทบจากภาวะน้ำทะเลหนุน หรือเป็นน้ำประปาที่ผ่านระบบรีเวอร์ส ออสโมซีส (Reverse Osmosis หรือ RO) ที่สามารถกำจัดความเค็มของน้ำประปาได้
“รัฐบาลขอความร่วมมือให้ประชาชนช่วยกันใช้น้ำอย่างประหยัด และรู้คุณค่า โดยนายกรัฐมนตรีได้กำชับให้หน่วยงานที่เกี่ยวข้องติดตามและประเมินสถานการณ์ ติดตามอย่างใกล้ชิด เร่งให้ความช่วยเหลือเพื่อบรรเทาความเดือดร้อนของพี่น้องประชาชน“นายคารม กล่าว

ที่มา : https://www.thaigov.go.th/news/contents/details/83379