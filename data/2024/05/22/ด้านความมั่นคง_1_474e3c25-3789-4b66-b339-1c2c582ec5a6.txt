รัฐบาลไทย-ข่าวทำเนียบรัฐบาล-“พัชรวาท” นำประชุม กนภ. ครั้งที่ 1/2567 กำชับทุกหน่วยงานเร่งดำเนินการ เพื่อเปลี่ยนผ่านสู่สังคมคาร์บอนต่ำ


วันอังคารที่ 21 พฤษภาคม 2567
“พัชรวาท” นำประชุม กนภ. ครั้งที่ 1/2567 กำชับทุกหน่วยงานเร่งดำเนินการ เพื่อเปลี่ยนผ่านสู่สังคมคาร์บอนต่ำ
“พัชรวาท” นำประชุม กนภ. ครั้งที่ 1/2567 กำชับทุกหน่วยงานเร่งดำเนินการ เพื่อเปลี่ยนผ่านสู่สังคมคาร์บอนต่ำ
“พัชรวาท” นำประชุม กนภ. ครั้งที่ 1/2567 กำชับทุกหน่วยงานเร่งดำเนินการ เพื่อเปลี่ยนผ่านสู่สังคมคาร์บอนต่ำ
วันนี้ (21 พฤษภาคม 2567) เวลา 14.00 น. พล.ต.อ. พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมคณะกรรมการนโยบายการเปลี่ยนแปลงสภาพภูมิอากาศแห่งชาติ (กนภ.) ครั้งที่ 1/2567 โดยมี ดร.พิรุณ สัยยะสิทธิ์พานิช อธิบดีกรมการเปลี่ยนแปลงสภาพภูมิอากาศและสิ่งแวดล้อม ทำหน้าที่กรรมการและฝ่ายเลขานุการ ณ ห้องประชุมอารีย์สัมพันธ์ กรมการเปลี่ยนแปลงสภาพภูมิอากาศและสิ่งแวดล้อม กำชับให้หน่วยงานที่เกี่ยวข้องเร่งดำเนินงานอย่างเต็มที่ เพื่อให้บรรลุเป้าหมายการลดก๊าซเรือนกระจกของประเทศ เพื่อให้ประเทศไทยเปลี่ยนผ่านไปสู่สังคมคาร์บอนต่ำ โดย ทส. พร้อมสนับสนุนการขับเคลื่อนการดำเนินงานดังกล่าวอย่างเป็นรูปธรรม
ทั้งนี้ ในการประชุมฯ ได้พิจารณาและมีมติเห็นชอบที่สำคัญ ได้แก่ (1) เห็นชอบในหลักการต่อร่างแผนปฏิบัติการด้านการลดก๊าซเรือนกระจกของประเทศ ปี พ.ศ. 2564 - 2573 (NDC Action Plan on Mitigation 2021 - 2030) (2) เห็นชอบต่อร่างรายงานการติดตามประเมินผลการลดก๊าซเรือนกระจกจากมาตรการรายสาขา ปี พ.ศ. 2564 พร้อมมอบหมายกรมการเปลี่ยนแปลงสภาพภูมิอากาศและสิ่งแวดล้อม นำข้อมูลไปประกอบการจัดทำรายงานความโปร่งใสรายสองปี (Biennial Transparency Report) หรือ BTR ฉบับที่ 1 ต่อไป (3) เห็นชอบต่อร่างกรอบการพิจารณาขอรับการสนับสนุนทางการเงินระหว่างประเทศด้านการเปลี่ยนแปลงสภาพภูมิอากาศของประเทศไทย (ฉบับปรับปรุง) (4) เห็นชอบร่างขั้นตอนการพิจารณาข้อเสนอโครงการด้านการเปลี่ยนแปลงสภาพภูมิอากาศของประเทศไทย เพื่อขอรับการสนับสนุนทางการเงินจากกองทุนภูมิอากาศสีเขียว (5) เห็นชอบในหลักการต่อร่างบันทึกความตกลง (Letter of Agreement) และเอกสารโครงการ (Project Document) ของโครงการจัดทำรายงานความโปร่งใสรายสองปี ฉบับที่ 1 และรายงานแห่งชาติฉบับที่ 5 ร่วมกับรายงานความโปร่งใสรายสองปี ฉบับที่ 2 (6) เห็นชอบในหลักการต่อร่างบันทึกความตกลงโครงการส่งเสริมที่อยู่อาศัยประหยัดพลังงานและเป็นมิตรต่อสิ่งแวดล้อมในประเทศไทย จำนวน 7 โครงการ รวมทั้งสิ้น 1,373 หน่วย พร้อมมอบหมายการเคหะแห่งชาติ นำเสนอร่างดังกล่าวต่อคณะรัฐมนตรี เพื่อพิจารณาให้ความเห็นชอบตามขั้นตอนต่อไป

ที่มา : https://www.thaigov.go.th/news/contents/details/83375