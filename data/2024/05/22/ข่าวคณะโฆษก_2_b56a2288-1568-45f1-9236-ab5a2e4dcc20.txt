รัฐบาลไทย-ข่าวทำเนียบรัฐบาล-โฆษกรัฐบาลเชิญชวนนักศึกษาจบใหม่ ด้านวิศวกรรมศาสตร์และวิทยาศาสตร์ทุกสาขา ร่วมงาน Online Job Matching สร้างโอกาสร่วมงานกับบริษัทอิเล็กทรอนิกส์ระดับโลกจากไต้หวัน


วันพุธที่ 22 พฤษภาคม 2567
22/05/2567
พิมพ์
โฆษกรัฐบาลเชิญชวนนักศึกษาจบใหม่ ด้านวิศวกรรมศาสตร์และวิทยาศาสตร์ทุกสาขา ร่วมงาน Online Job Matching สร้างโอกาสร่วมงานกับบริษัทอิเล็กทรอนิกส์ระดับโลกจากไต้หวัน
โฆษกรัฐบาลเชิญชวนนักศึกษาจบใหม่ ด้านวิศวกรรมศาสตร์และวิทยาศาสตร์ทุกสาขา ร่วมงาน Online Job Matching สร้างโอกาสร่วมงานกับบริษัทอิเล็กทรอนิกส์ระดับโลกจากไต้หวัน
วันที่ 22 พฤษภาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่ารัฐบาลโดยสำนักงานคณะกรรมการส่งเสริมการลงทุน (บีโอไอ) ร่วมกับกระทรวงการอุดมศึกษา วิทยาศาสตร์ วิจัยและนวัตกรรม (อว.) และสมาคมแผงวงจรอิเล็กทรอนิกส์ไต้หวันจัดงาน Online Job Matching เป็นครั้งแรก เพื่อคัดเลือกนักศึกษาจบใหม่ด้านวิศวกรรมศาสตร์และวิทยาศาสตร์ทุกสาขา เข้าร่วมงานกับบริษัทผู้ผลิตแผงวงจรอิเล็กทรอนิกส์ (Printed Circuit Board: PCB) ชั้นนำระดับโลกจากไต้หวัน ที่มาลงทุนตั้งโรงงานในประเทศไทย  โดยลงทะเบียนได้ตั้งแต่วันนี้จนถึง 31 พฤษภาคม 2567
โฆษกประจำสำนักนายกรัฐมนตรีกล่าวว่า งานดังกล่าวถือเป็นโอกาสครั้งสำคัญของนักศึกษาจบใหม่ด้านวิศวกรรมศาสตร์และวิทยาศาสตร์ทุกสาขา ที่จะได้ทำงานร่วมกับบริษัทผู้ผลิตแผงวงจรอิเล็กทรอนิกส์ (Printed Circuit Board: PCB) ชั้นนำระดับโลกจากไต้หวัน นำโดยผู้ผลิต Advanced PCB อันดับ 1 - 2 ของโลก ได้แก่บริษัท Zhen Ding Tech และบริษัท Unimicron นอกจากนี้ยังมีผู้ผลิต PCB และบริษัทในซัพพลายเชนชั้นนำจากไต้หวันอีก 5 ราย ได้แก่ Gold Circuit Electronics, Dynamic Technology Manufacturing, Unitech, First Hi-Tec Enterprise และ Yankey Engineering ซึ่งบริษัทเหล่านี้ได้ตัดสินใจลงทุนในไทยเมื่อปีที่ผ่านมา ขณะนี้อยู่ระหว่างการก่อสร้างโรงงานในพื้นที่ต่าง ๆ ได้แก่ จังหวัดพระนครศรีอยุธยา สมุทรปราการ ปราจีนบุรี ฉะเชิงเทราและอ่างทอง คาดว่าโรงงานบางส่วนจะสร้างเสร็จและพร้อมเริ่มผลิตภายในปี 2567 และบางส่วนจะเริ่มผลิตในปี 2568 ดังนั้นบริษัทจึงมีความจำเป็นต้องเร่งจัดหาบุคลากรโดยเฉพาะกลุ่มบุคลากรทักษะสูงสำหรับเตรียมโรงงานและการตั้งสายการผลิตในช่วงแรกรวมกว่า 300 ตำแหน่ง อาทิ งานวิศวกร ฝ่ายผลิต งานออกแบบ งานพัฒนาซอฟต์แวร์ งาน QA/QC งานฝ่ายโลจิสติกส์ และการตลาด โดยอัตราเงินเดือนเริ่มต้นเฉลี่ย 20,000 – 40,000 บาท
ทั้งนี้ นักศึกษาจบใหม่/ผู้สนใจสามารถศึกษารายละเอียดเพิ่มเติม ที่ https://stemplus.or.th/ และสมัครลงทะเบียน Online Job Matching ที่ https://stemplus.or.th/register_general ตั้งแต่วันนี้ไปจนถึงวันที่ 31 พฤษภาคม 2567 โดยกำหนดการในวันที่ 5 มิถุนายน 2567 จะเริ่มตั้งแต่เวลา 13.00 - 17.00 น. เป็นการสัมภาษณ์เป็นภาษาไทยผ่านทางช่องทางออนไลน์ และนักศึกษาที่ได้รับการคัดเลือกจะมีโอกาสเดินทางไปฝึกอบรมที่จีนหรือไต้หวัน สำหรับผู้ที่มีความสามารถในการสื่อสารด้วยภาษาอังกฤษในระดับดี (คะแนน CEFR สูงกว่าระดับ B1 หรือ TOEIC อย่างน้อย 550) ยังมีโอกาสได้ไปร่วมงานที่ไต้หวันอีกด้วย
“อุตสาหกรรมอิเล็กทรอนิกส์เป็นอีกหนึ่งอุตสาหกรรมที่รัฐบาลให้ความสำคัญอย่างต่อเนื่องและเป็นหนึ่งใน Ignite Thailand ที่จะต่อยอดไปสู่ Upstream และ Smart Electronic โดยนายเศรษฐา ทวีสิน นายกรัฐมนตรีเชื่อมั่นว่ามาตรการต่าง ๆ ของบีโอไอจะช่วยเสริมความแข็งแกร่งและเพิ่มโอกาสทางธุรกิจให้กับผู้ผลิตชิ้นส่วนไทยให้เติบโตไปพร้อมกัน” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/83378