รัฐบาลไทย-ข่าวทำเนียบรัฐบาล-“กัญจนา” ที่ปรึกษา ศรส. พม. สะเทือนใจ หลังรู้เหตุ เด็ก 2 ขวบ ถูกสาดน้ำมันร้อนๆ ใส่ จ่อรุดเยี่ยมถึง รพ. ให้กำลังใจครอบครัว จี้ สังคม หยุดใช้ความรุนแรงกระทำเด็กเล็ก


วันอังคารที่ 21 พฤษภาคม 2567
“กัญจนา” ที่ปรึกษา ศรส. พม. สะเทือนใจ หลังรู้เหตุ เด็ก 2 ขวบ ถูกสาดน้ำมันร้อนๆ ใส่ จ่อรุดเยี่ยมถึง รพ. ให้กำลังใจครอบครัว จี้ สังคม หยุดใช้ความรุนแรงกระทำเด็กเล็ก
“กัญจนา” ที่ปรึกษา ศรส. พม. สะเทือนใจ หลังรู้เหตุ เด็ก 2 ขวบ ถูกสาดน้ำมันร้อนๆ ใส่ จ่อรุดเยี่ยมถึง รพ. ให้กำลังใจครอบครัว จี้ สังคม หยุดใช้ความรุนแรงกระทำเด็กเล็ก
วันที่ 21 พ.ค.67 นางสาวกัญจนา ศิลปอาชา ที่ปรึกษาคณะที่ปรึกษาติดตามและเร่งรัดขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ ในฐานะที่ปรึกษาศูนย์เร่งรัดจัดการสวัสดิภาพประชาชน (ศรส.) กระทรวงการพัฒนาสังคมและความมั่นคงของมนุษย์ ให้สัมภาษณ์ถึงกรณีที่เด็กหญิง 2 ขวบ พร้อมแม่และยาย ซึ่งสองแม่ลูกถูกสาดน้ำมันร้อนๆ ราดตามใบหน้า ลำคอ หน้าอก แผ่นหลัง และตามลำตัว มีบาดแผลพุพอง บางส่วนผิวหนังลอกออกจนเห็นผิวหนังชั้นใน ส่วนยายบาดเจ็บเล็กน้อยที่แขนซ้าย ว่า จากที่นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ที่แจ้งมายัง ศูนย์เร่งรัดจัดการสวัสดิภาพประชาชน (ศรส.) ของกระทรวงการพัฒนาสังคมและความมั่นคงของมนุษย์ (พม.) เรื่องที่เด็กพร้อมแม่และยายถูกคนที่มาเรียกเก็บค่าเช่าห้องสาดน้ำมันร้อนๆ ใส่ ทำให้เด็กมีอาการบาดเจ็บหนักที่สุด ซึ่งน่าเป็นห่วงเนื่องจากเด็กเพิ่ง 2 ขวบ ตัวนิดเดียวโดนน้ำมันสาดใส่ค่อนข้างเยอะ ซึ่งตนขอขอบคุณมูลนิธิปวีณาที่เป็นธุระในเรื่องนี้ หาโรงพยาบาลให้กับเด็ก เพื่อให้ได้อยู่โรงพยาบาลที่มีห้องปลอดเชื้อ โดยส่วนตัวตนมีความเป็นห่วงเด็กมาก และในวันที่ 22 พฤษภาคมนี้ เวลา 13.00 น. จะไปเยี่ยมเด็ก ที่ รพ.ยันฮี พร้อมให้กำลังใจครอบครัว อย่างไรก็ตามที่ทราบข้อมูลเบื้องต้นได้ทราบว่าอาการของเด็กดีขึ้นตามลำดับ
นางสาวกัญจนา กล่าวว่า อยากบอกกับสังคมว่าการใช้ความรุนแรง ไม่ถูกต้องไม่ว่าในมิติของกฎหมายหรือความชอบธรรมในสังคม มีอะไรพูดจากันด้วยดี และว่ากันไปตามข้อกฎหมายหรือเงื่อนไขกติกาที่สังคมกำหนดไว้ ไม่ใช่มาใช้ความรุนแรงเช่นนี้ และเวลาที่คุณทำ คนที่ได้รับผลกระทบไปด้วย บางทีไม่ใช่แค่ตัวเป้าหมายที่คุณมุ่งหมาย เหมือนครั้งนี้คนที่ได้รับผลกระทบไปด้วยคือเด็กเล็กที่เขาช่วยตัวเองไม่ได้เลย อยากบอกกับสังคมว่า ไม่ว่าการใช้ความรุนแรงรูปแบบไหนไม่ดีทั้งนั้น
ทั้งนี้ หากพบเห็นผู้ประสบปัญหาความเดือดร้อนทางสังคม ไม่ว่าจะเป็น เด็ก ผู้สูงอายุ คนพิการ ขอให้แจ้งมาที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่าน ฮอตไลน์ พม. 1300 ตลอด 24 ชั่วโมง ซึ่งเรามีทีมปฏิบัติการหน่วยเคลื่อนที่เร็วพร้อมลงพื้นที่ช่วยเหลือโดยด่วน
#ข่าวพม #พม #ศรส #esshelpme #1300#พมพอใจให้ทุกวัยพึงพอใจในพม #พมหนึ่งเดียว #พม #เด็ก

ที่มา : https://www.thaigov.go.th/news/contents/details/83372