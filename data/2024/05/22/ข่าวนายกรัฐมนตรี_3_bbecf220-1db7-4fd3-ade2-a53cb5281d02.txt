รัฐบาลไทย-ข่าวทำเนียบรัฐบาล-นายกตอบคำถามเกี่ยวกับการเมือง เชื่อมั่นผลงานจะสำเร็จ และมีบางผลงานสำเร็จแล้วไม่ยาวนานเท่ากับการสร้างกรุงโรม 


วันอังคารที่ 21 พฤษภาคม 2567
21/05/2567
พิมพ์
นายกตอบคำถามเกี่ยวกับการเมือง เชื่อมั่นผลงานจะสำเร็จ และมีบางผลงานสำเร็จแล้วไม่ยาวนานเท่ากับการสร้างกรุงโรม
นายกตอบคำถามเกี่ยวกับการเมือง เชื่อมั่นผลงานจะสำเร็จ และมีบางผลงานสำเร็จแล้วไม่ยาวนานเท่ากับการสร้างกรุงโรม
วันนี้ (21 พฤษภาคม 2567) เวลา 11.20 น. (ตามเวลาท้องถิ่นกรุงโรม ซึ่งช้ากว่ากรุงเทพฯ 5 ชั่วโมง) ณ โรงแรม Six Senses นายเศรษฐา ทวีสิน นายกรัฐมนตรีได้ตอบคำถามเกี่ยวกับประเด็นทางการเมือง นายกรัฐมนตรีกล่าวถึงสุภาษิต Rome wasn’t built in one day แต่เชื่อว่าผลงานจะไม่ยาวนานแบบการสร้างกรุงโรม หลาย ๆ เรื่องที่นายกรัฐมนตรีได้ไปติดต่อ พูดคุยมา ก็อยากให้สำเร็จโดยเร็ว ทั้งนี้ หลาย ๆ เรื่องก็ทำต่อมาจากรัฐบาลที่แล้ว นำมาสานต่อ และทำเพิ่ม ซึ่งหลาย ๆ เรื่องก็สามารถทำได้ทันที แต่บางเรื่องก็ต้องมีการรอบ้าง เป็นธรรมดา การจะลงทุนเป็นจำนวนมาก ต้องให้ความสำคัญในเรื่องความรอบคอบ ดูหลาย ๆ มิติ นายกรัฐมนตรีมีการติดตาม ผลักดันเต็มที่ ถ้าตรงไหนทำได้ทำก่อน แต่เรื่องลงทุนเป็นหมื่นล้านก็อาจต้องรอก่อน ตอนนี้ก็เริ่มเห็นบ้างแล้ว เช่น Microsoft ประกาศว่าจะลงทุน ต่อไปก็จะบอกว่าลงทุนเท่าไร AWS ก็เริ่มลงทุนแล้ว หลาย ๆ บริษัทก็จะมีการลงทุนกันอย่างสูงต่อไป ยืนยันได้ทำทุกอย่างครบแล้วตามที่ตั้งใจไว้ เรื่องของผล นายกรัฐมนตรีกล่าวว่า มีความทะเยอทะยาน อยากได้เยอะเช่น อยากให้เขามาสร้างโรงงานผลิต เขาก็ต้องดูจำนวนก่อน หรือเฮลิคอปเตอร์ของบริษัท Leonardo ปัจจุบันมี 30 เครื่อง ถ้าถึงจุด ๆ หนึ่ง เขาถึงจะมาสร้าง Regional Training Center ได้ ทั้งนี้ นายกรัฐมนตรีก็เสนอให้มาสร้าง Regional Office ก่อน
สำหรับประเด็นนายพิชิต ชื่นบาน นายกรัฐมนตรีกล่าวว่า เรื่องเศรษฐกิจการเมืองเป็นเรื่องสำคัญ ในฐานะนายกรัฐมนตรีต้องรับผิดชอบฝ่ายบริหาร ต้องน้อมรับคำติชม กระบวนการของฝ่ายตุลาการหรือฝ่ายนิติบัญญัติที่ตรวจสอบ สำหรับนายพิชิต ชื่นบาน เพิ่งยื่นลาออกเมื่อ 1 ชั่วโมงที่ผ่านมา ซึ่งคุณพิชิตเป็นผู้ที่เห็นแก่บ้านเมืองเป็นหลัก อยากให้คณะรัฐมนตรีเดินไปข้างหน้า เพื่อแก้ปัญหาบ้านเมือง เมื่อวานสภาพัฒน์เพิ่งแถลงตัวเลข GDP 1.5 ซึ่งมีการพูดคุยกับเลขาธิการสภาพัฒน์ ซึ่งท่านบอกว่าภาคบริการ หรือการท่องเที่ยว ที่รัฐบาลทำมาตลอดมีการเติบโต double-digit ถ้าไม่มีภาคบริการมาช่วย เราจะตกไปอยู่ใน technical recession ซึ่งหลาย ๆ เรื่องเราต้องเดินหน้าต่อไป เข้าใจว่าคุณพิชิต อยากให้รัฐบาลเดินหน้าได้โดยไม่ต้องเป็นห่วงเป็นใย ซึ่งขอขอบคุณคุณพิชิตใน spirit ที่แสดงออกมา เดี๋ยวจะโทรไปให้กำลังใจท่าน และขอคุยกับท่านก่อน
สำหรับประเด็นกรณีครบกำหนดเวลา 60 วันที่โยกย้าย พล.ต.อ.ต่อศักดิ์ สุขวิมล ผู้บัญชาการตำรวจแห่งชาติ (ผบ.ตร.) และ พล.ต.อ.สุรเชษฐ หักพาล อดีตรอง ผบ.ตร. ซึ่งนายฉัตรชัย พรหมเลิศ ประธานคณะกรรมการตรวจสอบข้อเท็จจริงและข้อกฎหมาย ได้ทำหนังสือแจ้งขอขยายเวลาเพิ่มเติมมา นายกรัฐมนตรีกล่าวว่า คงต้องดำเนินการต่อไป เพื่อให้การพิจารณารอบคอบ เพราะเป็นเรื่องละเอียดอ่อน ต้องให้ความเป็นธรรมกับทั้งสองฝ่ายด้วย อยากให้พิจารณาสอบสวน ไตร่ตรองให้ถูกต้อง หากตัดสินใจอะไรไปแล้ว เกรงว่าจะไม่ยุติธรรมกับทั้งสองฝ่าย

ที่มา : https://www.thaigov.go.th/news/contents/details/83374