รัฐบาลไทย-ข่าวทำเนียบรัฐบาล-ร้อยเอก ธรรมนัส ลุยติดตามการซ่อมแซมพนังคอนกรีตป้องกันตลิ่งริมแม่น้ำเจ้าพระยาชำรุด เผย กรมชลประทานจัดเตรียมเครื่องจักรเครื่องพร้อมเข้าดำเนินการทันที 


วันพุธที่ 22 พฤษภาคม 2567
ร้อยเอก ธรรมนัส ลุยติดตามการซ่อมแซมพนังคอนกรีตป้องกันตลิ่งริมแม่น้ำเจ้าพระยาชำรุด เผย กรมชลประทานจัดเตรียมเครื่องจักรเครื่องพร้อมเข้าดำเนินการทันที
ร้อยเอก ธรรมนัส ลุยติดตามการซ่อมแซมพนังคอนกรีตป้องกันตลิ่งริมแม่น้ำเจ้าพระยาชำรุด เผย กรมชลประทานจัดเตรียมเครื่องจักรเครื่องพร้อมเข้าดำเนินการทันที หลังขอความอนุเคราะห์เจ้าของที่ดินเอกชนแล้วเสร็จ พร้อมติดตามการปรับปรุงพนังกั้นน้ำริมคลองปทุมฯ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ติดตามความก้าวหน้าการซ่อมแซมพนังคอนกรีตป้องกันตลิ่งริมแม่น้ำเจ้าพระยาชำรุด โดยมี นายชูชาติ รักจิตร อธิบดีกรมชลประทาน ให้การต้อนรับ ณ บริเวณประตูระบายน้ำและสถานีสูบน้ำบางกรวย ตำบลบางกรวย อำเภอบางกรวย จังหวัดนนทบุรี ซึ่งพนังกั้นน้ำดังกล่าวเกิดการทรุดตัวจากการกัดเซาะของกระแสน้ำ ประกอบกับระดับน้ำในแม่น้ำเจ้าพระยามีระดับต่ำ ส่งผลให้ปัจจุบันปริมาณน้ำจากแม่น้ำเจ้าพระยาสามารถไหลผ่านพนังคอนกรีตที่ทรุดตัวเข้าคลองบางกรวยตามกระแสน้ำขึ้นลงได้ตลอดเวลา
ปัจจุบัน กระทรวงเกษตรฯ โดยกรมชลประทาน ได้จัดเตรียมเครื่องจักรเครื่องมือพร้อมเข้าดำเนินการทันที หลังขอความอนุเคราะห์กับเจ้าของที่ดินที่อยู่บริเวณใกล้เคียง เพื่อขอใช้ที่ดินในการจัดทำแนวทำนบกึ่งถาวรให้แล้วเสร็จ เพื่อป้องกันช่วงที่น้ำขึ้นไม่ให้ไหลเข้าชุมชน คาดว่าจะแล้วเสร็จภายใน 30 วัน เพื่อแก้ไขปัญหาให้พี่น้องประชาชนบริเวณคลองบางกรวย อย่างไรก็ตาม ขอความร่วมมือผู้ใช้เรือไม่ใช้พนังคอนกรีตตลอดแนว ในการผูกเรือเพื่อจอดเทียบ เนื่องจากอาจทำให้โครงสร้างของพนังคอนกรีตเกิดการชำรุดได้
จากนั้นรัฐมนตรีว่าการกระทรวงเกษตรและสหกรณ์ ลงพื้นที่ติดตามการปรับปรุงพนังกั้นน้ำริมคลอง บริเวณประตูระบายน้ำปลายคลองระบายน้ำที่ 2 ต.ประชาธิปัตย์ อ.ธัญบุรี จ.ปทุมธานี เพื่อแก้ไขปัญหาการใช้ถนนเลียบคลองชลประทาน เพิ่มความสะดวกสบายให้กับการสัญจรไปมา

ที่มา : https://www.thaigov.go.th/news/contents/details/83393