รัฐบาลไทย-ข่าวทำเนียบรัฐบาล-“รัดเกล้า” เผย สธ. พร้อม ยกระดับและส่งเสริมการให้บริการสุขภาพที่มีคุณภาพ สร้างการเข้าถึงระบบการให้บริการและผลิตภัณฑ์ทางการแพทย์ที่ปลอดภัยและมีคุณภาพ ตามข้อเสนอแนะอาเซียนฯ


วันพุธที่ 22 พฤษภาคม 2567
22/05/2567
พิมพ์
“รัดเกล้า” เผย สธ. พร้อม ยกระดับและส่งเสริมการให้บริการสุขภาพที่มีคุณภาพ สร้างการเข้าถึงระบบการให้บริการและผลิตภัณฑ์ทางการแพทย์ที่ปลอดภัยและมีคุณภาพ ตามข้อเสนอแนะอาเซียนฯ
“รัดเกล้า” เผย สธ. พร้อม ยกระดับและส่งเสริมการให้บริการสุขภาพที่มีคุณภาพ สร้างการเข้าถึงระบบการให้บริการและผลิตภัณฑ์ทางการแพทย์ที่ปลอดภัยและมีคุณภาพ ตามข้อเสนอแนะอาเซียนฯ
วันที่ 22 พฤษภาคม 2567 นางรัดเกล้า  อินทวงศ์  สุวรรณคีรี รองโฆษกประจำสำนักนายกรัฐมนตรี  เปิดเผยว่า คณะรัฐมนตรี (14 พฤษภาคม 2567) มีมติเห็นชอบต่อร่างเอกสารข้อเสนอแนะอาเซียนว่าด้วยการให้บริการสุขภาพที่มีคุณภาพ ตามที่กระทรวงสาธารณสุข (สธ.) เสนอ
รองโฆษกประจำสำนักนายกรัฐมนตรี กล่าวว่า ร่างเอกสารดังกล่าวจัดทำขึ้นตามแผนงานของกลุ่มประเด็นสาธารณสุขอาเซียนที่ 3 การเสริมสร้างระบบสาธารณสุข และการเข้าถึงการดูแลสุขภาพ เพื่อมุ่งให้ประเทศสมาชิกอาเซียนพัฒนาการให้บริการสุขภาพปฐมภูมิและการแพทย์ดั้งเดิมและการแพทย์เสริมในประเทศสมาชิกอาเซียน รวมถึงการเข้าถึงระบบการให้บริการสุขภาพถ้วนหน้าและผลิตภัณฑ์ทางการแพทย์ที่ปลอดภัยและมีคุณภาพ
โดยร่างเอกสารข้อเสนอแนะอาเซียนฯ เป็นการเสนอแนวทางที่สำคัญในการยกระดับและส่งเสริมการให้บริการสุขภาพที่มีคุณภาพแก่ประเทศสมาชิกอาเซียนและในภูมิภาคเพื่อก้าวสู่เป้าหมาย “อาเซียน สุขภาพดี เอาใจใส่ และยั่งยืน” ประกอบด้วย ด้านการให้บริการสุขภาพปฐมภูมิ และด้านการแพทย์ดั้งเดิมและการแพทย์เสริม
ด้านการให้บริการสุขภาพปฐมภูมิ เช่น ส่งเสริมศักยภาพของประเทศสมาชิกอาเซียนในการดำเนินการแผนการปรับปรุงคุณภาพอย่างต่อเนื่องภายในสถานบริการและยึดประชาชนเป็นศูนย์กลางในการให้บริการด้านสุขภาพระดับปฐมภูมิ และส่งเสริมการเข้าถึงข้อมูลและบริการสุขภาพปฐมภูมิที่กว้างขวางยิ่งขึ้น ผ่านการเข้าถึงบุคลากรที่ให้บริการสุขภาพปฐมภูมิ สู่สถานบริการปฐมภูมิในระดับท้องถิ่นและระดับชาติ และการใช้เทคโนโลยีสารสนเทศและแอปพลิเคชันอย่างเหมาะสม เป็นต้น
ด้านการแพทย์ดั้งเดิมและการแพทย์เสริม อาทิ พัฒนาและเสริมสร้างความเข้มแข็งด้านกฎหมาย นโยบาย และแผนงานด้านการแพทย์ดั้งเดิม และการแพทย์เสริมในระดับชาติและระดับภูมิภาค เพื่อเพิ่มการเข้าถึงบริการและผลิตภัณฑ์ด้านการแพทย์ดั้งเดิมและแพทย์เสริมที่มีประสิทธิผล ปลอดภัย และมีคุณภาพ รวมทั้งเพื่อการสนับสนุนการผนวกการแพทย์ดั้งเดิมและการแพทย์เสริมที่มีหลักฐานเชิงประจักษ์เข้าไปอยู่ในระบบบริการสุขภาพและหลักประกันสุขภาพถ้วนหน้าในอนาคต
“การดำเนินการตามข้อเสนอแนะดังกล่าวจะทำให้ประเทศไทยมีการวางแผนและการพัฒนากำลังคนด้านสุขภาพ โดยเฉพาะการให้บริการสุขภาพปฐมภูมิ รวมทั้งเสริมสร้างความแข็งแกร่งด้านกฎหมาย นโยบาย แผนงาน และการวิจัยด้านการแพทย์แผนไทยและการแพทย์เสริมในประเทศไทยเพื่อสนับสนุนการยกระดับการให้บริการสุขภาพที่มีคุณภาพแก่ประชาชนไทย”รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/83386