รัฐบาลไทย-ข่าวทำเนียบรัฐบาล-ปลัดฯ ณัฐพล นำทัพทีม MIND ขับเคลื่อนนโยบาย อก. ใช้หัวและใจในการปฏิบัติงาน เน้นระบบดิจิทัลมาเชื่อมโยงผู้ประกอบการสู่ความยั่งยืน ย้ำใช้ PDCA บริหารงานอย่างมีคุณภาพและเป็นระบบ


วันพุธที่ 22 พฤษภาคม 2567
22/05/2567
พิมพ์
ปลัดฯ ณัฐพล นำทัพทีม MIND ขับเคลื่อนนโยบาย อก. ใช้หัวและใจในการปฏิบัติงาน เน้นระบบดิจิทัลมาเชื่อมโยงผู้ประกอบการสู่ความยั่งยืน ย้ำใช้ PDCA บริหารงานอย่างมีคุณภาพและเป็นระบบ
ปลัดฯ ณัฐพล นำทัพทีม MIND ขับเคลื่อนนโยบาย อก. ใช้หัวและใจในการปฏิบัติงาน เน้นระบบดิจิทัลมาเชื่อมโยงผู้ประกอบการสู่ความยั่งยืน ย้ำใช้ PDCA บริหารงานอย่างมีคุณภาพและเป็นระบบ
20 พฤษภาคม 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการเพื่อขับเคลื่อนนโยบายกระทรวงอุตสาหกรรมสู่การปฏิบัติ ประจำปีงบประมาณ พ.ศ. 2567 ระหว่างวันที่ 20-21 พฤษภาคม 2567 โดยมีนายใบน้อย สุวรรณชาตรี นางสาวณัฏฐิญา เนตยสุภา รองปลัดกระทรวงอุตสาหกรรม นายเดชา จาตุธนานนท์ นายวีระกิตติ์ รันทกิจธนวิชญ์ นายศุภกิจ บุญศิริ นายเอกนิติ รมยานนท์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม อุตสาหกรรมจังหวัดทั้ง 76 จังหวัด ผู้อำนวยการกองต่างๆ ข้าราชการ พนักงาน และเจ้าหน้าที่สำนักงานปลัดกระทรวงอุตสาหกรรม (สปอ.) ร่วมงาน ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม และผ่านระบบ ZOOM
ปลัดกระทรวงอุตสาหกรรม กล่าวว่า ด้วยสถานการณ์เศรษฐกิจของประเทศไทยกำลังเริ่มฟื้นตัว แต่การค้าโลกในปีนี้มีแนวโน้มเติบโตน้อยกว่าที่คาดไว้ เนื่องจากสถานการณ์สงครามรัสเซีย-ยูเครน และอิสราเอล-อิหร่านที่ยกระดับขึ้นส่งผลกระทบต่อแนวโน้มการส่งออกสินค้าของไทย โดยปัญหาเศรษฐกิจทั่วโลกยังมีความเปราะบางจากภาระหนี้สาธารณะของทั่วโลก สถานการณ์ด้านต้นทุนที่สูงขึ้น ภาวะเงินเฟ้อ ทำให้การบริหารอุตสาหกรรมของกระทรวงอุตสาหกรรม มีความจำเป็นเร่งด่วนในการแก้ไขปัญหาและพัฒนาอุตสาหกรรมของไทย ทั้งในด้านโครงสร้างของอุตสาหกรรมของประเทศที่เริ่มแข่งขันได้ยากขึ้น ด้านสิ่งแวดล้อม ด้านภาพลักษณ์ของภาคอุตสาหกรรมต่อประชาชน ซึ่งเป็นประเด็นที่ต้องขับเคลื่อนให้เกิดการเปลี่ยนแปลงอย่างเร่งด่วนและมีประสิทธิภาพ นำไปสู่ "อุตสาหกรรมเศรษฐกิจ ที่เติบโตอย่างยั่งยืนคู่ชุมชน" โดยรองรับบริบททางเศรษฐกิจของประเทศในแต่ละพื้นที่ผ่านการเติบโตอย่างยั่งยืนใน 4 มิติ คือ ความสำเร็จทางธุรกิจเปลี่ยนผ่านสู่อุตสาหกรรมเศรษฐกิจ ความอยู่ดีกับสังคมโดยรวม ส่งเสริมการทำงานร่วมกันระหว่างสถานประกอบการ ชุมชน และสังคมให้อยู่ร่วมกันอย่างเป็นมิตร ความลงตัวกับกติกาสากล ดูแลรักษาสิ่งแวดล้อมสู่อุตสาหกรรมสีเขียว เพิ่มโอกาสทางธุรกิจมุ่งสู่ความเป็นกลางทางคาร์บอนตอบโจทย์ไทยและประชาคมโลก และการกระจายรายได้สู่ชุมชน
กระทรวงอุตสาหกรรม (อก.) ได้ปรับแนวคิดและการทำงานให้มีประสิทธิภาพ โปร่งใสตอบสนอง และเป็นมืออาชีพ เพื่อสร้างความเปลี่ยนแปลงให้กับภาคอุตสาหกรรมไทย โดยให้ความสำคัญกับการยกระดับทุกองค์ประกอบของภาคอุตสาหกรรม ควบคู่กับการสร้างความเข้มแข็งและกระจายรายได้สู่ชุมชน โดยการทำงานดีด้วย 'หัว' และ 'ใจ' ของคนกระทรวงอุตสาหกรรม ผลักดันนโยบายและการดำเนินงานอย่างรอบด้านและบูรณาการ ตั้งแต่การส่งเสริมพัฒนาอย่างต่อเนื่อง การกำกับดูแลการประกอบการให้เป็นไปตามกฎหมาย กลไกของมาตรฐาน กองทุนและเงินทุน สิทธิประโยชน์สำหรับผู้ประกอบกิจการที่รับผิดชอบต่อสังคม รวมถึงการเชื่อมโยงเครือข่ายสถานประกอบการ และการบูรณาการการทำงานของกระทรวงกับหน่วยงานที่เกี่ยวข้อง เพื่อผลักดันให้มีการปรับตัวเข้าสู่วิถีใหม่อย่างเต็มประสิทธิภาพ
ปลัดกระทรวงอุตสาหกรรม ยังได้ให้ทางสำนักงานอุตสาหกรรมจังหวัด (สอจ.) ทั้ง 76 จังหวัด ศึกษาและเข้าใจเศรษฐกิจในพื้นที่ เพื่อวางแนวทางในการส่งเสริม สนับสนุนให้ผู้ประกอบการสามารถตอบโจทย์การลงทุนของภาคอุตสาหกรรม พร้อมผลักดันให้เศรษฐกิจในพื้นที่สามารถเติบโต ครอบคลุมพื้นที่ได้อย่างยั่งยืน โดยนำระบบดิจิทัลมาเชื่อมโยงในดำเนินงานให้กับผู้ประกอบการเพื่อก้าวสู่รัฐบาลดิจิทัล (Digital Government) อาทิ การรายงานข้อมูลผ่านระบบ i-single form การตรวจกำกับโรงงานด้วยระบบ i-Auditor ซึ่งสามารถนำข้อมูลมาวิเคราะห์ผู้ประกอบการ เพื่อกำหนดแนวทางนโยบายและมาตรการต่าง ๆ ที่สนับสนุนผู้ประกอบการได้ในอนาคต ส่วนสถานการณ์วิกฤตต่าง ๆ ที่เกิดขึ้น ควรมีการระงับเหตุด้วยความรวดเร็ว และปลอดภัย และใช้ PDCA หรือการบริหารงานอย่างมีคุณภาพ Plan-Do-Check-Act เป็นกระบวนการที่ใช้ปรับปรุงการทำงานขององค์กรอย่างเป็นระบบ มีเป้าหมายเพื่อแก้ปัญหาและเกิดการพัฒนาอย่างต่อเนื่อง จุดเด่นคือเป็นกระบวนการที่ทำซ้ำได้เรื่อย ๆ จนกลายเป็นวงจร ซึ่ง อก. ได้มีการจัดตั้งศูนย์บริหารภาวะฉุกเฉินจากการประกอบการ หรือ ศบฉ.อก. เพื่อทำงานเชิงรุกในการกำหนดระบบ แผน และมาตรการกรณีเกิดภาวะฉุกเฉิน รวมทั้งการสั่งการให้ส่วนราชการในสังกัด อก. ปฏิบัติ พร้อมทั้งจัดทำรายงานและเผยแพร่ข้อมูลในส่วนที่เกี่ยวข้อง เพื่อให้การปฏิบัติงาน การป้องกันเฝ้าระวังเหตุ และการบริหารงานในภาวะฉุกเฉินภายของกระทรวง มีความคล่องตัว รวดเร็วและมีประสิทธิภาพ เนื่องจากสถานการณ์ที่เกิดขึ้นในระยะที่ผ่านมาได้เกิดเหตุที่มีความรุนแรงและเป็นภาวะฉุกเฉินในพื้นที่จุดเสี่ยงอย่างต่อเนื่อง โดยมีนายเอกภัทร วังสุวรรณ รองปลัดกระทรวงอุตสาหกรรม หัวหน้ากลุ่มภารกิจด้านกำกับตรวจสอบกระบวนการผลิต เป็นหัวหน้า ศบฉ.อก. นอกจากนี้ สอจ. ควรมีการยกระดับกับเครือข่ายภาคเอกชน ผ่านโครงการ “อุตสาหกรรมรวมใจ” เพื่อเฝ้าระวังและบรรเทาความเดือดร้อนให้กับประชาชนในพื้นที่ที่ได้รับผลกระทบจากสถานประกอบการ
ปลัดกระทรวงอุตสาหกรรม ได้เน้นย้ำเรื่องการให้ความสำคัญกับบุคลากรของ สปอ. ซึ่งเป็นกำลังหลักในการขับเคลื่อนนโยบายของกระทรวง โดยแสดงความยินดีกับคนดีมี MIND และให้นโยบายเรื่องระบบการประเมินผลการปฏิบัติราชการ รวมถึงระบบการแจ้งความประสงค์ในการโอนย้าย เพื่อสร้างขวัญและกำลังใจแก่บุคลากร สปอ. ในทุกพื้นที่และทุกระดับ
นอกจากนี้ รองปลัดฯ ณัฏฐิญา ยังกล่าวถึงการเปิดสินเชื่อตัวใหม่ คือ “เสือติดปีก” และ คงกระพัน ของกองทุนพัฒนาเอสเอ็มอีตามแนวประชารัฐ และการดำเนินงานโครงการสินเชื่อลดโลกร้อน ปี 2566 และให้ข้อมูลเกี่ยวกับการตรวจกำกับโรงงานด้วยระบบ i-Auditor เพื่อให้เกิดความสะดวกในการเข้าตรวจ บรรเทาการขาดแคลนงบประมาณและบุคลากร พร้อมรวบรวมข้อมูลโรงงานที่มีอยู่เข้ามาในระบบเดียวกันให้สามารถตรวจสอบได้สะดวกมากยิ่งขึ้น และมีการชี้แจงรายละเอียดการบริหารโครงการเบิกจ่ายแทนกันปี 2567 และการยกระดับงานเหมืองแร่ ผ่านโครงการเงินบำรุงพิเศษ “เหมืองแร่ดีคู่ชุมชน”
การจัดกิจกรรมในครั้งนี้ เป็นมอบนโยบายการดำเนินงานของ สปอ. และพัฒนาองค์ความรู้แก่บุคลากร สปอ. เพื่อให้ทุกท่านใช้ "หัว" และ "ใจ" ในการพัฒนาภาคอุตสาหกรรมให้ยั่งยืนต่อไป

ที่มา : https://www.thaigov.go.th/news/contents/details/83382