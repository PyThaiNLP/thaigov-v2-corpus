รัฐบาลไทย-ข่าวทำเนียบรัฐบาล-“รัดเกล้า” เผย ครม. เห็นชอบแต่งตั้ง คกก. ระดับชาติเพื่อขับเคลื่อนการดำเนินการ ภายหลังไทยเข้าเป็นสมาชิกของที่ประชุม HCCH


วันอังคารที่ 21 พฤษภาคม 2567
21/05/2567
พิมพ์
“รัดเกล้า” เผย ครม. เห็นชอบแต่งตั้ง คกก. ระดับชาติเพื่อขับเคลื่อนการดำเนินการ ภายหลังไทยเข้าเป็นสมาชิกของที่ประชุม HCCH
“รัดเกล้า” เผย ครม. เห็นชอบแต่งตั้ง คกก. ระดับชาติเพื่อขับเคลื่อนการดำเนินการ ภายหลังไทยเข้าเป็นสมาชิกของที่ประชุม HCCH
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ที่ประชุม ครม. (21 พฤษภาคม 67) มีมติเห็นชอบตามที่กระทรวงยุติธรรมเสนอแต่งตั้งคณะกรรมการระดับชาติเพื่อขับเคลื่อนการดำเนินการ ภายหลังประเทศไทยเข้าเป็นสมาชิกที่ประชุมแห่งกรุงเฮกว่าด้วยกฎหมายระหว่างประเทศแผนกคดีบุคคล (Hague Conference on Private International Law: HCCH) ทั้งนี้ ตั้งแต่วันที่ 21 พฤษภาคม 2567 เป็นต้นไป
รองโฆษกประจำสำนักนายกรัฐมนตรี กล่าวว่า องค์ประกอบที่เสนอแต่งตั้งใหม่ ประกอบด้วย
- รัฐมนตรีว่าการกระทรวงยุติธรรม เป็นประธานกรรมการ
- ปลัดกระทรวงยุติธรรมและรองปลัดกระทรวงยุติธรรม ที่ได้รับมอบหมาย เป็นรองประธานกรรมการ
- กรรมการประกอบด้วย อธิบดีกรมสนธิสัญญาและกฎหมาย ผู้แทนสำนักงานศาลยุติธรรม ผู้แทนสำนักงานอัยการสูงสุด ผู้แทนสำนักงานคณะกรรมการกฤษฎีกา ผู้แทนกรมคุ้มครองสิทธิและเสรีภาพ ผู้แทนกรมบังคับคดี ผู้แทนสำนักงานกิจการยุติธรรม ผู้แทนกระทรวงมหาดไทย ผู้แทนกระทรวงการพัฒนาสังคมและความมั่นคงของมนุษย์ ผู้แทนสำนักงานตำรวจแห่งชาติ ผู้แทนกรมการกงสุล ผู้แทนกรมการปกครอง ผู้แทนสภาทนายความในพระบรมราชูปถัมภ์ ผู้แทนสถาบันเพื่อการยุติธรรมแห่งประเทศไทย (องค์การมหาชน) ศาสตราจารย์พิเศษวิชัย อริยะนันทกะ และศาสตราจารย์ประสิทธิ์ ปิวาวัฒนพานิช
- ผู้อำนวยการกองการต่างประเทศ สำนักงานปลัดกระทรวงยุติธรรม และผู้อำนวยการกองพัฒนางานกฎหมายระหว่างประเทศ กรมสนธิสัญญาและกฎหมาย กระทรวงการต่างประเทศ เป็นกรรมการและเลขานุการร่วม
- เจ้าหน้าที่กองการต่างประเทศ สำนักงานปลัดกระทรวงยุติธรรม ที่ได้รับมอบหมาย เจ้าหน้าที่กองกฎหมาย สำนักงานปลัดกระทรวงยุติธรรม ที่ได้รับมอบหมาย และเจ้าหน้าที่กองพัฒนางานกฎหมาย ระหว่างประเทศ กรมสนธิสัญญาและกฎหมาย กระทรวงการต่างประเทศ ที่ได้รับมอบหมาย เป็นผู้ช่วยเลขานุการ
โดยมีหน้าที่และอำนาจ (คงเดิม) ดังนี้
1. กำหนดกรอบนโยบายในภาพรวมเกี่ยวกับการขับเคลื่อนการดำเนินการภายหลังจากที่ประเทศไทยเข้าเป็นสมาชิก HCCH
2. กำหนดยุทธศาสตร์และท่าทีไทยในการเจรจาประเด็นต่าง ๆ ที่เป็นผลประโยชน์หลักของประเทศ รวมถึงสนับสนุนการเตรียมการเข้าร่วมประชุมหลักของ HCCH ของคณะผู้แทนไทย ทั้งในด้านสารัตถะและการบริหารจัดการ โดยเฉพาะการประชุม Council on General Affairs and Policy (CGAP)
3. แต่งตั้งคณะอนุกรรมการเพื่อดำเนินงานในส่วนที่เกี่ยวข้อง
4. ปฏิบัติหน้าที่อื่น ตามที่ที่ประชุมคณะกรรมการได้มีมติมอบหมาย
ทั้งนี้ การเสนอแต่งตั้ง คกก. ดังกล่าว เป็นการดำเนินการตามมติ ครม. (13 กันยายน 2566) ที่เห็นชอบให้ คกก. ฯ ที่ คณะรัฐมนตรีชุดเดิมแต่งตั้งไว้ ซึ่งรวมถึง คกก. ดังกล่าวข้างต้นปฏิบัติหน้าที่ต่อไปจนถึงวันที่ 30 ตุลาคม 2566 และหลังจากนั้นให้ คกก. ฯ ดังกล่าวสิ้นสุดลง และกรณีที่ส่วนราชการใดพิจารณาเห็นว่า คกก. ฯ คณะใด ยังคงมีภารกิจสำคัญและจำเป็นที่จะต้องคงอยู่ต่อไป เพื่อให้การดำเนินการตามภารกิจเป็นไปอย่างต่อเนื่อง ให้เสนอแต่งตั้ง คกก. คณะนั้น ๆ ขึ้นใหม่ โดยให้ตรวจสอบและปรับปรุงองค์ประกอบ หน้าที่และอำนาจให้ถูกต้องและปัจจุบัน แล้วส่งไปยัง สลค. เพื่อนำเสนอ ครม. ต่อไป

ที่มา : https://www.thaigov.go.th/news/contents/details/83369