รัฐบาลไทย-ข่าวทำเนียบรัฐบาล-"วราวุธ" ชี้ พม. ไม่นิ่งนอนใจ กรณี "น้องไนซ์ เชื่อมจิต" ยื่นอุทธรณ์ศาลไต่สวนฉุกเฉิน หยุดหาประโยชน์จากเด็ก


วันอังคารที่ 21 พฤษภาคม 2567
"วราวุธ" ชี้ พม. ไม่นิ่งนอนใจ กรณี "น้องไนซ์ เชื่อมจิต" ยื่นอุทธรณ์ศาลไต่สวนฉุกเฉิน หยุดหาประโยชน์จากเด็ก
"วราวุธ" ชี้ พม. ไม่นิ่งนอนใจ กรณี "น้องไนซ์ เชื่อมจิต" ยื่นอุทธรณ์ศาลไต่สวนฉุกเฉิน หยุดหาประโยชน์จากเด็ก
วันที่ 21 พฤษภาคม 2567 เวลา 09.30 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า สถานการณ์ล่าสุด กรณี "น้องไนซ์ เชื่อมจิต" ที่ผ่านมา กระทรวง พม. ได้ไปร้องขอต่อศาล ซึ่งศาลรับฟ้องเป็นกรณีปกติ ไม่ใช่เป็นเหตุฉุกเฉิน โดยตามหมายศาลได้นัดไว้คือวันที่ 17 มิถุนายนนี้ ในการนัดไต่สวนสิ่งที่เกิดขึ้น ทั้งนี้ กระทรวง พม. โดยกรมกิจการเด็กและเยาวชน (ดย.) ไม่ได้นิ่งนอนใจ ยังขออุทธรณ์ต่อศาลในกรณีที่เกิดขึ้น เพื่อขอให้ศาลรับพิจารณาด้วยเหตุฉุกเฉิน ซึ่งถ้าหากเป็นเช่นนั้น การอุทธรณ์ของกระทรวง พม. เป็นผล ทางศาลจะนัดไต่สวนทันที แต่ต้องแล้วแต่วิจารณญาณของศาล ถ้าหากทางศาลไม่รับอุทธรณ์ จะเป็นตามตารางปกติในการนัดไต่สวนคือวันที่ 17 มิถุนายนนี้ และที่ผ่านมานั้น แม้ว่าทางทีมสหวิชาชีพ และเจ้าหน้าที่ของกระทรวง พม. ได้มีโอกาสไปเจอกับตัวเด็กและครอบครัว ได้มีการพูดคุยกัน แต่ยังไม่สามารถประเมินสถานภาพทางจิตใจของตัวเด็กและครอบครัวได้ ทั้งนี้ ถ้าหากว่าศาลอนุญาตให้มีการไต่สวนฉุกเฉินนั้น เราจะสามารถดำเนินการคุ้มครองได้ใน 2 กรณี คือ กรณีแรก ให้ครอบครัวหยุดการกระทำทุกรูปแบบ และทุกช่องทางที่จะเป็นการหาประโยชน์ โดยใช้ตัวเด็ก และกรณีที่สอง ให้ผู้ปกครองเข้าร่วมในการวางแผนร่วมกับทีมสหวิชาชีพและเจ้าหน้าที่ในการเลี้ยงดูเด็กให้ได้ตามมาตรฐาน และเป็นไปตามพัฒนาการสมวัยของเด็กปกติคนหนึ่ง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #น้องไนซ์เชื่อมจิต #พม

ที่มา : https://www.thaigov.go.th/news/contents/details/83351