รัฐบาลไทย-ข่าวทำเนียบรัฐบาล-รมว.ยุติธรรม นำคณะ หารือข้อราชการกับประธานสถาบันเพื่อพฤติกรรมเสพติดและการพึ่งพายาเสพติดของโปรตุเกส และศึกษาดูงานเรือนจํากลางกรุงลิสบอน (LisbonPrison)


วันอังคารที่ 21 พฤษภาคม 2567
21/05/2567
พิมพ์
รมว.ยุติธรรม นำคณะ หารือข้อราชการกับประธานสถาบันเพื่อพฤติกรรมเสพติดและการพึ่งพายาเสพติดของโปรตุเกส และศึกษาดูงานเรือนจํากลางกรุงลิสบอน (LisbonPrison)
รมว.ยุติธรรม นำคณะ หารือข้อราชการกับประธานสถาบันเพื่อพฤติกรรมเสพติดและการพึ่งพายาเสพติดของโปรตุเกส และศึกษาดูงานเรือนจํากลางกรุงลิสบอน (LisbonPrison) เกี่ยวกับการบริหารงานในเรือนจำและระบบจัดการนักโทษ
ในวันจันทร์ที่ ๒๐ มิถุนายน ๒๕๖๗ เวลา ๑๑.๐๐ น. ตามเวลาท้องถิ่น ณ กรุงลิสบอน ประเทศโปรตุเกส พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายเพิ่มพงษ์ เชาวลิต สมาชิกวุฒิสภา พลตำรวจโท ภาณุรัตน์  หลักบุญ เลขาธิการ ป.ป.ส. แพทย์หญิงอัมพร เบญจพลพิทักษ์ อธิบดีกรมการแพทย์ นายมานะ ศิริพิทยาวัฒน์ รองเลขาธิการ ป.ป.ส. นางสาวสุภาพรรณ เตียพิริยะกิจ อัครราชทูตที่ปรึกษา ณ กรุงลิสบอน และคณะ ได้เข้าร่วมประชุมและหารือข้อราชการกับ ดร. ชูเอา กูเลา ประธานสถาบันเพื่อพฤติกรรมเสพติดและการพึ่งพายาเสพติดของโปรตุเกส (Dr. João Goulão, Chairman of Institute for Addictive Behaviours and Dependencies) ณ สถาบันเพื่อพฤติกรรมเสพติดและการพึ่งพายาเสพติด กระทรวงสาธารณสุข ประเทศโปรตุเกส
ในการหารือฯ ดังกล่าว รัฐมนตรีว่าการกระทรวงยุติธรรม ได้ให้ความสนใจสอบถามถึงภารกิจของสถาบันเพื่อพฤติกรรมเสพติดและการพึ่งพายาเสพติดของโปรตุเกส รวมถึงรูปแบบและการดำเนินงานของคณะกรรมการป้องกันและแก้ไขการติดยาเสพติดในระดับพื้นที่ (Commission for the Dissuasion of Drug Addiction : CDTs) ซึ่งเป็นหนึ่งในต้นแบบสำคัญภายใต้โปรตุเกสโมเดล
ในการนี้ ประธานสถาบันเพื่อพฤติกรรมเสพติดและการพึ่งพายาเสพติดของโปรตุเกส ได้ให้ข้อมูลว่า สถาบันเพื่อพฤติกรรมเสพติดและการพึ่งพายาเสพติดของโปรตุเกส เป็นหน่วยงานภายใต้สังกัดกระทรวงสาธารณสุข ซึ่งทำหน้าที่ดูแลผู้ติดยาเสพติด รวมทั้งสารเสพติดชนิดอื่น ๆ โดยสถาบันฯ มีการทำงานร่วมกับเครือข่ายอีกมากกว่า ๓๐ หน่วยงาน เพื่อแก้ปัญหายาเสพติด อีกทั้งในระดับพื้นที่ ได้มีการจัดตั้งศูนย์ให้คำปรึกษาใน ๑๘ เขตทั่วประเทศ เพื่อทำหน้าที่ให้ข้อมูลเกี่ยวกับยาเสพติดและมาตรการที่เกี่ยวข้อง รวบรวมและวิเคราะห์ข้อมูลสถานการณ์ยาเสพติดในพื้นที่ ตลอดจนเฝ้าระวังและควบคุมสถานการณ์ยาเสพติด การใช้สารเสพติด และสารทดแทนในพื้นที่ ภายใต้หลักการลดอันตรายจากการใช้สารเสพติด (Harm Reduction) โดยในแต่ละศูนย์ฯ จะมีคณะกรรมการ จำนวน ๓ คน ซึ่งแต่งตั้งโดยกระทรวงยุติธรรม จำนวน ๒ คน และแพทย์ ๑ คน ซึ่งแต่งตั้งโดยกระทรวงสาธารณสุข สำหรับประธานคณะกรรมการฯ จำนวน ๑ คน จะแต่งตั้งโดยรัฐบาล โดยคณะกรรมการฯ ดังกล่าว จะทำหน้าที่พิจารณามาตรการดำเนินการกับผู้ติดยาเสพติดในพื้นที่ เช่น ส่งไปบำบัด กำหนดมาตรการจัดการกับผู้ติดยาเสพติดที่มีความเหมาะสมกับกรณี และตั้งรางวัลจูงใจ ฯลฯ ทั้งนี้ การมีคณะกรรมการฯ จะเป็นประโยชน์อย่างยิ่งต่อการเชื่อมโยงการทำงานของกระทรวงยุติธรรมและกระทรวงสาธารณสุข เข้ากับชุมชน และผู้ติดยาเสพติด
นอกจากนั้น ประธานสถาบันเพื่อพฤติกรรมเสพติดและการพึ่งพายาเสพติดของโปรตุเกสได้แลกเปลี่ยนข้อมูลเพิ่มเติมว่า ปัจจุบันการเสพยาเสพติดไม่ผิดกฎหมายในโปรตุเกส แต่ตัวยาเสพติดยังคงเป็นสิ่งที่ผิดกฎหมาย โดยสาเหตุที่โปรตุเกสยกเลิกความผิดอาญาสำหรับการเสพยาเสพติด เนื่องจากต้องการลดจำนวนผู้กระทำความผิดลง และส่งต่อผู้ติดยาเสพติดให้เข้าสู่กระบวนการบำบัดที่เหมาะสม แต่หากเป็นกรณีที่เป็นผู้ค้า จะถูกส่งไปดำเนินคดีทันที ทั้งนี้ จากการดำเนินการที่ผ่านมาพบว่าการบูรณาการการทำงานร่วมกับหลายภาคส่วนจะช่วยให้สามารถปรับปรุง แก้ไข และพัฒนางานด้านการป้องกันและปราบปรามยาเสพติดได้อย่างมีประสิทธิภาพยิ่งขึ้น
ท้ายที่สุด รัฐมนตรีว่าการกระทรวงยุติธรรม ได้กล่าวขอบคุณประธานสถาบันเพื่อพฤติกรรมเสพติดและการพึ่งพายาเสพติดของโปรตุเกส พร้อมทั้งเชิญมาเป็นวิทยากรเพื่อนำโปรตุเกสโมเดลมาถ่ายทอดในประเทศไทย ซึ่งประธานฯ มีความยินดี พร้อมทั้งได้ให้กำลังใจและอวยพรให้ประเทศไทยประสบความสำเร็จในการนำโปรตุเกสโมเดลไปปรับใช้ เนื่องจากที่ผ่านมามีหลายประเทศที่นำไปปรับใช้และประสบความสำเร็จ เช่น รัฐโอเรกอน ประเทศสหรัฐอเมริกา
จากนั้นเวลา ๑๒.๓๐ น. รัฐมนตรีว่าการกระทรวงยุติธรรม และคณะ ได้เดินทางไปยังเรือนจํากลางกรุงลิสบอน (LisbonPrison) เพื่อศึกษาดูงานการบริหารงานในเรือนจำ และระบบจัดการนักโทษ โดยมีคุณโรมูโล มาเธอุส ผู้อำนวยการฝ่ายการบริการเรือนจำและการฟื้นฟูทางสังคม (Mr. Romulo Mateus, Directorate of Prison Services and Social Rehabilitation) ให้การต้อนรับ พร้อมทั้งได้ให้ข้อมูลสภาพทั่วไปของเรือนจำว่า เรือนจำกลางกรุงลิสบอน สร้างขึ้นเมื่อปี ๑๘๗๓ โดยปัจจุบันมีอายุกว่า ๑๕๑ ปี แล้ว สำหรับผู้ต้องขังทั่วประเทศมีจำนวน ๑๑,๒๘๐ คน ซึ่งส่วนมากเป็นความผิดฐานค้ายาเสพติด
นอกจากนั้น ยังได้ให้ข้อมูลเกี่ยวกับมาตรการบำบัดผู้ต้องขังในเรือนจำ ซึ่งมีการดำเนินการมากว่า ๓๑ ปีแล้ว โดยในเบื้องต้นจะรับบำบัดทั้งผู้ติดยาเสพติดและผู้ติดแอลกอฮอล์ โดยผู้เข้ารับการบำบัดต้องเซ็นสัญญา/ข้อตกลง อาทิ ไม่แอบใช้สารเสพติด และจะอยู่ในระเบียบวินัย เป็นต้น จากนั้นผู้ต้องขังจะเข้าสู่โมเดลบำบัด ซึ่งใช้เวลา ๑๘ เดือน โดยแบ่งเป็น ๑) การปรับตัว ๗ เดือน ๒) การรับผิดชอบตัวเอง ๕ เดือน ๓) การใช้ชีวิต/อบรมต่าง ๆ ๓ เดือน ๔) การกลับเข้าสู่สังคม ๓ เดือน นอกจากนั้น ยังมีกระบวนการในการฝึกวินัยและพัฒนาพฤตินิสัยควบคู่กันไปอีกด้วย
สุดท้ายนี้ รัฐมนตรีว่าการกระทรวงยุติธรรม ได้กล่าวขอบคุณผู้อำนวยการฯ และคณะที่ได้ให้ข้อมูลที่เป็นประโยชน์ พร้อมทั้งขอนำโปรตุเกสโมเดลมาศึกษาและประยุกต์ใช้ให้เข้ากับบริบทของประเทศไทย ซึ่งเชื่อมั่นว่าจะทำให้กระบวนการบำบัดผู้ต้องขังที่ติดยาเสพติดเป็นไปอย่างมีประสิทธิภาพ และเกิดผลอย่างเป็นรูปธรรมต่อไป

ที่มา : https://www.thaigov.go.th/news/contents/details/83364