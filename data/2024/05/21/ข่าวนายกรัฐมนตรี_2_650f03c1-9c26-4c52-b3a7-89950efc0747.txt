รัฐบาลไทย-ข่าวทำเนียบรัฐบาล-​นายกฯ หารือบริษัท Bvlgari ย้ำโอกาสในภาคอุตสาหกรรมเครื่องประดับไทย พร้อมเชิญชวนขยายการลงทุน


วันอังคารที่ 21 พฤษภาคม 2567
​นายกฯ หารือบริษัท Bvlgari ย้ำโอกาสในภาคอุตสาหกรรมเครื่องประดับไทย พร้อมเชิญชวนขยายการลงทุน
​นายกฯ หารือบริษัท Bvlgari ย้ำโอกาสในภาคอุตสาหกรรมเครื่องประดับไทย พร้อมเชิญชวนขยายการลงทุน
วันนี้ (21 พฤษภาคม 2567) เวลา 10.05 น. (ตามเวลาท้องถิ่นกรุงโรม ซึ่งช้ากว่ากรุงเทพฯ 5 ชั่วโมง) ณ Bvlgari High Jewelry Workshop ถนน Aurelia กรุงโรม สาธารณรัฐอิตาลี นายเศรษฐา ทวีสิน นายกรัฐมนตรี เยี่ยมชมห้องจัดแสดงเครื่องประดับและพบหารือกับนาย Mauro di Roberto รองประธานธุรกิจบริษัท Bvlgari
บริษัท Bvlgari อยู่ภายใต้เครือ LVMH (Louis Vuitton Moet Hennessy) ของฝรั่งเศส เป็นผู้ผลิตเครื่องประดับชั้นสูง นาฬิกา (ร่วมมือกับ Luxottica) น้ำหอม เครื่องหนังและโรงแรม (ร่วมมือกับเครือ Marriott) ที่มีชื่อเสียงโด่งดังระดับโลก ผลิตภัณฑ์หลักภายใต้แบรนด์เครื่องประดับ Bvlgari คือ เครื่องประดับและนาฬิกาไลน์ Serpenti นอกจากนี้ จุดเด่นของแบรนด์ คือ ความประณีตและทักษะช่างทำเครื่องประดับชั้นสูง มีเอกลักษณ์เป็นของตัวเอง ทั้งในเรื่องการใช้สีสันสดใสของอัญมณีต่าง ๆ ลวดลายที่ได้รับแรงบันดาลใจจากอารยธรรมโรมัน ซึ่งแม้ว่าในระยะแรกแบรนด์จะใช้เทคนิคของฝรั่งเศสในการทำเครื่องประดับ แต่ในระยะต่อมาแบรนด์ได้พัฒนาแนวทางของตัวเองให้มีความเด่นชัดมากขึ้น ปัจจุบัน Bvlgari มีบูทีคในประเทศไทยทั้งหมด 9 แห่ง
นายกรัฐมนตรีย้ำโอกาสของ Bvlgari ในการจัดหาวัตถุดิบเพิ่มเติมให้กับภาคอุตสาหกรรมเครื่องประดับในไทย โดยไทยเป็นหนึ่งในประเทศผู้ส่งออกอัญมณีและเครื่องประดับชั้นนำของโลก มีความเชี่ยวชาญด้านการตัดเครื่องประดับ มีช่างฝีมือที่มีความพิเศษเฉพาะในด้านต่างๆ ที่สามารถนำไปประยุกต์ใช้กับสินค้าหรูหราได้ โดยนายกรัฐมนตรีเชื่อว่า ความร่วมมือระหว่างไทยกับ Bvlgari จะช่วยให้เกิดความคิดใหม่ ๆ และกระตุ้นธุรกิจแฟชั่นของอิตาลี นอกจากนี้ ไทยยังเป็นแหล่งท่องเที่ยวสำคัญที่มีนักท่องเที่ยวเดินทางมาเฉลี่ยปีละ 40 ล้านคน ทำให้ไทยกลายเป็นศูนย์กลางของภูมิภาคเอเชียตะวันออกเฉียงใต้และเป็นหนึ่งในตลาดระดับไฮเอนด์ที่สำคัญที่สุดในภูมิภาคนี้ นายกรัฐมนตรีเชิญชวนให้บริษัทขยายกิจการในไทย ด้วยการเปิดร้านค้าและพิจารณาความร่วมมืออื่นเพิ่มเติม
ผู้บริหารบริษัท Bvlgari กล่าวว่า เป็นปีที่ครบรอบ 140 ปี และรู้สึกเป็นเกียรติอย่างยิ่งที่นายกรัฐมนตรีมาเยี่ยมเยือน ซึ่งไม่เกิดขึ้นบ่อยครั้ง โดยในการเยี่ยมชมได้พาไปดูการออกแบบเครื่องประดับโดยเครื่องประดับต่อหนึ่งชิ้นใช้เวลา 8 -12 เดือนในการผลิต
ทั้งนี้ นายกรัฐมนตรีเสนอให้มีความร่วมมือกัน ระหว่าง Bvlgari กับอุตสาหกรรมเครื่องประดับของไทย โดยแลกเปลี่ยนความรู้ด้านการผลิตและเจียรไนอัญมณีระหว่างกัน ซึ่งจะเป็นการเพิ่ม และยกระดับอุตสาหกรรมอัญมณีของไทย

ที่มา : https://www.thaigov.go.th/news/contents/details/83361