รัฐบาลไทย-ข่าวทำเนียบรัฐบาล-‘จิราพร’ เชื่อ เศรษฐา ดึง Fomula1 จัดไทย ช่วยกระตุ้นท่องเที่ยว เปลี่ยนภาพลักษณ์ประเทศ กระจายรายได้สู่มือคนไทย


วันจันทร์ที่ 20 พฤษภาคม 2567
‘จิราพร’ เชื่อ เศรษฐา ดึง Fomula1 จัดไทย ช่วยกระตุ้นท่องเที่ยว เปลี่ยนภาพลักษณ์ประเทศ กระจายรายได้สู่มือคนไทย
‘จิราพร’ เชื่อ เศรษฐา ดึง Fomula1 จัดไทย ช่วยกระตุ้นท่องเที่ยว เปลี่ยนภาพลักษณ์ประเทศ กระจายรายได้สู่มือคนไทย
นางสาวจิราพร สินธุไพร รัฐมนตรีประจำสำนักนายกรัฐมนตรี กล่าวถึงกรณีที่นายเศรษฐา ทวีสิน นายกรัฐมนตรี มีความตั้งใจที่จะดึงเอาการแข่งขันรถฟอร์มูลาวัน (FIA Formula One World Championship : F1) ซึ่งเป็นการแข่งขันระดับโลกมาจัดในไทยว่า นอกจากจะช่วยดึงดูดนักท่องเที่ยวต่างประเทศและสร้างรายได้จากการท่องเที่ยวให้กับไทยแล้ว การแข่งขัน F1 ยังมีแฟนรายการที่ชมผ่านการถ่ายทอดสดจากทั่วทุกมุมโลก เป็นโอกาสที่จะเปลี่ยนภาพลักษณ์ประเทศให้มีชีวิตชีวา และทำให้คนต่างชาติรู้จักประเทศไทยมากขึ้น และยังไม่รวมถึงการดึงคอนเสิร์ต และเทศกาลดนตรีต่างๆ มาจัดต่อเนื่องกับการแข่งขัน ซึ่งจะช่วยดึงเม็ดเงินจำนวนมหาศาลเข้าประเทศ
นางสาวจิราพร กล่าวต่อว่า ขณะเดียวกัน ไม่ใช่แค่ส่งผลดีต่อภาคการท่องเที่ยวของประเทศเท่านั้น ภาคส่วนอื่นๆ ที่อยู่ในอุตสาหกรรมที่เกี่ยวข้องกับการแข่งขันก็จะได้รับประโยชน์ไปด้วย เช่น บริษัทด้านโลจิสติกส์ การขนส่ง การก่อสร้าง วิศวกรรม รวมถึงอาหาร ซึ่งโดยปกติการแข่งขัน F1 จะมีการคัดเลือกร้านอาหารดังไปบริการแขก VIP ที่มาชม
นอกจากนี้ อาจจะเป็นโอกาสอันดีที่การแข่งขัน F1 จะช่วยสร้างแรงบันดาลใจและการเรียนรู้ให้กับนักเรียน นิสิต นักศึกษา ของไทย เพื่อนำไปสู่การต่อยอดและพัฒนาทักษะทางวิศวกรรมยานยนต์ต่อไป นางสาวจิราพร กล่าว

ที่มา : https://www.thaigov.go.th/news/contents/details/83326