รัฐบาลไทย-ข่าวทำเนียบรัฐบาล-“รัดเกล้าฯ” เผย ครม. อนุมัติหลักการร่างกฎกระทรวงกำหนดเขตพื้นที่ เป็นพื้นที่ใช้มาตรการในการป้องกันการกัดเซาะชายฝั่ง พัทยา ชลบุรี ประจวบคีรีขันธ์


วันอังคารที่ 21 พฤษภาคม 2567
21/05/2567
พิมพ์
“รัดเกล้าฯ” เผย ครม. อนุมัติหลักการร่างกฎกระทรวงกำหนดเขตพื้นที่ เป็นพื้นที่ใช้มาตรการในการป้องกันการกัดเซาะชายฝั่ง พัทยา ชลบุรี ประจวบคีรีขันธ์
“รัดเกล้าฯ” เผย ครม. อนุมัติหลักการร่างกฎกระทรวงกำหนดเขตพื้นที่ เป็นพื้นที่ใช้มาตรการในการป้องกันการกัดเซาะชายฝั่ง พัทยา ชลบุรี ประจวบคีรีขันธ์
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า 21 พฤษภาคม 67 ที่ประชุม ครม. มีมติอนุมัติหลักการร่างกฎกระทรวงกำหนดเขตพื้นที่ตำบลปากคลอง อำเภอปะทิว จังหวัดชุมพร เป็นพื้นที่ใช้มาตรการในการป้องกันการกัดเซาะชายฝั่ง พ.ศ. …. และร่างกฎกระทรวงกำหนดเขตพื้นที่เขตการปกครองพิเศษพัทยา อำเภอบางละมุง จังหวัดชลบุรี เป็นพื้นที่ใช้มาตรการในการป้องกันการกัดเซาะชายฝั่ง พ.ศ. .... ตามที่กระทรวงทรัพยากรธรรมชาติและสิ่งแวดล้อม (ทส.) เสนอ
รองโฆษกประจำสำนักนายกรัฐมนตรี กล่าวว่า พื้นที่ระบบหาดบางเบิด – เขาถ้ำธง ระบบหาดทุ่งทราย ระบบหาดทุ่งยาง ระบบหาดทุ่งเมือง และระบบหาดบ้านเกาะเตียบ บริเวณตำบลปากคลอง อำเภอปะทิว จังหวัดชุมพร ในปัจจุบัน เกิดปัญหาการกัดเซาะชายฝั่งรุนแรงและเป็นอันตรายต่อชีวิตและทรัพย์สินของประชาชน อย่างไรก็ตาม ได้มีการแก้ไขปัญหาการกัดเซาะชายฝั่งที่ไม่เหมาะสมโดยไม่คำนึงถึงสภาพทางธรรมชาติของพื้นที่ ซึ่งทำให้เกิดการรบกวนสมดุลของตะกอนชายฝั่งจนอาจทำให้เสถียรภาพชายฝั่งพังลงจนทำให้ชายฝั่งเกิดการกัดเซาะ ประกอบกับปัจจุบันไม่มีมาตรการที่ใช้ในการป้องกันการกัดเซาะชายฝั่ง ดังนั้น เพื่อเป็นการกำกับ และควบคุมมิให้เกิดปัญหาดังกล่าว จึงเห็นควรกำหนดให้พื้นที่ตั้งแต่แนวชายฝั่งทะเลออกไปในทะเลเป็นระยะทาง 1,000 เมตร ของตำบลปากคลอง อำเภอปะทิว จังหวัดชุมพร เป็นเขตพื้นที่ใช้มาตรการในการป้องกันการกัดเซาะชายฝั่งตามมาตรา 21 และมาตรา 23 แห่งพระราชบัญญัติส่งเสริมการบริหารจัดการทรัพยากรทางทะเลและชายฝั่ง พ.ศ. 2558
และ พื้นที่ระบบหาดหาดยินยอม บริเวณเมืองพัทยา อำเภอบางละมุง จังหวัดชลบุรี เป็นพื้นที่ที่ชายฝั่งเกิดการเปลี่ยนแปลงอย่างค่อยเป็นค่อยไปตามกระบวนการเปลี่ยนแปลงตามธรรมชาติ และจะปรับสภาพชายฝั่งให้เข้าอยู่ในสภาวะสมดุลอยู่ตลอดเวลาตามรอบฤดูกาล เป็นความสมดุลบนความเคลื่อนไหวตามธรรมชาติ เพื่อไม่ให้เกิดการรบกวนสมดุลของตะกอนชายฝั่งจนอาจทำให้เสถียรภาพชายฝั่งพังลงจนส่งผลทำให้ชายฝั่งเกิดการกัดเซาะ และป้องกันความเสียหายต่อชีวิตและทรัพย์สินของประชาชน แต่ได้มีการดำเนินการแก้ไขปัญหาการกัดเซาะชายฝั่งที่ไม่เหมาะสม โดยไม่คำนึงถึงสภาพทางธรรมชาติของพื้นที่ ซึ่งทำให้เกิดการรบกวนสมดุลของตะกอนชายฝั่งจนอาจทำให้เสถียรภาพชายฝั่งพังลงจนทำให้ชายฝั่งเกิดการกัดเซาะ ประกอบกับปัจจุบันไม่มีมาตรการที่ใช้ในการป้องกันการกัดเซาะชายฝั่ง มาตรการเพื่อรักษาความสมบูรณ์ของสภาพธรรมชาติชายฝั่งและการกำหนดกิจกรรมของมนุษย์ที่เข้าไปรบกวนเสถียรภาพชายฝั่ง ดังนั้น เพื่อเป็นการกำกับ และควบคุมมิให้เกิดปัญหาการกัดเซาะชายฝั่ง จึงเห็นควรกำหนดให้พื้นที่ตั้งแต่แนวชายฝั่งทะเลออกไปในทะเลเป็นระยะทาง 1,000 เมตร ของเขตการปกครองพิเศษพัทยา อำเภอบางละมุง จังหวัดชลบุรี เป็นเขตพื้นที่ใช้มาตรการในการป้องกันการกัดเซาะชายฝั่งตามมาตรา 21 แห่งพระราชบัญญัติส่งเสริมการบริหารจัดการทรัพยากรทางทะเลและชายฝั่ง พ.ศ. 2558
ทั้งนี้ ทส. จึงได้ยกร่างกฎกระทรวงกำหนดเขตพื้นที่ตำบลปากคลอง อำเภอปะทิว จังหวัดชุมพร เป็นพื้นที่ใช้มาตรการในการป้องกันการกัดเซาะชายฝั่ง พ.ศ. .... และร่างกฎกระทรวงกำหนดเขตพื้นที่เขตการปกครองพิเศษพัทยา อำเภอบางละมุง จังหวัดชลบุรี เป็นพื้นที่ใช้มาตรการในการป้องกันการกัดเซาะชายฝั่ง พ.ศ. .... เพื่อแก้ไขปัญหาดังกล่าว
นอกจากนี้ เมื่อวันที่ 14 พฤษภาคม 2567 ที่ผ่านมา ครม. ก็ได้มีมติอนุมัติหลักการร่างกฎกระทรวงกำหนดเขตพื้นที่ตำบลธงชัย และตำบลแม่รำพึง อำเภอบางสะพาน จังหวัดประจวบคีรีขันธ์ เป็นพื้นที่ใช้มาตรการในการป้องกันการกัดเซาะชายฝั่ง พ.ศ. .... เพื่อเป็นการกำกับ และควบคุมมิให้เกิดปัญหาการกัดเซาะชายฝั่ง

ที่มา : https://www.thaigov.go.th/news/contents/details/83367