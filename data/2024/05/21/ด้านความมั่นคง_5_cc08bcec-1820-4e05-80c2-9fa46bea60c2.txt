รัฐบาลไทย-ข่าวทำเนียบรัฐบาล-กระทรวงมหาดไทย ให้การต้อนรับ คณะสมาชิกวุฒิสภา ในโอกาสขอบคุณความร่วมมือการขับเคลื่อน "โครงการสมาชิกวุฒิสภาพบประชาชน" เพื่อบำบัดทุกข์ บำรุงสุข พัฒนาคุณภาพชีวิตพี่น้องประชาชนให้มีความ


วันอังคารที่ 21 พฤษภาคม 2567
21/05/2567
พิมพ์
กระทรวงมหาดไทย ให้การต้อนรับ คณะสมาชิกวุฒิสภา ในโอกาสขอบคุณความร่วมมือการขับเคลื่อน "โครงการสมาชิกวุฒิสภาพบประชาชน" เพื่อบำบัดทุกข์ บำรุงสุข พัฒนาคุณภาพชีวิตพี่น้องประชาชนให้มีความ
กระทรวงมหาดไทย ให้การต้อนรับ คณะสมาชิกวุฒิสภา ในโอกาสขอบคุณความร่วมมือการขับเคลื่อน "โครงการสมาชิกวุฒิสภาพบประชาชน" เพื่อบำบัดทุกข์ บำรุงสุข พัฒนาคุณภาพชีวิตพี่น้องประชาชนให้มีความสุขอย่างยั่งยืน
วันนี้ (21 พ.ค. 67) เวลา 13.30 น. ที่ ห้องประชุมสำนักตรวจราชการและเรื่องราวร้องทุกข์ ชั้น 5 อาคารดำรงราชานุภาพ กระทรวงมหาดไทย นายชูศักดิ์ รู้ยิ่ง หัวหน้าผู้ตรวจราชการกระทรวงมหาดไทย ให้การต้อนรับคณะกรรมการอำนวยการโครงการสมาชิกวุฒิสภาพบประชาชน และร่วมประชุมสรุปความร่วมมือในการดำเนินงานโครงการสมาชิกวุฒิสภาพบประชาชน โดยมี นายจิรชัย มูลทองโร่ย พลโท จเรศักดิ์ อานุภาพ นายสมชาย หาญหิรัญ นายอภิชาติ โตดิลกเวชช์ สมาชิกวุฒิสภา ผู้ตรวจราชการกระทรวงมหาดไทย คณะทำงาน และผู้ที่เกี่ยวข้อง ร่วมประชุม
นายชูศักดิ์ รู้ยิ่ง หัวหน้าผู้ตรวจราชการกระทรวงมหาดไทย ได้กล่าวต้อนรับคณะสมาชิกวุฒิสภาที่ได้กรุณาเดินทางมาพบปะเยี่ยมเยียนที่กระทรวงมหาดไทย ทั้งนี้ นับตั้งแต่ปีพุทธศักราช 2562 นายกรัฐมนตรีมีบัญชามอบหมายให้กระทรวงมหาดไทยอำนวยความสะดวกในการประสานการดำเนินกิจกรรมโครงการสมาชิกวุฒิสภาพบประชาชนในการลงพื้นที่ของสมาชิกวุฒิสภาเพื่อรับฟังความคิดเห็นของประชาชนในแต่ละพื้นที่ โดยกระทรวงมหาดไทยได้มอบหมายให้ทุกจังหวัดอำนวยความสะดวกในการลงพื้นที่ของสมาชิกวุฒิสภา พร้อมทั้งมอบหมายให้ผู้ตรวจราชการกระทรวงมหาดไทยและผู้ตรวจราชการกรมในสังกัดกระทรวงมหาดไทยได้ร่วมลงพื้นที่พร้อมกับคณะกรรมการโครงการสมาชิกวุฒิสภาพบประชาชนในแต่ละภาค เพื่อรับฟังความคิดเห็นจากภาครัฐ ภาคเอกชน ผู้นำท้องถิ่น ผู้นำชุมชน และประชาชนในพื้นที่ และร่วมกันแลกเปลี่ยนเรียนรู้ สะท้อนและรับฟังข้อคิดเห็น ข้อเสนอแนะ ปัญหา และอุปสรรค
"ในห้วงระยะเวลาที่ผ่านมาผู้ตรวจราชการกระทรวงมหาดไทยและผู้ตรวจราชการกรมในสังกัดกระทรวงมหาดไทยและคณะกรรมการโครงการสมาชิกวุฒิสภาพบประชาชน ได้ประสานความร่วมมือกันเป็นอย่างดีและเป็นไปด้วยความเรียบร้อย ส่งผลให้สามารถร่วมกันขับเคลื่อนการพัฒนาประเทศไปสู่ความมั่นคง สังคมมีความเป็นธรรม ประชาชนมีความสุข มีคุณภาพชีวิตที่ดี เกิดความสงบเรียบร้อย มีความสามัคคีปรองดอง และมีการพัฒนาอย่างยั่งยืนมากขึ้นบนพื้นฐานของการปกครองในระบอบประชาธิปไตยอันมีพระมหากษัตริย์ทรงเป็นประมุข" นายชูศักดิ์ กล่าวเพิ่มเติม
โอกาสนี้ นายจิรชัย มูลทองโร่ย สมาชิกวุฒิสภา ในฐานะประธานคณะอนุกรรมการด้านการประชาสัมพันธ์ โครงการสมาชิกวุฒิสภาพบประชาชน ได้กล่าวขอบคุณกระทรวงมหาดไทยที่ได้ให้ความร่วมมือในการดำเนินโครงการสมาชิกวุฒิสภาพบประชาชน ตลอดจนการสร้างการรับรู้ นับเป็นการบูรณาการความร่วมมือระหว่างฝ่ายบริหารและฝ่ายนิติบัญญัติในการช่วยเหลือประชาชนให้มีชีวิตความเป็นอยู่ที่มั่นคง มั่นคั่ง และยั่งยืน
จากนั้น คณะสมาชิกวุฒิสภา ได้กล่าวสรุปผลการดำเนินงานในการลงพื้นที่พบประชาชนในแต่ละภูมิภาค และได้ร่วมหารือ ให้คำแนะนำในการแก้ไขปัญหาความเดือดร้อนของประชาชน เพื่อบำบัดทุกข์ บำรุงสุข พัฒนาคุณภาพชีวิตพี่น้องประชาชนให้มีความสุขอย่างยั่งยืน

ที่มา : https://www.thaigov.go.th/news/contents/details/83365