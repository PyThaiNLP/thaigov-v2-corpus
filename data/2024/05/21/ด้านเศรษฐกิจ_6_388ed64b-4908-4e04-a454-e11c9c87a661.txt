รัฐบาลไทย-ข่าวทำเนียบรัฐบาล-ดร.จอมขวัญ ผู้ช่วย รมว.เกษตร ลงพื้นที่แก้ปัญหาน้ำเน่าเสียในคลองปากบ่อ อ.เมืองสมุทรสาคร


วันอังคารที่ 21 พฤษภาคม 2567
ดร.จอมขวัญ ผู้ช่วย รมว.เกษตร ลงพื้นที่แก้ปัญหาน้ำเน่าเสียในคลองปากบ่อ อ.เมืองสมุทรสาคร
ดร.จอมขวัญ ผู้ช่วย รมว.เกษตร ลงพื้นที่แก้ปัญหาน้ำเน่าเสียในคลองปากบ่อ อ.เมืองสมุทรสาคร
ดร.จอมขวัญ กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ พร้อมด้วยนายประพันธ์ ถึกสกุล นายอำเภอเมืองสมุทรสาคร นายสากล ชลคีรี ผู้อำนวยการโครงการชลประทานสมุทรสาคร นายเผดิม รอดอินทร์ ประมงจังหวัดสมุทรสาคร นายทนงศักดิ์ งามกาละ นายกองค์การบริหารส่วนตำบลชัยมงคล นายวรชาติ สายน้ำผึ้ง กำนันตำบลท่าทราย และผู้แทนจากเกษตรและสหกรณ์จังหวัดสมุทรสาคร โครงการส่งน้ำและบำรุงรักษาดำเนินสะดวก อุตสาหกรรมจังหวัดสมุทรสาคร สำนักงานทรัพยากรธรรมชาติและสิ่งแวดล้อมจังหวัดสมุทรสาคร ร่วมลงพื้นที่ตรวจสอบสภาพปัญหาน้ำเน่าเสีย บริเวณประตูระบายน้ำหน้าพระอุโบสถวัดปากบ่อ อำเภอเมืองสมุทรสาคร จังหวัดสมุทรสาคร
ผู้ช่วยรัฐมนตรีประจำกระทรวงเกษตรและสหกรณ์ กล่าวว่า สืบเนื่องจาก นายอรรถกร ศิริลัทยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการจังหวัดสมุทรสาคร เมื่อวันที่ 13 พฤษภาคม 2567 ได้รับเรื่องร้องเรียนจากประชาชน จึงมอบหมายให้ดำเนินการตรวจสอบสภาพพื้นที่และหาแนวทางแก้ปัญหาความเดือดร้อนของประชาชนจากการปล่อยน้ำเน่าเสียลงสู่คลองปากบ่อ ซึ่งเป็นพื้นที่เชื่อมต่อระหว่างตำบลชัยมงคล ตำบลบางกระเจ้า และตำบลท่าทราย
สำหรับการลงพื้นที่วันนี้ได้มีการหารือแนวทางแก้ปัญหาดังกล่าว โดยโครงการชลประทานสมุทรสาคร ร่วมกับโครงการส่งน้ำและบำรุงรักษาดำเนินสะดวก ผู้รับผิดชอบเขตพื้นที่ตำบลชัยมงคล อำเภอเมืองสมุทรสาคร จะควบคุมประตูระบายน้ำคลองดี 7 เพื่อรักษาระดับน้ำในคลองดี 7 ให้มีระดับน้ำสูงเพียงพอที่ไหลเข้าท่อระบายน้ำวัดน่วมกานนท์ เข้าไปในกลุ่มคลองปากบ่อ  และขอให้ อบต.ชัยมงคล ปิดประตูระบายน้ำหน้าพระอุโบสถวัดปากบ่อ ประมาณ 7 วัน เพื่อจะดำเนินการระบายน้ำในกลุ่มคลองปากบ่อออกแม่น้ำท่าจีนในช่วงเวลาน้ำทะเลลง โดยเริ่มตั้งแต่วันอังคารที่ 21 พฤษภาคม 2567 เวลาประมาณ 11.00 น. (ช่วงน้ำลง) โดยโครงการชลประทานสมุทรสาครจะเปิดประตูระบายน้ำอ้อมโรงหีบและประสานโครงการส่งน้ำและบำรุงรักษาดำเนินสะดวก เพื่อรับน้ำจากคลองชลประทานดี 7 เข้ามายังบริเวณคลองวัดน่วมกานนท์ ซึ่งเป็นน้ำดีเข้าสู่พื้นที่คลองบริเวณวัดปากบ่อ และประสานกับนายกองค์การบริหารส่วนตำบลชัยมงคล เพื่อขอปิดประตูระบายน้ำบริเวณหน้าพระอุโบสถวัดปากบ่อ เริ่มจากวันแรกเวลา 11.00 น. ในวันถัดไป เริ่มที่เวลา 12.00 น. และถัดเวลาไปวันละ 1 ชั่วโมง ตามลำดับช่วงเวลาน้ำลงในแม่น้ำท่าจีน แต่มีข้อจำกัด คือ 1) ระยะเวลาการขึ้น - ลง ของน้ำทะเล หากมีน้ำทะเลขึ้นทำให้ต้องรีบปิดประตูระบายน้ำทำให้เหลือเวลาในการเปิดประตูระบายน้ำน้อยลง และ 2) หากระดับน้ำในคลองชลประทานดี 7 มีระดับต่ำกว่า +0.800 เมตร รทก. การรับน้ำเข้าคลองวัดน่วมกานนท์ และกลุ่มคลองปากบ่อ และคลองบริเวณหน้าพระอุโบสถวัดปากบ่อ อาจรับน้ำได้ไม่เต็มที่

ที่มา : https://www.thaigov.go.th/news/contents/details/83370