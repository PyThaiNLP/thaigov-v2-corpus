รัฐบาลไทย-ข่าวทำเนียบรัฐบาล-นายสุริยะ รองนายกฯและ รมว.คค. ยืนยันความพร้อมไทย เชิญชวนนักธุรกิจอิตาลี ร่วมลงทุนลงทุนในประเทศไทย 


วันอังคารที่ 21 พฤษภาคม 2567
นายสุริยะ รองนายกฯและ รมว.คค. ยืนยันความพร้อมไทย เชิญชวนนักธุรกิจอิตาลี ร่วมลงทุนลงทุนในประเทศไทย
ผลักดันวิสัยทัศน์ IGNITE Thailand ของนายกรัฐมนตรี พร้อมชวนผู้สนใจร่วมลงทุน Landbridge
เมื่อวันที่ 20 พฤษภาคม 2567 นายเศรษฐา ทวีสิน นายกรัฐมนตรี ได้มอบหมายให้ นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เข้าร่วมและทำหน้าที่ เป็นประธานกล่าวเปิด งาน Thai – Italian Business Forum ที่จัดขึ้นโดยกระทรวงการต่างประเทศและความร่วมมือระหว่างประเทศอิตาลี ร่วมกับสภาหอการค้าอิตาลี ณ สภาหอการค้าอิตาลี (Unioncamere) กรุงโรม สาธารณรัฐอิตาลี ร่วมกับประธานสภาหอการค้าอิตาลี (Mr. Andrea Prete) อธิบดีกรมส่งเสริมประเทศอิตาลี กระทรวงการต่างประเทศและความร่วมมือระหว่างประเทศอิตาลี นายสนั่น อังอุบลกุล ประธานหอการค้าไทยและสภาหอการค้าแห่งประเทศไทย และร่วมเป็นสักขีพยานพิธีลงนามในบันทึกความร่วมมือระหว่างสภาหอการค้าอิตาลีและสภาหอการค้าแห่งประเทศไทย ในการส่งเสริมความร่วมมือทางเศรษฐกิจ การแลกเปลี่ยนความรู้ความสามารถโดยเฉพาะด้านเทคโนโลยี และส่งเสริมการค้าและการลงทุนระหว่างไทยและอิตาลีให้เพิ่มมากขึ้น
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ได้กล่าวว่า นายกรัฐมนตรีตั้งใจแก้ไขปัญหาให้กับนักธุรกิจที่เข้ามาลงทุนในประเทศไทย รวมทั้งได้ยกระดับความพร้อมของประเทศอย่างต่อเนื่อง ทั้งนี้ นโยบาย Ignite Thailand ของนายกรัฐมนตรีมุ่งที่จะพัฒนาให้ประเทศไทยเป็นศูนย์กลางทางธุรกิจทั้ง 8 ด้าน พร้อมกล่าวเชิญชวนนักธุรกิจชาวอิตาลีที่มีความเชี่ยวชาญและชำนาญในธุรกิจสินค้า Luxury เข้ามาร่วมลงทุนในประเทศไทย ซึ่งรัฐบาลีมุ่งมั่นที่จะเจรจาเพื่อให้ Free Trade Agreement ระหว่างไทยกับสหภาพยุโรปได้ข้อยุติภายในปีหน้า หลังจากที่เราว่างเว้นการเจรจากันมานาน และหวังเป็นอย่างยิ่งว่าจะมีความร่วมมือทางธุรกิจไทย-อิตาลี เพิ่มมากขึ้น
นอกจากนี้ นายชยธรรม์ พรหมศร ปลัดกระทรวงคมนาคม ได้กล่าวนำเสนอโครงการแลนด์บริดจ์ในช่วงโอกาสการลงทุนในประเทศไทย ให้สมาชิกสภาหอการค้าอิตาลีได้ทราบถึงความเป็นมาของโครงการ รายละเอียด โอกาสในการลงทุน รูปแบบการลงทุน ตลอดจนการสร้างความร่วมมือกันระหว่างภาครัฐและภาคเอกชนไทยและอิตาลี เพื่อเชิญชวนให้ภาคธุรกิจอิตาลีที่มีศักยภาพ เข้าใจ และเชิญชวนผู้สนใจให้เข้ามาร่วมลงทุนในโครงการแลนด์บริดจ์  ซึ่งโครงการดังกล่าวได้รับความสนใจจากนักลงทุนและนักธุรกิจของอิตาลีเป็นอย่างมาก

ที่มา : https://www.thaigov.go.th/news/contents/details/83356