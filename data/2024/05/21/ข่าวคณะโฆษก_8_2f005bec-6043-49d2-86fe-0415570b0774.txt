รัฐบาลไทย-ข่าวทำเนียบรัฐบาล-โฆษกรัฐบาล เผยนายกห่วงใยประชาชน-เกษตรกรช่วงฤดูฝน เตรียม 3 แผนงานรับมือภัยธรรมชาติ ครอบคลุมการป้องกัน การเผชิญเหตุ และการฟื้นฟู พร้อมเร่งให้ความช่วยเหลือเกษตรกรผู้ประสบภัยพิบัติ 


วันอังคารที่ 21 พฤษภาคม 2567
21/05/2567
พิมพ์
โฆษกรัฐบาล เผยนายกห่วงใยประชาชน-เกษตรกรช่วงฤดูฝน เตรียม 3 แผนงานรับมือภัยธรรมชาติ ครอบคลุมการป้องกัน การเผชิญเหตุ และการฟื้นฟู พร้อมเร่งให้ความช่วยเหลือเกษตรกรผู้ประสบภัยพิบัติ
โฆษกรัฐบาล เผยนายกห่วงใยประชาชน-เกษตรกรช่วงฤดูฝน เตรียม 3 แผนงานรับมือภัยธรรมชาติ ครอบคลุมการป้องกัน การเผชิญเหตุ และการฟื้นฟู พร้อมเร่งให้ความช่วยเหลือเกษตรกรผู้ประสบภัยพิบัติ มุ่งลดผลกระทบที่อาจเกิดกับประชาชนในฤดูฝน
วันนี้ (21 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีสั่งการคาดการณ์ ติดตาม และประเมินสถานการณ์ปริมาณน้ำฝนในช่วงฤดูฝนอย่างใกล้ชิด ห่วงใยประชาชนและเกษตรกรในหลายพื้นที่ทั่วไทยที่อาจได้รับผลกระทบจากฝนตกหนัก ได้สั่งการทุกหน่วยงานบูรณาการการทำงาน และให้กระทรวงเกษตรและสหกรณ์เตรียมความพร้อมและจัดทำแผนรับมือกับภัยธรรมชาติที่อาจเกิดขึ้นและเร่งดำเนินการให้การช่วยเหลือเกษตรกรผู้ประสบภัยพิบัติโดยเร็วที่สุด
กรมอุตุนิยมวิทยา ระบุว่าในช่วงประมาณกลางเดือนมิถุนายนถึงกลางเดือนกรกฎาคม จะมีปริมาณและการกระจายของฝนน้อยและส่งผลให้เกิดสภาวะฝนทิ้งช่วง ซึ่งจะทำให้เกิดการขาดแคลนน้ำในด้านการเกษตรในหลายพื้นที่ และในช่วงเดือนสิงหาคมถึงตุลาคมจะเป็นช่วงที่มีโอกาสเกิดพายุหมุนเขตร้อนที่จะเคลื่อนผ่านบริเวณประเทศไทยสูง ซึ่งส่งผลให้ฝนตกหนัก สภาวะน้ำท่วมฉับพลัน น้ำป่าไหลหลาก รวมทั้งน้ำล้นตลิ่งในหลายพื้นที่
ในการนี้ กระทรวงเกษตรและสหกรณ์จึงได้เตรียมรับมือสถานการณ์ภัยธรรมชาติที่อาจเกิดขึ้นตามที่ได้รับมอบหมาย โดยได้กำหนดร่างการป้องกันและบรรเทาสาธารณภัยด้านการเกษตรในช่วงฤดูฝน ปี 2567 ประกอบด้วย 3 แผนงาน ได้แก่ 1) การป้องกันและเตรียมความพร้อม ครอบคลุมถึงการบริหารจัดการน้ำ การสำรองเมล็ดพันธุ์ เสบียงอาหารสัตว์ และเครื่องจักรและเครื่องมือ การสร้างความเข้าใจกับความเสี่ยง 2) การเผชิญเหตุและการหยุดยั้งความเสียหาย เช่น การเร่งระบายน้ำ การสนับสนุนเรือตรวจการและเจ้าหน้าที่ และ 3) การฟื้นฟูให้ดีกว่าเดิม อาทิ การสำรวจและประเมินความเสียหาย การจัดหน่วยเคลื่อนที่ การบำบัดน้ำเสีย และการปรับปรุงบำรุงดิน เป็นต้น
นอกจากนี้ ยังได้เร่งรัดให้หน่วยงานที่เกี่ยวข้องพิจารณาแผนการดำเนินการให้ความช่วยเหลือเกษตรกรผู้ประสบภัยพิบัติตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2562 พร้อมทั้งบริหารจัดการน้ำในอ่างเก็บน้ำให้สามารถรองรับปริมาณน้ำฝนที่จะตกลงมา ควบคู่กับการตรวจสอบอาคารชลประทานให้อยู่ในสภาพที่พร้อมใช้งานได้ ตลอดจนกำจัดผักตบชวาและสิ่งกีดขวางทางน้ำอย่างสม่ำเสมอเพื่อลดผลกระทบที่อาจเกิดกับประชาชนในช่วงฤดูฝน
“นายกรัฐมนตรี ติดตามสถานการณ์ช่วงการเปลี่ยนผ่านทางสภาพอากาศ ห่วงใยประชาชนและเกษตรกรทั่วไทยในช่วงฤดูฝน สั่งการให้ภาครัฐเตรียมความพร้อมในการช่วยเหลือประชาชนและเกษตรกรหากเกิดภัยธรรมชาติในหน้าฝน รวมทั้งขอให้ประชาชนติดตามข้อมูลข่าวสารการประชาสัมพันธ์จากหน่วยงานภาครัฐอย่างใกล้ชิดเพื่อเตรียมความพร้อมได้ทันต่อสถานการณ์ภัยพิบัติที่อาจเกิดขึ้น” นายชัย กล่าว

ที่มา : https://www.thaigov.go.th/news/contents/details/83345