รัฐบาลไทย-ข่าวทำเนียบรัฐบาล-“ศุภมาส” ร่วมฉลองวันมาตรวิทยาโลกและ 26 ปี “สถาบันมาตรวิทยาแห่งชาติ” ภายใต้หัวข้อหลัก “เราวัดวันนี้เพื่อพรุ่งนี้ที่ยั่งยืน” ลั่น! พร้อมผลักดันระบบมาตรวิทยาแห่งชาติให้แข็งแกร่ง 


วันอังคารที่ 21 พฤษภาคม 2567
“ศุภมาส” ร่วมฉลองวันมาตรวิทยาโลกและ 26 ปี “สถาบันมาตรวิทยาแห่งชาติ” ภายใต้หัวข้อหลัก “เราวัดวันนี้เพื่อพรุ่งนี้ที่ยั่งยืน” ลั่น! พร้อมผลักดันระบบมาตรวิทยาแห่งชาติให้แข็งแกร่ง
......
“ศุภมาส” ร่วมฉลองวันมาตรวิทยาโลกและ 26 ปี “สถาบันมาตรวิทยาแห่งชาติ” ภายใต้หัวข้อหลัก “เราวัดวันนี้เพื่อพรุ่งนี้ที่ยั่งยืน” ลั่น! พร้อมผลักดันระบบมาตรวิทยาแห่งชาติให้แข็งแกร่ง มุ่งให้การวัดของไทยเป็นที่น่าเชื่อถือในระดับสากล
เมื่อวันที่ 20 พ.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานสัมมนาวิชาการเนื่องในวันมาตรวิทยาโลกและในโอกาสครบรอบ 26 ปีแห่งการสถาปนาสถาบันมาตรวิทยาแห่งชาติ ภายใต้หัวข้อแนวคิด "เราวัดวันนี้เพื่อพรุ่งนี้ที่ยั่งยืน" โดยมี พลตำรวจโท พรชัย สุธีรคุณ ผู้อำนวยการสถาบันมาตรวิทยาแห่งชาติ (มว.) กล่าวรายงาน และมี ดร.ฮยอนมิน ปาร์ค ประธานองค์กรมาตรวิทยาระดับภูมิภาคเอเชียและแปซิฟิก (APMP Chair) และ ดร.ฮองเต๋า ฮวัง ผู้เชี่ยวชาญสถาบันมาตรวิทยา แห่งสาธารณรัฐประชาชนจีน (NM, China) รวมถึงผู้ทรงคุณวุฒิในประเทศหลากหลายสาขา เข้าร่วม ณ ห้องแซฟไฟร์ 204-206 ชั้น 2 อาคารอิมแพคฟอรั่ม อิมแพคเมืองทองธานี
น.ส.ศุภมาส กล่าวว่า ขอแสดงความยินดีกับประชาคมมาตรวิทยาและสถาบันมาตรวิทยาแห่งชาติในวาระครบรอบ 149 ปี ของการก่อตั้งอนุสัญญาเมตริก และ 26 ปี ของการก่อตั้งสถาบันมาตรวิทยาแห่งชาติ โดย “วันมาตรวิทยาโลก” ได้รับการกำหนดขึ้น เพื่อรำลึกถึงวันที่อนุสัญญาเมตริก หรือ Metre Convention ซึ่งได้รับการลงนามเมื่อวันที่ 20 พฤษภาคม ค.ศ.1875 ทำให้อนุสัญญาเมตริกมีอายุครบ 149 ปี ในวันนี้ อนุสัญญาเมตริก คือที่มาของระบบหน่วยเมตริก หรือที่ต่อมารู้จักกันในชื่อระบบหน่วยระหว่างประเทศ หรือ เอสไอ (SI) และโครงสร้างเชิงองค์กรในการกำกับระบบมาตรวิทยาระหว่างประเทศ ซึ่งอนุสัญญาเมตริกยังคงเป็นข้อตกลงระหว่างประเทศที่สำคัญ ที่สร้างหลักประกันให้แก่กิจกรรมต่าง ๆ ของโลกปัจจุบันและโลกอนาคตไม่ยิ่งหย่อนไปกว่ากัน แม้ว่าโจทย์หลักของอดีต ปัจจุบัน และอนาคตอาจจะต่างกัน ตนทราบมาว่าหัวข้อหลักของการฉลองวันมาตรวิทยาโลกจะแตกต่างกันไปในแต่ละปี ซึ่งจะสะท้อนความท้าทายที่โลกเผชิญอยู่ โดยหัวข้อหลักของปีนี้คือ "เราวัดวันนี้เพื่อพรุ่งนี้ที่ยั่งยืน" จึงน่าจะหมายความว่า "ตั้งแต่วันนี้เป็นต้นไป" ประชาคมมาตรวิทยาต้องกำหนดบทบาทของตนเองในการสร้าง "อนาคตที่ยั่งยืน" ให้เกิดขึ้นให้จงได้
น.ส.ศุภมาส กล่าวต่อว่า ตนคิดว่ามีเงื่อนไขอย่างน้อยสองข้อถ้าความยั่งยืนนี้จะเกิดขึ้นได้ โดยข้อแรก มาตรวิทยาต้องมองไปข้างหน้าให้ได้ไกลกว่าวันพรุ่งนี้ เพราะสิ่งที่มาตรวิทยาทำวันนี้ จะส่งผลกระทบต่อไปในอีกหลายปีข้างหน้า นั่นคือมาตรวิทยาต้องมีวิสัยทัศน์ที่กว้างไกล และข้อสองคือ สิ่งที่มาตรวิทยาทำต้องเพียงพอที่จะรองรับการพัฒนา หรือการเปลี่ยนแปลงของโลกในทุกมิติ ดังนั้นมาตรวิทยาต้องเข้าใจสิ่งที่ภาคส่วนอื่นทำ แต่ไม่ต้องไปช่วยเขาทำ สิ่งที่มาตรวิทยาต้องทำคือสร้างการวัดที่จะไปรองรับการพัฒนานั้น ๆ ให้ดำเนินไปได้อย่างยั่งยืน และในฐานะประธานกรรมการมาตรวิทยาแห่งชาติ ตนมีหน้าที่พัฒนาระบบมาตรวิทยาแห่งชาติให้เข้มแข็งและมีสมรรถนะสูงขึ้น เพื่อทำให้การวัดในประเทศไทยมีความน่าเชื่อถือ
“ตนขอสัญญาว่าสถาบันมาตรวิทยาแห่งชาติของประเทศไทยและพันธมิตรจะส่งมอบการวัดที่ประเทศไทยจำเป็นต้องใช้ในอนาคต ในทุกบทบาทและทุกเส้นทางที่ประเทศไทยจะเลือกเดินไป เพราะพรุ่งนี้ของมาตรวิทยาคืออนาคตที่รอเราอยู่ข้างหน้า” น.ส.ศุภมาส กล่าว
พล.ต.ท.พรชัย กล่าวว่า งานสัมมนาวิชาการในวันนี้มีวัตถุประสงค์เพื่อสร้างความตระหนักในความสำคัญของมาตรวิทยา และบทบาทของสถาบัน ในฐานะหนึ่งในเสาหลักของโครงสร้างพื้นฐานทางคุณภาพของประเทศ (NQI) ที่จำเป็นต่อการพัฒนาประเทศอย่างยั่งยืน และเพื่อส่งเสริมความร่วมมือของเครือข่าย NQI ที่สำคัญของประเทศให้เกิดการบูรณาการอย่างเป็นระบบ อาทิ ยานยนต์ไฟฟ้า อาหาร สมุนไพรเทคโนโลยีดิจิทัล และระบบราง
ในการนี้ ช่วงบ่ายยังได้มีการประชุมและเสวนากลุ่มย่อยระหว่างผู้มีส่วนได้เสีย (Stakeholder) ภายใต้โครงสร้างพื้นฐานทางคุณภาพของประเทศ (NQI) เพื่อสร้างความเข้าใจ และขับเคลื่อนการทำงานร่วมกันในอนาคต โดยแบ่งเป็น 5 หัวข้อย่อย ดังนี้ 1.) การพัฒนาโครงสร้างพื้นฐานทางคุณภาพของประเทศ ด้านเครื่องอัดประจุยานยนต์ไฟฟ้า (EV Charger) 2.)Q Cold-Chain และมาตรวิทยาอุณหภูมิในประเทศไทย 3.) การพัฒนาโครงสร้างพื้นฐานทางคุณภาพของประเทศ เพื่ออุตสาหกรรมสมุนไพร 4.) การพัฒนา Digital Product สู่โครงสร้างพื้นฐานทางคุณภาพของประเทศแบบดิจิทัล 5.) โครงสร้างพื้นฐานด้านคุณภาพเพื่อรองรับการพัฒนาระบบรางของประเทศไทย
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม #มว #26ปีสถาบันมาตรวิทยาแห่งชาติ #เราวัดวันนี้เพื่อพรุ่งนี้ที่ยั่งยืน

ที่มา : https://www.thaigov.go.th/news/contents/details/83330