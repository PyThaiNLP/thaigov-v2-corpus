รัฐบาลไทย-ข่าวทำเนียบรัฐบาล-ไทยโชว์ศักยภาพวงการกีฬาระดับโลกจัดทัวร์นาเมนต์แข่งขันเจ็ตสกีเก็บคะแนนสะสมชิงแชมป์โลก WGP#1 Waterjet World Cup and World Series และWGP#1 Asian Championships ตลอดปี 2567


วันอังคารที่ 21 พฤษภาคม 2567
21/05/2567
พิมพ์
ไทยโชว์ศักยภาพวงการกีฬาระดับโลกจัดทัวร์นาเมนต์แข่งขันเจ็ตสกีเก็บคะแนนสะสมชิงแชมป์โลก WGP#1 Waterjet World Cup and World Series และWGP#1 Asian Championships ตลอดปี 2567
โดยการแข่งขันฯ เริ่มต้นที่โอซาก้า ประเทศญี่ปุ่น วันที่ 6 - 9 มิถุนายน 2567 พร้อมปิดท้ายการแข่งขันที่หาดจอมเทียน พัทยา ประเทศไทย เดือน ธันวาคม 2567 นี้
วันนี้ (21 พฤษภาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่าในปี 2567 นี้ WGP#1 การจัดทัวร์นาเมนต์เจ็ตสกีสัญชาติไทย ซึ่งมีเเนวทางที่จะจัดตั้งสำนักงานใหญ่แห่งทวีปเอเชีย พร้อมตั้งคณะกรรมการบริหารงานและกติกา ผลักดันให้ประเทศไทยเป็นสนามจัดแข่งขันเจ็ตสกีเพื่อเก็บคะแนนสะสมชิงแชมป์โลก โดยขยายการจัดทัวร์นาเมนต์เจ็ตสกีชิงแชมป์แห่งเอเชียขึ้น ซึ่งจะเริ่มต้นที่ประเทศญี่ปุ่น เมืองโอซาก้า (WGP#1 Asian Championships) ได้รับสิทธิ์จัดเป็นสนามที่ 1 และ 2 ระหว่างวันที่ 6 - 9 มิถุนายน 2567 นี้  เเละจะปิดท้ายจัดการเเข่งขันรอบสุดท้ายที่พัทยา ประเทศไทย ในรายการ WGP#1 Waterjet World Cup and World Series ในวันที่ 11 - 15 ธันวาคม 2567
โดยล่าสุดมีทีมนักกีฬาสมัครเข้าร่วมการแข่งขันทะลุเป้าหมายกว่า 16 ชาติ รวมเป็นนักกีฬา และทีมกว่า 1,000 คน ถือว่าเป็นจำนวนที่มากสำหรับกีฬายานยนต์ความเร็ว
โฆษกประจำสำนักนายกรัฐมนตรี กล่าวว่า การจัดแข่งขันทัวร์นาเมนต์ทั้งหมด มีทั้งหมด 2 ประเภท ได้แก่ WGP#1 Waterjet World Cup and World Series และ WGP#1 Asian Championships ซึ่งจะมีต่อเนื่องตลอดปี 2657 โดยมีสนามเเข่งขันทั้งหมด 4 แห่ง ในแต่ละทวีป ทั้งเอเชีย ยุโรป และอเมริกา ได้เเก่
1.) การแข่งขัน WGP#1 Asian Championships รอบที่ 1 และรอบที่ 2 ในวันที่ 6 – 9 มิถุนายน 2567 ณ โอซากา ประเทศญี่ปุ่น
2.) การแข่งขัน WGP#1 Waterjet World Cup and World Series รอบที่ 1 ในวันที่ 24 - 28 กรกฎาคม 2567 ณ Ostrow Warcki ประเทศโปแลนด์
3.) การแข่งขัน WGP#1 Waterjet World Cup and World Series รอบที่ 2 ในวันที่ 7 - 13 ตุลาคม 2567 ณ Lake Havasu สหรัฐอเมริกา
4.) การแข่งขัน WGP#1 Waterjet World Cup and World Series รอบที่ 3 คู่ขนานกับ การเเข่งขัน WGP#1 Asian Championships ในวันที่ 11 - 15 ธันวาคม 2567 ณ หาดจอมเทียน เมืองพัทยา ประเทศไทย
ทั้งนี้ ตลอดทัวร์นาเมนต์ จะมีการถ่ายทอดสดผ่านดาวเทียมไปยัง 120 ชาติ เครือข่ายกว่า 400 ล้านครัวเรือนทั่วโลกอีกด้วย
“นายเศรษฐา ทวีสิน นายกรัฐมนตรี พร้อมสนับสนุนการจัดการเเข่งขันกีฬา สร้าง Event กิจกรรมในวงการกีฬาไทยให้เป็นที่รับรู้ในวงกว้าง ซึ่งการจัดทัวร์นาเมนต์ดังกล่าวเป็นผลสะท้อนความสำเร็จของการจัดการเเข่งขันเจ็ตสกี โดยเจ้าของลิขสิทธิ์ชาวไทยที่ได้รับการยอมรับเเละมีชื่อเสียงบนเวทีโลก รวมทั้งยังเป็นโอกาสที่ไทยจะได้แสดงศักยภาพในการจัดงานแข่งขันกีฬาเจ็ตสกีระดับโลก ซึ่งจะดึงดูดผู้คนมากมายทั่วโลกให้มาสัมผัสซอฟท์พาวเวอร์ของไทยสร้างผลประโยชน์ทางด้านเศรษฐกิจ ต่อยอดไปถึงมูลค่าทางการท่องเที่ยวที่จะเกิดขึ้นอีกมากในอนาคต” นายชัย กล่าว

ที่มา : https://www.thaigov.go.th/news/contents/details/83342