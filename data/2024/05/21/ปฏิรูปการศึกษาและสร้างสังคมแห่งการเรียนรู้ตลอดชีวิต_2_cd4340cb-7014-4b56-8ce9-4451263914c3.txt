รัฐบาลไทย-ข่าวทำเนียบรัฐบาล-“ศุภมาส” เปิดการแข่งขันแผนธุรกิจนานาชาติ ครั้งที่ 10 จัดโดยนิสิตพาณิชย์จุฬาฯ ดึง 20 มหาวิทยาลัยชั้นนำทั่วโลกร่วมแข่ง ย้ำ อว. มุ่งผลักดันคนรุ่นใหม่ข้บเคลื่อนการพัฒนาเศรษฐกิจไทย


วันอังคารที่ 21 พฤษภาคม 2567
“ศุภมาส” เปิดการแข่งขันแผนธุรกิจนานาชาติ ครั้งที่ 10 จัดโดยนิสิตพาณิชย์จุฬาฯ ดึง 20 มหาวิทยาลัยชั้นนำทั่วโลกร่วมแข่ง ย้ำ อว. มุ่งผลักดันคนรุ่นใหม่ข้บเคลื่อนการพัฒนาเศรษฐกิจไทย
......
“ศุภมาส” เปิดการแข่งขันแผนธุรกิจนานาชาติ ครั้งที่ 10 จัดโดยนิสิตพาณิชย์จุฬาฯ ดึง 20 มหาวิทยาลัยชั้นนำทั่วโลกร่วมแข่ง ย้ำ อว. มุ่งผลักดันคนรุ่นใหม่ข้บเคลื่อนการพัฒนาเศรษฐกิจไทย
เมื่อวันที่ 20 พฤษภาคม นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดการแข่งขันโครงการ Chulalongkorn International Business Case Competition 2024 (CIBCC 2024) ภายใต้แนวคิด “A World - Class Business Competition: Empowering Tomorrow's Leaders จัดขึ้นโดยนิสิต หลักสูตรบริหารธุรกิจบัณฑิต (หลักสูตรนานาชาติ) คณะพาณิชยศาสตร์และการบัญชี จุฬาลงกรณ์มหาวิทยาลัย โดยมี ศ.ดร.วิเลิศ ภูริวัชร รักษาการแทนอธิการบดีจุฬาลงกรณ์มหาวิทยาลัย รศ.ดร.จักรกฤษณ์ ดวงพัสตรา ประธานหลักสูตรบริหารธุรกิจบัณฑิต (หลักสูตรนานาชาติ) รศ.ดร.บุรัชย์ ภัทรโกศล อาจารย์ที่ปรึกษาโครงการ CIBCC คณะผู้บริหาร นิสิต คณะพาณิชยศาสตร์และการบัญชี จุฬาลงกรณ์มหาวิทยาลัย คณะผู้เข้าแข่งขันจาก 20 มหาวิทยาลัยทั่วโลก ร่วมงาน ณ หอประชุม จุฬาลงกรณ์มหาวิทยาลัย กรุงเทพมหานคร
นางสาวศุภมาส กล่าวว่า การแข่งขัน Chulalongkorn International Business Case Competition 2024 (CIBCC 2024) เป็นอีกหนึ่งโครงการสำคัญที่ตอกย้ำให้เห็นถึงศักยภาพของสถาบันการศึกษา และนิสิตในการเป็นต้นแบบของความเป็นเลิศในด้านการเรียนรู้ ที่จะนำไปสู่การพัฒนาเศรษฐกิจของประเทศต่อไป สอดคล้องกับนโยบายของ อว. ที่มุ่งเน้นเป็นหน่วยงานหลักในการสร้างคน สร้างความรู้ สร้างนวัตกรรม และพัฒนาประเทศ โดยให้นักศึกษาเป็นศูนย์กลาง ซึ่งจะทำให้นักศึกษามีความสุขทั้งในระหว่างการศึกษาและเมื่อสำเร็จการศึกษาแล้ว มีอาชีพ มีรายได้ และสามารถทำงานได้อย่างมีประสิทธิภาพ
“เป้าหมายของ อว. คือการเป็นกระทรวงที่มีส่วนร่วมในการเสริมสร้างรายได้ให้กับประชาชนและประเทศ โดยใช้ความรู้และนวัตกรรม ตนหวังเป็นอย่างยิ่งว่า นิสิต นักศึกษา จะเป็นความหวัง เป็นที่พึ่งของประชาชน และเป็นแรงขับเคลื่อนในการพัฒนาเศรษฐกิจของประเทศได้อย่างเป็นรูปธรรมต่อไป” รมว.อว. กล่าว
ด้าน ศ.ดร.วิเลิศ กล่าวว่า โครงการ CIBCC 2024 ที่นิสิตของคณะพาณิชย์ศาสตร์และการบัญชี จุฬาลงกรณ์มหาวิทยาลัย (CBS) ได้จัดทำขึ้นเป็นการเรียนรู้แบบ Real Case, Real Business และได้ประสบการณ์ Real Experence ในระดับนานาชาติ ซึ่งตอกย้ำถึงเป้าหมายของจุฬาฯ ในการเป็นต้นแบบของสถาบันการศึกษาในรูปแบบ Global Business School มีความเป็นสากลที่หลอมรวมเป็นส่วนหนึ่งของผู้คนทั่วโลก และเป็นสถาบันเป้าหมายในระดับต้น ๆ ของคนทั่วโลกที่อยากเข้ามาเรียนรู้ รวมทั้งเป็นสถาบันการศึกษาที่ผลิตบุคลากรคุณภาพ มีการเรียนรู้ มีประสบการณ์ด้านธุรกิจ ผ่านเวทีการเรียนรู้ทั้งในและระดับประเทศที่ได้รับการยอมรับในระดับโลกอย่างแท้จริง
โครงการ Chulalongkorn International Business Case Competition 2024 (CIBCC 2024) คือการแข่งขันแผนธุรกิจนานาชาติ ครั้งที่ 10 ซึ่งถูกจัดขึ้นในระหว่างวันที่ 20 - 26 พฤษภาคม 2567 ในรูปแบบ Two - venue หรือ 2 พื้นที่ ได้แก่ จ.กรุงเทพมหานคร ศูนย์กลางทางเศรษฐกิจและการท่องเที่ยวของประเทศไทย และ จ.ระยอง ศูนย์กลางอุตสาหกรรมและจังหวัดที่มี GDP สูงที่สุดในประเทศไทย มีวัตถุประสงค์เพื่อร่วมกันเสนอแผนธุรกิจและสัมมนาแลกเปลี่ยนความรู้ในด้านธุรกิจ ซึ่งจะนำไปสู่การเรียนรู้ทางวิชาการระหว่างนิสิตไทยกับนักศึกษาต่างชาติ รวมถึงระหว่างคณาจารย์จุฬาลงกรณ์และคณาจารย์จากมหาวิทยาลัยที่เข้าร่วมอีกด้วย
#กระทรวงการอุดมศึกษาวิทยาศาสตร์วิจัยและนวัตกรรม #MHESI #อว #วิจัยและนวัตกรรม #อุดมศึกษา #จุฬาลงกรณ์มหาวิทยาลัย #cibcc

ที่มา : https://www.thaigov.go.th/news/contents/details/83355