รัฐบาลไทย-ข่าวทำเนียบรัฐบาล-รมว.ธรรมนัส นำคณะผู้บริหาร ก.เกษตรฯ ลงพื้นที่ จ.นครปฐม 


วันเสาร์ที่ 11 พฤษภาคม 2567
รมว.ธรรมนัส นำคณะผู้บริหาร ก.เกษตรฯ ลงพื้นที่ จ.นครปฐม
รมว.ธรรมนัส นำคณะผู้บริหาร ก.เกษตรฯ ลงพื้นที่ จ.นครปฐม มอบหน่วยงานที่เกี่ยวข้องเร่งแก้ไขปัญหาอย่างเร่งด่วน เพื่อบรรเทาความเดือดร้อนให้กับเกษตรกรในพื้นที่ หวังยกระดับเกษตรกรให้อยู่ดีกินดี
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่พบปะและรับฟังปัญหาของเกษตรกรเพื่อแก้ไขปัญหาภัยแล้ง-น้ำท่วม รวมถึงการทำเกษตรกรรม โดยมีผู้บริหารในสังกัดกระทรวงเกษตรและสหกรณ์ หัวหน้าส่วนราชการในพื้นที่ และหน่วยงานที่เกี่ยวข้อง เข้าร่วม ณ องค์การบริหารส่วนตำบลห้วยม่วง อำเภอกำแพงแสน และองค์การบริหารส่วนตำบลบางระกำ อำเภอบางเลน จังหวัดนครปฐม โดยรัฐมนตรีว่าการกระทรวงเกษตรฯ ได้มอบหมายให้ส่วนราชการดำเนินโครงการที่เป็นประโยชน์กับประชาชนในพื้นที่อย่างเร่งด่วน ได้แก่ 1) การจัดตั้งศูนย์เฉพาะกิจสำหรับขยายกุ้งสายพันธุ์ใหม่ และการของบประมาณในการจัดตั้งศูนย์วิจัยและพัฒนาพันธุกรรมสัตว์น้ำในจังหวัดนครปฐม 2) การจัดเตรียมเมล็ดพันธุ์ข้าวให้กับเกษตรกรในพื้นที่ รวมถึงการส่งเสริมการเพิ่มรายได้ให้กับเกษตรกร และ 3) การแก้ไขปัญหาน้ำท่วมชุมชน และจัดเก็บกักน้ำสำหรับทำเกษตรกรรมในช่วงหน้าแล้ง อาทิ การก่อสร้างอาคารบังคับน้ำ และประตูระบายน้ำ รวมถึงการขุดลอกคูคลองที่ตื้นเขิน เพื่อบรรเทาปัญหาความเดือดร้อนของเกษตรกรที่ไม่มีน้ำในการทำการเกษตร
"การลงพื้นที่ในวันนี้ เป็นไปตามนโยบายรัฐบาลภายใต้การนำของนายเศรษฐา ทวีสิน นายกรัฐมนตรี เพื่อยกระดับรายได้ให้กับพี่น้องเกษตรกรมีรายได้เพิ่มขึ้น 3 เท่าในระยะเวลา 4 ปี จึงได้นำคณะผู้บริหารกระทรวงเกษตรฯ มารับฟังปัญหาการเกษตรของพี่น้องเกษตรกรโดยตรง ซึ่งจากการรับฟังปัญหาของพี่น้องเกษตรกร หากสามารถแก้ไขได้จะเร่งดำเนินการในทันที และสำหรับปัญหาอื่น ๆ จะเร่งดำเนินการและมอบหมายหน่วยงานที่เกี่ยวข้องดำเนินการต่อไป" รมว.ธรรมนัส กล่าว

ที่มา : https://www.thaigov.go.th/news/contents/details/82914