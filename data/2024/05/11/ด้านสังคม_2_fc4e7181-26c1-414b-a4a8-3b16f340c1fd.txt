รัฐบาลไทย-ข่าวทำเนียบรัฐบาล-สธ. พาหมอไปหาประชาชนฯ จ.สมุทรสาคร ช่วยผู้รับบริการ 2 พันราย ลดค่าใช้จ่ายไปรับบริการได้ 1.3 - 1.6 ล้านบาท เผย จัดแล้ว 59 ครั้ง ประชาชนเข้าถึงบริการกว่า 5.1 แสนราย 


วันเสาร์ที่ 11 พฤษภาคม 2567
สธ. พาหมอไปหาประชาชนฯ จ.สมุทรสาคร ช่วยผู้รับบริการ 2 พันราย ลดค่าใช้จ่ายไปรับบริการได้ 1.3 - 1.6 ล้านบาท เผย จัดแล้ว 59 ครั้ง ประชาชนเข้าถึงบริการกว่า 5.1 แสนราย
รัฐมนตรีว่าการกระทรวงสาธารณสุข เปิดโครงการพาหมอไปหาประชาชนฯ จังหวัดสมุทรสาคร จัดบริการคลินิกเฉพาะทางรวม 21 คลินิก มีผู้รับบริการประมาณ 2 พันราย คิดเป็นค่าใช้จ่ายที่ประหยัดได้หากต้องไปรับบริการตามปกติ 1.3 - 1.6 ล้านบาท
ขณะที่ภาพรวมจัดบริการไปแล้ว 59 ครั้ง เฉพาะมะเร็งสำคัญคัดกรองไปถึง 202,162 ราย ช่วยผู้มีความเสี่ยงได้รับการตรวจค้นหามะเร็งเพื่อเข้าสู่ระบบการรักษา 11,524 ราย เพิ่มโอกาสรอดชีวิตจากโรคมะเร็งมากขึ้น
วันนี้ (11 พฤษภาคม 2567) ณ เทศบาลอ้อมน้อย จังหวัดสมุทรสาคร นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิด โครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ ของจังหวัดสมุทรสาคร โดยมี นายแพทย์โอภาส การย์กวินพงศ์ ปลัดกระทรวงสาธารณสุข คณะผู้บริหารส่วนกลางและผู้บริหารในพื้นที่ ร่วมงาน
นายสมศักดิ์ กล่าวว่า โครงการพาหมอไปหาประชาชนฯ เป็นการจัดบริการหน่วยแพทย์เฉพาะทางเพื่อเพิ่มโอกาสการเข้าถึงบริการให้กับประชาชนกลุ่มเสี่ยง รวมถึงคัดกรองความเสี่ยงในโรคที่เป็นปัญหาสำคัญของประเทศ โดยการจัดกิจกรรมของจังหวัดสมุทรสาครครั้งนี้ มีบริการคลินิกเฉพาะทางและคลินิกพิเศษ รวม 21 คลินิก ประกอบด้วย 1) สบายใจ (สุขภาพจิต) 2) ส่งเสริมการมีบุตร 3) คัดกรองมะเร็งปากมดลูก 4) ส่องกล้องปากมดลูก 5) คัดกรองมะเร็งลำไส้ใหญ่และลำไส้ตรง 6) ส่องกล้องลำไส้ใหญ่ 7) คัดกรองมะเร็งตับ/ท่อน้ำดี 8) กระดูกและข้อ 9) รักษานิ้วล็อค 10) ตรวจหู 11) ผู้สูงอายุ 12) โรคไม่ติดต่อเรื้อรัง 13) ตา 14) ผ่าตัดต้อกระจก 15) โรคหัวใจ 16) แพทย์แผนไทยและแพทย์ทางเลือก 17) ฟันเทียม รากฟันเทียม 18) ทันตกรรม 19) ตรวจสุขภาพปอด 20) คัดกรองมะเร็งเต้านม และ 21) กายภาพบำบัด โดยมีประชาชนได้รับการคัดกรองก่อนวันงาน 37,720 คน และเข้ารับบริการในวันนี้ประมาณ 2,000 คน ซึ่งหากเดินทางไปรับบริการตามปกติจะต้องเสียค่าใช้จ่าย เช่น ค่าเดินทาง ค่าอาหาร และค่าบริการคลินิกเฉพาะทางประมาณ 650 - 800 บาทต่อคน ดังนั้นจึงช่วยลดภาระค่าใช้จ่ายของประชาชนได้ถึง 1,300,000 - 1,600,000 บาท
นอกจากคลินิกบริการ ยังมีนิทรรศการให้ความรู้โดยหน่วยงานต่างๆ ได้แก่  อย.พาหมอมาหาคุณ, โรคไข้เลือดออก / ป้องกันเด็กจมน้ำ / PM 2.5 / HIV โดยสำนักงานป้องกันควบคุมโรคที่ 5 ราชบุรี, การลด ละ เลิก บุหรี่ สุรา โดยเครือข่ายองค์กรงดเหล้าจังหวัดสมุทรสาคร และ การใช้ยาสมุนไพร โดยกรมการแพทย์แผนไทยและการแพทย์ทางเลือก ทั้งนี้ โครงการพาหมอไปหาประชาชนฯ ได้ดำเนินการไปแล้ว 59 ครั้ง ใน 53 จังหวัด มีประชาชนได้รับบริการรวม 515,840 ราย ในจำนวนนี้เป็นการตรวจคัดกรองโรคมะเร็งที่เป็นปัญหาสำคัญ คือ มะเร็งตับ/ท่อน้ำดี มะเร็งเต้านม มะเร็งลำไส้ใหญ่ และมะเร็งปากมดลูก รวม 202,162 ราย และส่งผู้ที่มีความเสี่ยงเข้ารับการตรวจทางหัตถการค้นหามะเร็ง 11,524 ราย ทำให้ผู้ป่วยได้เข้าสู่ระบบการรักษาอย่างรวดเร็ว เพิ่มโอกาสรอดชีวิตจากโรคมะเร็งมากขึ้น
*************** 11 พฤษภาคม 2567

ที่มา : https://www.thaigov.go.th/news/contents/details/82909