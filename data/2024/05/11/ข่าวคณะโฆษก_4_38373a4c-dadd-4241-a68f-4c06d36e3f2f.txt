รัฐบาลไทย-ข่าวทำเนียบรัฐบาล-โฆษกฯ เผยรัฐบาลมุ่งเร่งรัดเพิ่มอัตราการลงทุนด้วยนโยบาย NOWThailand ฟื้นการลงทุน เร่งรัดการลงทุน สร้างการรับรู้ และยอมรับให้ไทยเป็นจุดหมายการลงทุนระดับโลก


วันเสาร์ที่ 11 พฤษภาคม 2567
11/05/2567
พิมพ์
โฆษกฯ เผยรัฐบาลมุ่งเร่งรัดเพิ่มอัตราการลงทุนด้วยนโยบาย NOWThailand ฟื้นการลงทุน เร่งรัดการลงทุน สร้างการรับรู้ และยอมรับให้ไทยเป็นจุดหมายการลงทุนระดับโลก
โฆษกฯ เผยรัฐบาลมุ่งเร่งรัดเพิ่มอัตราการลงทุนด้วยนโยบาย NOWThailand ฟื้นการลงทุน เร่งรัดการลงทุน สร้างการรับรู้ และยอมรับให้ไทยเป็นจุดหมายการลงทุนระดับโลก
วันที่ 11 พฤษภาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี เร่งรัดการลงทุนของประเทศ โดยเฉพาะอย่างยิ่งในการลงทุนเชิงยุทธศาสตร์ที่ต้องการให้เกิดการลงทุนในประเทศ โดยการนิคมอุตสาหกรรมแห่งประเทศไทย (กนอ.) ขานรับแนวทางการทำงานนี้ กำหนดเป็นแคมเปญ “NOWThailand” ‘ทางด่วน’เร่งรัดการลงทุนไทย เพื่อเสริมการสร้างปัจจัยเพื่อดึงดูดการลงทุนในภาคนิคมอุตสาหกรรม สร้างการรับรู้และการยอมรับให้ไทยเป็นจุดหมายปลายทางของการลงทุนระดับโลก
โฆษกประจำสำนักนายกรัฐมนตรี กล่าวว่า รัฐบาลพร้อมหน่วยงานที่เกี่ยวข้องพร้อมเดินหน้าเพิ่มอัตราการลงทุนในประเทศไทย โดยการนิคมอุตสาหกรรมแห่งประเทศไทย (กนอ.) ร่วมดำเนินมาตรการเชิงรุกผลักดันแคมเปญส่งเสริมการลงทุน ภายใต้แนวคิด “NOWThailand” เพื่อชักจูงนักลงทุนว่าไม่มีเวลาใดดีกว่านี้แล้วในการเข้ามาลงทุนในประเทศไทย ด้วยนโยบายของรัฐบาลที่ผลักดันการยกระดับขีดความสามารถในการแข่งขันของไทย เร่งรัดการลงทุนของประเทศในอุตสาหกรรมเป้าหมาย และสนับสนุนทุกปัจจัยในการกระตุ้นการลงทุน
นอกจากนี้ รัฐบาลยังเดินหน้าพัฒนานิคมอุตสาหกรรม เพิ่มอัตราการลงทุน การทำการตลาดเชิงรุกร่วมกับหน่วยงานภาครัฐและเอกชนที่เกี่ยวข้อง รวมถึงการจัดกิจกรรมส่งเสริมการตลาดแบบพุ่งเป้า และกำหนดยุทธศาสตร์เพื่อเร่งรัดให้เกิดการลงทุนในประเทศไทยในระยะเวลา 1-3 ปี ได้แก่ 1) การลงทุนในระบบห่วงโซ่อุปทานระดับโลก เพิ่มการผลิตและขนส่งสินค้าระหว่างประเทศ (Global Supply Chain) 2) การลงทุนที่ช่วยเพิ่มขีดความสามารถในการแข่งขันของประเทศ โดยเน้นอุตสาหกรรมเป้าหมาย (Competitiveness) 3) การลงทุนที่คำนึงถึงผลกระทบทางสิ่งแวดล้อม เศรษฐกิจ และสังคม ทั้งในปัจจุบันและอนาคต (Sustainability)
“นายกรัฐมนตรีเห็นความพร้อมและศักยภาพในการเป็นจุดหมายปลายทางการลงทุนของประเทศไทย ซึ่งภาคนิคมอุตสาหกรรมของไทย ถือเป็นอีกหนึ่งภาคส่วนที่ช่วยสร้างเม็ดเงินทางเศรษฐกิจให้กับประเทศไทยได้ ทั้งนี้การผลักดัน เร่งรัด สนับสนุนการลงทุน จะเป็นอีกแรงกระตุ้นที่ต่อยอด พัฒนาเศรษฐกิจ กระจายความเจริญแก่พี่น้องประชาชน” นายชัย กล่าว

ที่มา : https://www.thaigov.go.th/news/contents/details/82905