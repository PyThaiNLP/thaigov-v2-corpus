รัฐบาลไทย-ข่าวทำเนียบรัฐบาล-โฆษกรัฐบาลเชิญชวนสื่อมวลชนร่วมพิสูจน์ความจริง ข้าวในโครงการรับจำนำฯ จากโกดังที่สุรินทร์มีสาร Alfa Toxin จริงหรือ พร้อมตั้งคำถามจากกระบวนการเก็บตัวอย่างข้าว การตรวจสอบข้าว


วันเสาร์ที่ 11 พฤษภาคม 2567
11/05/2567
พิมพ์
โฆษกรัฐบาลเชิญชวนสื่อมวลชนร่วมพิสูจน์ความจริง ข้าวในโครงการรับจำนำฯ จากโกดังที่สุรินทร์มีสาร Alfa Toxin จริงหรือ พร้อมตั้งคำถามจากกระบวนการเก็บตัวอย่างข้าว การตรวจสอบข้าว
ขอให้นำผลทดสอบที่เป็นทางการมายืนยัน ไม่ต้องการเห็นขบวนการทำลาย ลดคุณค่าข้าวในโกดัง เพราะคือสมบัติของชาติ เชื่อมั่นหากข้าวมีคุณภาพไม่ผ่านพ่อค้าจะไม่ซื้อ
วันที่ 11 พฤษภาคม 2567 นายชัย วัชรงค์ โฆษกประจำสำนักนายกรัฐมนตรี เชิญชวนสื่อมวลชนพิสูจน์ความจริง กรณีการตรวจสอบข้าวโกดังที่สุรินทร์ ว่ามีปริมาณสารพิษ Alfa Toxin เกินค่ามาตรฐานจริงหรือไม่
โฆษกประจำสำนักนายกรัฐมนตรีให้ข้อสังเกต จากกรณีที่มีการนำเสนอคลิปแสดงผลการตรวจสอบตัวอย่างข้าวจนเป็นกระแสข่าวว่าข้าวในโครงการรับจำนำฯ ซึ่งเก็บไว้ 10 ปี มีสารพิษ Alfa Toxin ถึง 20 ppb นั้น
โดยขอตั้งคำถามกรณีมีการอ้างอิง จากคำสัมภาษณ์ของอาจารย์วีรชัย พุทธวงศ์ หรือ อาจารย์อ๊อด ว่าได้ตรวจตัวอย่างข้าวจากนักข่าวช่อง One และนำมาตรวจสอบซ้ำ 3 รอบแล้วพบว่า มี 1 รอบที่ตรวจเจอสารพิษ Afla Toxin อยู่ในระดับ 20 ppb ดังนี้
1 ขอคำยืนยันว่า เป็นตัวอย่างข้าวที่ได้มาจากโกดังที่สุรินทร์หรือไม่ และท่านได้ตัวอย่างมาอย่างไร เพราะจากการตรวจสอบไม่มีการมาเก็บตัวอย่างข้าวที่โกดัง
2 วิธีการเก็บตัวอย่างข้าว เป็นการเก็บตัวอย่างข้าวจากแหล่งไหน และนำไปตรวจที่ Lab ใด เป็นการสุ่มเก็บ ตัวอย่างที่ถูกต้องตามหลักวิชาการ หรือไม่
3 กรณีที่กล่าวอ้างว่าตรวจซ้ำ 3 รอบนั้น หมายถึงตรวจจากตัวอย่างเดียวหรือ จาก 3 ตัวอย่าง
4 ผลการตรวจ 1 ใน 3 รอบ พบ Alfa Toxin ในระดับ 20 ppb จริงหรือไม่ แล้วอีก 2 รอบที่ตรวจไม่เจอหมายความว่าอย่างไร
5 ยืนยันไหมว่า Alfa Toxin ที่ระดับ 20 ppb เป็นอันตรายมาก?
พร้อมกันนี้โฆษกประจำสำนักนายกรัฐมนตรีระบุว่า ภาพที่ปรากฏในข่าว (ที่อ้างอิงโดยได้แนบภาพมาพร้อมกันนี้) เป็นเทสต์ที่ระบุว่าผลเป็นบวก (Positive) มี Alfa Toxin ระดับ 20 ppb ใช่หรือไม่ เนื่องจากภาพที่แนบคู่มากับข่าวแท้จริงแล้วเป็นภาพผลทดสอบที่เป็นลบ (Negative)
“เชิญชวนให้สื่อมวลชนร่วมกันพิสูจน์ความจริง โดยต้องการให้กรมวิทยาศาสตร์การแพทย์เป็นผู้ตรวจ การพูดให้ข่าวและใช้กระบวนการทางโซเชียลมีเดียไม่เป็นผลดีต่อประเทศไทย รังแต่จะสร้างความสับสนกังวลใจให้ประชาชน กระบวนการทำลายล้างกันทางการเมืองควรยุติลงได้แล้ว เมื่อข้าวในโกดังนำมาขายได้ ถือว่าเป็นโอกาสดีที่จะคืนทรัพย์สินของแผ่นดินแปรเปลี่ยนเป็นเงินเพื่อพัฒนาประเทศ” นายชัย กล่าว

ที่มา : https://www.thaigov.go.th/news/contents/details/82920