รัฐบาลไทย-ข่าวทำเนียบรัฐบาล-“อนุทิน” ถก ผบ.ทบ. กระชับความร่วมมือดึงศักยภาพกองทัพฝึกผู้นำ อส.จชต. ให้เกิดความเข้มแข็งดูแลด้านความมั่นคงคืนความสงบให้ชายแดนใต้


วันเสาร์ที่ 11 พฤษภาคม 2567
11/05/2567
พิมพ์
“อนุทิน” ถก ผบ.ทบ. กระชับความร่วมมือดึงศักยภาพกองทัพฝึกผู้นำ อส.จชต. ให้เกิดความเข้มแข็งดูแลด้านความมั่นคงคืนความสงบให้ชายแดนใต้
“อนุทิน” ถก ผบ.ทบ. กระชับความร่วมมือดึงศักยภาพกองทัพฝึกผู้นำ อส.จชต. ให้เกิดความเข้มแข็งดูแลด้านความมั่นคงคืนความสงบให้ชายแดนใต้
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า วันนี้ (10 พ.ค. 67) ช่วงก่อนการลงพื้นที่ ตรวจเยี่ยมสมาชิกกองอาสารักษาดินแดน (อส.) ในสังกัดกองบังคับการกองอาสารักษาดินแดนจังหวัดนราธิวาส นายอนุทิน ชาญวีรกูล รองนายกรัฐมนตรี และ รมว.มหาดไทย ได้ร่วมหารือกับ พล.อ.เจริญชัย หินเธาว์ ผู้บัญชาการทหารบก (ผบ.ทบ.) ถึงแนวทางการประสานการทำงานระหว่างฝ่ายปกครอง ของกระทรวงมหาดไทย กับหน่วยงานทหารอย่างใกล้ชิดมากขึ้น โดยเฉพาะในด้านการดึงองค์ความรู้ของกองทัพเข้ามาเสริมความเข้มแข็งให้กับกองกำลัง อส.ในพื้นที่จังหวัดชายแดนใต้
นายอนุทิน ให้ความสำคัญกับการขับเคลื่อนงานตามเป้าหมายของรัฐบาล ภายใต้การนำของนายเศรษฐา ทวีสิน นายกรัฐมนตรี ที่ได้ให้ทุกหน่วยงานต้องประสานการทำงานเพื่อแก้ไขปัญหาในชายแดนใต้ คืนความสงบให้กับพื้นที่ ให้ประชาชนสามารถกลับมาใช้ชีวิตและประกอบอาชีพได้เป็นปกติ ขณะเดียวกันก็มีกำลังเจ้าหน้าที่ซึ่งสามารถดูแลความปลอดภัยให้กับประชาชนได้อย่างเข้มแข็งและทั่วถึง
น.ส.ไตรศุลี กล่าวว่า ปัจจุบันกระทรวงมหาดไทยได้มีแผนงานร่วมกับกองทัพบก โดยกองอำนวยการรักษาความมั่นภายใน ภาค 4 ในการทำแผนการฝึก “ผู้นำสมาชิกกองอาสารักษาดินแดนจังหวัดชายแดนภาคใต้” หรือ ผู้นำ อส.จชต. เพื่อเพิ่มขีดความสามารถของสมาชิก อส. ให้สามารถปฏิบัติงานในพื้นที่ได้ไม่น้อยไม่กว่าเจ้าหน้าที่ทหาร ซึ่งตามแผนงานนี้กองอำนวยการรักษาความมั่นคงภายในภาค 4 จะมีการจัดชุดครูฝึกที่มีความชำนาญมีประสบการณ์มาฝึกให้กับ และให้ผู้ที่ผ่านการฝึกนำกลับไปขยายผล ทางด้านกระทรวงมหาดไทยจะคัดเลือกสมาชิก อส.จชต. ที่มีคุณสมบัติตามที่กองทัพกำหนดเข้ารับการฝึกต่อไป
“การเพิ่มประสิทธิภาพให้กับ อส.จชต. เป็นไปตามแผนงานของกระทรวงมหาดไทยและกองทัพบก เพื่อรองรับการถอนกำลังของเจ้าหน้าที่ทหารออกจากพื้นที่ในอนาคต และมอบความรับผิดชอบหลักให้แก่ อส. กำลังประจำถิ่น จะเป็นกำลังหลักทำหน้าที่รับผิดชอบดูแลพื้นที่จังหวัดชายแดนภาคใต้ต่อไป” น.ส.ไตรศุลี กล่าว

ที่มา : https://www.thaigov.go.th/news/contents/details/82916