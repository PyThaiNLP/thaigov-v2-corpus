รัฐบาลไทย-ข่าวทำเนียบรัฐบาล-นายกฯ กราบสรีระสังขารหลวงพ่ออุตตมะ วัดวังก์วิเวการาม หารือการพัฒนาแหล่งท่องเที่ยว จ.กาญจนบุรี ขับเคลื่อน  Soft Power ตามนโยบายรัฐบาล สร้างรายได้ในพื้นที่อย่างยั่งยืน


วันเสาร์ที่ 11 พฤษภาคม 2567
11/05/2567
พิมพ์
นายกฯ กราบสรีระสังขารหลวงพ่ออุตตมะ วัดวังก์วิเวการาม หารือการพัฒนาแหล่งท่องเที่ยว จ.กาญจนบุรี ขับเคลื่อน  Soft Power ตามนโยบายรัฐบาล สร้างรายได้ในพื้นที่อย่างยั่งยืน
นายกฯ กราบสรีระสังขารหลวงพ่ออุตตมะ วัดวังก์วิเวการาม หารือการพัฒนาแหล่งท่องเที่ยว จ.กาญจนบุรี ขับเคลื่อน  Soft Power ตามนโยบายรัฐบาล สร้างรายได้ในพื้นที่อย่างยั่งยืน
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (11 พ.ค. 67) เวลา 15.30 น. ณ วัดวังก์วิเวการาม (หลวงพ่ออุตตมะ) ตำบลหนองลู อำเภอสังขละบุรี จังหวัดกาญจนบุรี นายเศรษฐา ทวีสิน นายกรัฐมนตรี เข้ากราบสักการะสรีระสังขารพระราชอุดมมงคล (หลวงพ่ออุตตมะ) อดีตเจ้าอาวาสวัดวัดวังก์วิเวการาม โดยมีนายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี ร่วมคณะด้วย
โอกาสนี้ นายกฯ ได้กราบนมัสการพระมหาสุชาติ สิริปญฺโญ ป.ธ.9. เจ้าอาวาสวัดวังก์วิเวการาม และเจ้าคณะอำเภอสังขละบุรี จังหวัดกาญจนบุรี โดยเจ้าอาวาสได้ฝากนายกฯ ให้ช่วยสนับสนุนพระพุทธศาสนาให้กับเยาวชนและชุมชน โดยเฉพาะการให้ความรู้กับเด็กในช่วงเวลาว่าง โดยนายกฯ รับทราบและพร้อมที่จะนำไปขยายผลปฏิบัติต่อไป
จากนั้น นายกฯ เดินทางต่อไปที่สะพานอุตตมานุสรณ์ (สะพานมอญ) เพื่อหารือการพัฒนาแหล่งท่องเที่ยวจังหวัดกาญจนบุรี โดยเมื่อนายกฯ เดินทางมาถึงสะพานอุตตมานุสรณ์ (สะพานมอญ) ได้ทักทายประชาชน และประแป้งทานาคาเป็นรูปหัวใจ หนึ่งในเสน่ห์ของการมาสะพานมอญ  พร้อมชิมกาแฟโบราณกับขนมท้องถิ่นที่ขึ้นชื่อ และร่วมรับชมการแสดงระบำกะเหรี่ยง จากนั้น นายกฯ และคณะได้เดินชมทัศนียภาพและความสวยงามที่บริเวณสะพานมอญ โดยนายกฯ ได้จูงมือเด็กหญิงชาวมอญชมความสวยงามยามเย็นด้วย
“การเดินทางมาสะพานอุตตมานุสรณ์ (สะพานมอญ) อำเภอสังขละบุรี จังหวัดกาญจนบุรี ของนายกฯ ครั้งนี้เป็นสิ่งที่นายกฯ และรัฐบาลให้ความสำคัญในการขับเคลื่อนการท่องเที่ยวเชิงวัฒนธรรม ประเพณีและด้านศาสนา หนึ่งใน  Soft Power สำคัญตามนโยบายรัฐบาล ในการนำศักยภาพและส่งเสริมการท่องเที่ยวในพื้นที่ ดึงดูดนักท่องเที่ยวทั้งชาวไทยและชาวต่างชาติมาท่องเที่ยวให้มากขึ้นเพื่อสร้างอาชีพและรายได้ให้กับประชาชนในพื้นที่อย่างยั่งยืน รวมทั้งจะช่วยดึงดูดนักท่องเที่ยวที่ให้ความสนใจเกี่ยวกับวัฒนธรรมที่มีเอกลักษณ์ และยังจะเป็นการอนุรักษ์วัฒนธรรมที่มีอยู่ดั้งเดิมให้คงอยู่ต่อไป” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/82918