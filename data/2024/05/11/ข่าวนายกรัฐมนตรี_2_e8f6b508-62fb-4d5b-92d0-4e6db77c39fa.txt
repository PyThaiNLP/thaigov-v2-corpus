รัฐบาลไทย-ข่าวทำเนียบรัฐบาล-นายกฯ รับฟังรายงานความก้าวหน้าอุตสาหกรรมโคนม จ.กาญจนบุรี ณ ฟาร์มโคนมบ้านพุประดู่ หนุนพัฒนาฟาร์มโคนมเป็นแหล่งท่องเที่ยวของจังหวัด


วันเสาร์ที่ 11 พฤษภาคม 2567
11/05/2567
พิมพ์
นายกฯ รับฟังรายงานความก้าวหน้าอุตสาหกรรมโคนม จ.กาญจนบุรี ณ ฟาร์มโคนมบ้านพุประดู่ หนุนพัฒนาฟาร์มโคนมเป็นแหล่งท่องเที่ยวของจังหวัด
นายกฯ รับฟังรายงานความก้าวหน้าอุตสาหกรรมโคนม จ.กาญจนบุรี ณ ฟาร์มโคนมบ้านพุประดู่ หนุนพัฒนาฟาร์มโคนมเป็นแหล่งท่องเที่ยวของจังหวัด
วันนี้ (11 พ.ค. 67) เวลา 10.00 น. ณ ฟาร์มโคนมบ้านพุประดู่ (mMilk dairy farm) ตำบลหนองบัว อำเภอเมืองกาญจนบุรี จังหวัดกาญจนบุรี นายเศรษฐา ทวีสิน นายกรัฐมนตรี พูดคุยและรับฟังข้อมูลพื้นฐานด้านปศุสัตว์โคนมจังหวัดกาญจนบุรี โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายสุรพงษ์ ปิยะโชติ รัฐมนตรีช่วยว่าการกระทรวงคมนาคม และคณะเข้าร่วมด้วย
นายชัย วัชรงค์ โฆษกประจำสำนักนายกรัฐมนตรี เผยว่า เมื่อเดินทางถึงฟาร์มโคนมบ้านพุประดู่ นายกฯ ได้ป้อนนมลูกวัว ก่อนรับฟังข้อมูลพื้นฐานด้านปศุสัตว์โคนมจังหวัดกาญจนบุรี พบว่าจังหวัดกาญจนบุรีมีเกษตรกรผู้เลี้ยงโคนม จำนวน 705 ราย โคนม จำนวน 23,393 ตัว โคกำลังรีดนม จำนวน 10,316 ตัว กระจายตัวในพื้นที่ 5 อำเภอ ได้แก่ อำเภอเมืองกาญจนบุรี อำเภอท่าม่วง อำเภอท่ามะกา อำเภอด่านมะขามเตี้ย โดยมีฟาร์มที่ได้รับการรับรองการปฏิบัติทางการเกษตรที่ดีสำหรับฟาร์มโคนม (GAP) จำนวน 583 แห่ง มีศูนย์รวบรวมน้ำนมและโรงแปรรูป โดยแบ่งเป็นศูนย์รวบรวมน้ำนม จำนวน 9 ศูนย์ โรงงานแปรรูป จำนวน 2 โรงงานฟาร์ม จำนวน 1 ฟาร์ม
โอกาสนี้ นายกฯ ได้สอบถามข้อมูลจากเจ้าหน้าที่ในประเด็นปัญหาการเลี้ยงโคนม โดยเฉพาะอุณหภูมิของอากาศที่สูงขึ้น โดยเจ้าหน้าที่จากกรมปศุสัตว์จังหวัดได้อธิบายว่า สภาพอุณหภูมิที่เพิ่มขึ้นจะส่งผลต่อความเครียดของโคนม (heat stress) ทำให้โคนมมีปริมาณน้ำนมน้อยกว่าปกติ รวมทั้งปัญหาต้นทุนราคาอาหารสัตว์ที่เพิ่มสูงขึ้น ทั้งนี้ นายกฯ ได้แนะนำให้มีการปรับเปลี่ยนโรงเลี้ยงโคนมเพื่อช่วยในเรื่องการระบายอากาศร้อน มุ่งเน้นการตลาดให้ดี ทำให้ครบวงจร พร้อมนำไปพัฒนาต่อยอดเป็นแหล่งท่องเที่ยวของจังหวัดได้
ก่อนเดินทางกลับ นายกฯ ได้ลองชิมกาแฟขี้ชะมด ผลิตภัณฑ์ของดีของจังหวัดกาญจนบุรี พร้อมกล่าวว่า อร่อย และเคยได้กินที่ห้วยฮ่องไคร้ จังหวัดเชียงใหม่ พร้อมหนุนให้ผู้ประกอบการทำกาแฟขี้ชะมดเชิงพาณิชย์ด้วย

ที่มา : https://www.thaigov.go.th/news/contents/details/82910