รัฐบาลไทย-ข่าวทำเนียบรัฐบาล-ดีอี วอนอย่าแชร์ ข่าวปลอม “แก๊งค้าอวัยวะระบาดในไทย” หวั่นสร้างความตื่นตระหนกให้สังคม


วันเสาร์ที่ 11 พฤษภาคม 2567
ดีอี วอนอย่าแชร์ ข่าวปลอม “แก๊งค้าอวัยวะระบาดในไทย” หวั่นสร้างความตื่นตระหนกให้สังคม
ดีอี วอนอย่าแชร์ ข่าวปลอม “แก๊งค้าอวัยวะระบาดในไทย” หวั่นสร้างความตื่นตระหนกให้สังคม
กระทรวงดิจิทัลเพื่อเศรษฐกิจและสังคม (ดีอี) พบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1  “ตำรวจเตือน มีแก๊งค้าอวัยวะระบาดในประเทศไทย” รองลงมาคือ “สส. ที่มีอายุงาน 4 ปี มีสิทธิได้รับเงินบำนาญตลอดชีพ โดยขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นตกเป็นเหยื่อของมิจฉาชีพ หรือการสร้างการรับรู้ที่ไม่ถูกต้องในสังคม
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ ฝ่ายข้าราชการประจำ กล่าวถึงผลการมอนิเตอร์และรับแจ้งข่าวปลอม ของศูนย์ต่อต้านข่าวปลอม ระหว่างวันที่ 3-9 พฤษภาคม 2567 พบข้อความที่เข้ามาทั้งหมด 1,194,452 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 128 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 92 ข้อความ ตามมาด้วยการแจ้งเบาะแสผ่าน Line Official จำนวน 30 ข้อความ และข้อความที่มาจาก Facebook จำนวน 6 ข้อความ รวมเรื่องที่ต้องดำเนินการตรวจสอบทั้งหมด 111 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 57 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 65 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 23 เรื่อง
กลุ่มที่ 3 : ภัยพิบัติ จำนวน 1 เรื่อง
กลุ่มที่ 4 : เศรษฐกิจ จำนวน 14 เรื่อง
กลุ่มที่ 5 : กลุ่มอาชญากรรมออนไลน์ จำนวน 8 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นผลิตภัณฑ์สุขภาพ วัตถุอันตราย เครื่องสำอาง และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง ตำรวจเตือน มีแก๊งค้าอวัยวะระบาดในประเทศไทย
อันดับที่ 2 : เรื่อง สส. ที่มีอายุงาน 4 ปี มีสิทธิได้รับเงินบำนาญตลอดชีพ
อันดับที่ 3 : เรื่อง แพทย์ค้นพบอาหารเสริม EV9 พลูคาวสกัด มีฤทธิ์ช่วยยับยั้งเซลล์มะเร็ง
อันดับที่ 4 : เรื่อง แถบสีท้ายหลอดยาสีฟัน บอกถึงส่วนประกอบที่ใช้ผลิต
อันดับที่ 5 : เรื่อง กรมที่ดินออกหนังสือราชการ แจ้งข้อมูลที่ดินและสิ่งปลูกสร้างประจำปี 2567
อันดับที่ 6 : เรื่อง รับสมัครพนักงานกดยืนยันไฟล์ทบิน รายได้ 20,000 บาท/สัปดาห์ ผ่านเพจ Thailand International Airport
อันดับที่ 7 : เรื่อง CDS ผสมกับน้ำเกลือ 50cc ใช้หยอดตา ช่วยทำให้ฝ้าขาวในตาหาย มองเห็นได้ชัดขึ้น
อันดับที่ 8 : เรื่อง ลมในช่องท้องมาก ทำให้เกิดความผิดปกติในร่างกาย
อันดับที่ 9 : เรื่อง LIVESPO PRO ช่วยรักษาอาการลำไส้ใหญ่บวมและโรคทางเดินอาหาร
อันดับที่ 10 : เรื่อง ภายใน 5-6 วันนี้จะมีแผ่นดินไหว เพราะพายุสุริยะที่เข้มข้นกำลังมา
“จาก 10 อันดับ พบข่าวเกี่ยวกับนโยบายรัฐบาล ข่าวสารทางราชการมากถึง 5 อันดับ โดยส่วนใหญ่รูปแบบการหลอกลวง การแอบอ้างเป็นหน่วยงานของทางภาครัฐ ทำให้ประชาชนส่วนมากหลงเชื่อ และสร้างความตื่นตระหนก ทำให้เกิดความเสียหาย ตลอดจนการรับมือกับเหตุการณ์ที่อาจเกิดขึ้นในสังคม จึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร” นายเวทางค์ กล่าว
“อย่างไรก็ตาม ดีอี มีความห่วงใยประชาชนในเรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม หรือสร้างความวุ่นวาย ตื่นตระหนก ให้กับประชาชนในสังคม โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่
ไลน์ @antifakenewscenter
เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand
และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
------------------------------------------------------------

ที่มา : https://www.thaigov.go.th/news/contents/details/82908