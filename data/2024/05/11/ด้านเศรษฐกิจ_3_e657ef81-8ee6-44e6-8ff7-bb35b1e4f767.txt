รัฐบาลไทย-ข่าวทำเนียบรัฐบาล-"สุริยะ" เข้าพบ "หลี่ เสี่ยวเผง" รวค.ประเทศจีน ร่วมหารือพัฒนาด้านขนส่งทางอากาศ-น้ำ-บก พร้อมเชิญชวนบริษัทชั้นนำจีนเข้ามีส่วนร่วมงานโครงสร้างพื้นฐานในไทย


วันเสาร์ที่ 11 พฤษภาคม 2567
"สุริยะ" เข้าพบ "หลี่ เสี่ยวเผง" รวค.ประเทศจีน ร่วมหารือพัฒนาด้านขนส่งทางอากาศ-น้ำ-บก พร้อมเชิญชวนบริษัทชั้นนำจีนเข้ามีส่วนร่วมงานโครงสร้างพื้นฐานในไทย
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า เมื่อวันที่ 9 พฤษภาคม 2567 ได้เข้าพบ นาย หลี่ เสี่ยวเผง รัฐมนตรีว่าการกระทรวงคมนาคมของสาธารณรัฐประชาชนจีน โดยได้หารือถึงภาพรวมด้านการคมนาคม ซึ่งประกอบไปด้วยการขนส่งทางอากาศ การขนส่งทางน้ำ และทางบก พร้อมกล่าวถึงแนวทางความร่วมมือระหว่างกัน ทั้งในปัจจุบันและอนาคต เพื่อพัฒนาระบบให้มีศักยภาพมากยิ่งขึ้น
โดยการขนส่งทางอากาศนั้น รัฐบาลไทย ภายใต้การนำของนายกรัฐมนตรี นายเศรษฐา ทวีสิน ได้ให้ความสำคัญ พร้อมได้มีนโยบายด้านการส่งเสริมการท่องเที่ยว ได้แก่ นโยบาย Visa Free กับหลายประเทศ รวมถึงประเทศจีน และ ได้รับการตอบรับจากประเทศจีนเป็นอย่างดี ทำให้เกิด ความสะดวกต่อประชาชนทั้งของไทยและจีนในการเดินทางระหว่างกัน ดังนั้นจึงได้ให้รัฐบาลจีน พิจารณาถึงแนวทางการเพิ่ม slots การบินไทย-จีน ให้กับสายการบินของทั้ง 2 ประเท เพื่อให้เกิดความสะดวกและราคาที่เหมาะสมมากยิ่งขึ้น  นอกจากนั้นยังได้เชิญชวนผู้รับเหมาที่มีศักยภาพและคุณภาพจากประเทศจีน พิจารณาเข้าร่วมประมูลงาน จากแผนการขยายท่าอากาศยาน ทั้งที่กรุงเทพฯ เชียงใหม่และภูเก็ต เพื่อเป็นการร่วมพัฒนาโครงการในประเทศไทย
พร้อมได้หารือถึงการพัฒนารถไฟทางคู่สายใหม่ จากอำเภอเด่นชัย จังหวัดแพร่ขึ้นไปเชื่อมกับสถานีขนถ่ายสินค้าที่อำเภอเชียงของจังหวัดเชียงรายซึ่งตั้งอยู่ริมชายแดนระหว่างไทย กับสปป.ลาว โดยเส้นทาง ดังกล่าวปัจจุบัน อยู่ระหว่างการก่อสร้างคาดว่าจะแล้วเสร็จในอีก 4 ปีข้างหน้า โดยรถไฟสายนี้ จะเป็นประโยชน์กับการขนส่งสินค้าจากจีนตอนใต้ออกสู่มหาสมุทรอินเดียได้ หากประเทศจีนพิจารณาก่อสร้าง เส้นทางรถไฟจาก ชายแดนของจีนที่เมืองโม่หาน เชื่อมต่อมาที่เชียงของ ระยะทางประมาณ 200 กิโลเมตร ก็จะทำให้การขนส่งสินค้าสามารถขนส่งจากจีนตอนใต้ มาที่ท่าเรือน้ำลึกใน จังหวัดระนองได้ นอกจากนั้นรัฐบาลจีนยังทราบถึงความก้าวหน้าการก่อสร้างรถไฟความเร็วสูง ไทย-จีน ระยะที่ 1 และ 2 ของไทย และเห็นว่าหากโครงการดังกล่าวสำเร็จได้เร็วจะเกิดประโยชน์โดยรวมต่ออนุภูมิภาคเป็นอย่างมาก
นายสุริยะ กล่าวต่ออีกว่า ประเทศไทยมีความชื่นชมการพัฒนาโครงสร้างพื้นฐานของจีนโดยเฉพาะการก่อสร้างถนนและทางด่วนของจีน ซึ่งมีวามก้าวหน้าอย่างมากและมีมาตรฐานที่ดี โดยเฉพาะเทคนิคในการขุดเจาะอุโมงค์ เนื่องด้วยขณะนี้ประเทศไทยอยู่ระหว่างการพิจารณาก่อสร้างอุโมงค์ที่จังหวัดภูเก็ต จึงต้องการให้บริษัทจีนที่มีความเชี่ยวชาญในงานอุโมงค์เข้ามาร่วมลงทุนในโครงการดังกล่าว และขอให้มีการจัดตั้งคณะทำงานเพื่อแลกเปลี่ยนประสบการณ์ด้านเทคโนโลยีระหว่างกันในด้านการพัฒนาโครงสร้างพื้นฐาน ซึ่งฝ่ายจีนยินดีที่จะให้ความร่วมมือกับฝ่ายไทยทั้งการจัดตั้งคณะทำงานและการประชาสัมพันธ์โครงการก่อสร้างอุโมงค์ดังกล่าว
ขณะที่ นาย หลี่ เสี่ยวเผง รัฐมนตรีว่าการกระทรวงคมนาคมประเทศจีน ได้กล่าวเชิญ นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เข้าร่วมงาน Global Sustainable Transport Forum 2024 ที่กระทรวงคมนาคมของจีนมีกำหนดเป็นเจ้าภาพ ช่วงเดือน กันยายน 2567 การประชุมดังกล่าวจะมีการหารือและแลกเปลี่ยนความคิดเห็นกันในเรื่องความยั่งยืนด้านการขนส่ง ประเด็นการขนส่งสีเขียวที่เป็นมิตรต่อสิ่งแวดล้อม โดยจากนี้ไปฝ่ายจีนจะมีหนังสือเชิญเข้าร่วมงานอย่างเป็นทางการต่อไป

ที่มา : https://www.thaigov.go.th/news/contents/details/82904