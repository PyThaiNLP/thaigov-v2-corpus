รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยพัฒนาศักยภาพระบบคมนาคมในพื้นที่ชายแดนใต้ 


วันพฤหัสบดีที่ 25 เมษายน 2567
25/04/2567
พิมพ์
รัฐมนตรีว่าการกระทรวงยุติธรรม ลุยพัฒนาศักยภาพระบบคมนาคมในพื้นที่ชายแดนใต้
รัฐมนตรีว่าการกระทรวงยุติธรรม ลุยพัฒนาศักยภาพระบบคมนาคมในพื้นที่ชายแดนใต้
ในวันพุธที่ ๒๔ เมษายน ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายสุรพงษ์ ปิยะโชติ รัฐมนตรีช่วยว่าการกระทรวงคมนาคม และคณะ เข้าร่วมการประชุมรับฟังรายงานข้อมูลการพัฒนาระบบคมนาคมขนส่งเพื่อเพิ่มศักยภาพทางด้านเศรษฐกิจการท่องเที่ยวในจังหวัดปัตตานี ณ ห้องประชุมพญาตานี อาคาร ๒ ชั้น ๔ ศาลากลางจังหวัดปัตตานี
โดยมีผู้แทนจากภาคส่วนที่เกี่ยวข้องได้รายงานข้อมูลและข้อเสนอแนะ เพื่อการพัฒนาระบบคมนาคมขนส่งเพื่อเพิ่มศักยภาพทางด้านเศรษฐกิจการท่องเที่ยวในพื้นที่จังหวัดปัตตานีในด้านต่าง ๆ เช่น ด้านการขนส่งทางบก โดย สำนักงานขนส่งจังหวัดปัตตานี กรมการขนส่งทางบก ด้านการขนส่งทางราง โดยศูนย์ปฏิบัติการจังหวัดชายแดนใต้ การรถไฟแห่งประเทศไทย ด้านการขนส่งทางอากาศ โดย บริษัท วิทยุการบินแห่งประเทศไทย จำกัด ข้อมูลสนับสนุนและข้อเสนอแนะจากหน่วยงานที่เกี่ยวข้องในพื้นที่ เพื่อร่วมยกระดับระบบคมนาคมสนับสนุนการท่องเที่ยวในพื้นที่จังหวัดปัตตานี โดย จังหวัดปัตตานี ศูนย์อำนวยการบริหารจังหวัดชายแดนภาคใต้ องค์การบริหารส่วนจังหวัดปัตตานี  และข้อเสนอเพื่อการพัฒนาด้านการขนส่ง การศึกษา และท่องเที่ยว โดยสมาชิกสภาผู้แทนราษฎร และประชาชนในพื้นที่
จากนั้นในช่วงบ่าย พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ได้เดินทางไปยัง มัสยิด อัล-นูร์ ปลายแหลมตาชี พร้อมรับฟังข้อมูลและข้อเสนอแนะการพัฒนาระบบการขนส่งสาธารณะเพื่อสนับสนุนและยกระดับการท่องเที่ยวในพื้นที่จังหวัดปัตตานี (อำเภอเมืองปัตตานี-แหลมตาชี) โดยมีศูนย์อำนวยการบริหารจังหวัดชายแดนภาคใต้ จังหวัดปัตตานี องค์กรปกครองส่วนท้องถิ่น และประชาชนในพื้นที่ เข้าร่วม

ที่มา : https://www.thaigov.go.th/news/contents/details/82147