รัฐบาลไทย-ข่าวทำเนียบรัฐบาล-​นายกฯ เตรียมเดินทางตรวจราชการ 3 จังหวัดภาคตะวันออก จันทบุรี ระยอง ตราด เสาร์ 27 เม.ย.นี้ ตรวจติดตามการผลิตทุเรียนคุณภาพปลอดภัยมูลค่าสูง 


วันพฤหัสบดีที่ 25 เมษายน 2567
25/04/2567
พิมพ์
​นายกฯ เตรียมเดินทางตรวจราชการ 3 จังหวัดภาคตะวันออก จันทบุรี ระยอง ตราด เสาร์ 27 เม.ย.นี้ ตรวจติดตามการผลิตทุเรียนคุณภาพปลอดภัยมูลค่าสูง
​นายกฯ เตรียมเดินทางตรวจราชการ 3 จังหวัดภาคตะวันออก จันทบุรี ระยอง ตราด เสาร์ 27 เม.ย.นี้ ตรวจติดตามการผลิตทุเรียนคุณภาพปลอดภัยมูลค่าสูง พร้อมติดตามสถานการณ์การแก้ไขปัญหาเพลิงไหม้ โรงงานเก็บกากสารเคมีอุตสาหกรรม
วันนี้ (25 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีกำหนดการลงพื้นที่ตรวจราชการ ณ จังหวัดจันทบุรี จังหวัดระยอง และจังหวัดตราด ในวันเสาร์ที่ 27 เมษายน 2567 เพื่อตรวจติดตามการผลิตทุเรียนปลอดภัยมูลค่าสูงและรับฟังปัญหาจากเกษตรกร ตรวจติดตามการคัดบรรจุทุเรียนคุณภาพและการแปรรูปทุเรียน เยี่ยมชมผลิตภัณฑ์สินค้าทางการเกษตรและสินค้าแปรรูปจากทุเรียน ที่ จ.จันทบุรี พร้อมตรวจติดตามสถานการณ์การแก้ไขปัญหาเหตุเพลิงไหม้โรงงานเก็บกากสารเคมีอุตสาหกรรม บริษัท วินโพรเสส จำกัด จ.ระยอง
โดยมีนายไชยา พรหมา รัฐมนตรีช่วยว่าการกระทรวงเกษตรและสหกรณ์ นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง นายชูชาติ รักจิตร อธิบดีกรมชลประทาน นายสุพิศ พิทักษ์ธรรม อธิบดีกรมฝนหลวงและการบินเกษตร นายรพีภัทร์ จันทรศรีวงศ์ อธิบดีกรมวิชาการเกษตร นายพีรพันธ์ คอทอง อธิบดีกรมส่งเสริมการเกษตร นางสาวผ่องพรรณ เจียรวิริยะพันธ์ อธิบดีกรมพัฒนาธุรกิจการค้า และนายวุฒิไกร ลีวีระพันธุ์ อธิบดีกรมทรัพย์สินทางปัญญา ร่วมคณะตรวจราชการ ซึ่งมีกำหนดการดังนี้
ช่วงเช้า เวลาประมาณ 08.30 น. นายกรัฐมนตรีพร้อมคณะ ออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานตราด ต.ท่าโสม อ.ท่าสมิง จ.ตราด แล้วเดินทางต่อไปยัง จ.จันทบุรี โดยในเวลา 10.00 น. นายกรัฐมนตรีตรวจติดตามการผลิตทุเรียนคุณภาพปลอดภัยมูลค่าสูง และรับฟังปัญหาจากเกษตรกร ณ สวนนวลทองจันทร์ ต.มาบไพ อ.ขลุง จ.จันทบุรี ต่อจากนั้น นายกรัฐมนตรีตรวจติดตามการคัดบรรจุทุเรียนคุณภาพและการแปรรูปทุเรียน และเยี่ยมชมผลิตภัณฑ์สินค้าทางการเกษตรและสินค้าแปรรูปคุณภาพ ณ บริษัท ดราก้อน เฟรช ฟรุท จำกัด อ.มะขาม จ.จันทบุรี เสร็จแล้ว นายกรัฐมนตรีตรวจติดตามการคัดบรรจุทุเรียนคุณภาพและการแปรรูปทุเรียน และเยี่ยมชมผลิตภัณฑ์สินค้าทางการเกษตรและสินค้าแปรรูปคุณภาพ ณ บริษัท เกาฟง จำกัด ต.เขาวัว อ.ท่าใหม่ จ.จันทบุรี
ช่วงบ่าย เวลาประมาณ 14.30 น. นายกรัฐมนตรีตรวจติดตามสถานการณ์การแก้ไขปัญหาเหตุเพลิงไหม้โรงงานเก็บกากสารเคมีอุตสาหกรรม บริษัท วินโพรเสส จำกัด ต.บ้านค่าย อ.บ้านค่าย จ.ระยอง โดยภายหลังเสร็จสิ้นภารกิจ นายกรัฐมนตรีพร้อมคณะ จะเดินทางจากท่าอากาศยานนานาชาติอู่ตะเภา ระยอง-พัทยา ต.พลา อ.บ้านฉาง จ.ระยอง กลับถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณเวลา 16.45 น. ทั้งนี้ กำหนดการอาจมีการเปลี่ยนแปลงตามความเหมาะสม

ที่มา : https://www.thaigov.go.th/news/contents/details/82171