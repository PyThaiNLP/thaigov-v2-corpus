รัฐบาลไทย-ข่าวทำเนียบรัฐบาล-“วราวุธ” รมว.พม. ขอบคุณ “พวงเพ็ชร” กำชับ พศ. ตรวจสอบ ปมเด็กชายเชื่อมจิต หยั่งรู้อดีต - อนาคต  ย้ำ พม. ยึดดำเนินการตาม พ.ร.บ. คุ้มครองเด็กฯ เผย กำชับ จนท.ทำงานรอบคอบตามกรอบกฎหมาย 


วันพฤหัสบดีที่ 25 เมษายน 2567
“วราวุธ” รมว.พม. ขอบคุณ “พวงเพ็ชร” กำชับ พศ. ตรวจสอบ ปมเด็กชายเชื่อมจิต หยั่งรู้อดีต - อนาคต  ย้ำ พม. ยึดดำเนินการตาม พ.ร.บ. คุ้มครองเด็กฯ เผย กำชับ จนท.ทำงานรอบคอบตามกรอบกฎหมาย
“วราวุธ” รมว.พม. ขอบคุณ “พวงเพ็ชร” กำชับ พศ. ตรวจสอบ ปมเด็กชายเชื่อมจิต หยั่งรู้อดีต - อนาคต  ย้ำ พม. ยึดดำเนินการตาม พ.ร.บ. คุ้มครองเด็กฯ เผย กำชับ จนท.ทำงานรอบคอบตามกรอบกฎหมาย เหตุเป็นเรื่องละเอียดอ่อน
วันที่ 25 เมษายน 2567 ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีความคืบหน้า กระทรวง พม. กับ สำนักงานพระพุทธศาสนาแห่งชาติ (พศ. ) ดำเนินการตรวจสอบเรื่องเด็กชายที่อ้างตัวเองว่าเป็นร่างอวตารองค์เพชรภัทรนาคานาคราช สามารถเชื่อมจิตได้ หยั่งรู้เรื่องราวในอดีตและอนาคต ว่า ต้องขอขอบคุณทาง รัฐมนตรี พวงเพ็ชร ชุนละเอียด รัฐมนตรีประจำสำนักนายกรัฐมนตรี ที่ได้ประสานงานและให้ความร่วมมือเป็นอย่างดีกับทางกระทรวง พม. ซึ่งตนมั่นใจว่าการทำงานร่วมกันในลักษณะนี้ เราจะสามารถแก้ไขความกระจ่างให้กับสังคมได้ด้วยดี
นายวราวุธ กล่าวว่า กรณีที่มีข่าวเรื่องของเด็กชายดังกล่าว และสิ่งที่สังคมกำลังมีข้อถกเถียงกันนั้น มิติที่กระทรวง พม.ให้ความสำคัญจะเกี่ยวข้องกับตัวเด็กโดยตรง ว่าการดูแลตัวน้อง สวัสดิภาพทั้งกายและใจ ได้รับการดูแลมีพัฒนาการต่างๆ ที่เด็กคนหนึ่งเพิ่งจะได้นั้น ได้รับการดูแล และสิทธิต่างๆที่พึงได้นั้น มีครบถ้วนหรือไม่ เช่น ได้รับการศึกษา ได้รับการดูแลให้มีพัฒนาการอย่างถูกต้องตามช่วงวัยต่างๆ ไม่ได้มีการทำร้าย บังคับจิตใจ หลอกลวง ซึ่งขณะนี้เจ้าหน้าที่ในพื้นที่กำลังรวบรวมข้อมูลและรายละเอียดต่างๆ หรือแม้แต่ข้อมูลคลิปวีดิโอ ที่ปรากฏอยู่ในสื่อต่างๆ เพื่อส่งให้กับนักจิตวิทยา ที่โรงพยาบาลสุราษฎร์ธานี และอีกส่วนหนึ่งจะส่งข้อมูลนั้นไปยัง สถาบันสุขภาพจิตเด็ก กระทรวงสาธารณสุข ซึ่งต้องขอความร่วมมือจากทุกหน่วยงานในเบื้องต้นเรื่องการประเมินก่อนว่า ในประเด็นทางด้านจิตใจนั้น มีปัญหาอะไรหรือไม่ ถ้าไม่มีปัญหาทุกอย่างผ่านไปได้ด้วยดี หรือเรียกได้ว่ามีสุขภาพดีทั้งกายและใจ แล้วต้องมาดูองค์ประกอบ รอบๆ ตัวน้องอีกครั้งหนึ่งว่ามีประเด็นใดที่เราจะต้องไขความกระจ่างให้กับสังคมได้บ้าง แต่สิ่งที่สำคัญและต้องเน้นย้ำที่สุด คือการดูแล ปกป้องสิทธิของเด็กคนหนึ่ง และที่สำคัญคงต้องขอความร่วมมือจากผู้หลักผู้ใหญ่ทุกๆ คน ในการให้ความร่วมมือกับเจ้าหน้าที่ไม่ว่าจะเป็นในส่วนของกระทรวง พม. กระทรวงสาธารณสุข สำนักงานพระพุทธศาสนาแห่งชาติ และหน่วยงานต่างๆ เพราะต้องเรียนว่า เราไม่ได้มีเจตนาเข้าไปจับผิด หรือจะไปดำเนินเรื่องอะไร แต่เราต้องการไขความกระจ่าง ต้องการดูแลปกป้องสิทธิเด็ก ให้ความเป็นธรรมกับทุกฝ่าย และไขข้อกังขาที่สังคม และหลายๆ ฝ่ายนั้น มีข้อถกเถียง มีข้อสงสัยกัน และที่สำคัญคือกระทรวง พม. ให้ความสำคัญกับเรื่องของการพัฒนาและปกป้องสิทธิเด็กและเยาวชน
นายวราวุธ กล่าวต่อไปว่า ในส่วนของกระทรวง พม. ยึดการดำเนินงานตามพระราชบัญญัติคุ้มครองเด็กพ.ศ. 2546 โดยจะใช้มาตรการต่างๆ ตามกฎหมาย ดังกล่าว ต้องดูกันในหลายมิติ ก่อนอื่นจะต้องประเมินสภาพจิตใจของตัวน้องก่อนว่า สหวิชาชีพ หรือนักจิตวิทยาประเมินออกมาแล้วเป็นอย่างไร เมื่อได้ผลออกมาแล้วทางกระทรวง พม. จะประสานกับทางผู้ว่าราชการจังหวัดสุราษฎร์ธานี ในการดำเนินการตามกฎหมายต่อไปในแต่ละพื้นที่ เพราะในการทำงานนั้น ทางกระทรวง พม. ไม่สามารถใช้กฎหมายแล้วดำเนินการด้วยตัวเองได้ จะต้องประสานงานกับหน่วยงานในพื้นที่ ฝ่ายปกครอง ผู้ว่าราชการจังหวัด และเจ้าหน้าที่ต่างๆ
นายวราวุธ กล่าวต่ออีกว่า กรณีที่สังคมมีความใจร้อนต้องการคำตอบเรื่องนี้ นั้น เรื่องที่เกี่ยวข้องกับจิตใจคน เป็นเรื่องที่ค่อนข้าละเอียดอ่อน ตนเองได้ย้ำกับเจ้าหน้าที่ของกระทรวง พม. ทุกๆคนว่า ในการดำเนินงาน หากข้อมูลยังไม่ครบอย่าเพิ่งผลีผลามตัดสินใจหรือให้สัมภาษณ์ เพราะถ้าเราพูดออกไปแล้ว และภายหลังเกิดความจริงไม่ตรงกับสิ่งที่เราพูด ย่อมจะเป็นสิ่งไม่ดีกับเจ้าหน้าที่ของเรา ดังนั้น ช้าแต่ว่ามั่นใจ น่าจะปลอดภัยมากกว่าทำเร็วและพลาดในตัวสารัตถะ ที่สำคัญไป
นายวราวุธ กล่าวเพิ่มเติมว่า ขอย้ำการทำงานของเพื่อนๆ เจ้าหน้าที่ที่อยู่ในพื้นที่ การจะดำเนินการตามมาตรการใดก็แล้วแต่ ขอให้ยึดกฎระเบียบ ข้อบังคับ และกฎหมายทุกเรื่องให้ชัดเจน หากยังมีความกังขาอยู่ อย่าเพิ่งผลีผลาม ไม่เช่นนั้น เมื่อกระทำการไปแล้ว หากขาดกฎและระเบียบ ปัญหาจะกลับมาอยู่ที่เจ้าหน้าที่ผู้ดำเนินการเสียเอง ขอให้ศึกษากฎระเบียบต่างๆ และกฎหมายแต่ละมาตราให้ละเอียดถี่ถ้วน ครบองค์ประกอบของแต่ละมาตราหรือไม่ หากยังขาดหรือมีโอกาสที่การดำเนินการไปแล้วจะเกิดความผิดพลาด ขอให้ใช้ความรอบคอบ และปรึกษาผู้เชี่ยวชาญในหลายๆฝ่าย เพราะถ้าดำเนินการไปแล้ว ไม่ถูกต้อง ย่อมจะเป็นปัญหากับหน่วยงานในภายหลังได้
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว

ที่มา : https://www.thaigov.go.th/news/contents/details/82164