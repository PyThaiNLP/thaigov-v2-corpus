รัฐบาลไทย-ข่าวทำเนียบรัฐบาล-ชุดปฏิบัติการพิเศษกรมการปกครองสนธิกำลังชุดปฏิบัติการฝ่ายปกครองจังหวัดภูเก็ต เปิดปฏิบัติการสิงห์ทมิฬ นำหมายศาลบุกค้นโกดัง และร้านขายบุหรี่เถื่อน บุหรี่ไฟฟ้า เหล้าเถื่อน กลางเมือง


วันพุธที่ 24 เมษายน 2567
24/04/2567
พิมพ์
ชุดปฏิบัติการพิเศษกรมการปกครองสนธิกำลังชุดปฏิบัติการฝ่ายปกครองจังหวัดภูเก็ต เปิดปฏิบัติการสิงห์ทมิฬ นำหมายศาลบุกค้นโกดัง และร้านขายบุหรี่เถื่อน บุหรี่ไฟฟ้า เหล้าเถื่อน กลางเมือง
ชุดปฏิบัติการพิเศษกรมการปกครองสนธิกำลังชุดปฏิบัติการฝ่ายปกครองจังหวัดภูเก็ต เปิดปฏิบัติการสิงห์ทมิฬ นำหมายศาลบุกค้นโกดัง และร้านขายบุหรี่เถื่อน บุหรี่ไฟฟ้า เหล้าเถื่อน กลางเมืองภูเก็ต พบของกลางมูลค่ากว่า 500 ล้านบาท
วันนี้ (24 เม.ย. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า กรมการปกครองร่วมกับจังหวัดภูเก็ต ดำเนินการขับเคลื่อนตามนโยบายของรัฐบาล และกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหาสิ่งผิดกฎหมายทุกประเภท ด้วยการเปิดปฏิบัติการสิงห์ทมิฬ โดยการนำหมายศาลบุกค้น โกดัง และ ร้านขายบุหรี่เถื่อน บุหรี่ไฟฟ้า เหล้าเถื่อน ในพื้นที่จังหวัดภูเก็ต ซึ่งพบของกลางจำนวนมาก โดยคิดมูลค่าความเสียหายกว่า 500 ล้านบาท
นายโสภณ สุวรรณรัตน์ ผู้ว่าราชการจังหวัดภูเก็ต กล่าวว่า ชุดปฏิบัติการพิเศษกรมการปกครอง นำทีมโดย นายรณรงค์ ทิพย์ศิริ ผู้ตรวจราชการกรมการปกครอง ร่วมกับชุดปฏิบัติการฝ่ายปกครองจังหวัดภูเก็ต นำหมายค้นของศาลแขวงภูเก็ต จำนวน 6 หมาย เข้าตรวจค้น โกดังและร้านค้า ขายบุหรี่ สุรา ผิดกฎหมาย ในท้องที่อำเภอเมืองภูเก็ต และอำเภอกะทู้ จังหวัดภูเก็ต จำนวน 6 แห่ง ซึ่งเป็นการปฏิบัติการตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย
"จากการสืบสวน พบว่า การจำหน่ายบุหรี่ผิดกฎหมาย บุหรี่ไฟฟ้าและเหล้าผิดกฎหมายในพื้นที่อำเภอเมืองภูเก็ต ทำเป็นกระบวนการ พบ 3 ใน 6 ร้านเป้าหมาย ได้จดทะเบียนจัดตั้งห้างหุ้นส่วนจำกัดประกอบกิจการขายอาหารสัตว์บังหน้า และภายในร้านเปิดเป็นร้านจำหน่ายบุหรี่ผิดกฎหมาย บุหรี่ไฟฟ้า และเหล้าผิดกฎหมาย รับเงินโอนเงินเข้าบัญชีของห้างหุ้นส่วนจำกัดโดยตรง บางสาขาอยู่ห่างจากโรงเรียนเพียง 50 เมตร ทั้งยังพบว่าบางร้านเปิดจำหน่ายอยู่ในย่านตลาดชุมชนดาวทาวน์ ซึ่งเป็นพื้นที่ย่านเศรษฐกิจของจังหวัดภูเก็ต ชุดปฏิบัติการพิเศษกรมการปกครอง จึงขอหมายค้นจากศาลแขวงภูเก็ต เข้าตรวจสอบร้านจำหน่ายบุหรี่เถื่อนและโกดังเก็บสินค้า ดังนี้ 1) ร้าน DC เพ็ทช็อป สาขา เยาวราช ตั้งอยู่บ้านเลขที่ 262/11 ถนนเยาวราช ต.ตลาดใหญ่ อ.เมือง จ.ภูเก็ต 2) ร้าน DC เพ็ทช็อป สาขา กู้กู ตั้งอยู่บ้านเลขที่ 21/81 หมู่ที่ 3 ต.รัษฎา อ.เมือง จ.ภูเก็ต 3) ร้าน DC เพ็ทช็อป สาขา สี่กอ ตั้งอยู่บ้านเลขที่ 19/8 หมู่ที่ 6 ต.กระทู้ อ.กระทู้ จ.ภูเก็ต 4) โกดัง ไม่ทราบเลขที่ ตั้งอยู่ใน ซ.แม่กลิ่น ถ.รัษฎานุสรณ์ ต.รัษฎา อ.เมือง จ.ภูเก็ต 5) ร้าน Booze 2/9 ถ.ตลกอุทิศ ต.ตลาดใหญ่ 2 อ.เมือง จ.ภูเก็ต และ 6) ร้านจำหน่ายบุหรี่ ตลาดดาวน์ทาวน์ ตั้งอยู่บ้านเลขที่ 30 ถ.ระนอง ต.ตลาดเหนือ อ.เมือง จ.ภูเก็ต" นายโสภณ กล่าว
ด้าน นายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง เปิดเผยว่า ประเทศไทยได้รับความเสียหายอย่างมากจากปัญหาการลักลอบนำสินค้าหนีภาษีเข้ามาขายในประเทศปีละไม่ต่ำกว่า 7,000 ล้านบาท ทั้งนี้ กรมการปกครอง กระทรวงมหาดไทย ภายใต้การนำของนายอรรษิษฐ์ สัมพันธรัตน์ อธิบดีกรมการปกครอง ให้ความสำคัญในการดำเนินการตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ด้วยการมุ่งมั่นจัดระเบียบสังคมเพื่อสร้างความสงบสุขในสังคม โดยเฉพาะอย่างยิ่งการปราบปรามสิ่งผิดกฎหมายให้หมดสิ้นไปจากสังคมไทย โดยหากพี่น้องประชาชนทราบเบาะแสหรือพบเห็นการกระทำความผิดเกี่ยวกับการค้ามนุษย์ ขอให้ได้แจ้งมาที่ศูนย์ดำรงธรรมสายด่วน 1567 ตลอด 24 ชั่วโมง เพื่อฝ่ายปกครองจะได้บูรณาการร่วมกับหน่วยงานที่เกี่ยวข้องเข้าดำเนินการโดยทันที เพื่อทำให้สิ่งผิดกฎหมายหมดไปจากสังคมไทย และจะดำเนินคดีกับผู้เกี่ยวข้องทั้งกระบวนการอย่างเด็ดขาด ไม่มีละเว้น
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82139