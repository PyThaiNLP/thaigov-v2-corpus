รัฐบาลไทย-ข่าวทำเนียบรัฐบาล-“รัดเกล้า” เผย รัฐบาลร่วมแสดงความจงรักภักดี และถวายพระราชกุศล และเพื่อให้ข้าราชการ พนักงาน เจ้าหน้าที่ของหน่วยงานของรัฐได้ศึกษาเรียนรู้หลักธรรมในพระพุทธศาสนา 


วันพฤหัสบดีที่ 25 เมษายน 2567
25/04/2567
พิมพ์
“รัดเกล้า” เผย รัฐบาลร่วมแสดงความจงรักภักดี และถวายพระราชกุศล และเพื่อให้ข้าราชการ พนักงาน เจ้าหน้าที่ของหน่วยงานของรัฐได้ศึกษาเรียนรู้หลักธรรมในพระพุทธศาสนา
“รัดเกล้า” เผย รัฐบาลร่วมแสดงความจงรักภักดี และถวายพระราชกุศล และเพื่อให้ข้าราชการ พนักงาน เจ้าหน้าที่ของหน่วยงานของรัฐได้ศึกษาเรียนรู้หลักธรรมในพระพุทธศาสนา เห็นชอบให้รัฐวิสาหกิจ ลาเข้าร่วมโครงการบรรพชาอุปสมบทเฉลิมพระเกียรติฯ โดยไม่ถือเป็นวันลา
วันที่ 25 เมษายน 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า โครงการบรรพชาอุปสมบทเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จัดขึ้นระหว่างวันที่ 14 กรกฎาคม 2567 ถึงวันที่ 3 สิงหาคม 2567 รวม 21 วัน โดยมีผู้เข้าร่วมโครงการบรรพชาอุปสมบท จำนวน 5,621 คน ในส่วนกลาง จำนวน 73 คน จัดพิธี ณ วัดราชบพิธสถิตมหาสีมาราม และในส่วนภูมิภาคทุกจังหวัด จังหวัดละ 73 คน รวมเป็นจำนวน 5,548 คน จัดพิธี ณ วัดในจังหวัดที่เข้าร่วมโครงการฯ
และเพื่อร่วมแสดงความจงรักภักดี ถวายพระราชกุศล และเพื่อให้เจ้าหน้าที่ในหน่วยงานของรัฐ และพนักงานรัฐวิสาหกิจได้ศึกษาเรียนรู้หลักธรรมในพระพุทธศาสนา ที่ประชุม ครม. (23 เมษายน 2567) มีมติเห็นชอบให้ข้าราชการทุกประเภท พนักงานราชการ ลูกจ้างประจำ ลูกจ้างชั่วคราวของส่วนราชการ หน่วยงานของรัฐ และพนักงานรัฐวิสาหกิจ ลาเข้าร่วมโครงการบรรพชาอุปสมบทฯ โดยไม่ถือเป็นวันลา เสมือนเป็นการปฏิบัติราชการและได้รับเงินเดือนตามปกติ ระหว่างวันที่ 12 กรกฎาคม - 3 สิงหาคม 2567 (รวม 23 วัน)
“เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 นับเป็นโอกาสมหามงคลยิ่งที่เหล่าข้าราชการจะได้ร่วมแสดงความจงรักภักดี และถวายพระราชกุศล รวมทั้งยังจะเป็นโอกาสให้ได้ศึกษาเรียนรู้หลักธรรมในพระพุทธศาสนาจากการเข้าร่วมโครงการบรรพชาอุปสมบทฯ อีกด้วย” รองโฆษกฯ​ รัดเกล้า กล่าว

ที่มา : https://www.thaigov.go.th/news/contents/details/82142