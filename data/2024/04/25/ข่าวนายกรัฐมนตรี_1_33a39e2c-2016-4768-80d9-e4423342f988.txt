รัฐบาลไทย-ข่าวทำเนียบรัฐบาล-นายกฯ นำ ครม. แต่งชุดจิตอาสาพระราชทาน ศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904 


วันพฤหัสบดีที่ 25 เมษายน 2567
25/04/2567
พิมพ์
นายกฯ นำ ครม. แต่งชุดจิตอาสาพระราชทาน ศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904
นายกฯ นำ ครม. แต่งชุดจิตอาสาพระราชทาน ศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904
วันที่ 25 เมษายน 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (25 เม.ย.67) เวลา 09.00 น. ณ ศูนย์ฝึกโรงเรียนจิตอาสา 904 (บางเขน) แขวงอนุสาวรีย์ เขตบางเขน กรุงเทพมหานคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะรัฐมนตรี เข้าเยี่ยมชมและศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904 (บางเขน) โดยมี พลเรือเอก คณีพล สงเจริญ ผู้อำนวยการศูนย์อำนวยการใหญ่จิตอาสาพระราชทาน และเจ้าหน้าที่ที่เกี่ยวข้องของศูนย์ฝึกโรงเรียนจิตอาสา 904 (บางเขน) ให้การต้อนรับ
โอกาสนี้ นายกรัฐมนตรีและคณะรัฐมนตรีได้ชมวีดิทัศน์การดำเนินงานของศูนย์ฝึกโรงเรียนจิตอาสา 904 ก่อนเข้าเยี่ยมชมและศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904 (บางเขน) โดยนายกฯ และคณะรัฐมนตรีได้แต่งกายด้วยชุดจิตอาสาพระราชทาน เสื้อโปโลสีเหลืองตราสัญลักษณ์ 72 พรรษา เนื่องในโอกาสมหามงคลเฉลิมพระชนมพรรษา 6 รอบ และมีการแบ่งกลุ่มออกเป็น 3 กลุ่ม
จากนั้น นายกฯ และคณะรัฐมนตรีได้เข้าเยี่ยมชมและศึกษาดูงานในแต่ละฐานต่าง ๆ ดังนี้
พื้นที่แปลงที่ 1 การแก้ไขปัญหาตามหลักภูมิสังคม ประกอบด้วย ฐานการแก้ไขปัญหาน้ำท่วม - น้ำแล้ง: เรียนรู้การบริหารจัดการน้ำ ฐานเศรษฐกิจครัวเรือน: เรียนรู้การแก้ไขปัญหาเศรษฐกิจครัวเรือน ลดรายจ่าย เพิ่มรายได้ (หัวคันนาทองคำ) ฐานการบริหารจัดการขยะ: เรียนรู้การลดปริมาณขยะและเพิ่มมูลค่าให้วัสดุเหลือใช้ ฐานการแก้ไขปัญหาเขาหัวโล้น: เรียนรู้การนำเศษไม้ กิ่งไม้ มาทำฟืน ถ่านและน้ำส้มควันไม้ไล่แมลง และฐานการแก้ปัญหาน้ำเสีย - ดินเสีย : เรียนรู้การแก้ปัญหาน้ำเสีย - ดินเสีย ด้วยวิธีการทางธรรมชาติ
พื้นที่แปลงที่ 2 การฝึกเผชิญสถานการณ์วิกฤต ประกอบด้วย ฐานส่งกำลังทางดิ่ง และการเคลื่อนที่ผ่านลำน้ำด้วยเชือก ฐานเคลื่อนย้ายผู้ป่วยข้ามลำน้ำด้วยเรือ ฐานดำรงชีพในป่า ฐานศึกษาดินโคลนถล่ม และแท็งก์น้ำยักษ์ ฐานการเอาตัวรอดจากเหตุเพลิงไหม้และอุบัติเหตุหมู่ ฐานการเอาตัวรอดจากเหตุกราดยิง และฐานสวนแนวตั้ง และหลังคามีชีวิต
พื้นที่แปลงที่ 3 การพึ่งพาตนเอง ประกอบด้วย ฐานติดดิน: เรียนรู้การสร้างบ้านดิน และการทำอิฐดินดิบ ฐานคนรักษ์ป่า: ชมการปลูกป่า 5 ระดับและแนวคิดปลูกป่า 3 อย่างประโยชน์ 4 อย่าง ฐานคนรักษ์พระแม่โพสพ: ชมการปักกล้าดำนา แปลงสาธิต และการหมักดองนา โครงการอนุรักษ์ และพัฒนากระบือไทย: ชมกระบือสายพันธุ์ไทยที่ได้รับการอนุรักษ์ ฐานคนรักษ์สุขภาพ: เรียนรู้การดูแลสุขภาพอย่างสอดคล้องกับวิถีธรรมชาติ และฐานคนมีน้ำยา: เรียนรู้การพึ่งพาตนเองจากของใช้ในชีวิตประจำวัน
ทั้งนี้ ระหว่างเยี่ยมชม และศึกษาดูงานฯ นายกฯ ได้แวะทักทายกับเด็กและเยาวชนที่มาเข้าฝึกอบรมหลักสูตรการปฏิบัติในฐานต่าง ๆ ของศูนย์ฝึกโรงเรียนจิตอาสา 904 เช่น ฐานดำรงชีพในป่า รวมทั้งชมการสาธิตการช่วยชีวิตด้วยการทำ CPR ด้วย ต่อจากนั้น คณะรัฐมนตรีได้เดินทางไปยังโรงเลี้ยงพื่อรับประทานอาหารกลางวัน (อาหารพระราชทาน) ก่อนเดินทางกลับ
สำหรับการแบ่งกลุ่มการเยี่ยมชมและศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904 (บางเขน) ของคณะรัฐมนตรี แบ่งออกเป็น 3 กลุ่ม ดังนี้
กลุ่มที่ 1 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นายสมศักดิ์ เทพสุทิน รองนายกรัฐมนตรี นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ พลตำรวจเอก พัชรวาท วงษ์สุวรรณ รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นายสุทิน คลังแสง รัฐมนตรีว่าการกระทรวงกลาโหม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ
กลุ่มที่ 2 ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม พันตำรวจเอก ทวี สอดส่อง รัฐมนตรีว่าการกระทรวงยุติธรรม นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นายชลน่าน ศรีแก้ว รัฐมนตรีว่าการกระทรวงสาธารณสุข นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง
กลุ่มที่ 3 นายจักรพงษ์ แสงมณี รัฐมนตรีช่วยว่าการกระทรวงการต่างประเทศ นายไชยา พรหมา รัฐมนตรีช่วยว่าการกระทรวงเเกษตรและสหกรณ์ นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์  นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นายชาดา ไทยเศรษฐ์ รัฐมนตรีช่วยว่าการกระทรวงมหาดไทย นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ นายสันติ พร้อมพัฒน์ รัฐมนตรีช่วยว่าการกระทรวงสาธารณสุข

ที่มา : https://www.thaigov.go.th/news/contents/details/82156