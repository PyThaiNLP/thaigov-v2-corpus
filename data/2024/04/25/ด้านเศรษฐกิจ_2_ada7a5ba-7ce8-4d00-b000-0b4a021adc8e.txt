รัฐบาลไทย-ข่าวทำเนียบรัฐบาล-เลขารัฐมนตรีฯ ไพลิน นำทีม ก.อุตฯ ร่วมถกประเด็นด้านสิ่งแวดล้อม พร้อมรายงานความคืบหน้าการจัดการปัญหากากแคดเมียม และสถานการณ์ไฟไหม้โรงงาน จ.ระยอง 


วันพฤหัสบดีที่ 25 เมษายน 2567
25/04/2567
พิมพ์
เลขารัฐมนตรีฯ ไพลิน นำทีม ก.อุตฯ ร่วมถกประเด็นด้านสิ่งแวดล้อม พร้อมรายงานความคืบหน้าการจัดการปัญหากากแคดเมียม และสถานการณ์ไฟไหม้โรงงาน จ.ระยอง
เลขารัฐมนตรีฯ ไพลิน นำทีม ก.อุตฯ ร่วมถกประเด็นด้านสิ่งแวดล้อม พร้อมรายงานความคืบหน้าการจัดการปัญหากากแคดเมียม และสถานการณ์ไฟไหม้โรงงาน จ.ระยอง ที่ประชุมเน้นย้ำบูรณาการทุกภาคส่วนแก้ไขปัญหาสิ่งแวดล้อมอย่างจริงจังและยั่งยืน
วันที่ 24 เมษายน 2567 นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม ร่วมประชุมคณะกรรมการสิ่งแวดล้อมแห่งชาติ ครั้งที่ 1/2567 โดยมี พลตำรวจเอก พัชรวาท วงษ์สุวรรณ รองนายกรัฐมนตรี และ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธาน และมีนายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นางสาวศิรกาญจน์ เหลืองสกุล  ผู้อำนวยการกองบริหารจัดการกากอุตสาหกรรม นางจินดา เตชะศรินทร์ อำนวยการกองกฏหมาย กรมโรงงานอุตสาหกรรม ร่วมประชุม ณ ห้องประชุมอารีย์สัมพันธ์ อาคารกรมการเปลี่ยนแปลงสภาพภูมิอากาศและสิ่งแวดล้อม กระทรวงทรัพยากรธรรมชาติและสิ่งแวดล้อม
พลตำรวจเอก พัชรวาท วงษ์สุวรรณ รองนายกรัฐมนตรี และ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้มอบนโยบายในการให้ความสำคัญการบูรณาการความร่วมมือจากทุกภาคส่วนในการแก้ไขปัญหาสิ่งแวดล้อมอย่างจริงจังและยั่งยืน
ด้านอธิบดีกรมอุตสาหกรรมพื้นฐานและการเหมืองแร่ ได้ชี้แจงผลการดำเนินงานกรณีการขนย้ายและจัดการกากอุตสาหกรรม ที่ปนเปื้อนแคดเมียมจากจังหวัดตาก โดยกระทรวงอุตสาหกรรมได้มีคำสั่งให้ผู้ประกอบการที่เกี่ยวข้องร่วมกันนำกากตะกอนแคดเมียมจากพื้นที่ 3 จังหวัด คือ จังหวัดสมุทรสาคร ชลบุรี กรุงเทพ กลับสู่โรงงานต้นทางจังหวัดตากโดยเร็วให้เป็นไปด้วยความเรียบร้อย คำนึงถึงความปลอดภัย และผลกระทบต่อสิ่งแวดล้อม รวมถึงสุขภาพของประชาชน และเป็นไปตามกฎหมาย รวมทั้งได้รวบรวมข้อเท็จจริงทั้งหมด กล่าวโทษร้องทุกข์ต่อพนักงานสอบสวน เพื่อดำเนินคดีกับผู้กระทำความผิด
ส่วนกรมโรงงานอุตสาหกรรม ได้รายงานสถานการณ์ไฟไหม้โรงงานเก็บกากของเสียอันตรายที่จังหวัดระยอง โดยได้ประสานเครือข่ายกลุ่มช่วยเหลือกรณีเหตุฉุกเฉิน (Emergency Mutual Aid Group : EMAG) ส่งเครื่องมือ หุ่นยนต์ดับเพลิง และรถโฟมเข้าสนับสนุนยังที่เกิดเหตุ พร้อมทั้งร่วมตรวจวัดคุณภาพอากาศ และแหล่งน้ำที่อาจมีน้ำเสียจากการดับเพลิงปนเปื้อน พร้อมหาแนวทางแก้ไขและมาตรการป้องกันไม่ให้เกิดเหตุการณ์ซ้ำรอย

ที่มา : https://www.thaigov.go.th/news/contents/details/82152