รัฐบาลไทย-ข่าวทำเนียบรัฐบาล-“ดร. นลินี ทวีสิน” หารือทูตภูฏาน ปลื้มความสัมพันธ์ใกล้ชิดในทุกระดับ หารือการส่งเสริมความร่วมมือด้านการศึกษา สาธารณสุข ท่องเที่ยว เผยไทยพร้อมเข้าร่วมการประชุม JTC ไทย-ภูฏาน 


วันพฤหัสบดีที่ 25 เมษายน 2567
25/04/2567
พิมพ์
“ดร. นลินี ทวีสิน” หารือทูตภูฏาน ปลื้มความสัมพันธ์ใกล้ชิดในทุกระดับ หารือการส่งเสริมความร่วมมือด้านการศึกษา สาธารณสุข ท่องเที่ยว เผยไทยพร้อมเข้าร่วมการประชุม JTC ไทย-ภูฏาน
“ดร. นลินี ทวีสิน” หารือทูตภูฏาน ปลื้มความสัมพันธ์ใกล้ชิดในทุกระดับ หารือการส่งเสริมความร่วมมือด้านการศึกษา สาธารณสุข ท่องเที่ยว เผยไทยพร้อมเข้าร่วมการประชุม JTC ไทย-ภูฏาน
วันนี้ (25 เม.ย. 67) ดร. นลินี ทวีสิน หารือทูตภูฏาน ปลื้มความสัมพันธ์ใกล้ชิดในทุกระดับ หารือการส่งเสริมความร่วมมือด้านการศึกษา สาธารณสุข และท่องเที่ยว ชูแนวคิด “2 ราชอาณาจักร 1 จุดหมายปลายทาง”  เผยไทยพร้อมเข้าร่วมการประชุม JTC ไทย-ภูฏานที่ภูฏานเป็นเจ้าภาพกลางเดือนพฤษภาคมนี้ เพื่อประกาศเปิดเจรจาจัดทำความตกลง FTA ไทย-ภูฏาน
ดร.นลินี ทวีสิน ผู้แทนการค้าไทย เปิดเผยหลังจากการหารือร่วมกับนายคินซัง ดอร์จิ เอกอัครราชทูตราชอาณาจักรภูฏานประจำประเทศไทย ว่า ตนและท่านทูตต่างเห็นพ้องว่าไทยและภูฏานมีความสัมพันธ์ที่แน่นแฟ้นในทุกระดับ ตั้งแต่ระดับราชวงศ์จนถึงประชาชน โดยเมื่อมองไปข้างหน้า ไทยและภูฏานยังมีโอกาสอีกมากในการส่งเสริมความร่วมมือในอีกหลายมิติ อาทิ การศึกษา สาธารณสุข และการท่องเที่ยว ที่จะมุ่งเน้นไปที่การจัดทำรายการนำเที่ยว (Package Tour) ภายใต้แนวคิด “2 ราชอาณาจักร 1 จุดหมายปลายทาง” (Two Kingdoms One Destination) ซึ่งจะเน้นการส่งเสริมศิลปวัฒนธรรมวิถีชีวิตเรื่องอาหารและการท่องเที่ยวชุมชน เพื่อเป็นการดึงดูดนักท่องเที่ยวทั่วโลกมายังสองประเทศ
ดร. นลินี เพิ่มเติมว่า  ในแง่การส่งเสริมความร่วมมือด้านการค้า ตนได้แจ้งฝ่ายภูฏานถึงความพร้อมของฝ่ายไทยในการเข้าร่วมการประชุมคณะกรรมการร่วมทางการค้า (Joint Trade Committee: JTC) ไทย – ภูฏาน (ระดับรัฐมนตรี) ครั้งที่ 5 ในช่วงกลางเดือนพฤษภาคม 2567 ซึ่งทางภูฏานมีกำหนดเป็นเจ้าภาพ โดยเวที JTC จะเป็นกลไกหารือสำคัญด้านความสัมพันธ์ทางเศรษฐกิจการค้าระหว่างไทยและภูฏานที่สำคัญระหว่างสองประเทศ และการประชุม JTC ไทย-ภูฏาน ครั้งที่ 5 จะเป็นการประชุมครั้งสำคัญ เพื่อประกาศเปิดเจรจาจัดทำความตกลง FTA ไทย-ภูฏาน รวมทั้งจะเป็นโอกาสอันดีที่ทั้งสองฝ่ายจะติดตามและแสวงหาแนวทางในการกระชับความสัมพันธ์ทางการค้า การลงทุน และความร่วมมือทางเศรษฐกิจด้านต่าง ๆ ระหว่างกัน นอกจากนี้ ตนและท่านทูตยังได้หารือถึงโอกาสและช่องทางการนำเข้าสินค้าออร์แกนิคจากภูฏานสู่ตลาดไทย เช่น หน่อไม้ฝรั่ง ปลาเทราต์ และเห็ดแชนเทอเรล (chanterelle mushroom) รวมถึงหารือถึงการส่งเสริมการเชื่อมโยงทางถนนระหว่างไทยและภูฏาน เพื่อเป็นการเพิ่มโอกาสในการขนส่งสินค้าและนักท่องเที่ยว ซึ่งใช้เวลาในการเดินทางทั้งสิ้น 7 วัน เพิ่มเติมจากปัจจุบันที่มีเที่ยวบินระหว่างไทยและภูฏานสองเที่ยวบินต่อวัน
ผู้แทนการค้าไทย กล่าวทิ้งท้ายว่า ภูฏานมีศักยภาพที่จะเป็นตลาดรองรับสินค้าของไทยในระยะยาวได้ เนื่องจากภูฏานมีพัฒนาการทางเศรษฐกิจอย่างต่อเนื่อง โดยเมื่อวันที่ 13 ธันวาคม 2566 ภูฏานหลุดพ้นจากสถานะเป็นประเทศพัฒนาน้อยที่สุด (LDC) ตามเกณฑ์ขององค์การสหประชาชาติ (UN) และเดินหน้าเข้าสู่การเป็นประเทศกำลังพัฒนาอย่างเป็นทางการ ประกอบกับภูฏานเป็นประเทศที่พึ่งพาการนำเข้าสินค้าเป็นหลักและสินค้าของไทยเป็นที่นิยมของชาวภูฏาน

ที่มา : https://www.thaigov.go.th/news/contents/details/82144