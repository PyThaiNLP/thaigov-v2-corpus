รัฐบาลไทย-ข่าวทำเนียบรัฐบาล-สรรพสามิตสืบทราบและเฝ้าติดตามพฤติกรรมขบวนการลักลอบขนบุหรี่เถื่อน


วันพฤหัสบดีที่ 25 เมษายน 2567
25/04/2567
พิมพ์
สรรพสามิตสืบทราบและเฝ้าติดตามพฤติกรรมขบวนการลักลอบขนบุหรี่เถื่อน
กรมสรรพสามิตสืบทราบและเฝ้าติดตามพฤติกรรมขบวนการลักลอบขนบุหรี่เถื่อน ประสานความร่วมมือกับ นรข. เข้าจับกุมได้ที่ อ.โขงเจียม อุบลฯ พบของกลางกว่า 13,000 ซองมูลค่าภาษีกว่า 8 แสนบาท ประมาณการค่าปรับกว่า 26 ล้านบาท
สรรพสามิตสืบทราบและเฝ้าติดตามพฤติกรรมขบวนการลักลอบขนบุหรี่เถื่อน ประสานความร่วมมือกับ นรข. เข้าจับกุมได้ที่ อ.โขงเจียม อุบลฯ พบของกลางกว่า 13,000 ซองมูลค่าภาษีกว่า 8 แสนบาท ประมาณการค่าปรับกว่า 26 ล้านบาท
ดร.นิตยา โสรีกุล รองอธิบดีกรมสรรพสามิต ในฐานะโฆษกกรมสรรพสามิต กล่าวว่า เมื่อวันที่ 22 เมษายน 2567 เจ้าหน้าที่ฝ่ายปราบปราม สำนักงานสรรพสามิตพื้นที่อุบลราชธานีและสำนักงานสรรพสามิตพื้นที่อุบลราชธานี สาขาพิบูลมังสาหาร ได้บูรณาการร่วมกับหน่วยเรือรักษาความสงบเรียบร้อยตามลำแม่น้ำโขง (นรข.) กองทัพเรือ เข้าตรวจสอบรถขนส่งสินค้าต้องสงสัยที่ อ.โขงเจียม จ.อุบลราชธานี หลังจากเจ้าหน้าที่ฝ่ายปราบปรามฯ ได้สืบทราบและติดตามขบวนการลักลอบขนบุหรี่มิชอบด้วยกฎหมายมาหลายเดือน ประกอบกับสายข่าวแจ้งว่าจะมีการขนบุหรี่มิชอบด้วยกฎหมายจำนวนมากจากที่พักสินค้า เพื่อส่งจำหน่ายให้ลูกค้า
“เจ้าหน้าที่ร่วมกันจับกุมผู้ต้องหาได้ 2 ราย พร้อมของกลางบุหรี่ซิกาแรตมิชอบด้วยกฎหมาย จำนวน 13,830 ซอง มูลค่าภาษีสรรพสามิต 868,524 บาท ประมาณการค่าปรับ 26,055,720 บาท จึงแจ้งข้อกล่าวหาตามมาตรา 204 แห่ง พ.ร.บ.ภาษีสรรพสามิต พ.ศ. 2560 ขายหรือมีไว้เพื่อขายซึ่งสินค้าที่เป็นสินค้าที่มิได้เสียภาษีหรือเสียภาษีไม่ครบถ้วน ก่อนนำตัวไปดำเนินคดีที่ สภ.โขงเจียมต่อไป”
ดร.นิตยา กล่าวว่า กรมสรรพสามิตได้ยกระดับการทำงานเชิงรุก ทั้งการเปิดศูนย์ปราบปรามสินค้าผิดกฎหมายออนไลน์ การนำเทคโนโลยีมาใช้ในการดำเนินงาน รวมถึงบูรณาการความร่วมมือกับหน่วยงานภายในและหน่วยงานภายนอก เพื่อปราบปรามและจับกุมขบวนการผู้กระทำผิดตามพระราชบัญญัติภาษีสรรพสามิต พ.ศ. 2560 ตามนโยบายของ ดร.เอกนิติ นิติทัณฑ์ประภาศ อธิบดีกรมสรรพสามิต ซึ่งครั้งนี้เป็นการบูรณาการร่วมกับหน่วยเรือรักษาความสงบเรียบร้อยตามลำแม่น้ำโขง (นรข.) กองทัพเรือ จนสามารถจับกุมขบวนการลักลอบขนบุหรี่มิชอบด้วยกฎหมายได้สำเร็จ ตามยุทธศาสตร์กรมสรรพสามิตในการขับเคลื่อนเศรษฐกิจด้วยภาษีสรรพสามิต มุ่งเน้นสิ่งแวดล้อม สังคม และธรรมาภิบาล สร้างมาตรฐานสากล เดินหน้าประเทศไทยสู่ความยั่งยืน
หากประชาชนท่านใดทราบเบาะแสหรือพบเห็นการกระทำความผิดเกี่ยวกับสินค้าที่ต้องเสียภาษีสรรพสามิต สามารถแจ้งโดยตรงได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศ หรือสายด่วน 1713 ได้ตลอด 24 ชั่วโมง หรืออีเมล์ excise_hotline@excise.go.th

ที่มา : https://www.thaigov.go.th/news/contents/details/82175