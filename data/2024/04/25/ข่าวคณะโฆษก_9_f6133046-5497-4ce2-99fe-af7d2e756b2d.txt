รัฐบาลไทย-ข่าวทำเนียบรัฐบาล-นายกฯ เข้มสั่งผู้รับผิดชอบดูแล ตรวจสอบโรงงานสารเคมี เหตุเกิดรั่วไหลซ้ำซาก ทั้งโรงงานย่านพระราม 2 วันนี้


วันพฤหัสบดีที่ 25 เมษายน 2567
25/04/2567
พิมพ์
นายกฯ เข้มสั่งผู้รับผิดชอบดูแล ตรวจสอบโรงงานสารเคมี เหตุเกิดรั่วไหลซ้ำซาก ทั้งโรงงานย่านพระราม 2 วันนี้
นายกฯ เข้มสั่งผู้รับผิดชอบดูแล ตรวจสอบโรงงานสารเคมี เหตุเกิดรั่วไหลซ้ำซาก ทั้งโรงงานย่านพระราม 2 วันนี้
วันนี้ (25 เมษายน 2567) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สั่งการให้กระทรวงอุตสาหกรรม โดยเฉพาะหน่วยงาน และผู้รับผิดชอบ กำกับดูแล โรงงานที่เก็บ บรรจุ สารเคมี ต้องลงพื้นที่ตรวจสอบโรงงาน โดยเฉพาะในช่วงที่ความร้อนขึ้นสูง ที่เป็นปัจจัยทำให้เกิดปฏิกริยากับสารเคมี ได้ง่าย อย่างเข้มงวด ใกล้ชิด รวมถึงการแก้ไขสถานการณ์กรณีรั่วไหล อย่างเร่งด่วน เพราะเกิดสถานการณ์สารเคมีรั่วไหลหลายครั้งในช่วงเวลานี้ อีกทั้งวันนี้ ยังมีเหตุเกิดขึ้นในโรงงานย่าน พระราม 2 อีก หลังเหตุการณ์ที่ระยองยังไม่สงบ หน่วยงานที่เกี่ยวข้อง ต้องเข้าตรวจสอบอย่างเคร่งครัด หาสาเหตุ กำหนดแนวทางป้องกัน ดำเนินการควบคุม ในทุกพื้นที่ ไม่ให้เกิดเหตุการณ์ลักษณะนี้ซ้ำ ทั้งนี้ ในวันเสาร์ที่ 27 เมษายน นี้ นายกฯจะลงพื้นที่ดูและติดตามสถานการณ์ และเยี่ยมประชาชนจากกรณีเพลิงไหม้โรงงานเก็บกากสารเคมี ที่ระยอง ด้วยตนเองด้วย
นายชัย วัชรงค์ โฆษกประจำสำนักนายกรัฐมนตรีระบุว่า นายกรัฐมนตรี สั่งการให้ตรวจสอบ และควบคุม การใช้ การขนส่ง การเก็บรักษา สารเคมีต้องเป็นไปตามหลักเกณฑ์ที่ถูกต้อง และมีการตรวจสอบควบคุมอยู่เสมอ เพื่อป้องกันอุบัติเหตุที่อาจเกิดขึ้นได้ รวมทั้ง ควรต้องมีแผนฉุกเฉินในการดำเนินงาน เป็นคู่มือปฏิบัติหากเกิดเหตุฉุกเฉิน เพื่อความปลอดภัยแก่ชีวิตและทรัพย์สินของประชาชนที่รัฐบาลให้ความสำคัญเป็นอันดับต้น

ที่มา : https://www.thaigov.go.th/news/contents/details/82165