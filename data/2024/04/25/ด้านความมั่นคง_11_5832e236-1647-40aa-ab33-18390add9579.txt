รัฐบาลไทย-ข่าวทำเนียบรัฐบาล-คณะรัฐมนตรีและรัฐมนตรีว่าการกระทรวงกลาโหม เยี่ยมชมและศึกษาดูงานเศรษฐกิจพอเพียงของศูนย์ฝึกโรงเรียนจิตอาสา ๙๐๔ (บางเขน)


วันพฤหัสบดีที่ 25 เมษายน 2567
คณะรัฐมนตรีและรัฐมนตรีว่าการกระทรวงกลาโหม เยี่ยมชมและศึกษาดูงานเศรษฐกิจพอเพียงของศูนย์ฝึกโรงเรียนจิตอาสา ๙๐๔ (บางเขน)
เมื่อวันที่ ๒๕ เมษายน ๒๕๖๗ คณะรัฐมนตรี และนายสุทิน คลังแสง รัฐมนตรีว่าการกลาโหม ได้เข้าเยี่ยมชมและศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา ๙๐๔ (บางเขน)
โดยมี พลเรือเอก คณีพล สงเจริญ ผู้อำนวยการศูนย์อำนวยการใหญ่จิตอาสาพระราชทานให้การต้อนรับ
​ในการนี้ คณะรัฐมนตรี และ รัฐมนตรีว่าการกระทรวงกลาโหม ได้เข้าเยี่ยมและศึกษาดูงานพื้นที่แปลง ๑ เรื่องการแก้ไขปัญหาตามหลักภูมิสังคม พื้นที่แปลง ๒ การฝึกเผชิญสถานการณ์วิกฤต และเดินทางโดยรถบัสไปยังพื้นที่แปลงที่ ๓ ศึกษาเรื่องการพึ่งพาตนเอง ทั้งนี้ ผู้ที่เข้ามาศึกษาดูงานจะได้เข้าใจทั้งทฤษฎีและการฝึกปฏิบัติปรัชญาเศรษฐกิจพอเพียงและการจัดการเกษตรทฤษฎีใหม่ตามแนวพระราชดำริ รวมถึงสร้างความภูมิใจในวัฒนธรรมและภูมิปัญญาวิถีชาวไทย ที่สืบทอดต่อกันมาตามบริบทของภูมิสังคมที่ต่างกัน และสามารถนำมาประยุกต์ใช้ในชีวิตประจำวันและขยายผลสู่สังคม สามารถพัฒนาตนเองเป็นพลเมืองที่ดี และทำงานกับผู้อื่นได้อย่างมีประสิทธิภาพ
​ซึ่งการดูงานดังกล่าว นอกจากจะเป็นการเรียนรู้ถึงการพึ่งพาตนเองได้ในสถานการณ์วิกฤติโดยเน้นการลงมือปฏิบัติและการเผชิญสถานการณ์วิกฤติ ยังสร้างความตระหนักรู้ถึงพระมหากรุณาธิคุณของสถาบันพระมหากษัตริย์ที่มีต่อประชาชนชาวไทย รวมถึงเสริมสร้างจิตสำนึกของการเป็นผู้ให้และเป็นผู้มีจิตอาสาทำประโยชน์เพื่อสังคมและประชาชน ซึ่งนับเป็นพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/82161