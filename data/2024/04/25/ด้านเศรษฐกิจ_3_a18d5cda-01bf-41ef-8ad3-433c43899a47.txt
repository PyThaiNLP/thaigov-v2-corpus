รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย สข.4009 จังหวัดสงขลา เสร็จสมบูรณ์ 


วันพฤหัสบดีที่ 25 เมษายน 2567
กรมทางหลวงชนบท ก่อสร้างถนนสาย สข.4009 จังหวัดสงขลา เสร็จสมบูรณ์
....
กรมทางหลวงชนบท (ทช.) กระทรวงคมนาคม สนับสนุนเส้นทางเข้าสู่ชายฝั่งทะเลสาบสงขลา ดำเนินโครงการก่อสร้างถนนทางหลวงชนบทสาย สข.4009 แยก ทล.4083 - บ้านกระแสสินธุ์ อำเภอกระแสสินธุ์ จังหวัดสงขลา เสร็จสมบูรณ์ พร้อมเปิดให้ประชาชนได้ใช้งานอย่างเต็มประสิทธิภาพเรียบร้อยแล้ว
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ทช. ได้ดำเนินโครงการก่อสร้างถนนทางหลวงชนบทสาย สข.4009 แยก ทล.4083 - บ้านกระแสสินธุ์ อำเภอกระแสสินธุ์ จังหวัดสงขลา ระยะทางกว่า 10 กิโลเมตร ปัจจุบันได้ดำเนินการก่อสร้างเสร็จสมบูรณ์ การก่อสร้างถนนสายนี้เป็นเส้นทางที่ช่วยยกระดับโครงสร้างพื้นฐานด้านการคมนาคม ส่งเสริมเศรษฐกิจการท่องเที่ยวให้มีศักยภาพระดับภาค เป็นการเชื่อมโยงระหว่างชุมชนท้องถิ่นริมชายฝั่งทะเลสาบสงขลา สนับสนุนเส้นทางเข้าสู่แหล่งท่องเที่ยวธรรมชาติแถบลุ่มน้ำทะเลสาบสงขลาอย่างยั่งยืน ทำให้ประชาชนและนักท่องเที่ยวสามารถเดินทางได้อย่างสะดวกรวดเร็วปลอดภัย นอกจากนี้ยังมีส่วนช่วยให้การคมนาคมขนส่งสินค้าเข้าสู่ท่าเรือน้ำลึกจังหวัดสงขลาและจังหวัดสตูลในอนาคตได้อีกด้วย
โครงการก่อสร้างถนนสายดังกล่าวมีจุดเริ่มต้นการก่อสร้างบริเวณ กม.ที่ 0+000 (อำเภอระโนด จังหวัดสงขลา) ถึง กม.ที่ 10+655 (อำเภอกระแสสินธุ์ จังหวัดสงขลา) รวมระยะทาง 10.655 กิโลเมตร โดยก่อสร้างเป็นถนนแอสฟัลท์ติกคอนกรีต ขนาด 2 ช่องจราจร ไป - กลับ ผิวจราจรกว้างข้างละ 3.5 เมตร ไหล่ทางข้างละ 1 - 2.5 เมตร พร้อมก่อสร้างระบบระบายน้ำ ระบบไฟฟ้าแสงสว่าง ติดตั้งเครื่องหมายจราจร สิ่งอำนวยความปลอดภัย และปรับปรุงสะพานคอนกรีตเสริมเหล็ก จำนวน 2 แห่ง ใช้งบประมาณในการก่อสร้างรวม 124 ล้านบาท

ที่มา : https://www.thaigov.go.th/news/contents/details/82153