รัฐบาลไทย-ข่าวทำเนียบรัฐบาล-จังหวัดสงขลาน้อมนำพระดำริ จัดแสดงเดินแบบ “ผ้าไทยใส่ให้สนุก” ในงานประจำปีและงานกาชาดจังหวัดสงขลา ประจำปี 2567 เพื่อสืบสาน รักษาภูมิปัญญาผ้าไทย ต่อยอดสู่การพัฒนาผลิตภัณฑ์ และยกระดับ


วันพุธที่ 24 เมษายน 2567
24/04/2567
พิมพ์
จังหวัดสงขลาน้อมนำพระดำริ จัดแสดงเดินแบบ “ผ้าไทยใส่ให้สนุก” ในงานประจำปีและงานกาชาดจังหวัดสงขลา ประจำปี 2567 เพื่อสืบสาน รักษาภูมิปัญญาผ้าไทย ต่อยอดสู่การพัฒนาผลิตภัณฑ์ และยกระดับ
จังหวัดสงขลาน้อมนำพระดำริ จัดแสดงเดินแบบ “ผ้าไทยใส่ให้สนุก” ในงานประจำปีและงานกาชาดจังหวัดสงขลา ประจำปี 2567 เพื่อสืบสาน รักษาภูมิปัญญาผ้าไทย ต่อยอดสู่การพัฒนาผลิตภัณฑ์ และยกระดับเศรษฐกิจฐานรากให้ดีขึ้นอย่างยั่งยืน
วันนี้ (24 เม.ย. 67) นายสมนึก พรหมเขียว ผู้ว่าราชการจังหวัดสงขลา เปิดเผยว่า จังหวัดสงขลาได้จัดกิจกรรมการเดินแบบการแต่งกายผ้าไทย ภายใต้แนวคิด "ผ้าไทยใส่ให้สนุก" ในงานประจำปีและงานกาชาดจังหวัดสงขลา ประจำปี 2567 ณ บริเวณสระบัว แหลมสนอ่อน อำเภอเมืองฯ จังหวัดสงขลา โดยมีนางมณีรัตน์ พรหมเขียว ประธานแม่บ้านมหาดไทยจังหวัดสงขลา รองผู้ว่าราชการจังหวัดสงขลา หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น ผู้แทนภาคเอกชน คณะกรรมการและสมาชิกเหล่ากาชาดจังหวัดสงขลา โดยได้รับเกียรติจาก พลโท ศานติ ศกุนตนาค แม่ทัพภาคที่ 4 /ผู้อำนวยการรักษาความมั่นคงภายในภาค 4 และ พ.ต.ท.วรรณพงษ์ คชรักษ์ เลขาธิการ ศอ.บต. ร่วมรับชมการแสดงเดินแบบผ้าไทยในครั้งนี้ด้วย ซึ่งได้รับความสนใจจากพี่น้องประชาชน เข้าร่วมรับชม กิจกรรมการเดินแบบเป็นจำนวนมาก
นายสมนึก พรหมเขียว ผู้ว่าราชการจังหวัดสงขลา กล่าวว่า จังหวัดสงขลาได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนชาวสงขลาหันมาสวมใส่ผ้าไทยในทุกวันและทุกโอกาส ซึ่งจะเป็นการช่วยส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และสามารถพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้คนในชุมชนสามารถพึ่งพาตนเองได้ตามหลักปรัชญาเศรษฐกิจพอเพียง
“จังหวัดสงขลาร่วมกับสำนักงานพัฒนาชุมชน ส่วนราชการ หน่วยงานรัฐวิสาหกิจ องค์กรปกครองส่วนท้องถิ่น ผู้นำท้องที่และผู้นำท้องถิ่น และภาคีเครือข่าย ร่วมกันจัดกิจกรรมเดินแบบ “ผ้าไทยใส่ให้สนุก” ภายใต้ชื่อ “เสน่ห์ภูษาศิลป์ อัตลักษณ์ถิ่นสงขลา” โดยมีเป้าหมายเพื่อขับเคลื่อนงานเกี่ยวกับผ้าพื้นถิ่น ส่งเสริมให้มีการใช้และสวมใส่ผ้าไทยหรือผ้าพื้นเมือง เพื่อเป็นการอนุรักษ์ศิลปวัฒนธรรม การแต่งกายที่สวยงาม สร้างงาน สร้างอาชีพให้กับประชาชนในพื้นที่จังหวัดสงขลา รวมถึงยังเป็นการส่งเสริมและขับเคลื่อนอนุรักษ์งานหัตถกรรมไทย แสดงถึงคุณค่าและความงดงามของงานหัตถกรรมไทย และเป็นการปลุกกระแสเชิญชวนพี่น้องประชาชนจังหวัดสงขลาให้หันมาสวมใส่ผ้าไทยในทุกวันและทุกโอกาส” นายสมนึกฯ กล่าว
นายสมนึก พรหมเขียว ผู้ว่าราชการจังหวัดสงขลา กล่าวต่อว่า การจัดกิจกรรมเดินแบบในครั้งนี้ จะเน้นไปที่การสวมใส่ผ้าพื้นถิ่น ผ้าอัตลักษณ์ของจังหวัดสงขลา รวมถึง ผ้า Eco print หรือ ผ้าที่มาจากธรรมชาติ ทั้งเส้นใยธรรมชาติ สีที่มาจากธรรมชาติ ซึ่งได้รับความสนใจจาก ผู้บริหารระดับจังหวัด หัวหน้าส่วนราชการ องค์กรปกครองส่วนท้องถิ่น รวมถึง กลุ่มองค์กร ภาคเอกชน และประชาชนในพื้นที่ทั่วทั้งจังหวัด ในการร่วมเดินแบบ เป็นจำนวนมากถึง 667 ราย ซึ่งถือว่ามีผู้เดินแบบมากที่สุดในประเทศไทย สำหรับเงินรายได้ทั้งหมดจากการสนับสนุนการเดินแบบในครั้งนี้ จะนำไปช่วยเหลือผู้ตกทุกข์ได้ยาก ผู้ด้อยโอกาสในพื้นที่จังหวัดสงขลา โดยทั้ง 16 อำเภอของจังหวัดสงขลา ได้ดำเนินการขับเคลื่อนในเรื่องการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง ซึ่งรายได้จากงานดังกล่าวก็จะนำไปช่วยเหลือบุคคลเหล่านั้นอีกด้วย
“ขอขอบคุณสำนักงานพัฒนาชุมชน ตลอดจนภาคีเครือข่ายและผู้ที่มีส่วนร่วมทุกภาคส่วนที่ได้ร่วมมือกันจัดกิจกรรมที่ดีในวันนี้ ซึ่งจังหวัดสงขลานั้นมีความมุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน” นายสมนึกฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82137