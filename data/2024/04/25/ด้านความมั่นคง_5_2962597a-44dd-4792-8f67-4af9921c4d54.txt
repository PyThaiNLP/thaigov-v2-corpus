รัฐบาลไทย-ข่าวทำเนียบรัฐบาล-ชาดาประชุมขับเคลื่อนการป้องกันและปราบปรามผู้มีอิทธิพล


วันพุธที่ 24 เมษายน 2567
24/04/2567
พิมพ์
ชาดาประชุมขับเคลื่อนการป้องกันและปราบปรามผู้มีอิทธิพล
ชาดาประชุมขับเคลื่อนการป้องกันและปราบปรามผู้มีอิทธิพล
อังคารที่ 23 เมษายน 67 นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานการประชุมคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล ครั้งที่ 3/2567 โดยมีคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพลซึ่งประกอบด้วยหัวหน้าส่วนราชการ และผู้แทนจากส่วนราชการต่างๆที่เกี่ยวข้อง และคณะทำงานขับเคลื่อนการดำเนินการป้องกันและปราบปรามผู้มีอิทธิพล เข้าร่วมการประชุมดังกล่าว
ทั้งนี้ผลการปฎิบัติราชการในห้วงที่ผ่านมาของราชการส่วนภูมิภาคนั้นได้มีการดำเนินการทางกฎหมายกับผู้มีอิทธิพลจำนวนหลายราย ทั้งผู้มีอิทธิพลประเภทสีแดง และสีเหลือง โดยมีการรายงานผลการปฎิบัติให้แก่ทางกรมการปกครอง กระทรวงมหาดไทยให้ทราบอย่างต่อเนื่องถึงความสำเร็จในการดำเนินการในหลายพื้นที่ทั่วประเทศ
รัฐมนตรีช่วยว่าการกระทรวงมหาดไทย ได้กล่าวชื่นชมผลการปฎิบัติราชการ ด้านการป้องกันและปราบปรามผู้มีอิทธิพลของราชการส่วนภูมิภาค ทั้งจังหวัด อำเภอ และราชการส่วนกลาง ที่มีการปฎิบัติการเชิงรุกโดยครอบคลุมภารกิจด้านความมั่นคง ทั้งด้านการป้องกันและปราบปรามผู้มีอิทธิพล ปัญหายาเสพติด หนี้นอกระบบ และการจัดระเบียบสังคม ซึ่งเป็นนโยบายสำคัญของทางรัฐบาลโดยมีการดำเนินอย่างต่อเนื่อง
นอกจากนี้ในส่วนของการดำเนินการป้องกันและปราบปรามผู้มีอิทธิพลอันเกี่ยวข้องกับยาเสพติดในห้วงที่ผ่านมา โดยการบูรณาการร่วมกันระหว่างฝ่ายปกครอง ทหาร และตำรวจ ในการปฎิบัติการ จนสามารถจับกุมผู้ต้องหาในคดียาเสพติดสำคัญหลายรายและสามารถตรวจยึดยาเสพติด (ยาบ้า) ของกลางจำนวนมากถึง 110,000,000 เม็ด และยาเสพติดประเภทต่าง ๆ อีกเป็นจำนวนมาก นับได้ว่าเป็นการปฎิบัติการที่ประสบผลสำเร็จ
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ได้กล่าวในตอนท้ายว่า การป้องกันและปราบปรามผู้มีอิทธิพลในลำดับต่อจากนี้จะเป็นการดำเนินการกับผู้มีอิทธิพลรายใหญ่ รายสำคัญ ซึ่งขณะนี้ทางราชการได้มีการรวบรวมข้อมูล สืบสวน แสวงหาข้อเท็จจริง เป็นที่เรียบร้อยแล้ว โดยจะมีการบูรณาการ บังคับใช้กฎหมายต่อผู้มีอิทธิพลรายใหญ่เหล่านี้ ตลอดจนเครือข่ายบริวาร และอาณาจักรต่าง ๆ ให้หมดสิ้นไป

ที่มา : https://www.thaigov.go.th/news/contents/details/82138