รัฐบาลไทย-ข่าวทำเนียบรัฐบาล-ปชช.พร้อมใจสวมเสื้อเหลือง “สวดมนต์เย็นวันจันทร์” คับคั่งถวายในหลวง ร.10


วันจันทร์ที่ 22 เมษายน 2567
22/04/2567
พิมพ์
ปชช.พร้อมใจสวมเสื้อเหลือง “สวดมนต์เย็นวันจันทร์” คับคั่งถวายในหลวง ร.10
ปชช.พร้อมใจสวมเสื้อเหลือง “สวดมนต์เย็นวันจันทร์” คับคั่งถวายในหลวง ร.10
วันนี้ (22 เมษายน 2567) เวลา 17.00 น.  ณ อาคารปฏิบัติธรรมสมเด็จพระพุทธชินวงศ์ วัดพิชัยญาติการาม เขตคลองสาน กรุงเทพมหานคร ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี ร่วมพิธีเจริญพระพุทธมนต์และเจริญจิตตภาวนา ถวายพระพรชัยมงคลแด่พระบาทสมเด็จพระเจ้าอยู่หัว เนื่องในปีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีประชาชนพร้อมใจสวมใส่เสื้อเหลืองตราสัญลักษณ์เข้าร่วมอย่างคับคั่ง
การจัดพิธีเจริญพระพุทธมนต์และเจริญจิตภาวนาครั้งนี้ เป็นไปตามมติมหาเถรสมาคม ครั้งที่ 7/2567 เมื่อวันที่ 11 มีนาคม 2567 เพื่อถวายพระพรชัยมงคลแด่พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อแสดงออกถึงความจงรักภักดีต่อสถาบันพระมหากษัตริย์ ซึ่งอยู่คู่กับสังคมไทยมาช้านาน โดยขอให้ทุกวัดในราชอาณาจักรและวัดไทยในต่างประเทศ จัดพิธีเจริญพระพุทธมนต์และเจริญจิตตภาวนาหลังทำวัตรเย็นทุกวันจันทร์ ตลอดปี 2567 และให้ใช้ฉันท์เฉลิมพระเกียรติพระบาทสมเด็จพระเจ้าอยู่หัว เป็นบทสวดในการเจริญพระพุทธมนต์ด้วยทุกครั้ง
ดร.พวงเพ็ชร กล่าวว่า ภายหลังจากที่มีประกาศของมหาเถรสมาคม พบว่าประชาชนชนชาวไทยให้ความสนใจและพร้อมใจสวมใส่เสื้อเหลืองตราสัญลักษณ์ ร่วมกิจกรรมทุกเย็นวันจันทร์โดยพร้อมเพรียง แสดงให้เห็นถึงความจงรักภักดีที่พสกนิกรชาวไทยมีต่อสถาบันหลักของชาติ คือ ชาติ ศาสนา พระมหากษัตริย์ และในปีมหามงคลนี้ รัฐบาลเตรียมจัดงานพระราชพิธีเฉลิมชนมพรรษาพระบาทสมเด็จพระเจ้าอยู่หัวอย่างยิ่งใหญ่ สมพระเกียรติ โดยประชาชนสามารถติดตามข่าวสารเพื่อเข้าร่วมกิจกรรมตลอดทั้งปี ได้ทางเว็บไซต์ http://www.phralan.in.th

ที่มา : https://www.thaigov.go.th/news/contents/details/82014