รัฐบาลไทย-ข่าวทำเนียบรัฐบาล-“อนุทิน” รับปีกกิตติมศักดิ์เฮลิคอปเตอร์การแพทย์ฉุกเฉินจาก สพฉ. ในฐานะผู้ประกอบประโยชน์ขับเคลื่อนระบบการแพทย์ฉุกเฉินของประเทศ


วันจันทร์ที่ 22 เมษายน 2567
22/04/2567
พิมพ์
“อนุทิน” รับปีกกิตติมศักดิ์เฮลิคอปเตอร์การแพทย์ฉุกเฉินจาก สพฉ. ในฐานะผู้ประกอบประโยชน์ขับเคลื่อนระบบการแพทย์ฉุกเฉินของประเทศ
“อนุทิน” รมว.มท. รับปีกกิตติมศักดิ์เฮลิคอปเตอร์การแพทย์ฉุกเฉินจาก สพฉ. ในฐานะผู้ประกอบประโยชน์ขับเคลื่อนระบบการแพทย์ฉุกเฉินของประเทศ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า วันนี้ (22 เม.ย. 67) เรืออากาศเอก นพ.อัจฉริยะ แพงมา เลขาธิการสถาบันการแพทย์ฉุกเฉินแห่งชาติ (สพฉ.) พร้อมคณะ ได้เข้าพบนายอนุทิน ชาญวีรกูล รองนายกรัฐมนตรี และ รมว.มหาดไทย เพื่อมอบปีกกิตติมศักดิ์เฮลิคอปเตอร์การแพทย์ฉุกเฉิน (Executive HEMS Thai Sky Doctor) เนื่องจากเป็นผู้ที่ได้ประกอบคุณงามความดีอันเป็นประโยชน์อย่างยิ่งต่อการขับเคลื่อนระบบการแพทย์ฉุกเฉินของประเทศ
“ตามประกาศของ สพฉ. ผู้จะได้รับเครื่องหมายปีกกิตติมศักดิ์เฮลิคอปเตอร์การแพทย์ คือผู้ที่ได้ประกอบคุณงามความดีอันเป็นประโยชน์อย่างยิ่งต่อการขับเคลื่อนระบบการแพทย์ฉุกเฉิน หรือการปฏิบัติการฉุกเฉินในการลำเลียงผู้ป่วย ซึ่งตั้งแต่ปี 2557 เป็นต้นมา นายอนุทิน ได้เข้าร่วมในปฏิบัติการหัวใจติดปีกอาสาขับเครื่องบินนำทีมแพทย์ ไปยังพื้นที่ต่างๆ เพื่อผ่าตัดปลูกถ่ายอวัยวะ จากผู้ เสียชีวิต สมองตาย ที่ยินยอมบริจาคอวัยวะ ไปช่วยเหลือผู้ป่วยรายอื่น โดยได้ปฏิบัติการไปทั้งหมด 44 ครั้ง ซึ่งได้ช่วยชีวิตผู้ป่วยจำนวนมาก” น.ส.ไตรศุลี กล่าว
โฆษกกระทรวงมหาดไทย กล่าวว่า ปัจจุบันการบริการผู้ป่วยฉุกเฉินทางอากาศ (Thai Sky Doctor) มีความสำคัญยิ่งในการยกระดับการแพทย์ฉุกเฉินของประเทศไทย ซึ่งการเข้าร่วมสนับสนุนภารกิจ สพฉ. ของนายอนุทิน ได้มีส่วนสำคัญในการร่วมต่อยอดการแพทย์ฉุกเฉินของประเทศ ซึ่งที่ผ่านมา สพฉ. มีความพยายามอย่างต่อเนื่องในการการบูรณาการความร่วมมือของหน่วยงานที่เกี่ยวข้องในระดับชาติและระดับ ท้องถิ่น ทั้งภาครัฐและเอกชนเพื่อยกระดับบริการการแพทย์ฉุกเฉินของไทยให้มีมาตรฐานสากล และผู้ป่วยได้รับบริการอย่างมีคุณภาพ ทั่วถึงและเท่าเทียม

ที่มา : https://www.thaigov.go.th/news/contents/details/82001