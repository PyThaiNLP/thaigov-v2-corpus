รัฐบาลไทย-ข่าวทำเนียบรัฐบาล-บสย. พร้อมค้ำ SMEs อาชีพอิสระ “บสย.- ออมสิน Re-Nano” ฟรีค่าธรรมเนียม 2 ปี สูงสุด 200,000 บาทต่อราย  


วันจันทร์ที่ 22 เมษายน 2567
22/04/2567
พิมพ์
บสย. พร้อมค้ำ SMEs อาชีพอิสระ “บสย.- ออมสิน Re-Nano” ฟรีค่าธรรมเนียม 2 ปี สูงสุด 200,000 บาทต่อราย
บสย.และธนาคารออมสิน เปิดโครงการค้ำประกันสินเชื่อ “บสย.-ออมสิน Re-Nano” พร้อมเดินหน้าตามนโยบายรัฐบาล สนับสนุนผู้ประกอบการ SMEs อาชีพอิสระที่เข้าโครงการรีไฟแนนซ์ ธนาคารออมสิน Re-Nano โดย บสย. เป็นผู้ค้ำประกันสินเชื่อ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย.และธนาคารออมสิน เปิดโครงการค้ำประกันสินเชื่อ “บสย.-ออมสิน Re-Nano” พร้อมเดินหน้าตามนโยบายรัฐบาล สนับสนุนผู้ประกอบการ SMEs อาชีพอิสระที่เข้าโครงการรีไฟแนนซ์ ธนาคารออมสิน Re-Nano โดย บสย. เป็นผู้ค้ำประกันสินเชื่อ รองรับผู้ประกอบการ SMEs อาชีพอิสระที่เข้าร่วมโครงการสินเชื่อออมสินรีไฟแนนซ์ เพื่อสังคม ช่วยลดภาระลูกหนี้สินเชื่อนาโนไฟแนนซ์ (Nano Finance) ที่กู้เพื่อการลงทุนในการประกอบอาชีพ
โครงการค้ำประกันสินเชื่อ “บสย.–ออมสิน Re-Nano” จะช่วยลดต้นทุนให้ผู้ประกอบการ SMEs อาชีพอิสระที่ได้รับสินเชื่อสูงสุด 15%  (ภายใต้เงื่อนไขที่ธนาคารออมสินกำหนด) เพิ่มสภาพคล่องการดำเนินกิจการ ด้วยเงื่อนไขที่ผ่อนปรน จาก บสย.  ยกเว้นค่าธรรมเนียมค้ำประกันสินเชื่อ 2 ปี ระยะเวลาค้ำประกันนาน 10 ปี วงเงินค้ำประกันสินเชื่อเริ่มต้นตั้งแต่ 10,000 บาท และสูงสุด 200,000 บาทต่อราย  เริ่ม  23 เมษายน 2567 ถึง  31 กรกฏาคม 2567
ผู้ประกอบการอาชีพอิสระ สามารถยื่นกู้ได้ที่ธนาคารออมสินทุกสาขา หรือติดตามข้อมูลโครงการค้ำประกันสินเชื่อ “บสย.-ออมสิน Re-Nano” ได้ที่ LINE OA @tcgfirst และ บสย. Call Center 02-890-9999

ที่มา : https://www.thaigov.go.th/news/contents/details/81978