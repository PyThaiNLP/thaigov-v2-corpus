รัฐบาลไทย-ข่าวทำเนียบรัฐบาล-​โฆษกรัฐบาลเผย รัฐบาลเสริมความเข้มแข็งสินค้าไทยให้เท่าทันกฎระเบียบของทุกตลาด พร้อมรับข้อกำหนดของสหภาพยุโรปภายใต้ระเบียบ Directive (EU) 2019/904 


วันจันทร์ที่ 22 เมษายน 2567
22/04/2567
พิมพ์
​โฆษกรัฐบาลเผย รัฐบาลเสริมความเข้มแข็งสินค้าไทยให้เท่าทันกฎระเบียบของทุกตลาด พร้อมรับข้อกำหนดของสหภาพยุโรปภายใต้ระเบียบ Directive (EU) 2019/904
​โฆษกรัฐบาลเผย รัฐบาลเสริมความเข้มแข็งสินค้าไทยให้เท่าทันกฎระเบียบของทุกตลาด พร้อมรับข้อกำหนดของสหภาพยุโรปภายใต้ระเบียบ Directive (EU) 2019/904
วันนี้ (22 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า จากนโยบายที่นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมายหน่วยงานที่เกี่ยวข้อง ให้เดินหน้ายกระดับมาตรฐานสินค้าไทย มุ่งแสวงหาโอกาสทางการค้าใหม่ๆ ลดข้อจำกัดทางการค้า แนะนำผู้ประกอบการไทยปรับตัวให้เท่าทันข้อกำหนด และยุคสมัย เพิ่มคุณภาพและโอกาสในการกระจายสินค้า พร้อมทั้งออกข้อกำหนดด้านมาตรฐานสินค้า เพื่อคุ้มครองความปลอดภัยให้ผู้บริโภค
โฆษกประจำสำนักนายกรัฐมนตรี กล่าวว่า นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงพาณิชย์ แนะนำให้ผู้ประกอบการไทย ศึกษาและปฏิบัติตามกฎระเบียบ พร้อมปรับตัวรูปแบบธุรกิจตามกระแสโลก เพิ่มขีดความสามารถการแข่งขันการค้าระหว่างประเทศ ทั้งนี้ทางหน่วยงาน เร่งให้ความรู้ผู้ผลิต ผู้ส่งออกของไทย ให้เข้าใจถึงกฎระเบียบ และเตรียมพร้อมปรับตัว เพื่อมุ่งสู่เป้าหมายการพัฒนาอย่างยั่งยืน (Sustainable Development Goals : SDG)
ทั้งนี้ เพื่อรองรับการบังคับใช้ข้อกำหนดของสหภาพยุโรปภายใต้ระเบียบ Directive (EU) 2019/904 ว่าด้วยการลดผลกระทบจากพลาสติกที่มีต่อสิ่งแวดล้อม ลงวันที่ 5 มิถุนายน 2562 ซึ่งกำหนดให้ผลิตภัณฑ์เครื่องดื่มในบรรจุภัณฑ์พลาสติกไม่เกิน 3 ลิตร ต้องใช้ฝาแบบยึดติดกับขวด เพื่อลดผลกระทบของผลิตภัณฑ์พลาสติกต่อสิ่งแวดล้อม โดยจะมีผลบังคับใช้วันที่ 3 กรกฎาคม 2567 ซึ่งรองนายกฯ รับทราบว่า สเปนเตรียมบังคับปฏิบัติตามข้อกำหนดนี้
“นายกรัฐมนตรี สั่งการด้วยต้องการให้เกิดการพัฒนาการค้าอย่างรอบด้าน สนับสนุนผู้ประกอบการไทยในการขายสินค้ากับต่างประเทศ ทั้งในด้านการหาตลาดการค้าแห่งใหม่ การปรับตัวตามยุคสมัยให้เท่าทันกฎระเบียบใหม่ ยกระดับมาตรฐานสินค้า สนับสนุนชื่อเสียงมาตรฐานสินค้าไทยในระดับโลก รวมไปถึงการรักษาสิ่งแวดล้อม ซึ่งเป็นประเด็นท้าทายที่ทั่วโลกให้ความสำคัญ” นายชัย กล่าว

ที่มา : https://www.thaigov.go.th/news/contents/details/81960