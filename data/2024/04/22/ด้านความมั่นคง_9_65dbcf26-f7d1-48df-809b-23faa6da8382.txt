รัฐบาลไทย-ข่าวทำเนียบรัฐบาล-“พระราชินี” #ทรงนำ “ทีมวายุ” #ชนะเลิศ การแข่งขันเรือใบเฉลิมพระเกียรติฯ 


วันจันทร์ที่ 22 เมษายน 2567
“พระราชินี” #ทรงนำ “ทีมวายุ” #ชนะเลิศ การแข่งขันเรือใบเฉลิมพระเกียรติฯ
เมื่อเวลา 08.20 น. วานนี้ (19 เมษายน 2567) พระบาทสมเด็จพระเจ้าอยู่หัว เสด็จพระราชดำเนินพร้อมด้วยสมเด็จพระนางเจ้าฯ พระบรมราชินี ไปยังโรงแรมรีเจนท์ชะอำ จังหวัดเพชรบุรี ในการจัดการแข่งขันเรือใบข้ามอ่าว
ในมหกรรมเรือใบเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
โอกาสนี้ สมเด็จพระนางเจ้าฯ พระบรมราชินี #ทรงร่วมการแข่งขันกีฬาเรือใบข้ามอ่าวเส้นทาง หาดชะอำ อำเภอชะอำ จังหวัดเพชรบุรี ไปยังอ่าวเตยงาม อำเภอสัตหีบ จังหวัดชลบุรี ระยะทาง 45 ไมล์ทะเล โดยประทับเรือใบประเภท TP52 รุ่น ไออาร์ซี ซีโร่ (IRC Zero) ทรงลงแข่งขันในทีมวายุ เลขที่เรือ THA72 สมเด็จพระนางเจ้าฯพระบรมราชินี ทรงทำหน้าที่หลัก คือ บังคับหางเสือเรือ ให้แล่นไปตามทิศทางที่ต้องการ และจะสลับไปทรง ชักใบเรือ ปรับใบเรือ
เรือใบทีมวายุเริ่มสตาร์ทในเวลา 10.45 น. และเข้าเส้นชัยเวลา 15.18 น.ใช้เวลารวม 4.33 ชั่วโมง ชนะเลิศอันดับที่ 1 ในการแข่งขันเรือใบข้ามอ่าว ในมหกรรมเรือใบเฉลิมพระเกียรติฯ ซึ่งใช้กติกาตามมาตรฐานสากลโดยใช้แต้มต่อ(Handicap)ตัดสินตามประเภทของเรือ และอายุของเรือ
#ทรงพระปรีชายิ่ง
จากนั้น พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปยังอนุสรณ์สถานราชนาวิกโยธิน พระกรุณาโปรดเกล้าฯ พระราชทานพระบรมราชานุญาตให้ฉายพระบรมฉายาลักษณ์ ร่วมกับสมเด็จพระนางเจ้าฯ พระบรมราชินี และนักกีฬาเรือใบ THA72 เสร็จแล้ว ทรงลงพระปรมาภิไธย และทรงลงพระนามาภิไธยในสมุดที่ระลึก
ที่มา : ผู้จัดการออนไลน์ / มติชนออนไลน์

ที่มา : https://www.thaigov.go.th/news/contents/details/81962