รัฐบาลไทย-ข่าวทำเนียบรัฐบาล-การลงนามบันทึกข้อตกลงความร่วมมือทางวิชาการและการส่งเสริมความรู้ทางการเงินผ่านระบบการศึกษา


วันจันทร์ที่ 22 เมษายน 2567
22/04/2567
พิมพ์
การลงนามบันทึกข้อตกลงความร่วมมือทางวิชาการและการส่งเสริมความรู้ทางการเงินผ่านระบบการศึกษา
การลงนามบันทึกข้อตกลงความร่วมมือทางวิชาการและการส่งเสริมความรู้ทางการเงินผ่านระบบการศึกษาระหว่าง ก.ศึกษาธิการ สศค. ธปท. สำนักงาน ก.ล.ต. สำนักงาน คปภ. และตลาดหลักทรัพย์แห่งประเทศไทย
การลงนามบันทึกข้อตกลงความร่วมมือทางวิชาการและการส่งเสริมความรู้ทางการเงินผ่านระบบการศึกษาระหว่างกระทรวงศึกษาธิการ สำนักงานเศรษฐกิจการคลัง ธนาคารแห่งประเทศไทย สำนักงานคณะกรรมการกำกับหลักทรัพย์และตลาดหลักทรัพย์ สำนักงานคณะกรรมการกำกับและส่งเสริมการประกอบธุรกิจประกันภัย และตลาดหลักทรัพย์แห่งประเทศไทย
นายพรชัย ฐีระเวช ผู้อำนวยการสำนักงานเศรษฐกิจการคลัง ได้เข้าร่วมพิธีลงนามบันทึกข้อตกลงความร่วมมือทางวิชาการและการส่งเสริมความรู้ทางการเงินผ่านระบบการศึกษา ร่วมกับ นายสุเทพ แก่งสันเทียะ ปลัดกระทรวงศึกษาธิการ นายรณดล  นุ่มนนท์ รองผู้อำนวยการ ด้านเสถียรภาพสถาบันการเงิน ธนาคารแห่งประเทศไทย นางพรอนงค์ บุษราตระกูล เลขาธิการคณะกรรมการกำกับหลักทรัพย์และตลาดหลักทรัพย์ นายอดิศร  พิพัฒน์วรพงศ์ รองเลขาธิการสำนักงานคณะกรรมการกำกับและส่งเสริมการประกอบธุรกิจประกันภัย และนายภากร ปีตธวัชชัย กรรมการและผู้จัดการตลาดหลักทรัพย์แห่งประเทศไทย เมื่อวันที่ 22 เมษายน 2567 ณ บริเวณโถงหน้าห้องภัทรรวมใจ ธนาคารแห่งประเทศไทย โดยมีพลตำรวจเอกเพิ่มพูน  ชิดชอบ รัฐมนตรีว่าการกระทรวงศึกษาธิการ และนายเศรษฐพุฒิ  สุทธิวาทนฤพุฒิ ผู้ว่าการธนาคารแห่งประเทศไทย ร่วมเป็นสักขีพยาน
นายพรชัยฯ กล่าวว่า การลงนามในบันทึกข้อตกลงระหว่าง 6 หน่วยงานในครั้งนี้ มีวัตถุประสงค์เพื่อส่งเสริมความรู้ทางการเงินในการผลักดันการพัฒนาทักษะทางการเงินในระบบการศึกษา เพื่อส่งต่อความรู้ทางการเงินให้แก่นักเรียนทุกระดับชั้นการศึกษา ให้สามารถบริหารจัดการเงินได้อย่างเหมาะสมสอดคล้องกับช่วงวัย มีค่านิยมทางการเงินที่ถูกต้อง รู้จักบริหารจัดการเงินอย่างเหมาะสม ลดการก่อหนี้ที่ไม่จำเป็น สร้างภูมิคุ้มกันต่อความเสี่ยงทางการเงิน เสริมสร้างทักษะด้านการเงินดิจิทัล รวมถึงสามารถป้องกันและจัดการความเสี่ยงหรือภัยที่เกิดจากการเงินดิจิทัลได้อย่างเหมาะสม อันเป็นทักษะชีวิตที่สำคัญของเยาวชนที่จะเป็นกำลังสำคัญของประเทศ นำไปสู่การยกระดับความเป็นอยู่ที่ดีทางการเงินของประชาชนคนไทย (Financial Well-being) ตลอดจนช่วยแก้ปัญหาหนี้ครัวเรือนได้อย่างยั่งยืน
นายพรชัยฯ กล่าวเพิ่มเติมว่า สำนักงานเศรษฐกิจการคลังได้ร่วมดำเนินการกับหน่วยงานพันธมิตรต่าง ๆ เพื่อผลักดันการพัฒนาทักษะทางการเงินให้เป็นไปตามแผนปฏิบัติการการพัฒนาทักษะทางการเงิน พ.ศ. 2565 – 2567 (แผนปฏิบัติการฯ) อาทิ การจัดทำกรอบสมรรถนะทางการเงิน การพัฒนากฎระเบียบสำหรับข้าราชการบรรจุใหม่และผู้กู้ยืมกองทุนเงินให้กู้ยืมเพื่อการศึกษา เป็นต้น ซึ่งคาดว่าจะแล้วเสร็จภายในปี 2567 นอกจากนี้ หน่วยงานต่าง ๆ ได้จัดทำโครงการเพื่อพัฒนาทักษะทางการเงินของคนไทย ทั้งในรูปแบบออฟไลน์และออนไลน์ รวม 62 โครงการ ซึ่งการรวมพลังของหน่วยงานพันธมิตรในครั้งนี้ จะช่วยยกระดับความร่วมมือในการส่งเสริมและผลักดันการพัฒนาทักษะทางการเงินในระบบการศึกษา ซึ่งจะเป็นหนึ่งในรากฐานสำคัญที่จะนำไปสู่การยกระดับความเป็นอยู่ที่ดีทางการเงินของประชาชนไทย (Financial Well-being) และจะนำไปสู่การบรรลุเป้าหมายในการพัฒนาทักษะทางการเงินของประเทศตามแผนปฏิบัติการฯ ได้อย่างยั่งยืน
สำนักงานเศรษฐกิจการคลัง สำนักนโยบายการออมและการลงทุน
โทร. 0 2273 9020 ต่อ 3656

ที่มา : https://www.thaigov.go.th/news/contents/details/82003