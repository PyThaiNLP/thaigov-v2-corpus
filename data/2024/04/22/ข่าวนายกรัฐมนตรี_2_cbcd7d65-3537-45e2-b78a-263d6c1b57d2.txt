รัฐบาลไทย-ข่าวทำเนียบรัฐบาล-นายกฯ หารือประธานกรรมการบริหาร บริษัท Formula One Group ในการเดินทางเยือนไทยเพื่อศึกษาโอกาส สำรวจความเป็นไปได้ ในการใช้ไทยเป็นสนามจัดการแข่งขัน F1


วันจันทร์ที่ 22 เมษายน 2567
นายกฯ หารือประธานกรรมการบริหาร บริษัท Formula One Group ในการเดินทางเยือนไทยเพื่อศึกษาโอกาส สำรวจความเป็นไปได้ ในการใช้ไทยเป็นสนามจัดการแข่งขัน F1
นายกฯ หารือประธานกรรมการบริหาร บริษัท Formula One Group ในการเดินทางเยือนไทยเพื่อศึกษาโอกาส สำรวจความเป็นไปได้ ในการใช้ไทยเป็นสนามจัดการแข่งขัน F1
วันนี้ (22 เมษายน 2567) 10.30 น. ณ ห้องสีม่วง ตึกไทยคู่ฟ้า ทำเนียบรัฐบาล นาย Stefano Domenicali ประธานกรรมการบริหาร บริษัท Formula One Group เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยเมื่อเสร็จสิ้นการหารือ นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีหวังว่าการเดินทางเยือนไทยเพื่อสำรวจความเป็นไปได้ในการขยายการจัดการแข่งขัน Formula One ในประเทศไทยครั้งนี้จะทำให้ทางบริษัทฯ ได้รับข้อมูลเชิงลึก และได้สำรวจศึกษาเส้นทาง ที่แสดงถึงศักยภาพของไทยในการเป็นเจ้าภาพจัดการแข่งขันฟอร์มูล่าวัน ซึ่งรัฐบาลไทยพร้อมอำนวยความสะดวกอย่างเต็มที่
นาย Stefano Domenicali ประธานกรรมการบริหาร บริษัท Formula One Group กล่าวว่า ทางบริษัทตื่นเต้นในการเดินทางเยือนไทยครั้งนี้ หวังว่าทั้งสองฝ่ายจะทำงานร่วมกัน ช่วยกันบรรลุเป้าหมายที่ได้กำหนดไว้ และเชื่อว่าการทำงานร่วมกันครั้งนี้จะเป็นประโยชน์ร่วมกัน ส่งผลดีถึงเศรษฐกิจ ชุมชน เยาวชน ซึ่งเป็นส่วนที่รัฐบาลไทยก็ให้ความสำคัญเช่นกัน
ในโอกาสนี้ นายกรัฐมนตรียืนยันว่าไทยพร้อมเป็นเจ้าภาพจัด Formula One ที่ กรุงเทพฯ ซึ่งถือเป็นส่วนหนึ่งของนโยบายของรัฐบาล สร้างโอกาส ขยายศักยภาพของประเทศ ในการจัดกิจกรรมระดับนานาชาติ และพร้อมร่วมศึกษา เตรียมความพร้อม ปฏิบัติตามข้อกําหนด ร่วมทำงานไปพร้อมๆ กับทีมของบริษัทฯ ซึ่งมั่นใจว่า ไทยจะเป็นหนึ่งในเจ้าภาพจัดการแข่งขัน ที่สร้างความประทับใจมากที่สุด ด้วยศักยภาพ สิ่งอำนวยความสะดวก และมิตรไมตรีของคนไทย
*** ทั้งนี้ การหารือครั้งนี้สืบเนื่องจากการพบหารือระหว่างนายกรัฐมนตรีกับนาย Stefano Domenicali ประธานกรรมการบริหาร บริษัท Formula One Group ผ่านระบบการประชุมทางไกล ในห้วงการเยือนสาธารณรัฐฝรั่งเศสอย่างเป็น ทางการเมื่อวันที่ 11 มีนาคม 2567 โดยนาย Domenicali แสดงความสนใจประเทศไทย และหารือถึง รายละเอียดความเป็นไปได้ของสถานที่ในการจัด street race ซึ่งนายกรัฐมนตรียืนยันความพร้อมของไทย รวมทั้ง เชิญให้บริษัทฯ เยือนไทยเพื่อสำรวจความเป็นไปได้ในการขยายการจัดการแข่งขัน Formula One ในประเทศไทย

ที่มา : https://www.thaigov.go.th/news/contents/details/81987