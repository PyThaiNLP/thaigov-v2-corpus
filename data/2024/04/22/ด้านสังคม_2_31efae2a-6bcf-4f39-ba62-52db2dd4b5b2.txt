รัฐบาลไทย-ข่าวทำเนียบรัฐบาล-พม. จับมือ 5 สถานศึกษา จ.สุราษฎร์ธานี สนับสนุนการศึกษาแก่ผู้เสียหายฯ พร้อมส่งเสริมความรู้แก่นักเรียนนักศึกษา ป้องกันการตกเป็นเครื่องมือในการแสวงหาประโยชน์ของขบวนการค้ามนุษย์


วันจันทร์ที่ 22 เมษายน 2567
พม. จับมือ 5 สถานศึกษา จ.สุราษฎร์ธานี สนับสนุนการศึกษาแก่ผู้เสียหายฯ พร้อมส่งเสริมความรู้แก่นักเรียนนักศึกษา ป้องกันการตกเป็นเครื่องมือในการแสวงหาประโยชน์ของขบวนการค้ามนุษย์
พม. จับมือ 5 สถานศึกษา จ.สุราษฎร์ธานี สนับสนุนการศึกษาแก่ผู้เสียหายฯ พร้อมส่งเสริมความรู้แก่นักเรียนนักศึกษา ป้องกันการตกเป็นเครื่องมือในการแสวงหาประโยชน์ของขบวนการค้ามนุษย์
วันที่ 20 เมษายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานพิธีลงนามบันทึกความเข้าใจว่าด้วยความร่วมมือด้านการศึกษาให้แก่ผู้เสียหายจากการค้ามนุษย์และการให้ความรู้เพื่อป้องกันการค้ามนุษย์ในสถานศึกษา ระหว่างสถานคุ้มครองสวัสดิภาพผู้เสียหายจากการค้ามนุษย์ (บ้านศรีสุราษฎร์) จังหวัดสุราษฎร์ธานี กับสถานศึกษา เพื่อให้ได้รับการศึกษาที่มีคุณภาพอย่างต่อเนื่องระหว่างการเข้ารับการคุ้มครอง และเป็นการสร้างความร่วมมือในการสนับสนุนให้สถานคุ้มครองฯ มีชั่วโมงให้ความรู้ด้านการป้องกันการค้ามนุษย์ในสถานศึกษา อีกทั้งเป็นการขยายกลุ่มเป้าหมายในการสร้างองค์ความรู้ ความเข้าใจ ด้านการต่อต้านการค้ามนุษย์  โดยมีนางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ นายสุคนธ์ หนูภักดี รองผู้ว่าราชการจังหวัดสุราษฎร์ธานี พร้อมคณะอนุกรรมการศูนย์ปฏิบัติการป้องกันและปราบปรามการค้ามนุษย์จังหวัดสุราษฎร์ธานี ผู้อำนวยการกองต่อต้านการค้ามนุษย์ ผู้อำนวยการสถานคุ้มครองสวัสดิภาพผู้เสียหายจากการค้ามนุษย์ หัวหน้าหน่วยงาน พม. หนึ่งเดียว จังหวัดสุราษฎร์ธานี และผู้แทนหน่วยงานที่เกี่ยวข้อง เข้าร่วมพิธี ณ สถานคุ้มครองสวัสดิภาพผู้เสียหายจากการค้ามนุษย์ (บ้านศรีสุราษฎร์) จังหวัดสุราษฎร์ธานี
นายอนุกูล กล่าวว่า จากข้อมูลสถิติตั้งแต่ ปี 2558 – 2567 พบว่า สถานคุ้มครองสวัสดิภาพผู้เสียหายจากการค้ามนุษย์ (บ้านศรีสุราษฎร์) จังหวัดสุราษฎร์ธานี ได้ดำเนินการส่งผู้เสียหายเข้ารับการศึกษาทั้งในระบบ และนอกระบบ จำนวนทั้งสิ้น 41 ราย ดังนี้ ปี 2558 นำผู้เสียหายเชื้อชาติโรฮิงจาเข้ารับการศึกษาในระบบ จำนวน 20 ราย ปี 2560 นำผู้เสียหายเชื้อชาติโรฮิงจาเข้ารับการศึกษาในระบบ จำนวน 3 ราย ปี 2561 นำผู้เสียหายสัญชาติไทยเข้ารับการศึกษาในระบบ จำนวน 2 ราย นอกระบบ จำนวน 1 ราย และเชื้อชาติโรฮิงจา ในระบบ จำนวน 5 ราย ปี 2565 นำผู้เสียหายสัญชาติไทยเข้ารับการศึกษานอกระบบ จำนวน 1 ราย และในปี 2566 นำผู้เสียหายสัญชาติไทยเข้ารับการศึกษานอกระบบ จำนวน 8 ราย และเชื้อชาติโรฮิงจา ในระบบ จำนวน 1 ราย
นายอนุกูล กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานรับผิดชอบหลักในการคุ้มครองช่วยเหลือผู้เสียหายจากการค้ามนุษย์ และผู้เสียหายจากการบังคับใช้แรงงานหรือบริการ โดยยึดผู้เสียหายเป็นศูนย์กลางโดยไม่เลือกปฏิบัติ เพื่อให้กระบวนการช่วยเหลือผู้เสียหายเป็นไปตามมาตรฐานการปฏิบัติงานตามหลักสากล ทั้งนี้ กระทรวง พม. ให้ความสำคัญกับการดำเนินงานที่เป็นประโยชน์สูงสุดต่อผู้เสียหาย และพร้อมยกระดับมาตรฐานการปฏิบัติงานด้านการคุ้มครองช่วยเหลือให้กับผู้เสียหายในทุกด้าน ซึ่งประเด็นสำคัญที่ตระหนักถึง คือ เรื่องการศึกษาของผู้เสียหาย เนื่องจากผู้เสียหายเป็นเพียงแค่ช่วงเวลาหนึ่ง แต่ภายหลังที่ผู้เสียหายมีความพร้อมและแข็งแรงพอ ก็จะถูกส่งกลับคืนสู่สังคม  จึงส่งเสริมให้มีการดำเนินงานเพื่อช่วยเหลือผู้เสียหายให้ได้รับโอกาสทางการศึกษา การพัฒนาศักยภาพให้มีคุณภาพชีวิตที่ดี สามารถยืนหยัดได้ด้วยตนเอง กลับคืนสู่สังคมได้อย่างปกติสุข และตนเชื่อว่าการได้รับการศึกษา สามารถพัฒนาผู้เสียหายได้ครบทุกมิติ ทั้งด้านร่างกาย จิตใจ อารมณ์ และสังคม
นายอนุกูล กล่าวเพิ่มเติมว่า ความร่วมมือกับสถานศึกษาและสถาบันอุดมศึกษา ทั้ง 5 แห่งในวันนี้ ซึ่งประกอบด้วย 1) โรงเรียนบ้านซอย 2 2) โรงเรียนราชประชานุเคราะห์ 64 สุราษฎร์ธานี 3) วิทยาลัยสารพัดช่างสุราษฎร์ธานี 4) ศูนย์ส่งเสริมการเรียนรู้อำเภอเมืองสุราษฎร์ธานี และ 5) มหาวิทยาลัยราชภัฏสุราษฎร์ธานี ถือเป็นการเริ่มต้นในการขับเคลื่อนงานป้องกันและปราบปรามการค้ามนุษย์ ร่วมกับสถานศึกษาของหน่วยงานภาครัฐในจังหวัดสุราษฎร์ธานี โดยเราพร้อมสร้างความร่วมมือในการสนับสนุนให้สถานคุ้มครองฯ มีชั่วโมงให้ความรู้ด้านการป้องกันการค้ามนุษย์ภายในสถานศึกษา ด้วยการให้องค์ความรู้ สร้างความเข้าใจ ในเรื่องของการค้ามนุษย์ และเป็นการป้องกันไม่ให้นักเรียน นักศึกษา ตกเป็นเครื่องมือในการแสวงหาประโยชน์ของขบวนการค้ามนุษย์ ทั้งนี้ ขอขอบคุณภาคีเครือข่ายส่วนราชการทุกแห่งที่มีส่วนร่วมในการป้องกันและปราบปรามการค้ามนุษย์ในจังหวัด รวมถึงสถานศึกษาและสถาบันอุดมศึกษาทุกแห่งที่มาร่วมผนึกกำลังความร่วมมือในการสนับสนุนการศึกษาให้แก่ผู้เสียหายจากการค้ามนุษย์ และป้องกันปัญหาที่จะเกิดขึ้นในสถานศึกษาและสถาบันอุดมศึกษาต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #การค้ามนุษย์ #สถานศึกษา

ที่มา : https://www.thaigov.go.th/news/contents/details/81984