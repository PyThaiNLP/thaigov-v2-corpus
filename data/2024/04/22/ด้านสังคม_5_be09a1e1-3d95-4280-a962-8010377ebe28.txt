รัฐบาลไทย-ข่าวทำเนียบรัฐบาล-สธ. เผย 2 หมู่บ้านกระทบจากเหตุไฟไหม้โรงงานเก็บสารเคมี "ระยอง" พบเจ็บป่วย 2 ราย  อพยพกลุ่มติดเตียง 6 ราย


วันจันทร์ที่ 22 เมษายน 2567
สธ. เผย 2 หมู่บ้านกระทบจากเหตุไฟไหม้โรงงานเก็บสารเคมี "ระยอง" พบเจ็บป่วย 2 ราย  อพยพกลุ่มติดเตียง 6 ราย
ปลัดกระทรวงสาธารณสุข เผย เหตุไฟไหม้โรงงานรีไซเคิลสารเคมี อ.บ้านค่าย จ.ระยอง ควบคุมเพลิงในวงจำกัดได้แล้ว
พบผู้ได้รับผลกระทบ 2 หมู่บ้าน มีผู้ป่วยติดบ้านติดเตียงต้องอพยพ 6 ราย เจ้าหน้าที่กู้ภัยมีอาการแสบตาหลังเข้าดับเพลิง 1 ราย และประชาชนมีอาการคัน 1 ราย นำส่งรักษา รพ. ผลตรวจคุณภาพอากาศยังอยู่ในเกณฑ์มาตรฐาน
วันนี้ (22 เมษายน 2567) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีเกิดเหตุ ไฟไหม้โรงงานเก็บสารเคมีและกากอุตสาหกรรม ในพื้นที่ อ.บ้านค่าย จ.ระยอง ได้รับรายงานจากนายแพทย์สาธารณสุขจังหวัดระยอง ว่า เหตุเกิดวันนี้เวลาประมาณ 09.15 น. เป็นโรงงานที่ประกอบกิจการรีไซเคิลและรับกำจัดกากของเสีย ซึ่งถูกยกเลิกใบอนุญาต อยู่ระหว่างดำเนินคดีและพิทักษ์ทรัพย์ ผลการตรวจสอบเบื้องต้นพบกลุ่มควัน  สีดำ พัดไปทางทิศตะวันออกเฉียงเหนือ โดยมีพื้นที่ได้รับผลกระทบ 2 หมู่บ้าน คือ ม.8 ต.บางบุตร และ ม.11  ต.หนองบัว โดยเมื่อช่วงเที่ยงเพลิงยังคงลุกไหม้ แต่สามารถควบคุมให้อยู่ในวงจำกัดได้แล้ว
นพ.โอภาสกล่าวต่อว่า สำหรับการดูแลผู้ได้รับผลกระทบจากเหตุดังกล่าว มีการจัดตั้งศูนย์พักพิงชั่วคราวและจุดปฐมพยาบาล บริเวณวัดหนองพะวา พบผู้ได้รับบาดเจ็บ 1 ราย เป็นเจ้าหน้าที่กู้ภัย มีอาการแสบตาหลังเข้าไปดับเพลิง และมีผู้ป่วยติดเตียง/ติดบ้าน จำนวน 2 ราย จึงอพยพมายังวัดหนองพะวา ส่วนจุดอพยพที่ อบต.หนองบัว มีประชาชนใน ม.11 อพยพเข้ามาประมาณ 35 ราย พบมีอาการผื่นคันทั่วตัว 1 ราย นำส่งรักษาโรงพยาบาลบ้านค่าย ขณะนี้อาการดีขึ้นแต่ยังให้พักสังเกตอาการที่โรงพยาบาล และมีผู้ป่วยติดเตียง 4 ราย ได้อพยพไปยัง รพ.สต.หัวชวด 1 ราย รพ.สต.หนองกรับ 1 ราย และ รพ.สต.คลองขนุน 2 ราย
"สำหรับการดูแลด้านสภาพจิตใจ ได้สำรวจผู้ได้รับผลกระทบเชิงรุกผ่านระบบออนไลน์ พบมีอาการวิตกกังวล 3 ราย และอยู่ระหว่างดำเนินการสำรวจเพิ่มเติม ขณะที่การปนเปื้อนในสิ่งแวดล้อมนั้น ทางศูนย์ควบคุมมลพิษ จ.ระยอง ได้ติดตามตรวจสอบคุณภาพอากาศโดยรอบบริเวณพื้นที่โรงงาน พบไอระเหยสารเคมีเล็กน้อยห่างจากโรงงานไปทางด้านทิศเหนือประมาณ 4 กิโลเมตร อย่างไรก็ตาม ผลการตรวจสอบคุณภาพอากาศเบื้องต้นบริเวณชุมชนโดยรอบ โดยเฉพาะด้านท้ายลมทางทิศตะวันออกเฉียงเหนือและทิศเหนือของพื้นที่โรงงาน พบว่ายังอยู่ในเกณฑ์มาตรฐาน ไม่ก่อให้เกิดผลกระทบต่อสุขภาพ" นพ.โอภาสกล่าว
********************************************** 22 เมษายน 2567

ที่มา : https://www.thaigov.go.th/news/contents/details/82007