รัฐบาลไทย-ข่าวทำเนียบรัฐบาล-ครม. รับทราบ ข้อเสนอ “การแก้ปัญหาโครงสร้างราคาพลังงาน” จากวุฒิสภา


วันจันทร์ที่ 22 เมษายน 2567
ครม. รับทราบ ข้อเสนอ “การแก้ปัญหาโครงสร้างราคาพลังงาน” จากวุฒิสภา
.....
ครม. รับทราบ ข้อเสนอ “การแก้ปัญหาโครงสร้างราคาพลังงาน” จากวุฒิสภา
.
ครม. (18 เม.ย.67) รับทราบ ผลการพิจารณารายงานการศึกษา เรื่อง การแก้ไขปัญหาโครงสร้างราคาพลังงาน (น้ำมันเชื้อเพลิง เชื้อเพลิงชีวภาพ และก๊าซปิโตรเลียม) ของ คณะกรรมาธิการการพลังงาน วุฒิสภา สรุปได้ดังนี้
.
ข้อเสนอในการแก้ไขปัญหาราคาก๊าซ LPG
1. ปรับการบริหารต้นทุนตามวิธีการผลิตและต้นทุนที่ชัดเจน โดย แยกราคาหน้าโรงกลั่น ราคาหน้าโรงแยกก๊าซธรรมชาติ และ โครงสร้างราคาขายปลีก เผยแพร่ข้อมูลโครงสร้างราคาและหลักเกณฑ์การคำนวณราคาหน้าโรงกลั่น สำรวจและทบทวนค่าการตลาดที่เหมาะสม
2. ใช้หลักเกณฑ์ในการเปิดสถานีบริการและโรงบรรจุก๊าซ LPG เช่นเดียวกับ สถานีบริการน้ำมัน เพื่อเพิ่มช่องทางบริการและการแข่งขัน
3. ปรับปรุงกฎหมายเพื่อให้โรงบรรจุก๊าซสามารถบรรจุก๊าซในถัง LPG ที่มีเครื่องหมายการค้าของผู้ค้าน้ำมันอื่นได้ เพื่อความสะดวกและประหยัดค่าใช้จ่ายในการขนส่ง
4. รัฐควรพิจารณานโยบาย รักษาระดับปริมาณเก็บสำรองก๊าซ LPG ที่ 1% ซึ่งเป็นจำนวนที่เพียงพอสำหรับการใช้ในภาคครัวเรือน เนื่องจากปัจจุบันไทยผลิตเองได้ การเก็บสำรองมากเกินไปทำให้ไม่สามารถนำก๊าซที่มีอยู่ออกมาใช้ได้ ต้องเพิ่มการนำเข้าจากต่างประเทศซึ่งต้นทุนสูง และอาจทำให้ผู้ประกอบการนำไปหากำไรในตลาดหลักทรัพย์
.
ข้อเสนอต่อภาพรวมในการบริหารน้ำมันเชื้อเพลิง
1. ตั้งหน่วยงานด้านสารสนเทศ รวบรวม วิเคราะห์ และเผยแพร่พลังงานสารสนเทศ
2. มาตรการช่วยเหลือและรักษาเสถียรภาพราคาควรมุ่งเน้นกลุ่มเปราะบาง
3. กำหนดราคาจากต้นทุนพลังงานที่ผลิตในประเทศ ควรเป็นต้นทุนที่แท้จริง หากใช้ราคาตลาดโลกอ้างอิงควรกำหนดให้ราคาผลิตในประเทศมีราคาต่ำกว่า
4. ปรับโครงสร้างราคา ให้สะท้อนต้นทุนที่แท้จริง ไม่ซับซ้อน ชัดเจน เป็นธรรม ลดการแทรกแซง
5. พิจารณาแนวทางการบริหารกองทุนน้ำมันเชื้อเพลิงให้มีประสิทธิภาพ และการใช้เงินกองทุนฯ ต้องเพื่อรักษาเสถียรภาพราคาอย่างแท้จริง ไม่ควรแทรกแซงหรืออุดหนุนจนเกิดความผันผวน
6. ทบทวนเป้าหมายและตัวชี้วัดบนสถานการณ์ปัจจุบัน สอดคล้องกับทรัพยากรประเทศ
7. เร่งพัฒนาแหล่งปิโตรเลียมในพื้นที่อื่นเพิ่มเติม
8. ส่งเสริม สนับสนุน การศึกษา วิจัยพลังงานและเชื้อเพลิงทางเลือกในอนาคตที่มีประสิทธิภาพมากขึ้น
.
ทั้งนี้ กระทรวงพลังงาน ได้ดำเนินการตามข้อเสนอแนะแทบทุกข้อ
.
อ่านเพิ่มเติม คลิก >> https://www.thaigov.go.th/news/contents/details/81855
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/81969