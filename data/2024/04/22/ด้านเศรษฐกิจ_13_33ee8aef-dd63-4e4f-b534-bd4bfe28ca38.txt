รัฐบาลไทย-ข่าวทำเนียบรัฐบาล-รมว.ธรรมนัส ไม่นิ่งนอนใจ! เรียกประชุม Fruit Board ด่วน หารือแนวทางแก้ไขปัญหาผลไม้ภาคตะวันออก ปี 2567 


วันจันทร์ที่ 22 เมษายน 2567
รมว.ธรรมนัส ไม่นิ่งนอนใจ! เรียกประชุม Fruit Board ด่วน หารือแนวทางแก้ไขปัญหาผลไม้ภาคตะวันออก ปี 2567
รมว.ธรรมนัส ไม่นิ่งนอนใจ! เรียกประชุม Fruit Board ด่วน หารือแนวทางแก้ไขปัญหาผลไม้ภาคตะวันออก ปี 2567
ชี้ แนวโน้มการส่งออกทุเรียนไปจีนเติบโตสูง จากมาตรการควบคุมคุณภาพทุเรียนไทย
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาและบริหารจัดการผลไม้ ครั้งที่ 2/2567 โดยมี นายประยูร อินสกุล ปลัดกระทรวงเกษตรและสหกรณ์ และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์
ในโอกาสนี้ ที่ประชุมได้พิจารณาแนวทางการแก้ไขปัญหาผลไม้ภาคตะวันออก ปี 2567 เพื่อหาแนวทางในการแก้ไขปัญหาและช่วยเหลือเกษตรกรชาวสวนในภาคตะวันออก โดยเฉพาะแก้ไขปัญหาภัยแล้งในระยะยาว ซึ่ง รมว.ธรรมนัส เตรียมเสนอคณะรัฐมนตรีในการขออนุญาตก่อสร้างอ่างเก็บน้ำ เพื่อเพิ่มปริมาณน้ำต้นทุนทางการเกษตรในจังหวัดจันทบุรีและเป็นการแก้ไขปัญหาที่ยั่งยืน สำหรับประเด็นราคาผลไม้ ได้มอบหมายหน่วยงานที่เกี่ยวข้องในการศึกษาแนวทางกำหนดมาตรการราคาที่ยั่งยืน รวมถึงการบูรณาการร่วมกันระหว่างภาครัฐและเอกชนในการเปิดตลาดใหม่ เพื่อขยายช่องทางกระจายผลไม้ตามฤดูกาล นอกจากนี้ ที่ประชุมยังได้เห็นชอบโครงการสนับสนุนการกระจายผลไม้ เพื่อยกระดับราคาของสถาบันเกษตรกร ปี 2567 ตามหลักการใช้กลไกสหกรณ์เป็นศูนย์กลางในการรวบรวมผลไม้และสนับสนุนการกระจายผลไม้คุณภาพ เพื่อยกระดับราคาผลไม้ในช่วงผลผลิตออกสู่ตลาดจำนวนมาก
ทั้งนี้ สถานการณ์และแนวโน้มการค้าผลไม้จากประเทศไทยในตลาดเจียซิง ปี 2566 ซึ่งเป็นตลาดค้าส่งผลไม้ขนาดใหญ่ของสาธารณรัฐประชาชนจีน พบว่า มีปริมาณการค้าผลไม้นำเข้า 8.96 แสนตัน มูลค่าการค้า 25,600 ล้านหยวน โดยปริมาณการค้าผลไม้จากเอเชียตะวันออกเฉียงใต้ ครองสัดส่วนประมาณร้อยละ 74.16 ของการค้าผลไม้นำเข้า ดังนี้ 1) มูลค่าการค้าทุเรียนไทย 8,345 ล้านหยวน 2) มูลค่าการค้าลำไยไทยรวม 910 ล้านหยวน 3) มูลค่าการค้ามะพร้าวอ่อนไทย 286 ล้านหยวน และ 4) มูลค่าการค้ามังคุดไทย 918 ล้านหยวน โดยผลไม้ไทยทั้ง 4 ชนิด มีปริมาณการค้ารวม 288,240 ตัน สัดส่วนร้อยละ 43.35 ของปริมาณการค้าผลไม้จากเอเชียตะวันออกเฉียงใต้ทั้งหมด อย่างไรก็ตาม สถิติการค้าผลไม้ของตลาดเจียซิง ปี 2567 (เดือนมกราคม-กุมภาพันธ์) พบว่า มีแนวโน้มการค้าผลไม้ที่เติบโตอย่างมาก โดยความร่วมมือกันระหว่างหน่วยงานภาครัฐและภาคเอกชนของประเทศไทย ในการควบคุมคุณภาพสินค้า มีการบริหารจัดการตลาด และการจัดตั้งโซนการค้าทุเรียนคุณภาพดี ทำให้ตลาดและผู้ประกอบการผลไม้มีความมั่นใจในการทำตลาดมากขึ้น ซึ่งมาตรการควบคุมทุเรียนไทยที่รัฐบาลไทยกำหนดวันเก็บเกี่ยวและการตรวจเปอร์เซนต์แป้ง มีการดำเนินการอย่างเคร่งครัด จึงคาดว่าการค้าทุเรียนจะมีแนวโน้มที่ดี
รมว.ธรรมนัส กล่าวว่า สำหรับการประชุมคณะกรรมการ Fruit Board ในวันนี้ ได้มอบหมายให้ฑูตเกษตรประจำประเทศต่าง ๆ เข้าร่วมวิเคราะห์สถานการณ์การส่งออกผลไม้ไทยแต่ละประเภท โดยเฉพาะสถานการณ์ในประเทศจีน ซึ่งเป็นตลาดส่งออกผลไม้ของไทยที่สำคัญ สำหรับราคาทุเรียนยังคงเป็นที่น่าพอใจ ขอให้ผู้ประกอบการให้ความสำคัญกับการควบคุมคุณภาพทุเรียนให้เป็นไปตามมาตรฐาน ในส่วนของลำไยที่กำลังจะเข้าสู่ช่วงเก็บเกี่ยว คณะกรรมการที่รับผิดชอบจะมีการประชุมหารือร่วมกับเกษตรกรสวนลำไย เพื่อหารือมาตรการด้านราคาต่อไป

ที่มา : https://www.thaigov.go.th/news/contents/details/82013