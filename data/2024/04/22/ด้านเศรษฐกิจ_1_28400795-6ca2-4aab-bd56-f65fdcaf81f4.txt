รัฐบาลไทย-ข่าวทำเนียบรัฐบาล-ที่ปรึกษาฯ ดนัยณัฏฐ์ เปิดประชุมสัมมนา Logizall World Conference 2024 : Thai New Year Songkran Phenomenon ผลักดันอุตฯโลจิสติกส์ไทยให้เติบโต มีศักยภาพในภูมิภาค


วันอาทิตย์ที่ 21 เมษายน 2567
21/04/2567
พิมพ์
ที่ปรึกษาฯ ดนัยณัฏฐ์ เปิดประชุมสัมมนา Logizall World Conference 2024 : Thai New Year Songkran Phenomenon ผลักดันอุตฯโลจิสติกส์ไทยให้เติบโต มีศักยภาพในภูมิภาค
ที่ปรึกษาฯ ดนัยณัฏฐ์ เปิดประชุมสัมมนา Logizall World Conference 2024 : Thai New Year Songkran Phenomenon ผลักดันอุตฯโลจิสติกส์ไทยให้เติบโต มีศักยภาพในภูมิภาค ขยายเครือข่ายพันธมิตรสู่ Supply Chain ของโลก
ชลบุรี : วันที่ 20 เมษายน 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม เป็นประธานเปิดงานประชุมสัมมนา Logizall World Conference 2024 : Thai New Year Songkran Phenomenon โดยมีนายคงศักดิ์ ชาครวิโรจน์ ประธานเจ้าหน้าที่และผู้ก่อตั้งบริษัท โลจิซอลล์ (ประเทศไทย) จำกัด ดร.สุนทร ผจญ นายกสมาคมขนส่งสินค้านำเข้าและส่งออก ว่าที่ร้อยตรี รัฐกร เขียวไพศาล นักบริหาร 16 ประจำผู้อำนวยการ การท่าเรือแห่งประเทศไทย ปฏิบัติหน้าที่ผู้อำนวยการท่าเรือแหลมฉบัง นางสาวหนึ่งฤทัย ธรรมพิทักษ์ ผู้อำนวยศูนย์ส่งเสริมอุตสาหกรรม ภาค 9 กรมส่งเสริมอุตสาหกรรม นายจิรันธนิน ภัทร์อุดมชีวี General manager บริษัท โลจิซอลล์ (ประเทศไทย) จำกัด ให้การต้อนรับ พร้อมด้วยผู้บริหาร ภาคเอกชน ผู้ประกอบการไทยและต่างประเทศ ร่วมงาน ณ โรงแรม แกรนด์ เซ็นเตอร์ พอยซ์ สเปซ พัทยา จ.ชลบุรี
ที่ปรึกษาฯ ดนัยณัฏฐ์ ได้กล่าวถึงนโยบายและภารกิจของกระทรวงอุตสาหกรรม (อก.) ในการผลักดัน ส่งเสริมภาคธุรกิจ ผู้ประกอบการอุตสาหกรรมด้านโลจิสติกส์ ให้มีศักยภาพในระดับภูมิภาค โดย " อก. ให้ความสำคัญกับอุตสาหกรรมโลจิสติกส์เป็นอย่างมาก เพราะเป็นหัวใจสำคัญในการขับเคลื่อนเศรษฐกิจของประเทศ กระทรวงฯ จึงมีนโยบายและแผนพัฒนาอุตสาหกรรมโลจิสติกส์อย่างต่อเนื่อง มุ่งเน้นการพัฒนาระบบโลจิสติกส์ให้มีประสิทธิภาพ ทันสมัย เชื่อมโยงกับระบบโลจิสติกส์สากล สนับสนุนให้ผู้ประกอบการมีศักยภาพในการแข่งขัน และสร้างโอกาสทางธุรกิจใหม่ๆ
สำหรับงานประชุมสัมมนา Logizall World Conference 2024 : Thai New Year Songkran Phenomenon ครั้งนี้ ถือเป็นเวทีสำคัญที่ผู้ประกอบการอุตสาหกรรมโลจิสติกส์จากทั่วโลก ได้มาแลกเปลี่ยนเรียนรู้ ประสบการณ์ และสร้างโอกาสทางธุรกิจร่วมกัน ในการช่วยผลักดันให้อุตสาหกรรมโลจิสติกส์ของไทยให้เติบโตและมีศักยภาพในระดับภูมิภาค ขยายเครือข่ายพันธมิตรโลจิสติกส์ของไทย สู่ Supply Chain ของโลก ที่สำคัญยังสอดรับนโยบายการส่งเสริมอุตสาหกรรม ของ อก. ภายใต้การนำของนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ที่ให้ความสำคัญในการจัดการด้านโลจิสติกส์ ของประเทศไทย การขนส่งสินค้าในประเทศ การนำเข้าและส่งออกได้อย่างมีประสิทธิภาพ  โดยเฉพาะกลุ่มผู้ให้บริการโลจิสติกส์ จำเป็นต้องพึ่งพาระบบการจัดการที่ดี มีการนำเทคโนโลยีดิจิทัลเข้ามาประยุกต์ใช้ เพื่อให้มีต้นทุนที่สามารถแข่งขันได้ และยังสอดรับกับนโยบายของรัฐบาล ภายใต้การนำของ นายเศรษฐา ทวีสิน นายกรัฐมนตรี ที่ให้ความสำคัญกับการพัฒนาโครงสร้างพื้นฐานและระบบโลจิสติกส์ ภายใต้วิสัยทัศน์ “IGNITE THAILAND” (อิก-ไนท์ ไทยแลนด์) ที่มุ่งเป้าพัฒนาประเทศไทยให้เป็นศูนย์กลางเมืองแห่งอุตสาหกรรมระดับโลก ซึ่งระบบโลจิสติกส์ เป็นหัวใจหลักของการขับเคลื่อนวิสัยทัศน์ดังกล่าวโดยตรง และที่สำคัญประเทศไทยมีข้อได้เปรียบทางภูมิศาสตร์ เหมาะสมที่จะตั้งฐานการผลิตในอุตสาหกรรมต่างๆ และยังผลักดันให้ประเทศไทยเป็นศูนย์กลางโลจิสติกส์ที่ใหญ่ที่สุดของภูมิภาค (Logistic Hub) โดยมีแผนจะเพิ่มโอกาสทางเศรษฐกิจ กระจายความเจริญจากเมืองใหญ่สู่เมืองเล็ก สร้างช่องทาง โอกาสในการสร้างอุตสาหกรรมใหม่ เชื่อมโยงกับ Supply chain การขนส่งสินค้าจากประเทศไทยสู่ภูมิภาคต่าง ๆ ทั่วโลก
“ผมขอยืนยันและให้เชื่อมั่นว่า อก. มีความพร้อมที่จะส่งเสริม สนับสนุน และผลักดันผู้ประกอบการอุตสาหกรรมไทยทุกระดับให้พัฒนาระบบโลจิสติกส์ของไทย สู่ประตูการค้าระดับภูมิภาคได้อย่างเป็นรูปธรรม” ทั้งนี้ รัฐมนตรีว่าการกระทรวงอุตสาหกรรม ได้เน้นย้ำให้รับฟังอุปสรรค ปัญหา และข้อเสนอแนะ จากผู้ประกอบการในกลุ่มโลจิสติกส์ เพื่อนำไปพัฒนา ปรับปรุงนโยบาย ให้มีความเหมาะสม ตอบโจทย์กับผู้บริโภค มีต้นทุนที่เหมาะสมมากยิ่งขึ้น" ที่ปรึกษาฯ ดนัยณัฏฐ์ กล่าว

ที่มา : https://www.thaigov.go.th/news/contents/details/81952