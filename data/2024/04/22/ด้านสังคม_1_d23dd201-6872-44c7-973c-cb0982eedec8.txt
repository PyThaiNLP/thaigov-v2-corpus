รัฐบาลไทย-ข่าวทำเนียบรัฐบาล-"วราวุธ" รมว.พม. เผย เปิดยื่นรับสิทธิครอบครัวอุปถัมภ์ ช่วยผู้สูงอายุยากจน ล็อตแรก 1,107 ราย พร้อมของบฯ 68 เพิ่ม


วันจันทร์ที่ 22 เมษายน 2567
"วราวุธ" รมว.พม. เผย เปิดยื่นรับสิทธิครอบครัวอุปถัมภ์ ช่วยผู้สูงอายุยากจน ล็อตแรก 1,107 ราย พร้อมของบฯ 68 เพิ่ม
"วราวุธ" รมว.พม. เผย เปิดยื่นรับสิทธิครอบครัวอุปถัมภ์ ช่วยผู้สูงอายุยากจน ล็อตแรก 1,107 ราย พร้อมของบฯ 68 เพิ่ม
เมื่อวันที่ 20 เมษายน 2567 นายวราวุธ ศิลปอาชา รัฐมนตรีว่าการพัฒนาสังคมและความมั่นคงของมนุษย์ (รมว.พม.) เปิดเผยถึงโครงการสนับสนุนครอบครัวอุปถัมภ์สำหรับการช่วยเหลือผู้สูงอายุที่อยู่ในวาระท้ายและครอบครัวมีฐานะยากจนของกรมกิจการผู้สูงอายุ (ผส.) ว่า ปีงบประมาณ 2567 ทางกรม ผส. กระทรวง พม. ได้งบประมาณในการดูแลครอบครัวอุปถัมภ์ จำนวน 1,107 ครอบครัว ซึ่งแน่นอน ครอบครัวที่จะต้องได้รับการดูแลในเรื่องของผู้สูงอายุมีมากกว่านั้น แต่เนื่องจากงบประมาณที่กระทรวง พม. ได้รับมาอย่างจำกัด ทำให้มีการร้องเรียนเข้ามาในขณะนี้ ซึ่งตนต้องกราบขออภัยพี่น้องประชาชนที่เรายังไม่สามารถดำเนินการได้ครบทุกครอบครัว ทั้งนี้ งบประมาณปี 2568 ทางกระทรวง พม. จะทำเรื่องขอเพิ่มงบประมาณเข้าไปตามลำดับ แต่ว่าจะจำนวนเท่าไหร่ เพิ่มมากน้อยอย่างไร คงจะต้องไปเร่งเจรจากับทางสำนักงบประมาณต่อไป
นายวราวุธ กล่าวว่า ขณะนี้ เกิดความเข้าใจผิดว่า จำนวนการยื่นขอรับสิทธิในหลายจังหวัดเริ่มเต็มแล้วนั้น ตนได้กำชับกับอธิบดี ผส. ให้เร่งชี้แจงไปยังหน่วยงานในสังกัดทุกจังหวัดแล้ว และต้องเรียนว่า ไม่มีเต็มแน่นอน เพราะเรารับหมด เพียงแต่ว่าต้องพิจารณาคัดเลือกเพียง 1,107 ครอบครัว ซึ่งเราจะเก็บเอาไว้เป็นฐานข้อมูล เพื่อที่ว่าในอนาคตถ้าหากว่ามีเงินส่วนอื่นที่สามารถสมทบได้ หรือถ้าหากปีงบประมาณ 2568 เราได้งบประมาณเพิ่ม จะได้นำฐานข้อมูลเหล่านี้มาดำเนินการให้เร็วยิ่งขึ้น อีกทั้ง ตอนนี้ ยังไม่มีการจ่ายเงินออกไปยังครอบครัวอุปถัมภ์ใดๆ ทั้งสิ้น โดยได้ขอให้ทางอธิบดี ผส. เร่งประชุมทางไกล Conference กับ พมจ.ทั่วประเทศ ในการที่จะกำชับเรื่องเงื่อนไขสำคัญของการยื่นขอรับสิทธิ และการสำรวจรายละเอียดของพี่น้องประชาชนที่มีความเดือดร้อนและต้องการเงินสนับสนุนตรงนี้ แล้วจะเร่งพิจารณาให้เร็วที่สุด
นายวราวุธ กล่าวต่อไปว่า เมื่อมีการยื่นคำขอรับสิทธิ  ทางสำนักงานพัฒนาสังคมและความมั่นคงของมนุษย์จังหวัด (สนง.พมจ.) จะเป็นผู้รับเรื่องคำขอรับสิทธิดังกล่าว จากพี่น้องประชาชนทั่วประเทศ และเมื่อส่งเรื่องมาที่ส่วนกลางแล้ว ทางอธิบดี ผส. และเจ้าหน้าที่ ผส. นั้นจะต้องพิจารณาคัดเลือกเพียง 1,107 ครอบครัว ตามเงื่อนไขสำคัญ โดยเงินที่จะได้รับการสนับสนุนเริ่มที่ 2,000 บาทต่อผู้สูงอายุ 1 คนต่อเดือน แต่ว่าในบางกรณีที่มีเหตุจำเป็นที่จะต้องมีค่าใช้จ่ายเพิ่มมากขึ้น สามารถเพิ่มเงินได้ถึง 3,000 บาทต่อผู้สูงอายุ 1 คนต่อเดือน แต่ขอเน้นย้ำว่าเฉลี่ยแล้วจะได้รับเงิน 2,000 บาทต่อผู้สูงอายุ 1 คนต่อเดือน
นายวราวุธ กล่าวต่ออีกว่า สำหรับครอบครัวที่จะมีสิทธิได้รับเงินครอบครัวอุปถัมภ์นั้น ผู้สูงอายุที่จะดูแลจะต้องมีฐานะยากจน ไม่มีผู้ดูแล เช่น ถูกทอดทิ้ง อยู่เพียงลำพัง รวมไปถึงถ้าหากว่าบุตรหรือญาติไม่สามารถเลี้ยงดูแลได้ เพราะไม่มีรายได้เพียงพอ เป็นต้น ความยากจนเหล่านี้จะเป็นหนึ่งในเงื่อนไขสำคัญที่จะติดต่อขอรับเงินช่วยเหลือ ทั้งนี้ สามารถติดต่อยื่นคำขอรับสิทธิจนถึงวันที่ 15 พ.ค. 67 ในส่วนของกรุงเทพมหานคร ยื่นคำขอได้ที่กรม ผส. หรือศูนย์พัฒนาการจัดสวัสดิการสังคมผู้สูงอายุ บ้านบางแคหรือ หน่วยงานที่อยู่ภายใต้การดูแลของกระทรวง พม.  และในส่วนของต่างจังหวัด ยื่นคำขอได้ที่สำนักงานพัฒนาสังคมและความมั่นคงของมนุษย์จังหวัดหรือศูนย์พัฒนาการจัดสวัสดิการสังคมผู้สูงอายุจังหวัดทั่วประเทศ
นายวราวุธ กล่าวเพิ่มเติมว่า กระทรวง พม. มีการพิจารณาคัดเลือกครอบครัวอุปถัมภ์ โดยนักสังคมสงเคราะห์ที่อยู่ในแต่ละพื้นที่และเมื่อได้รับเงินไปแล้ว นักสังคมสงเคราะห์ที่อยู่ภายใต้การดูแลของกระทรวง พม. จะติดตามไปแต่ละครอบครัวว่าได้ใช้เงินตามวัตถุประสงค์หรือไม่ อีกทั้งในขั้นตอนการพิจารณาเราจะมีคณะกรรมการกำกับดูแลการช่วยเหลือผู้ประสบปัญหาทางสังคมตามภารกิจกระทรวง พม. เพื่อพิจารณาคุณสมบัติและความเหมาะสม โดยคาดว่า จะพิจารณาคัดเลือกให้แล้วเสร็จภายในสิ้นเดือน พ.ค. 67 เพื่อให้เงินถึงมือครอบครัวอุปถัมภ์โดยเร็วที่สุด
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ผู้สูงอายุ #ครอบครัวอุปถัมภ์

ที่มา : https://www.thaigov.go.th/news/contents/details/81982