รัฐบาลไทย-ข่าวทำเนียบรัฐบาล-"พัชรวาท" เปิดการประชุมทศวรรษแห่งสหประชาชาติว่าด้วยมหาสมุทรครั้งที่ 2 และการประชุมวิชาการนานาชาติด้านวิทยาศาสตร์ทางทะเลครั้งที่ 11


วันจันทร์ที่ 22 เมษายน 2567
"พัชรวาท" เปิดการประชุมทศวรรษแห่งสหประชาชาติว่าด้วยมหาสมุทรครั้งที่ 2 และการประชุมวิชาการนานาชาติด้านวิทยาศาสตร์ทางทะเลครั้งที่ 11
รมว.ทส. เปิดการประชุมทศวรรษแห่งสหประชาชาติว่าด้วยมหาสมุทรครั้งที่ 2 และการประชุมวิชาการนานาชาติด้านวิทยาศาสตร์ทางทะเลครั้งที่ 11
วันที่ 22 เมษายน 2567 เวลา 09.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดการประชุมระดับภูมิภาคทศวรรษแห่งสหประชาชาติว่าด้วยมหาสมุทร ครั้งที่ 2 และการประชุมวิชาการนานาชาติด้านวิทยาศาสตร์ทางทะเล ครั้งที่ 11 ภายใต้ชื่องาน 2nd UN Ocean Decade Regional Conference & 11th WESTPAC International Marine Science Conference ในหัวข้อการประชุมหลัก “การเร่งจัดการกับความท้าทายโดยใช้แนวทางวิทยาศาสตร์มหาสมุทร เพื่อการพัฒนาที่ยั่งยืน” หรือ Accelerating Ocean Science Solutions for Sustainable Development โดยมี นายจตุพร บุรุษพัฒน์ ปลัดกระทรวงฯ ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง พร้อมด้วยคณะผู้บริหารในสังกัดกระทรวงฯ และ ดร.มิชิดะ ยุทากะ ประธานคณะกรรมาธิการระหว่างรัฐบาลว่าด้วยสมุทรศาสตร์ (IOC) ตลอดจนผู้แทนจากหน่วยงานภาครัฐ ภาคเอกชน ภาคประชาสังคม ภาคการศึกษา และเยาวชน ทั้งในประเทศและต่างประเทศ รวมถึงสื่อมวลชน เข้าร่วมการประชุม ณ โรงแรม เดอะ เบอร์เคลีย์ ประตูน้ำ กรุงเทพฯ
พล.ต.อ.พัชรวาท กล่าวว่า การอนุรักษ์และการจัดการมหาสมุทรอย่างยั่งยืน เป็นเป้าหมายที่กระทรวงฯ มุ่งมั่นให้บรรลุผลลัพธ์และวิสัยทัศน์ทศวรรษแห่งสหประชาชาติ ว่าด้วยวิทยาศาสตร์ทางมหาสมุทร เพื่อการพัฒนาที่ยั่งยืนในภูมิภาคแปซิฟิกตะวันตก ภายในปี 2030 การประชุมนานาชาติฯ ครั้งนี้ ถือเป็นก้าวสำคัญในความพยายามร่วมกันที่จะจัดการกับความท้าทาย โดยใช้แนวทางวิทยาศาสตร์มหาสมุทรและนวัตกรรม เพื่อการพัฒนาที่ยั่งยืน เพื่อสร้างความอุดมสมบูรณ์ของท้องทะเลให้เป็นประโยชน์ของคนรุ่นปัจจุบันและอนาคต และเชื่อว่าการประชุมครั้งนี้ จะประสบความสำเร็จ มีประสิทธิผล และสามารถสร้างแนวทางในการกำกับดูแลอนุรักษ์และพัฒนามหาสมุทร ตลอดจนสร้างความร่วมมืออย่างเป็นรูปธรรม เพื่อขับเคลื่อนให้บรรลุเป้าหมายทศวรรษแห่งมหาสมุทร
การประชุมวิชาการนานาชาติด้านวิทยาศาสตร์ทางทะเลภายใต้ IOC/WESTPAC จัดขึ้นทุก 3-4 ปี โดยมีประเทศสมาชิกผลัดเปลี่ยนกันเป็นเจ้าภาพ ซึ่งในปี 2567 นี้ ประเทศไทยได้เป็นเจ้าภาพร่วมกับ IOC/WESTPAC จัดการประชุมวิชาการนานาชาติด้านวิทยาศาสตร์ทางทะเลครั้งที่ 11 ประกอบกับเพื่อเป็นการสนับสนุนการขับเคลื่อนการดำเนินงานในกรอบทศวรรษแห่งสหประชาชาติว่าด้วยวิทยาศาสตร์ทางมหาสมุทรเพื่อการพัฒนาอย่างยั่งยืน หรือ "The UN Ocean Decade 2021–2030" จึงได้จัดให้มีการประชุมระดับภูมิภาคทศวรรษแห่งสหประชาชาติว่าด้วยมหาสมุทรครั้งที่ 2 ร่วมด้วย โดยมีกำหนดการประชุมระหว่างวันที่ 22–25 เมษายน 2567 เพื่อเป็นเวทีสำหรับเผยแพร่ผลงาน แลกเปลี่ยนความรู้ ความคิดเห็น และประสบการณ์การวิจัยด้านวิทยาศาสตร์ทางทะเลและสาขาที่เกี่ยวข้อง รวมถึงเพื่อกระตุ้นให้เกิดความร่วมมือบูรณาการกันระหว่างประเทศและระหว่างสาขา ในการพัฒนาและนำองค์ความรู้จากงานวิจัยด้านวิทยาศาสตร์ทางทะเลไปใช้ในการพัฒนาและบริหารจัดการการใช้ประโยชน์จากมหาสมุทรอย่างยั่งยืน

ที่มา : https://www.thaigov.go.th/news/contents/details/82000