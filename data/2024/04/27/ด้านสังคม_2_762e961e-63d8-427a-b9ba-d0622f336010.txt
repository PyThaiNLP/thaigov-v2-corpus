รัฐบาลไทย-ข่าวทำเนียบรัฐบาล-เดินหน้าเพิ่มการเข้าถึงบริการให้ประชาชนต่อเนื่อง สธ.ระยองจัด 30 คลินิกเฉพาะทาง “เฉลิมพระเกียรติในหลวงครบ 6 รอบ” ดูแลประชาชนกว่า 1,500 คน


วันเสาร์ที่ 27 เมษายน 2567
เดินหน้าเพิ่มการเข้าถึงบริการให้ประชาชนต่อเนื่อง สธ.ระยองจัด 30 คลินิกเฉพาะทาง “เฉลิมพระเกียรติในหลวงครบ 6 รอบ” ดูแลประชาชนกว่า 1,500 คน
กระทรวงสาธารณสุข เดินหน้าเพิ่มการเข้าถึงบริการด้านการแพทย์ให้กับประชาชนในพื้นที่อย่างต่อเนื่อง
“หมอชลน่าน” เปิดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัวฯ จังหวัดระยอง จัดบริการแพทย์เฉพาะทางมากถึง 30 คลินิก อาทิ คลินิกสุขภาพดี วัยทำงาน คลินิกต่างด้าว one stop serviceตอบโจทย์พื้นที่ที่มีแรงงานทั้งไทยและต่างด้าวกว่า 8 แสนคน
วันนี้ (27 เมษายน 2567) ณ โรงพยาบาลวังจันทร์ จังหวัดระยอง นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานเปิดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดระยอง โดยมี นายแพทย์สุรโชค ต่างวิวัฒน์ รองปลัดกระทรวงสาธารณสุข คณะผู้บริหารส่วนกลางและผู้บริหารในพื้นที่ ร่วมงาน
นายแพทย์ชลน่านกล่าวว่า โครงการพาหมอไปหาประชาชนฯ นอกจากการจัดบริการเฉพาะทางเบื้องต้น 7 คลินิก จะมีการเพิ่มเติมบริการตามความจำเป็นของพื้นที่ด้วย อย่างจังหวัดระยอง นอกจากประชากรในพื้นที่ ยังมีประชากรที่เคลื่อนย้ายเข้ามาอาศัยและทำงานจำนวนมาก จากข้อมูลจากสำนักงานแรงงานจังหวัด เดือนมีนาคม 2567 มีกำลังแรงงานถึง 716,155 คน และแรงงานต่างด้าว 95,064 คน จึงมีการจัดคลินิกสุขภาพดี วัยทำงาน ประเมินสมรรถภาพความพร้อมของร่างกาย ด้วยเครื่องมือวัดความแข็งแรงของกล้ามเนื้อมือ และเครื่องวิเคราะห์องค์ประกอบร่างกาย เช่น มวลน้ำ มวลกล้ามเนื้อ ช่วยป้องกันการเจ็บป่วยในกลุ่มโรคกระดูกและกล้ามเนื้อ และคลินิกต่างด้าว one stop service ดูแลกลุ่มแรงงานต่างด้าวแบบเบ็ดเสร็จ ตั้งแต่ให้คำแนะนำการซื้อบัตรประกันสุขภาพ การเตรียมเอกสารต่างๆ และนัดตรวจสุขภาพ 6 รายการ ได้แก่ โรคเรื้อน, วัณโรค, สารเสพติดในปัสสาวะ, โรคพิษสุราเรื้อรัง, โรคเท้าช้าง และโรคซิฟิลิส ระยะที่ 3 ช่วยลดความเสี่ยงการแพร่โรค สร้างความปลอดภัยให้กับประชาชนในพื้นที่
ทั้งนี้ ได้รับความร่วมมืออย่างดีจากทุกภาคส่วน ทั้งภาครัฐ ภาคเอกชน จิตอาสาพระราชทาน อาสาสมัครสาธารณสุขจังหวัดระยอง โดยภาพรวมมีการจัดบริการถึง 30 คลินิก ได้แก่ 1) คัดกรองมะเร็งตับ/มะเร็งท่อน้ำดี 2) คัดกรองมะเร็งเต้านม 3) คัดกรองมะเร็งลำไส้ใหญ่/ลำไส้ตรง 4) คัดกรอง/ป้องกันมะเร็งปากมดลูก 5) คัดกรองไวรัสตับอักเสบบี/ซี 6) ผ่าตัดนิ้วล็อค 7) ทันตกรรม 8) แพทย์แผนไทย 9) แพทย์แผนจีน 10) ผู้สูงอายุครบวงจร 11) ฉีดวัคซีนโควิด/ไข้หวัดใหญ่ 12) เวชกรรมฟื้นฟู 13) กายอุปกรณ์ 14) คัดกรองตาในเด็ก 15) คัดกรองตาในผู้สุงอายุ 16) ตรวจประเมินและวินิจฉัยความจำและความสามารถของสมอง 17) คัดกรองความเครียด 18) คัดกรองภาวะออทิสติกและสมาธิสั้น 19) ส่องกล้องปากมดลูก 20) เวชศาสตร์ครอบครัว 21) อายุรศาสตร์ทั่วไป 22) กุมารเวชศาสตร์ 23) ตรวจหัวใจด้วยคลื่นเสียงความถี่สูง 24) ส่องกล้องตรวจลำไส้ใหญ่ 25) กระดูกและข้อ 26) สุขภาพดี วัยทำงาน 27) ผิวหนัง 28) รถเคลื่อนที่โรคหลอดเลือดสมอง 29) ต่างด้าว one stop service และ 30) ตรวจการนอนหลับ (Sleep test) มีประชาชนเข้ารับบริการกว่า 1,500 คน
********************************************** 27 เมษายน 2567

ที่มา : https://www.thaigov.go.th/news/contents/details/82246