รัฐบาลไทย-ข่าวทำเนียบรัฐบาล-“เกณิกา”เผย กระทรวงดีอีบูรณาการร่วมหลายหน่วยงาน เร่งปราบเว็บพนันออนไลน์ แก้ปัญหาบัญชีม้า-ซิมม้า พร้อมขอความร่วมมือประเทศเพื่อนบ้านกวาดล้างแก๊งคอลเซ็นเตอร์


วันเสาร์ที่ 27 เมษายน 2567
27/04/2567
พิมพ์
“เกณิกา”เผย กระทรวงดีอีบูรณาการร่วมหลายหน่วยงาน เร่งปราบเว็บพนันออนไลน์ แก้ปัญหาบัญชีม้า-ซิมม้า พร้อมขอความร่วมมือประเทศเพื่อนบ้านกวาดล้างแก๊งคอลเซ็นเตอร์
“เกณิกา”เผย กระทรวงดีอีบูรณาการร่วมหลายหน่วยงาน เร่งปราบเว็บพนันออนไลน์ แก้ปัญหาบัญชีม้า-ซิมม้า พร้อมขอความร่วมมือประเทศเพื่อนบ้านกวาดล้างแก๊งคอลเซ็นเตอร์
วันที่ 27 เม.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า รัฐบาลโดย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และนายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เดินหน้าดำเนินนโยบายปราบเว็บพนันออนไลน์ ซึ่งมีการแต่งตั้งคณะกรรมการป้องกันและปราบปราบอาชกรรมทางเทคโนโลยี เพื่อทำงานอย่างบูรณาการร่วมกับหลายหน่วยงาน อาทิ สำนักงานตำรวจแห่งชาติ กสทช. ปปง. กลต. ดีเอสไอ ธปท. เป็นต้น
โดยมีแนวทางการแก้ปัญหาสำคัญ เช่น มาตรการแก้ไขปัญหาบัญชีม้า เพื่อเร่งรัดกวาดล้างบัญชีที่ต้องสงสัยและบัญชีม้าในระบบธนาคาร โดยสมาคมธนาคารไทยสถาบันการเงิน ร่วมกับธนาคารแห่งประเทศไทยเร่งทำการตรวจสอบเหตุต้องสงสัย 19 ข้อ และทำการแลกเปลี่ยนข้อมูลบัญชีต้องสงสัยระหว่างธนาคาร เพื่อระบุและทำการระงับบัญชีธนาคาร ซึ่งที่ผ่านมามีการระงับไปแล้ว 3-4 แสนบัญชี ทั้งนี้ สำนักงาน ปปง. ได้ดำเนินการปิดบัญชีม้าไปแล้ว 318,298 บัญชี และศูนย์ AOC ระงับหรือปิดไปแล้ว 112,699 บัญชี และอีกมาตรการที่สำคัญคือ การอายัดบัญชีทันทีกรณีที่ผู้เสียหายแจ้งเหตุกับ AOC 1441 และผู้เสียหายแจ้งความออนไลน์เรียบร้อยแล้ว จากเดิมระงับชั่วคราว 3 วันและต้องไปแจ้งความที่สถานีตำรวจ
น.ส.เกณิกา กล่าวต่อว่า กระทรวงดิจิทัลเพื่อเศรษฐกิจและสังคม ยังได้กวาดล้างซิมต้องสงสัยและซิมม้า โดยทาง กสทช.ได้กำหนดหลักเกณฑ์ในการลงทะเบียนเพื่อยืนยันตัวตนสำหรับผู้ถือครองซิมการ์ด นอกจากนี้ ในส่วนของ สตช. และกระทรวงดีอีได้ประสานเพื่อระงับซิมม้า หรือซิมต้องสงสัยไปแล้วกว่า 8 แสนหมายเลข โดยนายประเสริฐ ได้สั่งการให้เข้มงวดในการเปิดใช้ซิมใหม่เพื่อป้องกันการนำซิมไปใช้กระทำผิดกฎหมาย
ในส่วนของเว็บพนันมีศูนย์กลางใหญ่อยู่ต่างประเทศ นั้น น.ส.เกณิกา กล่าวว่า กระทรวงดีอี สตช. กต. มท. บูรณาการประสานความร่วมมือกับประเทศเพื่อนบ้านในการแก้ไขปัญหาอาชญากรรมออนไลน์เชิงรุก โดยเคร่งครัดการตรวจสอบบุคคลเข้าออก และการเข้าออกผ่านช่องทางธรรมชาติ เพื่อลดปัญหาการเดินทางไปทำงานเป็นแก๊งคอลเซ็นเตอร์ รวมถึงการขนเงินออกนอกประเทศ และสนับสนุนการประสานงานเจรจากับประเทศเพื่อนบ้านในประเด็นการแก้ไขปัญหาแก๊งคอลเซ็นเตอร์ เว็บพนันออนไลน์ รวมถึงอาชญากรรมออนไลน์อื่นๆ ด้วย
“จากข้อมูลช่วงระหว่างตั้งแต่วันที่ 1 ตุลาคม 2566 - 5 มีนาคม 2567  กระทรวงดีอีได้ทำการระงับข้อมูลที่ไม่เหมาะสมทุกประเภทไปแล้วจำนวน 60,681 รายการ โดยปิดกั้นเว็บไซต์เกี่ยวกับพนันออนไลน์ จำนวน 25,571 รายการ เพิ่มขึ้น 13 เท่าตัวจาก 2,059 เว็บ ในช่วงเวลาเดียวกันปี 2566“น.ส.เกณิกา กล่าว

ที่มา : https://www.thaigov.go.th/news/contents/details/82231