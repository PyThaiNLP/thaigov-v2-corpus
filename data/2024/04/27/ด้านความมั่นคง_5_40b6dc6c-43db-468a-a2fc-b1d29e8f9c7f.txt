รัฐบาลไทย-ข่าวทำเนียบรัฐบาล-ฝ่ายปกครองจังหวัดลพบุรี สนธิกำลังเจ้าหน้าที่ตำรวจ และเทศบาลตำบลท่าศาลา รวบเจ้าของร้านพร้อมแรงงานต่างด้าวผิดกฎหมาย 2 ราย ลักลอบประกอบกิจการ "ร้านนวดชาย" 


วันเสาร์ที่ 27 เมษายน 2567
27/04/2567
พิมพ์
ฝ่ายปกครองจังหวัดลพบุรี สนธิกำลังเจ้าหน้าที่ตำรวจ และเทศบาลตำบลท่าศาลา รวบเจ้าของร้านพร้อมแรงงานต่างด้าวผิดกฎหมาย 2 ราย ลักลอบประกอบกิจการ "ร้านนวดชาย"
ฝ่ายปกครองจังหวัดลพบุรี สนธิกำลังเจ้าหน้าที่ตำรวจ และเทศบาลตำบลท่าศาลา รวบเจ้าของร้านพร้อมแรงงานต่างด้าวผิดกฎหมาย 2 ราย ลักลอบประกอบกิจการ "ร้านนวดชาย" ด้านพ่อเมืองลพบุรี เน้นย้ำ เดินหน้า Re X-ray กวาดล้างสิ่งผิดกฎหมายต่อเนื่อง เพื่อจัดระเบียบสังคม
ฝ่ายปกครองจังหวัดลพบุรี สนธิกำลังเจ้าหน้าที่ตำรวจ และเทศบาลตำบลท่าศาลา รวบเจ้าของร้านพร้อมแรงงานต่างด้าวผิดกฎหมาย 2 ราย ลักลอบประกอบกิจการ "ร้านนวดชาย" ด้านพ่อเมืองลพบุรี เน้นย้ำ เดินหน้า Re X-ray กวาดล้างสิ่งผิดกฎหมายต่อเนื่อง เพื่อจัดระเบียบสังคม หากประชาชนพบเบาะแสการกระทำความผิด โทรสายด่วน 1567 ตลอด 24 ชั่วโมง
วันนี้ (27 เม.ย. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า จังหวัดลพบุรี ได้รับเรื่องร้องเรียนจากพี่น้องประชาชนมายังศูนย์ดำรงธรรมจังหวัดลพบุรี แจ้งว่าให้ตรวจสอบข้อเท็จจริง กรณีร้านนวดชาย ชื่อเพจ facebook "นวดชายเปิดใหม่ ลพบุรี" โดยอาจมีการแอบแฝงการกระทำผิดลักลอบการค้าประเวณี ตนจึงได้สั่งการให้ ที่ทำการปกครองจังหวัดลพบุรี นำโดยนายพิษณุ ประภาธนานันท์ ปลัดจังหวัดลพบุรี นายยศวิน บำรุงเวช ป้องกันจังหวัดลพบุรี พร้อมด้วยผู้ช่วยป้องกันจังหวัดลพบุรี ร่วมกับชุดปฏิบัติการพิเศษอำเภอเมืองลพบุรี บูรณาการสถานีตำรวจภูธรเมืองลพบุรี โดย พ.ต.ท.ปพนทัศน์ ศรีสถาพรวงศ์ รอง ผกก.สส.สภ.เมืองลพบุรี และองค์กรปกครองส่วนท้องถิ่น โดยมี นางวิลาทิพย์ สละชีพ นายกเทศมนตรีตำบลท่าศาลา กำนัน ผู้ใหญ่บ้าน ตำบลท่าศาลา ร่วมลงพื้นที่ตรวจสอบตามข้อร้องเรียนดังกล่าว
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า จากการเข้าตรวจค้นร้านนวดชายเปิดใหม่ ลพบุรี เจ้าหน้าที่สามารถจับกุมผู้ต้องหา 3 ราย คือ นายเอ เจ้าของร้าน พร้อมด้วยชายสัญชาติลาว 2 ราย โดยจากการสอบสวนพบว่าเป็นแรงงานต่างด้าวที่ไม่มีใบอนุญาต เจ้าหน้าที่จึงได้ทำการแจ้งข้อกล่าวหาผู้เป็นเจ้าของร้าน "รับคนต่างด้าวที่ไม่มีใบอนุญาตทำงานหรือให้คนต่างด้าวเข้ามาทำงาน นอกเหนือจากที่มีสิทธิจะทําได้โดยไม่ได้รับอนุญาต (มาตรา 9 ตาม พ.ร.ก.การบริหารจัดการการทํางานของคนต่างด้าวฯ) ประกอบกิจการโดยไม่มีใบอนุญาต" อีกทั้งแจ้งข้อกล่าวหาลูกจ้าง 2 ราย "เป็นบุคคลต่างด้าวทำงานโดยไม่ได้รับอนุญาตทำงาน" ก่อนนำผู้ต้องหาทั้ง 3 ราย ส่งพนักงานสอบสวน สถานีตำรวจภูธรเมืองลพบุรี เพื่อดำเนินคดีตามกฎหมายต่อไป
"จังหวัดลพบุรี มุ่งมั่นขับเคลื่อนนโยบายของกระทรวงมหาดไทย โดยได้กำชับเจ้าหน้าที่ที่เกี่ยวข้อง เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมบูรณาการทุกภาคส่วนเพื่อเพิ่มความเข้มข้นปราบปรามสิ่งผิดกฎหมายต่อเนื่อง เพื่อความปลอดภัยในชีวิตและทรัพย์สินของพี่น้องประชาชน หากพี่น้องประชาชนมีเบาะแสการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง" นายอำพลฯ กล่าวเพิ่มเติม
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82250