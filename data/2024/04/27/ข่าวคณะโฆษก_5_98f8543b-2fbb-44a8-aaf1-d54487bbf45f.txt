รัฐบาลไทย-ข่าวทำเนียบรัฐบาล-นายกฯ ชื่นชมมาตรการสถาบันการเงินของรัฐ ขานรับนโยบายประกาศลดดอกเบี้ย 0.25% ช่วยเหลือลูกค้ารายย่อย และกลุ่มเปราะบาง เป็นระยะเวลานาน 6 เดือน เริ่มตั้งแต่ 1 พฤษภาคม 2567 


วันเสาร์ที่ 27 เมษายน 2567
27/04/2567
พิมพ์
นายกฯ ชื่นชมมาตรการสถาบันการเงินของรัฐ ขานรับนโยบายประกาศลดดอกเบี้ย 0.25% ช่วยเหลือลูกค้ารายย่อย และกลุ่มเปราะบาง เป็นระยะเวลานาน 6 เดือน เริ่มตั้งแต่ 1 พฤษภาคม 2567
นายกฯ ชื่นชมมาตรการสถาบันการเงินของรัฐ ขานรับนโยบายประกาศลดดอกเบี้ย 0.25% ช่วยเหลือลูกค้ารายย่อย และกลุ่มเปราะบาง เป็นระยะเวลานาน 6 เดือน เริ่มตั้งแต่ 1 พฤษภาคม 2567 เชื่อมั่นเป็นการเพิ่มโอกาสให้ประชาชน
วันที่ 27 เมษายน 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมการมาตรการสมาคมสถาบันการเงินของรัฐ ซึ่งได้ดำเนินนโยบายเช่นเดียวกับ สมาคมธนาคารไทย ประกาศลดดอกเบี้ย 0.25% ช่วยเหลือลูกค้ารายย่อย และกลุ่มเปราะบางเป็นระยะเวลานาน 6 เดือน เริ่มตั้งแต่ 1 พฤษภาคม 2567 นี้
โฆษกประจำสำนักนายกรัฐมนตรีเปิดเผยว่า 6 ธนาคารของรัฐ ที่ร่วมลดอัตราดอกเบี้ยอ้างอิงสำหรับลูกค้ารายย่อยทุกกลุ่มลง 0.25% ได้แก่ ธนาคารออมสิน ธนาคารอาคารสงเคราะห์ ธนาคารพัฒนาวิสาหกิจขนาดกลางและขนาดย่อมแห่งประเทศไทย ธนาคารเพื่อการส่งออกและนำเข้าแห่งประเทศไทย และบริษัทประกันสินเชื่ออุตสาหกรรมขนาดย่อม รวมถึงธนาคารอิสลามแห่งประเทศไทย
ทั้งนี้ นับว่าเป็นการดำเนินนโยบายที่ สอดรับกับแนวทางการทำงานของรัฐบาล ซึ่งในส่วนของ ธนาคารเพื่อการเกษตรและสหกรณ์การเกษตร (ธ.ก.ส.)ร่วมลดอัตราดอกเบี้ยสำหรับลูกค้ากลุ่มเปราะบางลง 0.25% เป็นระยะเวลา 6 เดือนด้วยเช่นกันเช่นกันเนื่องจากมีการพักชำระหนี้เกษตรกรไปแล้วก่อนหน้านี้
“นายกรัฐมนตรี ขอบคุณทุกหน่วยงานที่ขานรับแนวทาง นโยบายของรัฐบาล ที่ต้องการช่วยเหลือประชาชนแบ่งเบาภาระค่าใช้จ่าย ทั้งนี้ เชื่อมั่นว่า การพร้อมใจการออกมาตรการช่วยเหลือนี้ จะทำให้ประชาชนมีกำลังใจ และมีคุณภาพชีวิตที่ดีขึ้น” นายชัย กล่าว

ที่มา : https://www.thaigov.go.th/news/contents/details/82254