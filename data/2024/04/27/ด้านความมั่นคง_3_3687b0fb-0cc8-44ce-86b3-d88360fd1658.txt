รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครองอุบลราชธานี สนธิกำลังเจ้าหน้าที่ตำรวจและสาธารณสุข เดินหน้าปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" 


วันเสาร์ที่ 27 เมษายน 2567
27/04/2567
พิมพ์
ชุดปฏิบัติการพิเศษฝ่ายปกครองอุบลราชธานี สนธิกำลังเจ้าหน้าที่ตำรวจและสาธารณสุข เดินหน้าปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว"
ชุดปฏิบัติการพิเศษฝ่ายปกครองอุบลราชธานี สนธิกำลังเจ้าหน้าที่ตำรวจและสาธารณสุข เดินหน้าปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" บุกจับร้านลักลอบจำหน่ายน้ำกระท่อมและแอลกอฮอล์ให้กับเด็กและเยาวชน ผู้ว่าฯ กำชับทุกฝ่าย
ชุดปฏิบัติการพิเศษฝ่ายปกครองอุบลราชธานี สนธิกำลังเจ้าหน้าที่ตำรวจและสาธารณสุข เดินหน้าปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" บุกจับร้านลักลอบจำหน่ายน้ำกระท่อมและแอลกอฮอล์ให้กับเด็กและเยาวชน ผู้ว่าฯ อุบลราชธานี กำชับทุกฝ่ายที่เกี่ยวข้องดำเนินการปราบปรามอย่างจริงจังและต่อเนื่อง เพื่อความสงบสุขของบ้านเมือง
เมื่อวันที่ 26 เม.ย. 67 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และป้องกันแก้ไขปัญหายาเสพติด ซึ่งที่ผ่านมาจังหวัดอุบลราชธานีได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้สั่งการให้ชุดปฏิบัติการพิเศษฝ่ายปกครองจังหวัดอุบลราชธานี บูรณาการกำลังร่วมกับปกครองอำเภอเมืองอุบลราชธานี ตำรวจภูธรเมืองอุบลราชธานี และสาธารณสุขอำเภอเมืองอุบลราชธานี นำสมาชิกกองอาสารักษาดินแดนสังกัดร้อยอาสารักษาดินแดนจังหวัดอุบลราชธานี 1 ร่วมกันปฏิบัติภารกิจ "ยุทธการปิดสวิตช์ผู้ค้ายาเสพ และกวาดล้างผู้มีอิทธิพลในพื้นที่เมืองดอกบัว" ลงพื้นที่ตรวจสอบข้อเท็จจริงเกี่ยวกับการมั่วสุมของเด็กและเยาวชนบริเวณร้านเจริญจิตรพาณิชย์
“สืบเนื่องจากจังหวัดอุบลราชธานี ได้รับเรื่องร้องเรียนจากประชาชนว่ามีร้านในพื้นที่ ชื่อร้านเจริญจิตรพาณิชย์ เปิดให้บริการและจำหน่ายแอลกอฮอล์ น้ำกระท่อม ให้กับเด็กและเยาวชน และมีการเปิดให้บริการถึงเช้า ตนจึงได้สั่งการให้เจ้าหน้าที่ชุดปฏิบัติการพิเศษฝ่ายปกครองจังหวัดอุบลราชธานี ลงพื้นที่เข้าตรวจสอบบริเวณร้านดังกล่าว ซึ่งจากการลงพื้นที่และเข้าตรวจสอบพบมีการกระทำผิดกฎหมาย ดังนี้ 1.ปล่อยปละละเลยให้บุคคลที่มีอายุต่ำกว่า 20 ปีบริบูรณ์ จำนวน 12 ราย และเด็กและเยาวชนที่มีอายุต่ำกว่า 18 ปี จำนวน 6 ราย เข้าใช้บริการ 2. ฝ่าฝืนจำหน่ายเครื่องดื่มแอลกอฮอล์ในเวลาที่รัฐมนตรีกำหนด และ 3.จำหน่ายน้ำกระท่อมโดยไม่ได้รับอนุญาต ทั้งนี้ เจ้าหน้าที่ได้ยึดของกลาง น้ำกระท่อม ขนาด 1.5 ลิตร จำนวน 17 ขวด เบียร์ จำนวน 5 ขวด บุหรี่ไฟฟ้า จำนวน 16 ชิ้น ทาวเวอร์น้ำกระท่อมขนาด 5 ลิตร จำนวน 1 ทาวเวอร์” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมว่า หลังจากที่เข้าจับกุมและตรวจยึดของกลางเป็นที่เรียบร้อย เจ้าหน้าที่ชุดปฏิบัติการพิเศษฝ่ายปกครองจังหวัดอุบลราชธานี ได้นำตัวบุคคลที่รับเป็นเจ้าของร้าน จัดทำบันทึกจับกุมพร้อมแจ้งข้อกล่าวหา และนำตัวผู้กระทำความผิดส่งพนักงานสอบสวน สภ.เมืองอุบลราชธานี เพื่อดำเนินคดีตามกฎหมายต่อไป ในส่วนของเด็กและเยาวชนที่มีอายุต่ำกว่า 18 ปี เจ้าหน้าที่ได้ส่งตัวให้พนักงานดำเนินการตาม พ.ร.บ.คุ้มครองเด็ก พ.ศ. 2546 ณ บ้านพักเด็กจังหวัดอุบลราชธานี ต่อไป
“จังหวัดอุบลราชธานี มุ่งมั่นขับเคลื่อนนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดล้างสิ่งผิดกฎหมาย พร้อมทั้งได้กำชับให้เจ้าหน้าที่ฝ่ายปกครองและทุกหน่วยงานที่เกี่ยวข้องยกระดับความเข้มข้นในการตรวจสอบอย่างจริงจัง ซึ่งจังหวัดอุบลราชธานีได้บูรณาการทุกภาคส่วนเพื่อเพิ่มความเข้มข้นเสาะหาเบาะแสการกระทำความผิดในทุกรูปแบบ เพื่อให้สังคมมีความสงบเรียบร้อย เกิดสวัสดิภาพ เกิดความปลอดภัยในชีวิตและทรัพย์สินของพี่น้องประชาชน อย่างไรก็ตาม ต้องขอความร่วมมือจากพี่น้องประชาชนหากมีเบาะแสการกระทำความผิดเกี่ยวกับการพนัน และยาเสพติดหรือการกระทำความผิดทุกประเภท ขอให้แจ้งมายังสายด่วนศูนย์ดำรงธรรม 1567 สามารถโทรฟรีตลอด 24 ชั่วโมง” นายศุภศิษย์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82239