รัฐบาลไทย-ข่าวทำเนียบรัฐบาล-รมช.ไชยา ร่วมกับ กท. พาณิชย์ เปิดงานธงฟ้าราคาประหยัด จ.นครพนม


วันเสาร์ที่ 27 เมษายน 2567
รมช.ไชยา ร่วมกับ กท. พาณิชย์ เปิดงานธงฟ้าราคาประหยัด จ.นครพนม
รมช.ไชยา ร่วมกับ กท. พาณิชย์ เปิดงานธงฟ้าราคาประหยัด จ.นครพนม ช่วยบรรเทาค่าครองชีพ เร่งแก้ปัญหาภัยแล้ง
เมื่อวันที่ 26 เมษายน 2567 ดร.ไชยา พรหมา รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการจังหวัดนครพนม โดยมี นายคุณากร ปรีชาชนะชัย เลขานุการรัฐมนตรีช่วยว่าการกระทรวงเกษตรและสหกรณ์ นางสาวอัยรินทร์ พันธุ์ฤทธิ์ โฆษกกระทรวงเกษตรและสหกรณ์ (ฝ่ายการเมือง) ดร.ภูมิพัฒน์ พชรทรัพย์ สมาชิกสภาผู้แทนราษฎร เขต 1 จังหวัดนครพนม นางรณิดา เหลืองฐิติสกุล รองผู้ว่าราชการจังหวัดนครพนม และหน่วยงานที่เกี่ยวข้อง ร่วมติดตามลงพื้นที่ตลอดวัน
สำหรับช่วงเช้า รมช.ไชยา ได้รับมอบหมายจากนายภูมิธรรม เวชชยะชัย รองนายกรัฐมนตรีและรัฐมนตรีว่าการกระทรวงพาณิชย์ ให้เป็นประธานกล่าวเปิดงานโครงการธงฟ้าราคาประหยัด ร่วมกับนายกฤษฎา ตันเทอดทิตย์ เลขานุการรัฐมนตรีว่าการกระทรวงพาณิชย์ โดยมี นายเศรษฐา นิลสุสรรณ นายอำเภอนาหว้า ให้การต้อนรับ ณ โรงเรียนบ้านนาหว้า อำเภอนาหว้า จังหวัดนครพนม
รมช.ไชยา กล่าวว่า รัฐบาลภายใต้การนำของนายเศรษฐา ทวีสิน นายกรัฐมนตรี ที่ต้องการลดรายจ่าย เพิ่มรายได้ และขยายโอกาสให้กับพี่น้องประชาชน ซึ่งกระทรวงเกษตรและสหกรณ์มีหน้าที่ดูแลการผลิตสินค้าเกษตร ในส่วนกระทรวงพาณิชย์เป็นผู้ดูแลราคาสินค้า จึงต้องร่วมมือกันบรรเทาความเดือดร้อนด้านค่าครองชีพให้กับประชาชน สำหรับโครงการธงฟ้าราคาประหยัด ณ จังหวัดนครพนม จัดขึ้นระหว่างวันที่ 26 - 28 เมษายน 2567 ได้ยกทัพสินค้าอุปโภค-บริโภคจากห้างร้านกว่า 1,000 รายการ เพื่อช่วยบรรเทาปัญหาค่าครองชีพให้กับประชาชน รวมถึงมีพื้นที่ให้ประชาชนร่วมออกคูหาจำหน่ายสินค้า เพื่อสร้างรายได้และกระตุ้นเศรษฐกิจในพื้นที่ไปพร้อมกัน อีกทั้ง มอบปัจจัยการผลิตให้กับเกษตรกรในพื้นที่ ทั้ง 3 อำเภอ ได้แก่ อำเภอนาหว้า อำเภอศรีสงคราม และอำเภอบ้านแพง ประกอบไปด้วย กล้าไม้เศรษฐกิจ ไม้มะค่า ไม้ยางนา ไม้ตะแบก ไม้หวาย  พันธุ์ถั่วฝักยาว และพันธุ์ปลา เพื่อให้เกษตรกรนำไปต่อยอดผลผลิตออกจำหน่ายสู่ตลาดเพิ่มรายได้ต่อไป
หลังจากนั้น รมช.ไชยา ลงพื้นที่ตรวจเยี่ยมสถานีสูบน้ำด้วยไฟฟ้าพร้อมระบบส่งน้ำบ้านนาน้อย ตำบลเหล่าพัฒนา อำเภอนาหว้า จังหวัดนครพนม เพื่อรับทราบความคืบหน้าแผนการสร้างความยาวท่อส่งน้ำ 9,616 เมตร พื้นที่ชลประทานเพิ่มขึ้น 2,100 ไร่ สำหรับช่วยเหลือเกษตรกรบ้านนาน้อยให้มีน้ำใช้ทำเกษตรกรรม และนำคณะเดินทางตรวจเยี่ยมราชการ จำนวน 2 อำเภอในจังหวัดนครพนม ในจุดแรกเป็นการลงพื้นที่พบปะเกษตรกรในอำเภอศรีสงคราม จังหวัดนครพนม พร้อมมอบโฉนด ส.ป.ก. 4-01 ให้กับเกษตรกรในพื้นที่ และตรวจเยี่ยมโครงการพัฒนาแหล่งน้ำ โครงการชลประทานนครพนม สถานีสูบน้ำด้วยไฟฟ้าพร้อมระบบส่งน้ำบ้านยางงอย ให้เกษตรกรในพื้นที่ขนาด 1,115 ไร่ และจุดที่สอง ไปตรวจเยี่ยมโครงการ ขยายระบบส่งน้ำสถานีสูบน้ำด้วยไฟฟ้าแก้มลิงหนองเครือเขา ตำบลบ้านแพง อำเภอบ้านแพง จังหวัดนครพนม และโครงการประตูระบายน้ำห้วยลังกา บ้านท่าลาด ตำบลนาเข อำเภอบ้านแพง จังหวัดนครพนม เพื่อให้เกษตรกร 1,500 ครัวเรือน มีน้ำอุปโภค-บริโภค สามารถทำเกษตรกรรมและป้องกันอุทกภัยในระยะยาว
นอกจากนี้ รัฐมนตรีช่วยเกษตรฯ ไชยา ได้มอบนโยบายให้เจ้าหน้าที่กระทรวงเกษตรฯ ทำงานให้สอดรับกับนโยบาย "ตลาดนำ นวัตกรรมเสริม เพิ่มรายได้" เพื่อยกระดับเกษตรกรให้มีรายได้เพิ่มขึ้น 3 เท่า ในเวลา 4 ปี ซึ่งต้องส่งเสริมเกษตรกรให้ปลูกพืชผลทางการเกษตรที่ตรงกับความต้องการของตลาด ทำให้ผลผลิตไม่ล้นตลาด และเกษตรกรจะมีรายได้เพิ่มกว่าการทำเกษตรกรรมในรูปแบบเดิมอีกด้วย

ที่มา : https://www.thaigov.go.th/news/contents/details/82236