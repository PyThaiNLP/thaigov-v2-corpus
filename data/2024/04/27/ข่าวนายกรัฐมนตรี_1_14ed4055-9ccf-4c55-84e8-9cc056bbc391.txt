รัฐบาลไทย-ข่าวทำเนียบรัฐบาล-นายกฯ ติดตามการผลิตทุเรียนคุณภาพปลอดภัยมูลค่าสูง และรับฟังปัญหาจากเกษตรกรชาวสวนจันทบุรี สั่งการกรมทางหลวงหยุดซ่อมถนนสุขุมวิท เพื่ออำนวยความสะดวกต่อการขนส่งผลไม้ช่วงนี้


วันเสาร์ที่ 27 เมษายน 2567
27/04/2567
พิมพ์
นายกฯ ติดตามการผลิตทุเรียนคุณภาพปลอดภัยมูลค่าสูง และรับฟังปัญหาจากเกษตรกรชาวสวนจันทบุรี สั่งการกรมทางหลวงหยุดซ่อมถนนสุขุมวิท เพื่ออำนวยความสะดวกต่อการขนส่งผลไม้ช่วงนี้
นายกฯ ติดตามการผลิตทุเรียนคุณภาพปลอดภัยมูลค่าสูง และรับฟังปัญหาจากเกษตรกรชาวสวนจันทบุรี สั่งการกรมทางหลวงหยุดซ่อมถนนสุขุมวิท เพื่ออำนวยความสะดวกต่อการขนส่งผลไม้ช่วงนี้
วันนี้ (27 เมษายน 2567) เวลา 10.40 น. ณ  สวนนวลทองจันทร์ ตำบลมาบไพ อำเภอขลุง จังหวัดจันทบุรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วยนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นายไชยา พรหมา รัฐมนตรีช่วยว่าการกระทรวงเกษตรและสหกรณ์ และอธิบดีหน่วยงานที่เกี่ยวข้องตรวจติดตามการผลิตทุเรียนคุณภาพปลอดภัยมูลค่าสูง และรับฟังปัญหาจากเกษตรกร โดยมี นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี หัวหน้าส่วนราชการจังหวัดจันทบุรี นายสุเทพ นภพันธ์ เจ้าของสวนนวลทองจันทร์ และเกษตรกรชาวสวนทุเรียนให้การต้อนรับ
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังปัญหาจากเกษตรกรชาวสวนทุเรียนจันทบุรี จากนายสุเทพ นภพันธ์ เจ้าของสวนนวลทองจันทร์ตัวแทนชาวสวนทุเรียนนำเสนอปัญหาอุปสรรค ดังนี้
1.สภาพอากาศที่มีอุณหภูมิสูงขึ้น เกิดสภาวะภัยแล้ง ทำให้ปริมาณน้ำที่ใช้ในสวนไม่เพียงพอ ทั้งในสวน
ของตนเองและพื้นที่จังหวัดจันทบุรีโดยรอบ ทำให้เกษตรกรในพื้นที่ต้องเสียค่าใช้จ่ายในการซื้อน้ำ
2.ปัญหาแรงงาน ทั้งในด้านปริมาณที่ไม่เพียงพอ และค่าใช้จ่ายต่อรายในการนำเข้า-ต่ออายุแรงงาน
จากประเทศเพื่อนบ้าน เช่น แรงงานกัมพูชา ลาว และพม่า
3.การขนส่งมีต้นทุนสูง ตู้คอนเทนเนอร์มีไม่เพียงพอ
4.ขาดแคลนเทคโนโลยีในการตรวจวัดความสุกแก่ของทุเรียนที่มีความเหมาะสมต่อการปฏิบัติงานในพื้นที่
ขั้นตอนในการควบคุมคุณภาพผลผลิตตั้งแต่สวน (ตรวจก่อนตัด) จนถึงโรงคัดบรรจุ (ตรวจก่อนปิดตู้)ใช้ระยะเวลานาน เนื่องจากเจ้าหน้าที่/วัสดุอุปกรณ์ไม่เพียงพอ รวมถึงการควบคุมโรคระบาดในสวนทุเรียน
จากนั้น นายกฯ กล่าวแสดงความยินดีที่ได้มาจังหวัดจันทบุรี โดยทราบว่าเป็นต้นฤดูของการเก็บผลผลิต ถือได้ว่าเป็นหัวมังกรของพืชฤดูร้อน ไม่ว่าจะเป็นเงาะ มังคุด และทุเรียน ถือเป็นนิมิตหมายที่ดีในการลงพื้นที่รับฟังปัญหาจากเกษตรกรในวันนี้ รัฐบาลให้ความสำคัญต่อการทำพืชเศรษฐกิจผลไม้เพื่อการส่งออก ซึ่งจังหวัดจันทบุรีเป็นจังหวัดแรก ๆ ที่มีผลผลิตออกมา ต่อจากนั้นก็จะมีผลไม้จากจังหวัดภาคใต้มีผลผลิตออกมาสู่ตลาด
นายกฯ กล่าวต่อไปว่า ประเทศจีนรับประทานทุเรียนเฉลี่ยต่อคนต่อปีประมาณ 0.7 กิโลกรัม คนไทยรับประทานทุเรียนเฉลี่ยประมาณ 5 กิโลกรัมหรือประมาณ 7 เท่า แต่ตนเองมั่นใจว่าประเทศจีนจะบริโภคทุเรียนมากขึ้นเรื่อย ๆ ซึ่งจะต้องมีการพัฒนา และปลูกทุเรียนเพิ่มมากขึ้นเรื่อย ๆ ทั้งนี้ จะต้องมีการสนับสนุนการเพาะปลูกอย่างเหมาะสม ส่วนคู่แข่งที่สำคัญของไทยคือเวียดนาม จะต้องมีการพัฒนาทางระบบ เพื่อจะได้แข่งขันกับประเทศเวียดนามได้ ในส่วนของรัฐบาลตระหนักดีถึงพืชเศรษฐกิจ โดยเฉพาะทุเรียน สำหรับปัญหาที่ได้มีการนำเสนอนั้น ขอให้กระทรวงเกษตรฯ พัฒนาสายพันธุ์ไม่ว่าจะเป็นการแปรรูปรวมถึงการดูแลค่าปุ๋ย และขอให้กระทรวงพาณิชย์กระทรวงเกษตรฯ เข้มงวดดูแลเรื่องคุณภาพในการส่งออกทุเรียนไปยังต่างประเทศ เพราะเป็นชื่อเสียงที่สำคัญของประเทศไทยไม่อยากให้ชื่อเสียงของประเทศไทยเสียหาย
ทั้งนี้ นายกฯ ได้สั่งการให้กรมทางหลวงหยุดซ่อมถนนสุขุมวิทในช่วงนี้ เพื่อให้พี่น้องเดินทางสะดวกสบาย รวมถึงเพื่อให้การขนส่ง ระบบโลจิสติกส์เป็นไปได้ด้วยดี โดยขอให้กรมทางหลวงดูเรื่องความปลอดภัย อำนวยความสะดวกในการคมนาคม รวมทั้งการสัญจรขอให้จัดการให้ดี
ส่วนเรื่องปัญหาตู้คอนเทนเนอร์ที่ยังมีไม่เพียงพอและราคาแพง ขอให้กระทรวงพาณิชย์เร่งหามาตรการสนับสนุนการจัดหาตู้คอนเทนเนอร์ให้เพียงพอต่อความต้องการโดยเฉพาะในช่วงฤดูที่ผลไม้ออก สำหรับเรื่องแรงงาน ขอให้กระทรวงแรงงานพิจารณามาตรการหาแรงงานในสวนผลไม้ให้เพียงพอโดยเฉพาะในช่วงฤดูที่ผลผลิตออกเป็นจำนวนมาก ขอให้จัดหาแรงงานให้เพียงพอต่อความต้องการของพี่น้องเกษตรกร
โอกาสนี้ นายกรัฐมนตรีได้เยี่ยมชมสวนทุเรียน พร้อมชิมทุเรียนพันธุ์นวลทองจันทร์ พันธุ์ก้านยาว และพันธุ์หมอนทอง โดยนายกฯ พูดว่า  “อร่อย หวานมัน” ทั้งนี้ นายกฯ ได้ตัดทุเรียนพันธุ์หมอนทอง และรับลูกทุเรียนพันธ์ุนวลทองจันทร์ จากการตัดของเกษตรกรแล้วโยนมาให้นายกฯ รับอยู่ใต้ต้นทุเรียน  สำหรับทุเรียนพันธุ์นวลจันทร์เป็นทุเรียนพันธุ์ผสมระหว่างพันธุ์หมอนทองกับพันธุ์พวงมณี เป็นต้นทุเรียนต้นแรกของโลกที่ได้ขึ้นทะเบียนต้นทุเรียน GI
จากนั้น นายกฯ เดินทางไปตรวจติดตามการคัดบรรจุทุเรียนคุณภาพและการแปรรูปทุเรียน และเยี่ยมชมผลิตภัณฑ์สินค้าทางการเกษตรและสินค้าแปรรูปคุณภาพ ณ บริษัท ดราก้อน เฟรช ฟรุท จำกัด ต่อไป

ที่มา : https://www.thaigov.go.th/news/contents/details/82241