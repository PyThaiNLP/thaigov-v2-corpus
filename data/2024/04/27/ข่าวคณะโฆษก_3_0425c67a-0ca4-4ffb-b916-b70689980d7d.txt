รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ขอบคุณ ผลการจัดอันดับให้ไทยเป็นอันดับ 1 ประเทศที่น่าเยี่ยมชมที่สุดประจำปี 2024 (World’s Best Countries To Visit In Your Lifetime 2024) ของนิตยสาร CEOWORLD 


วันเสาร์ที่ 27 เมษายน 2567
27/04/2567
พิมพ์
โฆษกรัฐบาลเผย นายกฯ ขอบคุณ ผลการจัดอันดับให้ไทยเป็นอันดับ 1 ประเทศที่น่าเยี่ยมชมที่สุดประจำปี 2024 (World’s Best Countries To Visit In Your Lifetime 2024) ของนิตยสาร CEOWORLD
โฆษกรัฐบาลเผย นายกฯ ขอบคุณ ผลการจัดอันดับให้ไทยเป็นอันดับ 1 ประเทศที่น่าเยี่ยมชมที่สุดประจำปี 2024 (World’s Best Countries To Visit In Your Lifetime 2024) ของนิตยสาร CEOWORLD ย้ำชัดศักยภาพยอดเยี่ยม ประเทศยอดนิยมของนักท่องเที่ยว
วันที่ 27 เมษายน 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ขอบคุณทุกการทำงานของหน่วยงานที่เกี่ยวข้อง ตลอดจนประชาชนไทยทุกคนที่เป็นเจ้าภาพที่ดีจนไทยได้รับการจัดให้เป็นอันดับ 1 ประเทศที่น่าเยี่ยมชมที่สุดในปี 2024 (World’s Best Countries To Visit In Your Lifetime, 2024) รวมทั้ง เป็นเครื่องพิสูจน์ถึงทุกปัจจัยที่ส่งเสริมศักยภาพด้านอุตสาหกรรมการท่องเที่ยวของไทย
โฆษกประจำสำนักนายกรัฐมนตรี กล่าวว่า การจัดอันดับในครั้งนี้ ดำเนินการโดยนิตยสาร CEOWORLD ซึ่งเป็นนิตยสารด้านธุรกิจชื่อดัง โดยใช้วิธีจัดอันดับโดยการเก็บข้อมูลความคิดเห็นจากผู้อ่านมากกว่า 295,000 ราย และประเทศไทยได้รับการจัดอันดับเป็นประเทศที่น่าเยี่ยมชมที่สุด เป็นอันดับ 1 (World’s Best Countries To Visit In Your Lifetime) ในปีนี้ ด้วยคะแนน 72.15 จากทั้งหมด 67 ประเทศ/เขตเศรษฐกิจ (https://ceoworld.biz/2024/04/15/worlds-best-countries-to-visit-in-your-lifetime-2024/ ) โดยทางนิตยสารได้ระบุว่า การท่องเที่ยวในประเทศไทยทำให้ได้รับประสบการณ์ท่องเที่ยวหลากหลาย เช่น สีสันยามค่ำคืน อาหารอร่อย ศิลปะและวัฒนธรรมที่มีชีวิตชีวา แหล่งช้อปปิ้งที่ขึ้นชื่อ แม่น้ำลำคลองที่คดเคี้ยวอย่างสวยงาม วัดของศาสนาพุทธ ตลาดกลางคืน ตลาดน้ำ และ สวนสาธารณะสุดพิเศษ
“นายกรัฐมนตรีเชื่อมั่นในศักยภาพประเทศไทย และทำให้รัฐบาลได้วางแผน ดำเนินการผลักดันการพัฒนาการท่องเที่ยวอย่างรอบด้าน โดยการจัดอันดับในครั้งนี้ถือเป็นอีกหนึ่งเครื่องมือที่พิสูจน์ว่า แนวนโยบายของไทยที่สนับสนุนศักยภาพการท่องเที่ยวนั้น เดินหน้ามาอย่างถูกทาง และพร้อมที่จะพัฒนาต่อยอดเพื่อให้ไทยเป็นศูนย์กลางการท่องเที่ยว (Tourism Hub) ในระดับโลกต่อไป” นายชัย กล่าว

ที่มา : https://www.thaigov.go.th/news/contents/details/82234