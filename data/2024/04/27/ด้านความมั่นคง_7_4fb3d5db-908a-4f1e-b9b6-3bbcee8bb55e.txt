รัฐบาลไทย-ข่าวทำเนียบรัฐบาล-อุบลราชธานีเดินหน้า "ปิดสวิตช์ผู้ค้ายาเสพติดเมืองดอกบัว" ฝ่ายปกครองพิบูลมังสาหารและตำรวจ สภ.นาโพธิ์ เข้าตรวจยึดยาบ้ากว่า 100,000 เม็ด พ่อเมืองกำชับทุกฝ่ายที่เกี่ยวข้องให้ดำเนินการ


วันเสาร์ที่ 27 เมษายน 2567
27/04/2567
พิมพ์
อุบลราชธานีเดินหน้า "ปิดสวิตช์ผู้ค้ายาเสพติดเมืองดอกบัว" ฝ่ายปกครองพิบูลมังสาหารและตำรวจ สภ.นาโพธิ์ เข้าตรวจยึดยาบ้ากว่า 100,000 เม็ด พ่อเมืองกำชับทุกฝ่ายที่เกี่ยวข้องให้ดำเนินการ
อุบลราชธานีเดินหน้า "ปิดสวิตช์ผู้ค้ายาเสพติดเมืองดอกบัว" ฝ่ายปกครองพิบูลมังสาหารและตำรวจ สภ.นาโพธิ์ เข้าตรวจยึดยาบ้ากว่า 100,000 เม็ด พ่อเมืองกำชับทุกฝ่ายที่เกี่ยวข้องให้ดำเนินการปราบปรามยาเสพติดอย่างจริงจังและต่อเนื่อง เพื่อความผาสุกของบ้านเมือง
วันนี้ (27 เม.ย. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานีได้ขับเคลื่อนยุทธการ " ปิดสวิตช์ผู้ค้ายาเสพติดเมืองดอกบัว" ซึ่งดำเนินการตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยล่าสุดตนได้รับรายงานจากนายสรชาย ครองยุทธ นายอำเภอพิบูลมังสาหาร ว่าชุดปฏิบัติพิเศษฝ่ายปกครองอำเภอพิบูลมังสาหาร นำโดยนายกิตติ สุวรรณกูฏ ปลัดอำเภอหัวหน้าฝ่ายความมั่นคง สมาชิกกองอาสารักษาดินแดนอำเภอพิบูลมังสาหารที่ 4 บูรณาการกับเจ้าหน้าที่ตำรวจสภ.นาโพธิ์ ร่วมกันตรวจสอบและตรวจยึดยาบ้าประมาณ 100,000 เม็ด ในพื้นที่ตำบลหนองบัวฮี อำเภอพิบูลมังสาหาร จังหวัดอุบลราชธานี ในเบื้องต้นยังไม่ทราบว่าเป็นของผู้ใด ทั้งนี้ เจ้าหน้าที่กำลังเดินหน้าสืบสวนเพื่อหาตัวผู้กระทำผิดมาดำเนินคดีตามกฎหมายต่อไป
"การปฏิบัติการดังกล่าวสืบเนื่องจากได้รับแจ้งจากพลเมืองดีว่า พบกระสอบปุ๋ยน่าสงสัยว่าเป็นสิ่งของผิดกฎหมายวางอยู่ริมถนนสายม่วงฮี-หนองบัวฮี บ้านหนองบัวฮี หมู่ 1 ตำบลหนองบัวฮี อำเภอพิบูลมังสาหาร จังหวัดอุบลราชธานี จึงได้ส่งชุดปฏิบัติพิเศษฯ พร้อมกำลังเจ้าหน้าที่ตำรวจ ลงพื้นที่เข้าตรวจสอบ ซึ่งพบว่าภายในกระสอบปุ๋ยดังกล่าวมียาบ้า จำนวน 17 ห่อ รวมแล้วประมาณ 100,000 เม็ด ในเบื้องต้นยังไม่ทราบว่ายาบ้าดังกล่าวเป็นของผู้ใด อย่างไรก็ดี เจ้าหน้าที่ชุดปฏิบัติการพิเศษฯ กำลังเร่งเดินหน้าสืบสวนและขยายผลตามหาตัวผู้กระทำผิดมาดำเนินคดีตามกฎหมายต่อไป" นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า ขอขอบคุณเจ้าหน้าที่และหน่วยงานทุกฝ่ายที่เกี่ยวข้อง ที่ร่วมกันทำหน้าที่ “บำบัดทุกข์ บำรุงสุข” ให้กับพี่น้องประชาชนชาวอุบลราชธานีอย่างเคร่งครัด ซึ่งจังหวัดอุบลราชธานีมีความมุ่งมั่นแน่วแน่ในการขับเคลื่อนนโยบายของกระทรวงมหาดไทย ด้านการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยที่ผ่านมาจังหวัดอุบลราชธานีได้บูรณาการทุกภาคส่วนในการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่องในทุกพื้นที่เพื่อกวาดล้างสิ่งผิดกฎหมาย ทั้งนี้ ได้กำชับให้เจ้าหน้าที่ฝ่ายปกครองและทุกหน่วยงานที่เกี่ยวข้องยกระดับความเข้มข้นในการเสาะหาเบาะแสของผู้กระทำผิด และขยายผลตรวจยึดทรัพย์สินตามกฎหมายต่อไป และขอความร่วมมือจากพี่น้องประชาชนหากพบเบาะแสการกระทำความผิดเกี่ยวกับยาเสพติด หรือ การกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือ ศูนย์ดำรงธรรม สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82252