รัฐบาลไทย-ข่าวทำเนียบรัฐบาล-“รัดเกล้า” ก.คมนาคม​ ออกกฎกระทรวงประกันความเสียหายคนโดยสาร​ ย้ำความปลอดภัยสูงสุดของประชาชนผู้ใช้บริการรถไฟฟ้า​ ให้เดินทางอย่างสบายใจ มีหลักประกันการใช้บริการ


วันเสาร์ที่ 27 เมษายน 2567
27/04/2567
พิมพ์
“รัดเกล้า” ก.คมนาคม​ ออกกฎกระทรวงประกันความเสียหายคนโดยสาร​ ย้ำความปลอดภัยสูงสุดของประชาชนผู้ใช้บริการรถไฟฟ้า​ ให้เดินทางอย่างสบายใจ มีหลักประกันการใช้บริการ
“รัดเกล้า” ก.คมนาคม​ ออกกฎกระทรวงประกันความเสียหายคนโดยสาร​ ย้ำความปลอดภัยสูงสุดของประชาชนผู้ใช้บริการรถไฟฟ้า​ ให้เดินทางอย่างสบายใจ มีหลักประกันการใช้บริการ
วันที่ 27 เมษายน 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า รัฐบาล โดยกระทรวงคมนาคม (คค.) คำนึงถึงความปลอดภัยสูงสุดของประชาชน เพื่อให้ได้รับการบริการจากรัฐอย่างปลอดภัย ครอบคลุม และมีหลักประกันได้รับการชดใช้ค่าเสียหายที่เกิดขึ้น เนื่องมาจากการให้บริการของรถไฟฟ้า โดยเฉพาะในบริเวณที่มีการใช้ตั๋วโดยสารให้ได้รับความคุ้มครองที่เหมาะสม และให้ครอบคลุมไปถึงผู้รับสัมปทานกิจการรถไฟฟ้า
รองโฆษกประจำสำนักนายกรัฐมนตรี กล่าวว่า สำหรับการดำเนินการโครงการรถไฟฟ้าของ รฟม. ที่ไม่ได้ให้สัมปทาน ซึ่งยังไม่มีกฎกระทรวงรองรับเกี่ยวกับประกันความเสียหายที่เกิดแก่ชีวิตและร่างกายของคนโดยสารแต่อย่างใด ดังนั้น เพื่อเป็นหลักประกันให้คนโดยสารได้รับการชดใช้ค่าเสียหายที่เกิดขึ้นอันเนื่องมาจากการให้บริการรถไฟฟ้า ในบริเวณที่มีการใช้ตั๋วโดยสารที่ รฟม. ดำเนินการเอง และให้ครอบคลุมถึงกรณีผู้รับสัมปทานกิจการรถไฟฟ้า จึงได้มีการออกกฎกระทรวงเพื่อรองรับการดำเนินการดังกล่าวให้ได้รับความคุ้มครองที่เหมาะสม
โดย กระทรวงคมนาคม (คค.) ได้ยกร่างกฎกระทรวงกำหนดหลักเกณฑ์ วิธีการ และเงื่อนไขในการประกันความเสียหายที่เกิดแก่ชีวิตและร่างกายของคนโดยสาร พ.ศ. .... เพื่อเป็นการกำหนดหลักเกณฑ์ วิธีการ และเงื่อนไขในการประกันความเสียหายที่เกิดแก่ชีวิตและร่างกายของคนโดยสารให้ได้รับการชดใช้ค่าเสียหายที่เกิดขึ้นอันเนื่องมาจากการให้บริการรถไฟฟ้า โดยเฉพาะในบริเวณที่มีการใช้ตั๋วโดยสารให้ได้รับความคุ้มครองที่เหมาะสม ซึ่งมีสาระสำคัญ อาทิ การกำหนดให้ รฟม. จัดให้มีการประกันภัยกับผู้รับประกันภัยตั้งแต่ 2 รายขึ้นไป สำหรับความเสียหายที่เกิดแก่ชีวิตและร่างกายของคนโดยสารซึ่งอยู่ในบริเวณที่มีการใช้ตั๋วโดยสาร ในวงเงินความคุ้มครองที่เหมาะสม โดยอย่างน้อยต้องคำนึงถึงลักษณะและประเภทของโครงการรถไฟฟ้า ตลอดระยะเวลาการให้บริการรถไฟฟ้า เป็นต้น
“รัฐบาลมุ่งมั่นดำเนินการให้การเดินทางคมนาคมของพี่น้องประชาชนมีความครอบคลุม และปลอดภัย หากเกิดเหตุการณ์ไม่คาดคิดเกิดขึ้น ก็ขอให้ทราบว่ารัฐบาลมีกฎหมายคุ้มครองให้เป็นหลักประกันให้ประชาชนผู้โดยสารได้รับชดใช้ค่าเสียหายที่เกิดขึ้นจากการให้บริการรถไฟฟ้าอย่างแน่นอน” รองโฆษกฯ​ รัดเกล้า​ กล่าว

ที่มา : https://www.thaigov.go.th/news/contents/details/82232