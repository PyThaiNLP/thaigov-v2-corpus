รัฐบาลไทย-ข่าวทำเนียบรัฐบาล-นายกฯ ย้ำ นอกจากทุเรียนซึ่งถือเป็น King of fruits ของไทย รัฐบาลพร้อมสนับสนุนการส่งออกผลไม้เมืองร้อนชนิดอื่น ๆ เพื่อช่วยสร้างรายได้แก่พี่น้องเกษตรกรสวนผลไม้ทุกประเภท


วันเสาร์ที่ 27 เมษายน 2567
27/04/2567
พิมพ์
นายกฯ ย้ำ นอกจากทุเรียนซึ่งถือเป็น King of fruits ของไทย รัฐบาลพร้อมสนับสนุนการส่งออกผลไม้เมืองร้อนชนิดอื่น ๆ เพื่อช่วยสร้างรายได้แก่พี่น้องเกษตรกรสวนผลไม้ทุกประเภท
นายกฯ ย้ำ นอกจากทุเรียนซึ่งถือเป็น King of fruits ของไทย รัฐบาลพร้อมสนับสนุนการส่งออกผลไม้เมืองร้อนชนิดอื่น ๆ เพื่อช่วยสร้างรายได้แก่พี่น้องเกษตรกรสวนผลไม้ทุกประเภท
วันนี้ (27 เมษายน 2567) เวลา 12.20 น. ณ บริษัท  เกาฟง จำกัด  ตำบลเขาวัว อำเภอท่าใหม่ จังหวัดจันทบุรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ ตรวจเยี่ยมโรงงานคัดบรรจุและแปรรูปคุณภาพ
นายคารม พลพรกลาง รองโฆษกประจำสำนักนายกรัฐมนตรี เปิดเผยว่านายสมศักดิ์ เลิศสำโรง ประธานสมาคมนำเข้าและส่งออก บริษัท เกา ฟง จำกัด นำเสนอปัญหาต่อนายกฯ ดังนี้ 1. ปัญหาด้านการจัดการเปลือกทุเรียนที่มีปริมาณมาก ด้วยการกำจัดผ่านการสับ ฝังกลบและนำไปเป็นอาหารวัว 2. ปัญหาด้านการขนส่งสินค้าไปยังต่างประเทศในประเทศอเมริกาและยุโรป
และ 3. ด้านการสนับสนุนให้มีการช่วยพัฒนาและส่งเสริมสินค้าแปรรูป
จากนั้น นายกฯ และคณะเยี่ยมชมกระบวนการผลิตสินค้าทุเรียนสดส่งออก และทุเรียนแกะสดผ่านกระบวนการแช่แข็ง และการแปรรูปสินค้าทุเรียนตกเกรดในการนำไปแปรรูปเป็นผลิตภัณฑ์สินค้าพร้อมรับประทาน และรับฟังบรรยายสรุป “จันทบุรีโมเดล” ซึ่งเป็นการต่อยอดศักยภาพในการเป็น “เมืองแห่งผลไม้” ของจังหวัดจันทบุรี
นายกฯ กล่าวว่า “จันทบุรีโมเดล” เป็นสิ่งที่รัฐบาลต้องการผลักดันให้เกิดผลสำเร็จโดยการเพิ่มความน่าสนใจและความนิยมของผลไม้ทุเรียนทั้งภายในประเทศและต่างประเทศ  ส่วนการพัฒนาแพ็คเกจทัวร์ทุเรียน มอบหมายให้การท่องเที่ยวแห่งประเทศไทย (ททท.)  จะต้องร่วมมือกับเอกชนและชุมชนท้องถิ่นในการสร้างและจัดจำหน่ายแพ็คเกจทัวร์ทุเรียน ซึ่งจะรวมถึงการเยี่ยมชมสวนทุเรียน การชิมทุเรียนและผลิตภัณฑ์จากทุเรียน และการเรียนรู้กระบวนการผลิตทุเรียนจากเกษตรกรโดยตรง โดยเน้นถึงเอกลักษณ์และคุณภาพของทุเรียนไทย เชื่อมโยงเรื่องราว
วัฒนธรรมและการเกษตรที่ยั่งยืน
นายกฯ ย้ำ นอกจากทุเรียนซึ่งถือเป็น King of fruits ของไทย รัฐบาลก็จะสนับสนุนการส่งออกผลไม้ชนิดอื่นไปพร้อมกัน ไม่ว่าจะเป็นมังคุด Queen of Fruits ลองกอง เงาะ ตลอดจนผลไม้เมืองร้อนต่าง ๆ เพื่อที่จะช่วยสร้างรายได้เพิ่มขึ้นแก่พี่น้องเกษตรกรสวนผลไม้ทุกประเภท เกิดการยกระดับคุณภาพชีวิตของพี่น้องเกษตรกรทุกคนไปพร้อม ๆ กัน
“มูลค่าการค้าขายกับจีน กรมการค้าต่างประเทศ เปิดเผยตัวเลขในปี 2566 มูลค่าการส่งออกทุเรียนจากไทยไปจีนมีมูลค่าจำนวน 93,664 ล้านบาท ขยายตัวร้อยละ 81.7% โดยผ่านช่องทางการส่งออกโดยด่านศุลกากรมุกดาหาร นครพนม และเชียงของ” นายคารมฯ กล่าว

ที่มา : https://www.thaigov.go.th/news/contents/details/82244