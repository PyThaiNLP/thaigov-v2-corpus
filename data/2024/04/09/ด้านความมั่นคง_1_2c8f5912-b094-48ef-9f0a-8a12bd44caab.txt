รัฐบาลไทย-ข่าวทำเนียบรัฐบาล-​๘ เมษายน : วันคล้ายวันสถาปนากระทรวงกลาโหม ยึดมั่นและธำรงรักษาไว้ซึ่งสถาบันชาติ ศาสนา และพระมหากษัตริย์ “ประเทศชาติมั่นคง ประชาชนมีความสุข“


วันอังคารที่ 9 เมษายน 2567
​๘ เมษายน : วันคล้ายวันสถาปนากระทรวงกลาโหม ยึดมั่นและธำรงรักษาไว้ซึ่งสถาบันชาติ ศาสนา และพระมหากษัตริย์ “ประเทศชาติมั่นคง ประชาชนมีความสุข“
วันศุกร์ที่ ๕ เมษายน ๒๕๖๗ นายสุทิน  คลังแสง รัฐมนตรีว่าการกระทรวงกลาโหม ได้เป็นประธานในการจัดกิจกรรมวันคล้ายวันสถาปนากระทรวงกลาโหม ครบ ๑๓๗ ปี ณ ศาลาว่าการกลาโหม
โดยมี ปลัดกระทรวงกลาโหม ผู้บัญชาการทหารสูงสุด ผู้บัญชาการทหารเรือ ผู้แทนผู้บัญชาการทหารบก ผู้แทนผู้บัญชาการทหารอากาศ ข้าราชการชั้นผู้ใหญ่ในสังกัดกระทรวงกลาโหม ร่วมในพิธีโดยพร้อมเพรียงกัน
นอกจากนี้ในเวลา ๑๐.๓๐ นาฬิกา ปลัดกระทรวงกลาโหม ผู้แทนรัฐมนตรีว่าการกระทรวงกลาโหม ได้เดินทางไปเยี่ยมเยียนทหารซึ่งได้รับบาดเจ็บจากการปฏิบัติหน้าที่ปราบปรามผู้ก่อเหตุรุนแรงและการป้องกันประเทศ ณ โรงพยาบาลทหารผ่านศึก
นับแต่อดีต การรักษาเอกราช อธิปไตย และความมั่นคงของชาติไทย เป็นพันธกิจหลักในด้านการทหาร ภายใต้ความรับผิดชอบของกระทรวงกลาโหม จากพระราชวิสัยทัศน์ของพระบาทสมเด็จพระจุลจอมเกล้าเจ้าอยู่หัว ที่ได้ทรงสถาปนากรมยุทธนาธิการขึ้น ณ โรงทหารหน้า เมื่อวันที่ ๘ เมษายน ๒๔๓๐ กระทั่งเปลี่ยนชื่อจากกระทรวงยุทธนาธิการมาเป็นกระทรวงกลาโหม ได้มีการพัฒนาทั้งในเรื่องภารกิจ บทบาท ตลอดจนโครงสร้างมาอย่างต่อเนื่อง จึงนับได้ว่า วันที่ ๘ เมษายน เป็นวันที่ระลึกคล้ายวันสถาปนากระทรวงกลาโหม จวบจนปัจจุบัน ​
เป็นเวลา ๑๓๗ ปี ที่กระทรวงกลาโหมได้ยืนหยัด พิทักษ์รักษาและเทิดทูนไว้ซึ่งสถาบันพระมหากษัตริย์ ปกป้องอธิปไตยของประเทศชาติ และรักษาความสงบสุขของพี่น้องประชาชนมาอย่างต่อเนื่อง นับตั้งแต่อดีตถึงปัจจุบัน กระทรวงกลาโหมได้มีการพัฒนาและปรับปรุงโครงสร้างกองทัพให้มีขนาดที่เหมาะสม ทันสมัย และมีขีดความสามารถที่หลากหลาย พร้อมรองรับภัยคุกคามทุกรูปแบบ ทุกมิติ และทุกระดับความรุนแรงทั้งในปัจจุบันและอนาคต การพัฒนารูปแบบการตรวจเลือกทหารกองประจำการ เพื่อนำไปสู่รูปแบบ  สมัครใจในอนาคต การเสริมสร้างความพร้อมด้านยุทโธปกรณ์ โดยกระบวนการจัดหาที่มีความโปร่งใสและตรวจสอบได้ การพัฒนาขีดความสามารถด้านเทคโนโลยีดิจิตัล ไซเบอร์ และอวกาศ การพัฒนาขีดความสามารถของกำลังพลสำรอง ตลอดจนการเสริมสร้างขีดความสามารถด้านการวิจัยพัฒนาวิทยาศาสตร์เทคโนโลยี และอุตสาหกรรมป้องกันประเทศ
​นอกจากนี้ยังได้ให้ความสำคัญกับการเสริมสร้างความสัมพันธ์กับประเทศเพื่อนบ้าน มิตรประเทศและองค์กรนานาชาติ เพื่อรักษาไว้ซึ่งเสถียรภาพและความมั่นคงทั้งในระดับภูมิภาคและระดับโลก การพัฒนาประเทศเพื่อความมั่นคงและการช่วยเหลือประชาชน การสนับสนุนรัฐบาลในการป้องกันและแก้ไขปัญหาสำคัญเร่งด่วนที่ส่งผลกระทบต่อความเป็นอยู่ของพี่น้องประชาชน และความสงบสุขของบ้านเมืองมาอย่างต่อเนื่อง โดยมีกรอบการดำเนินงานตามยุทธศาสตร์ชาติ และแผนแม่บทภายใต้ยุทธศาสตร์ชาติ เพื่อให้บรรลุเป้าหมายสำคัญในภาพรวม คือ “ประเทศชาติมั่นคง ประชาชนมีความสุข”
​นอกจากนี้กระทรวงกลาโหมยังได้สนับสนุนการดำเนินโครงการและกิจกรรมต่าง ๆ ของศูนย์อำนวยการใหญ่จิตอาสาพระราชทาน และโรงเรียนจิตอาสาพระราชทาน โดยมุ่งเน้นการมีส่วนร่วมกับทุก ภาคส่วน เพื่อพัฒนาสิ่งแวดล้อมและคุณภาพชีวิตของประชาชนให้ดีขึ้น ตามหลักปรัชญาของเศรษฐกิจพอเพียง
​กระทรวงกลาโหมขอให้คำมั่นว่า จะยึดมั่นและธำรงรักษาไว้ซึ่งสถาบันชาติ ศาสนา และพระมหากษัตริย์ ร่วมกับทุกภาคส่วนเพื่อนำมาซึ่งความผาสุกของพี่น้องประชาชน อย่างเต็มกำลังความสามารถ

ที่มา : https://www.thaigov.go.th/news/contents/details/81496