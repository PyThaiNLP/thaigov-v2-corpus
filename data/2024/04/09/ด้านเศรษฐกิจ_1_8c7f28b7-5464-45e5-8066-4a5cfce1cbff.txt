รัฐบาลไทย-ข่าวทำเนียบรัฐบาล-กระทรวงเกษตรฯ โดยการยางแห่งประเทศไทย จัดงานวันยางพาราแห่งชาติ ปี 2567 


วันอังคารที่ 9 เมษายน 2567
กระทรวงเกษตรฯ โดยการยางแห่งประเทศไทย จัดงานวันยางพาราแห่งชาติ ปี 2567
กระทรวงเกษตรฯ โดยการยางแห่งประเทศไทย จัดงานวันยางพาราแห่งชาติ ปี 2567 เพื่อเชิดชูพระยารัษฎาฯ บิดายางพาราไทย
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานพิธีเปิดงานวันยางพาราแห่งชาติ ปี 2567 “เชิดชูพระยารัษฎาฯ บิดายางพาราไทย” โดยมี นายทรงกลด สว่างวงศ์ ผู้ว่าราชการจังหวัดตรัง นายโกศล บุญคง รองผู้ว่าการด้านธุรกิจ การยางแห่งประเทศไทย และนายนิรันดร์ มูลธิดา รองอธิบดีกรมส่งเสริมสหกรณ์ เข้าร่วม ณ บริเวณอนุสาวรีย์พระยารัษฎานุประดิษฐ์ จังหวัดตรัง เพื่อน้อมรำลึกถึงคุณงามความดีคุณูปการของพระยารัษฎานุประดิษฐ์มหิศรภักดี บิดาแห่งยางพาราไทย
ที่ปรึกษารัฐมนตรีว่าการกระทรวงเกษตรและสหกรณ์ กล่าวว่า จังหวัดตรังถือเป็นถิ่นกำเนิดยางพารา ซึ่งพระยารัษฎาประดิษฐ์มหิศรภักดี (คอซิมบี้ ณ ระนอง) เป็นผู้นำยางพาราต้นแรกมาปลูกในประเทศไทยเปรียบเสมือน บิดาแห่งยำงพาราไทย โดยคณะรัฐมนตรีมีมติให้วันที่ 10 เมษาของทุกปี เป็นวันยางพาราแห่งชาติ เพื่อให้ทุกภาคส่วนตระหนักถึง ความสำคัญของยางพาราไทย ดังนั้น การยางแห่งประเทศไทยในนามเจ้าภาพหลัก ได้ร่วมกับเทศบาลนครตรัง ส่วนราชการ และหน่วยงานทุกภาคส่วน บูรณาการความร่วมมือสนับสนุนการจัดงานวันยางพาราแห่งชาติขึ้นอย่างต่อเนื่องทุกปี เพื่อรำลึกถึงคุณงามความดีของ "บิดาแห่งยางพาราไทย" และเพื่อเผยแพร่องค์ความรู้ด้านยางพาราตั้งแต่ต้นน้ำ กลางน้ำ และปลายน้ำ พร้อมทั้งมุ่งเน้นการถ่ายทอดทอดเทคโนโลยีนวัตกรรมยางพารา ซึ่งจะเป็นประโยชน์แก่ผู้เข้าร่วมชมงานสามารถนำความรู้ที่ได้รับ ไปพัฒนาและสร้างความยั่งยืนทางอาชีพต่อไป

ที่มา : https://www.thaigov.go.th/news/contents/details/81498