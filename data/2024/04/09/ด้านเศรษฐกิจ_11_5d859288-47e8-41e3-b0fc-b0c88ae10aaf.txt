รัฐบาลไทย-ข่าวทำเนียบรัฐบาล-“รมว.ธรรมนัส” พิจารณา Road map การพิจารณาความผิดในเขตปฏิรูปที่ดิน ย้ำชัด! กษ.ยุคใหม่เน้นการทำงานเชิงรุก ตรวจสอบจริงจัง 


วันอังคารที่ 9 เมษายน 2567
“รมว.ธรรมนัส” พิจารณา Road map การพิจารณาความผิดในเขตปฏิรูปที่ดิน ย้ำชัด! กษ.ยุคใหม่เน้นการทำงานเชิงรุก ตรวจสอบจริงจัง
“รมว.ธรรมนัส” พิจารณา Road map การพิจารณาความผิดในเขตปฏิรูปที่ดิน ย้ำชัด! กษ.ยุคใหม่เน้นการทำงานเชิงรุก ตรวจสอบจริงจัง เพื่อประโยชน์พี่น้องเกษตรกรอย่างแท้จริง
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะอนุกรรมการการขับเคลื่อนการตรวจสอบและพิจารณาความผิดเกี่ยวกับผู้ได้รับการจัดที่ดินและผู้ถือครองที่ดินโดยมิชอบในเขตปฏิรูปที่ดิน ครั้งที่ 1/2567  ณ ห้องประชุมกระทรวงเกษตรและสหกรณ์ โดยที่ประชุมได้พิจารณาแนวทางปฏิบัติการดำเนินการตาม Road map การพิจารณาความผิดเกี่ยวกับการจัดที่ดินและผู้ถือครองที่ดินโดยมิชอบในเขตปฏิรูปที่ดิน ที่สำนักงานการปฏิรูปที่ดินเพื่อเกษตรกรรม (ส.ป.ก.) ร่วมกับ สำนักงานป้องกันและปราบปรามการฟอกเงิน (ปปง.) เสนอมาเพื่อกำหนดแนวทางการขับเคลื่อนการตรวจสอบและแนวทางให้ ส.ป.ก. ส่งมอบให้ สำนักงาน ปปง. หรือหน่วยงานที่เกี่ยวข้องพิจารณาดำเนินคดีทางกฎหมายต่อไป นอกจากนี้ ที่ประชุมได้พิจารณาแต่งตั้งคณะทำงานกลั่นกรองความผิดเกี่ยวกับการจัดที่ดินและผู้ถือครองที่ดินโดยมิชอบในเขตปฏิรูปที่ดิน และคณะทำงานติดตามและรายงานผลความผิดเกี่ยวกับการจัดที่ดินและผู้ถือครองที่ดินโดยมิชอบในเขตปฏิรูปที่ดิน เพื่อช่วยให้การพิจารณาตรวจสอบคุณสมบัติการใช้ประโยชน์ในที่ดินของผู้ได้รับการจัดที่ดินและผู้ถือครองที่ดินเป็นไปด้วยความรวดเร็วยิ่งขึ้น อีกด้วย
ทั้งนี้ รมว.ธรรมนัส กล่าวว่า การตรวจสอบที่ดิน ส.ป.ก. ต้องมีการตรวจสอบเชิงรุกอย่างทั่วถึงในทุกพื้นที่ และให้มีดำเนินงานแบบบูรณาการร่วมกับหน่วยงานที่เกี่ยวข้อง เพื่อให้เกิดประโยชน์แก่พี่น้องเกษตรกรในเขตปฏิรูปที่ดินอย่างแท้จริง

ที่มา : https://www.thaigov.go.th/news/contents/details/81563