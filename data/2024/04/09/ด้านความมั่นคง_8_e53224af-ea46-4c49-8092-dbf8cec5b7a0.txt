รัฐบาลไทย-ข่าวทำเนียบรัฐบาล-รมว.พิพัฒน์ เปิดตลาดต่อเนื่อง ให้โอกาสแรงงานสนใจโกอินเตอร์ "บินฟรี มีงานทำ" ลงทะเบียน ถึง 10 เมษานี้


วันอังคารที่ 9 เมษายน 2567
09/04/2567
พิมพ์
รมว.พิพัฒน์ เปิดตลาดต่อเนื่อง ให้โอกาสแรงงานสนใจโกอินเตอร์ "บินฟรี มีงานทำ" ลงทะเบียน ถึง 10 เมษานี้
กระทรวงแรงงาน โดยกรมการจัดหางาน ชวนคนหางานต่างประเทศ อายุ 18-30 ปี วุฒิ ม.6 ขึ้นไป ร่วมกิจกรรม “บินฟรี มีงานทำต่างประเทศ” ลุ้นทำงานไต้หวันเขตพื้นที่ปลอดแผ่นดินไหว ฟรี ไม่มีค่าใช้จ่าย ในงานภาคอุตสาหกรรมภาคการผลิต และ ก่อสร้าง
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานขานรับนโยบายรัฐมนตรีว่าการกระทรวงแรงงาน นายพิพัฒน์ รัชกิจประการ จัดส่งแรงงานไทยไปทำงานต่างประเทศ 100,000 อัตราภายในปี 2567 โดยขยายตลาดแรงงานใหม่ในต่างประเทศและรักษาการจ้างงานในตลาดแรงงานเดิม จึงจัดโครงการส่งเสริมการไปทำงานต่างประเทศอย่างถูกต้องตามกฎหมาย เพื่อประชาสัมพันธ์ให้คนหางานต่างประเทศทราบวิธีไปทำงานอย่างถูกต้อง 5 วิธี ผ่านการมอบของขวัญให้คนหางาน จำนวน 50 คน ไปทำงานไต้หวันเขตพื้นที่ปลอดแผ่นดินไหว ในตำแหน่งพนักงานฝ่ายผลิต โรงงานอุตสาหกรรมทั่วไป โดยไม่มีค่าบริการและไม่ต้องจ่ายค่าบัตรโดยสารเครื่องบิน โดยลงทะเบียนตั้งแต่วันนี้ - 10 เมษายน 2567 และประกาศรายชื่อผู้มีสิทธิเข้าร่วมโครงการ วันที่ 11 เมษายน 2567 ทางเว็บไซต์กองบริหารแรงงานไทยไปต่างประเทศ doe.go.th/overseas และเพจ FACEBOOK กองบริหารแรงงานไทยไปต่างประเทศ
นายสมชาย กล่าวว่า คุณสมบัติเบื้องต้นต้องเป็นคนไทย ชายหรือหญิง อายุไม่เกิน 35 ปี จบม.6 ขึ้นไป ไม่มีประวัติอาชญากรรม และไม่มีโรคต้องห้าม โดยบริษัทจัดหางานจะเป็นผู้จัดส่ง โดยไม่เสียค่าตั๋วเครื่องบิน ค่าบริการและค่าใช้จ่ายในการจัดหางาน ผู้โชคดีจ่ายเพียงค่าใช้จ่ายส่วนตัว ได้แก่  ค่าหนังสือเดินทาง ค่าตรวจสุขภาพ ค่าธรรมเนียม   วีซ่า ค่าตรวจประวัติอาชญากรรม รวมประมาณ 6,550 - 7,550 บาท ผู้สนใจร่วมกิจกรรม “บินฟรี มีงานทำต่างประเทศ” มีขั้นตอนดังนี้
1.เข้าเว็บไซต์กองบริหารแรงงานไทยไปต่างประเทศ doe.go.th/overseas
2.ลงทะเบียนเข้าร่วมกิจกรรมผ่าน QR CODE “บินฟรี มีงานทำต่างประเทศ”
3.กด LIKE กด SHARE กดติดตาม เพจ FACEBOOK กองบริหารแรงงานไทยไปต่างประเทศ
ทั้งนี้ สอบถามเพิ่มเติมได้ที่กองบริหารแรงงานไทยไปต่างประเทศ กรมการจัดหางาน โทรศัพท์ 02 245 6706 หรือ 02 245 6708 หรือสำนักงานจัดหางานกรุงเทพมหานครพื้นที่ 1-10 หรือสำนักงานจัดหางานจังหวัดทั่วประเทศ หรือสอบถามรายละเอียดเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/81515