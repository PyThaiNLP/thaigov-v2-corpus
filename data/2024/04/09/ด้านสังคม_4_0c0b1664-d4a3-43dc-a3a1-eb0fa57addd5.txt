รัฐบาลไทย-ข่าวทำเนียบรัฐบาล-“วราวุธ” ขอบคุณนายกฯ “เศรษฐา” ใส่ใจดูแลแฟลตดินแดง พร้อมกำชับการเคหะแห่งชาติ เร่งแก้ไขปัญหาโดยเร็ว


วันอังคารที่ 9 เมษายน 2567
“วราวุธ” ขอบคุณนายกฯ “เศรษฐา” ใส่ใจดูแลแฟลตดินแดง พร้อมกำชับการเคหะแห่งชาติ เร่งแก้ไขปัญหาโดยเร็ว
“วราวุธ” ขอบคุณนายกฯ “เศรษฐา” ใส่ใจดูแลแฟลตดินแดง พร้อมกำชับการเคหะแห่งชาติ เร่งแก้ไขปัญหาโดยเร็ว
วันที่ 9 เมษายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงความคืบหน้าการช่วยเหลือชาวชุมชนแฟลตดินแดง ภายหลังนายเศรษฐา ทวีสิน นายกรัฐมนตรี และตน ได้ลงพื้นที่ตรวจเยี่ยมเคหะชุมชนดินแดง นั้น ต้องขอบคุณท่านนายกฯ ที่ได้ให้ความใส่ใจดูแลปัญหาต่างๆ ไม่ว่าจะเป็นเรื่องของอาคารพักอาศัย เรื่องของขยะ และอีกหลายๆ ประเด็น ต้องบอกว่าจากการที่ตนได้เร่งกำกับในส่วนของการเคหะแห่งชาติ (กคช.) จะมีการซ่อมรอยรั่วของอาคาร ซึ่งพี่น้องประชาชนได้ร้องเรียนว่ามีการรั่วทั้งแถบ โดยคาดว่าจะได้รับการซ่อมแซมอาคารประมาณเดือนกรกฎาคมนี้ เนื่องจากสาเหตุที่ล่าช้าเพราะว่าในช่วงการเปิดซองประมูลนั้น ยังไม่มีผู้รับเหมาเข้ามาเสนอ แต่ครั้งต่อไปที่จะมีการเปิดซองประมูลนั้น จะอยู่ประมาณวันที่ 10 เมษายน 2567 ซึ่งมั่นใจว่าจะได้ผู้รับจ้าง และจะสามารถดำเนินการซ่อมแซมได้ในประมาณวันที่ 25 เมษายน 2567 และคาดว่าจะแล้วเสร็จในเดือนกรกฎาคม 2567 นอกจากนี้ ยังมีเรื่องผนังกำแพงห้องที่เจอความชื้น ทำให้เกิดเชื้อรา ทาง กคช. ได้เริ่มเข้าไปดำเนินการสำรวจ และจะเริ่มซ่อมแซมภายในเดือนเมษายนนี้ อีกทั้ง เรื่องประตูห้องน้ำและประตูระเบียง ก็จะรีบดำเนินการภายหลังหยุดสงกรานต์โดยทันที
นายวราวุธ กล่าวเพิ่มเติมว่า ในส่วนของปัญหาเรื่องขยะ ซึ่งเป็นอาคารที่ท่านนายกฯ ได้เดินสำรวจ คืออาคารที่ 51 - 53 นั้น ได้ดำเนินการเรียบร้อยแล้ว ขณะนี้ กำลังดำเนินการเรื่องการจัดการที่จอดรถ และหากเรียบร้อยแล้ว รถขยะของ กทม. ก็จะสามารถเข้าไปเก็บขยะได้ตามปกติ บวกกับเรื่องปัญหาของที่จอดรถที่พี่น้องประชาชนได้ร้องเรียนมาว่ามีการสร้างเพิงในพื้นที่ส่วนกลาง ทาง กคช. จะดำเนินการเร่งรื้อถอน พร้อมทำความเข้าใจในกติกากับพี่น้องประชาชนทุกคนที่อาศัยอยู่ในพื้นที่ ว่าพื้นที่ส่วนกลางเป็นสิทธิของผู้เช่าทุกคน ต้องกราบขออภัยพี่น้องในพื้นที่จริงๆ เพราะว่าตอนที่ กคช. เริ่มสร้างนั้น ยังไม่ได้มีกฎหมายควบคุมเกี่ยวกับจำนวนที่จอดรถหรืออีไอเอ (EIA) ซึ่งชุมชนเคหะดินแดง ได้ก่อสร้างมาเก่าแก่ที่สุด ตั้งแต่ประมาณปี พ.ศ. 2500 ก็ยังไม่มีตัวบทกฎหมายที่มาควบคุม แต่ว่าวันนี้เราได้ขอให้ทางเจ้าหน้าที่ กคช. และผู้ที่เกี่ยวข้อง เข้าไปทำความเข้าใจกับพี่น้องประชาชนในพื้นที่ และจะเร่งบริหารจัดการให้เรียบร้อย อาจจะมีความไม่สะดวกบ้าง แต่ตนคิดว่าทุกคนมีโอกาสได้ใช้พื้นที่ส่วนกลางเท่าๆ กัน ส่วนเรื่องปัญหาอาคารที่แตกร้าว ทาง กคช. ได้ส่งทีมงานเข้าไปสำรวจและประเมินราคาแล้ว และจะเร่งดำเนินการซ่อมแซมให้เรียบร้อยภายในปี 2567 อีกทั้งได้มีการพูดคุยกับภาคเอกชนที่เข้ามาทำตลาดอีกด้วย นอกจากนี้ ทาง กคช. ยังร่วมมือกับทางสำนักงานธนานุเคราะห์ (สธค.) เข้ามาสำรวจพื้นที่ในชุมชนแฟลตดินแดง เพื่อที่จะเตรียมจัดตั้งสถานธนานุเคราะห์ หรือโรงรับจำนำของรัฐ เพื่อให้บริการกับพี่น้องประชาชนในพื้นที่ของ กคช. ต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #กคช #แฟลตดินแดง

ที่มา : https://www.thaigov.go.th/news/contents/details/81544