รัฐบาลไทย-ข่าวทำเนียบรัฐบาล-​พวงเพ็ชร ชู “อารามภิรมย์”  ชวนเที่ยววัดดี 4 ด้าน ร่วมกิจกรรม สืบสานประเพณีสงกรานต์ไทย


วันอังคารที่ 9 เมษายน 2567
09/04/2567
พิมพ์
​พวงเพ็ชร ชู “อารามภิรมย์”  ชวนเที่ยววัดดี 4 ด้าน ร่วมกิจกรรม สืบสานประเพณีสงกรานต์ไทย
​พวงเพ็ชร ชู “อารามภิรมย์”  ชวนเที่ยววัดดี 4 ด้าน ร่วมกิจกรรม สืบสานประเพณีสงกรานต์ไทย
วันนี้ (9 เมษายน 2567) เวลา 09.00 น. ก่อนการประชุมคณะรัฐมนตรี ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี ให้สัมภาษณ์สื่อมวลชน ถึงกิจกรรมสำคัญของรัฐบาลในช่วงเทศกาลาสงกรานต์ โดยตนในฐานะที่กำกับดูแลสำนักงานพระพุทธศาสนาแห่งชาติ ได้จัดทำโครงการอารามภิรมย์ เพื่อส่องเสริมการท่องเที่ยววัดไทย ตามแนวคิด วัดดี 4 ด้าน ประกอบด้วย ด้านศรัทธา ด้านสถาปัตยกรรม ด้านธรรมชาติ และด้านปฏิบัติธรรม
“รัฐบาลให้ความสำคัญกับการจัดเทศกาลมหาสงกรานต์ในปีนี้ เพื่อเป็นการส่งเสริมการท่องเที่ยวช่วงเทศกาลของไทย โดยเทศกาลนี้เป็นเป้าหมายที่ชาวต่างชาติเดินทางมาเข้าร่วมเฉลิมฉลองเป็นจำนวนมาก อีกทั้งปีนี้ สงกรานต์ของไทยยังได้ประกาศขึ้นทะเบียน UNESCO ให้เป็นรายการในบัญชีตัวแทนมรดกภูมิปัญญาทางวัฒนธรรมที่จับต้องไม่ได้ของมนุษยชาติ ทุกพื้นที่ทั่วประเทศจึงมีการจัดงานอย่างยิ่งใหญ่ ขณะที่ประเทศไทยเรามีวัดสวยกระจายอยู่ทั่วทุกภูมิภาค ทั้งเมืองหลักและเมืองรอง เพื่อเป็นการสืบสานประเพณีอันดีงาม เนื่องในวันขึ้นปีใหม่ไทย จึงขอเชิญชวนทุกท่านร่วมทำบุญ ตักบาตร ขอพร เพื่อความเป็นสิริมงคล ในวัดสวยตามโครงการอารามภิรมย์และวัดใกล้บ้านได้ทุกพื้นที่ทั่วประเทศ”
ทั้งนี้ หลายวัดทั่วประเทศไทยมีกำหนดจัดกิจกรรมสงกรานต์ตามศรัทธาและความเชื่อของแต่ละพื้นที่ ดังนี้
1. ภาคกลาง – พิธีแห่พระพุทธรูปสำคัญประจำ 5 พระอารามหลวงในกรุงเทพ ทางน้ำ ได้แก่ วัดพระเชตุพนวิมลมังคลาราม วัดอรุณราชวราราม วัดกัลยาณมิตร วัดประยุรวงศาวาส และ วัดระฆังโฆสิตาราม ในวันที่ 13-15 เมษายน 2567
2. ภาคตะวันออกเฉียงเหนือ – กิจกรรมตักบาตร สักการะพระธาตุเชิงชุม จ.สกลนคร กิจกรรม “หาบน้ำเขื่อน ฮดพระธาตู” จ.ชัยภูมิ กิจกรรมตักบาตรทางน้ำ จ.นครราชสีมา เป็นต้น
3.  ภาคเหนือ – กิจกรรมสรงน้ำพระพุทธรูปสำคัญประจำจังหวัดเชียงใหม่ กิจกรรมตักบาตรรับอรุณ สรงน้ำพระพุทธรูปและพระอมตะเถราจารย์ จ.พิจิตร กิจกรรมสมโภชสรงน้ำพระหลักเมือง จ.น่าน เป็นต้น
4. ภาคตะวันออก – กิจกรรมมหาสงกรานต์ตะปอม ตำนานแห่เกวียนผ้าพระบาท จ.จันทบุรี กิจกรรมประเพณีหาบสาแหรกใส่สำรับกับข้าว จ.ระยอง กิจกรรมสรงน้ำหลวงพ่อโสธร จ.ฉะเชิงเทรา เป็นต้น
5. ภาคใต้ – กิจกรรมตักบาตรน้ำหอม วันสงกรานต์ จ.ตรัง กิจกรรมงานบุญเดือนห้า สรงน้ำพระพุทธสิหิงค์ จ.นครศรีธรรมราช กิจกรรมผลัดเปลี่ยนอังสะและสรงน้ำพระ จ.สงขลา เป็นต้น
สามารถตรวจสอบกิจกรรมของวัดไทยทั่วประเทศได้เพิ่มเติม ที่เว็บไซต์ของสำนักงานพระพุทธศาสนาแห่งชาติ www.onab.go.th หรือสอบถาม โทร. 02-441-7999

ที่มา : https://www.thaigov.go.th/news/contents/details/81508