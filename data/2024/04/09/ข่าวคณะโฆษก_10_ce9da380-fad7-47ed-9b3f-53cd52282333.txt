รัฐบาลไทย-ข่าวทำเนียบรัฐบาล-“คารม” สนับสนุนปรับปรุงกฎหมายการหาเสียง ทางสื่อสังคมออนไลน์ หรือสื่ออิเล็กทรอนิกส์ต่าง ๆ ป้องกันการใช้ประโยชน์ในทางที่ผิด


วันอังคารที่ 9 เมษายน 2567
09/04/2567
พิมพ์
“คารม” สนับสนุนปรับปรุงกฎหมายการหาเสียง ทางสื่อสังคมออนไลน์ หรือสื่ออิเล็กทรอนิกส์ต่าง ๆ ป้องกันการใช้ประโยชน์ในทางที่ผิด
“คารม” สนับสนุนปรับปรุงกฎหมายการหาเสียง ทางสื่อสังคมออนไลน์ หรือสื่ออิเล็กทรอนิกส์ต่าง ๆ ป้องกันการใช้ประโยชน์ในทางที่ผิด
วันที่ 9 เมษายน 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  การหาเสียงเลือกตั้งเพื่อให้ได้มาซึ่งอำนาจอธิปไตยจากประชาชนนั้น จำเป็นต้องมีความเสมอภาค  เท่าเทียมกันและตรงไปตรงมา การใช้สื่อโซเชียลในการหาเสียงนั้น  มีทั้งเรื่องจริงและเท็จปะปนกันไป ทำให้ผู้ใช้สิทธิเลือกตั้งจำนวนมากหลงเชื่อข้อมูลจากพรรคการเมืองที่ชำนาญการใช้สื่ออิเล็กทรอนิกส์ จนหลงผิด ไปลงคะแนนให้ จึงเป็นการเลือกตั้งที่ไม่ตรงกับเจตนารมณ์ ของประชาชนจริง ๆ บางครั้งก็เป็นการมอมเมา หลอกลวง ไม่สะท้อนเจตนารมณ์ที่แท้จริงของผู้มีสิทธิเลือกตั้ง เป็นอันตรายต่อประชาธิปไตยอันมีพระมหากษัตยริย์ทรงเป็นประมุข และเอาเปรียบพรรคอื่น ที่ไม่ชำนาญในเรื่องการใช้สื่ออิเล็กทรอนิกส์
นายคารม กล่าวว่า จากการที่สมาชิกวุฒิสภา นำโดยนายเสรี สุวรรณภานนท์ ประธานคณะกรรมาธิการการพัฒนาการเมืองและการมีส่วนร่วมของประชาชน เห็นว่าควรมีการปรับปรุงกฎหมายการหาเสียงทางสื่อสังคมออนไลน์ หรือสื่ออิเล็กทรอนิกส์ต่าง ๆ เนื่องจากในปัจจุบันการหาเสียงเลือกตั้งในทุกระดับมีการใช้สื่อสังคมออนไลน์หาเสียงอย่างกว้างขวาง ทั้งพรรคการเมือง  หรือกลุ่มการเมืองแอบแฝง ที่ทำงานเสมือนเป็นพรรคการเมืองในการหาเสียงให้กับพรรคที่ตนเองสนับสนุน เช่น การสร้างเรื่องเท็จ เฟคนิวส์ สร้างเป้าหมายทิพย์ที่ไม่อาจเป็นจริงได้ เพื่อโน้มน้าวให้ประชาชนหลงเชื่อ เพื่อสนับสนุนพรรคหรือกลุ่มตนเองที่ตนเองสนับสนุน แบบไม่รับผิดชอบต่อบ้านเมือง เพียงเพราะต้องการให้ได้อำนาจแบบขาดความรับผิดชอบ จึงประสงค์ที่จะแก้ไข พ.ร.ป. ว่าด้วยพรรคการเมืองมาตรา 23  57 62  มาตรา 64  มาตรา 70 และระเบียบ กกต. ว่าด้วยพรรคการเมืองข้อ 33 และข้อ 34  เพื่อให้ทันสมัย และเป็นการควบคุมค่าใช้จ่ายในการหาเสียง ที่กฎหมายกำหนดไว้เป็นจำนวนเงินจำกัด ทั้งนี้ เพื่อให้กลุ่มการเมือง หรือพรรคการเมืองมีความเกรงกลัวต่อกฎหมาย เท่ากับกฎหมายได้พัฒนาเท่าทันนักการเมืองที่ขาดความรับผิดชอบต่อบ้านเมือง แต่ใช้เทคนิคความรู้ทางสื่ออิเล็กทรอนิกส์เอาเปรียบพรรคการเมืองอื่น
“ถือว่าสมาชิกวุุฒิสภาตามรัฐธรรมนูญฉบับปี 2560 ได้ทำประโยชน์ เพื่อป้องกันไม่ให้พรรคการเมืองที่ใช้วิธีการดังกล่าว เอาเปรียบคนอื่น ถือว่าการทำหน้าที่วุฒิสภาได้สมบูรณ์ ก่อนที่จะหมดหน้าที่ลงเร็ว ๆ นี้  และได้ทำหน้าที่ครบถ้วนสมกับเป็นสภาตรวจสอบ เพราะยังวางวิธีป้องกันไม่ให้พรรคการเมืองหรือคนบางกลุ่ม เอาเปรียบพรรคการเมืองอื่น ๆ” นายคารม ย้ำ

ที่มา : https://www.thaigov.go.th/news/contents/details/81567