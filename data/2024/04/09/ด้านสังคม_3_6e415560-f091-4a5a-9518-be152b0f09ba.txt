รัฐบาลไทย-ข่าวทำเนียบรัฐบาล-“วราวุธ” ประสาน พอช. ลดดอกเบี้ยบ้าน ช่วยแบ่งเบาภาระประชาชน คาดรู้ผลเร็วนี้


วันอังคารที่ 9 เมษายน 2567
“วราวุธ” ประสาน พอช. ลดดอกเบี้ยบ้าน ช่วยแบ่งเบาภาระประชาชน คาดรู้ผลเร็วนี้
“วราวุธ” ประสาน พอช. ลดดอกเบี้ยบ้าน ช่วยแบ่งเบาภาระประชาชน คาดรู้ผลเร็วนี้
วันที่ 9 เมษายน 2567 เวลา 09.30 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงการลดอัตราดอกเบี้ยกู้บ้านของสถาบันพัฒนาองค์กรชุมชน (องค์การมหาชน) หรือ พอช. ว่า จากการที่ได้ทำงานตลอดช่วง 7 เดือนที่ผ่านมา พอช. มีการให้สินเชื่อกับพี่น้องประชาชนในการสร้างบ้านแต่ละชุมชนนั้น ได้มีการร้องขอผ่านหลายช่องทาง ทั้งจากการลงพื้นที่ด้วยตนเอง มีพี่น้องประชาชนมาร้องขอ หรือแม้แต่ผ่านทางกระทู้ในสภาฯ ตนมีความเห็นใจเป็นอย่างยิ่ง เพราะว่าขณะนี้สถานการณ์การเงินในแต่ละครัวเรือนไม่สู้ดี ซึ่งในขณะนี้ดอกเบี้ยเรื่องบ้านของพี่น้องประชาชนในโครงการของ พอช. นั้น คือ 6% โดยต้องจ่ายให้กับทาง พอช. 4% และจ่ายให้กับทางสหกรณ์ที่พี่น้องประชาชนรวมตัวกันอีก 2% ดังนั้น ในส่วนของสหกรณ์คงต้องให้พี่น้องประชาชนไปหารือกันเองในองค์กร แต่ในส่วนของ พอช. ตนได้ขอให้ทาง พอช. ไปพิจารณาการปรับลดดอกเบี้ย จาก 4% ลงเหลือ 3.5% ถ้าหากทำได้ และหากทางสหกรณ์สามารถลดในสัดส่วนที่คล้ายคลึงกันได้นั้น ก็จะสามารถแบ่งเบาภาระดอกเบี้ยที่จะต้องผ่อนจ่ายของพี่น้องประชาชนได้พอสมควร
นายวราวุธ กล่าวเพิ่มเติมว่า ขณะนี้กำลังอยู่ในขั้นตอนการศึกษาของ พอช. ซึ่งอาจจะต้องเปิดเวทีรับฟังความคิดเห็นจากองค์กรผู้ใช้สินเชื่อ การศึกษาต้นทุนบริหารองค์กรที่มีขนาดใกล้เคียงกับ พอช. เพราะว่าที่ผ่านมา 4% ของทาง พอช. จะนำมาเป็นค่าใช้จ่ายในการบริหารจัดการองค์กร เนื่องจาก พอช. เป็นองค์การมหาชน จะไม่ได้รับงบประมาณบริหารจัดการองค์กรจากทางสำนักงบประมาณ และจะศึกษาอัตราดอกเบี้ยที่มีอยู่ในปัจจุบัน ทั้งของธนาคารรัฐและธนาคารเอกชน ทั้งนี้ เมื่อมีการหารือปรึกษากันแล้ว ทาง พอช. จะพิจารณา และท้ายที่สุด จะต้องผ่านคณะกรรมการของ พอช. ก่อน แต่ว่าตนได้ให้นโยบายกับทาง พอช. ไป โดยต้องการจะลดอัตราดอกเบี้ยให้ได้ 0.5% ซึ่งขณะนี้กำลังเร่งติดตามงาน และคิดว่าจะได้เห็นผลในเร็วๆ นี้
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #พอช #ลดดอกเบี้ย

ที่มา : https://www.thaigov.go.th/news/contents/details/81538