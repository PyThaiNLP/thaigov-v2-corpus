รัฐบาลไทย-ข่าวทำเนียบรัฐบาล-​นายกฯ กำชับยกระดับการปฏิบัติการ การแก้ไขฝุ่นละออง PM 2.5 ในช่วงสถานการณ์ วิกฤตประจำปี 2567 โดยให้หน่วยงานต่าง ๆ บูรณาการในการทำงานร่วมกันผ่าน 9 มาตรการ


วันอังคารที่ 9 เมษายน 2567
09/04/2567
พิมพ์
​นายกฯ กำชับยกระดับการปฏิบัติการ การแก้ไขฝุ่นละออง PM 2.5 ในช่วงสถานการณ์ วิกฤตประจำปี 2567 โดยให้หน่วยงานต่าง ๆ บูรณาการในการทำงานร่วมกันผ่าน 9 มาตรการ
​นายกฯ กำชับยกระดับการปฏิบัติการ การแก้ไขฝุ่นละออง PM 2.5 ในช่วงสถานการณ์ วิกฤตประจำปี 2567 โดยให้หน่วยงานต่าง ๆ บูรณาการในการทำงานร่วมกันผ่าน 9 มาตรการ
วันนี้ (9 เมษายน  2567)  เวลา 11.20 น. ณ บริเวณโถงกลาง ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวถึงปัญหาฝุ่น PM 2.5  โดยได้กำชับยกระดับการปฏิบัติการ การแก้ไขฝุ่นละออง PM 2.5 ในช่วง สถานการณ์ วิกฤตประจำปี 2567 โดยให้หน่วยงานต่าง ๆ บูรณาการในการทำงานร่วมกันผ่าน 9 มาตรการ ประกอบด้วย มาตรฐานที่ 1. ให้กระทรวงทรัพยากรธรรมชาติและสิ่งแวดล้อมร่วมกับผู้ว่าราชการจังหวัด และหน่วยงานทหารในพื้นที่ ระดมกำลังการลาดตระเวนพื้นที่เสี่ยง รวมถึงการจับกุมบังคับใช้กฎหมายอย่างเคร่งครัด กับผู้ที่ลักลอบเผาป่าทุกกรณี   2. ให้กระทรวงมหาดไทย และสำนักงานตำรวจแห่งชาติ กำกับดูแลกวดขันบังคับใช้กฎหมายที่เกี่ยวข้องตามหน้าที่และอำนาจอย่างเคร่งครัด  3. ให้กระทรวงมหาดไทย สั่งการให้จังหวัด กำนัน และผู้ใหญ่ ร่วมกับกระทรวงทรัพยากรธรรมชาติและสิ่งแวดล้อม จัดปฏิบัติการลาดตระเวนในพื้นที่เสี่ยงต่อการเผา 4. ให้ผู้ว่าราชการจังหวัดประกาศเขตความร่วมมือช่วยเหลือผู้ประสบภัยพิบัติกรณีฉุกเฉิน และประกาศ Work Form Home ตามความจำเป็นเพื่อลดปัญหาการกระทบปัญหาเรื่องสุขภาพของพี่น้องประชาชน 5. ให้กระทรวงเกษตรและสหกรณ์ พิจารณาตัดสิทธิการรับการช่วยเหลือชดเชยจากภาครัฐ หากตรวจพบว่ามีการเผาในพื้นที่เกษตรกรรมของตนเอง 6. ให้กระทรวงเกษตรและสหกรณ์เพิ่มความถี่การปฏิบัติการฝนหลวง เพื่อเป็นการป้องกันและบรรเทาสถานการณ์ไฟป่าหมอกควัน ฝุ่นละออง โดยเร่งด่วนร่วมกับหน่วยงานความมั่นคง ในการจัดหาเฮลิคอปเตอร์ให้เพียงพอในการช่วยเหลือดับไฟป่า 7. ให้กระทรวงสาธารณสุข จัดชุดเคลื่อนที่ลงเยี่ยมบ้านดูแลสุขภาพพี่น้องประชาชนอย่างทั่วถึงและทันทวงที รวมถึงสนับสนุนอุปกรณ์ป้องกันส่วนบุคคลแก่กลุ่มเสี่ยง 8. ให้กับสำนักงานงบประมาณพิจารณาสนับสนุนงบประมาณกลาง ให้แก่จังหวัดให้ทันต่อการแก้ไขปัญหาช่วงสถานการณ์วิกฤตปี พ.ศ. 2567 ตามความเหมาะสมและจำเป็นเร่งด่วน และ 9. กรณีหมอกควันข้ามแดน ให้กระทรวงการต่างประเทศ ยกระดับการร่วมมือเจจรา กับประเทศเพื่อนบ้าน เช่น เมียนมา และสาธารณรัฐประชาธิปไตยประชาชนลาว ให้ลดการเผาป่าอย่างทันที กำหนดตั้ง KPI ให้ชัดเจน โดยในช่วงบ่ายวันนี้ มาตรการทั้ง 9 ข้อดังกล่าวและรายละเอียดต่าง ๆ จะมีการประชุมบูรณาการทำงานกำจัดไฟป่าของทุกหน่วยงานที่เกี่ยวข้อง โดยมีรองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธาน และจะมีการแถลงให้รับทราบต่อไป

ที่มา : https://www.thaigov.go.th/news/contents/details/81552