รัฐบาลไทย-ข่าวทำเนียบรัฐบาล-กรมทางหลวงชนบท รับนโยบายรัฐบาล ชวนประชาชนท่องเที่ยวทั่วไทยบนถนนทางหลวงชนบท ชุ่มฉ่ำรับสงกรานต์ 2567


วันอังคารที่ 9 เมษายน 2567
กรมทางหลวงชนบท รับนโยบายรัฐบาล ชวนประชาชนท่องเที่ยวทั่วไทยบนถนนทางหลวงชนบท ชุ่มฉ่ำรับสงกรานต์ 2567
......
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า เทศกาลสงกรานต์เป็นช่วงเวลาที่ประชาชนวางแผนเดินทางกลับภูมิลำเนา พบปะสังสรรค์เฉลิมฉลองกับครอบครัว และเพื่อนฝูง รวมถึงใช้เวลาส่วนใหญ่ในการเดินทางท่องเที่ยวพักผ่อน เติมพลังให้กับชีวิต ประกอบกับในปี 2567 รัฐบาลได้กำหนดให้วันที่ 12 เมษายน 2567 เป็นวันหยุดราชการเพิ่มเป็นกรณีพิเศษ โดยมีเป้าหมายเพื่อกระตุ้นการจับจ่ายใช้สอยและส่งเสริมการท่องเที่ยวภายในประเทศ กรมทางหลวงชนบท (ทช.) จึงขอเชิญชวนประชาชนใช้ถนนทางหลวงชนบท เพื่อร่วมขับเคลื่อนการท่องเที่ยวของประเทศตามนโยบายของรัฐบาล โดยสามารถใช้บริการถนนทางหลวงชนบท ซึ่งได้เตรียมความพร้อมอำนวยความสะดวกให้นักท่องเที่ยวสู่ที่หมายได้อย่างปลอดภัย ดังนี้
ภาคเหนือ แนะนำถนน ชร.3037 และ ชร.5047 จังหวัดเชียงราย มุ่งหน้าสู่ “ดอยช้าง” สัมผัสภูเขา ป่าไม้ ไร่กาแฟ ชมวิวเขื่อนแม่สรวย และวิวพระอาทิตย์ตกที่ดอยช้าง
ภาคกลาง แนะนำถนน กจ.4088 สู่ “บ้านอีต่อง - ปิล็อก” จังหวัดกาญจนบุรี ซึ่งมีสถานที่ท่องเที่ยวมากมาย เช่น เหมืองแร่ปิล็อก น้ำตกจ๊อกกระดิ่น เนินช้างศึก เป็นต้น
ภาคตะวันออก แนะนำถนนเฉลิมบูรพาชลทิต (จบ.5050 และรย.4036) สัมผัส “จุดชมวิวเนินนางพญา” นอกจากนี้ยังสามารถเดินทางสัมผัสธรรมชาติ อ่าวคุ้งกระเบน ชมความร่มรื่นจากป่าชายเลน
ภาคตะวันออกเฉียงเหนือ แนะนำถนน อบ.4090 สู่แกรนด์แคนยอนเมืองไทย “สามพันโบก” จังหวัดอุบลราชธานี ชมความสวยงามของแม่น้ำโขง และหินที่ถูกกัดเซาะจากสายน้ำเป็นรูปร่างต่าง ๆ ส่วนนักท่องเที่ยวที่ต้องการพักผ่อนใกล้กับกรุงเทพฯ สามารถใช้ถนน นม.1016 และ นม.3052 สู่สวิตเซอร์แลนด์แดนอีสาน วังน้ำเขียว จังหวัดนครราชสีมา นักท่องเที่ยวจะได้สัมผัสอากาศที่เย็นตลอดเกือบทั้งปี นอกจากนี้สามารถกางเต็นท์ชมธรรมชาติ ณ จุดบริการหมวดบำรุงทางหลวงชนบทวังน้ำเขียวได้
ภาคใต้ แนะนำถนน สส.2021 สส.5029 และ พบ.1045 เส้นทางล่องลงใต้ ชมความงามเลียบชายฝั่งทะเล “ไทยแลนด์ริเวียร่า” เริ่มตั้งแต่จังหวัดสมุทรสงคราม ผ่านเพชรบุรี ประจวบคีรีขันธ์ เพื่อมาท่องเที่ยว ที่หาดเจ้าสำราญ หาดปึกเตียน หาดชะอำ
นายอภิรัฐ ไชยวงศ์น้อย กล่าวต่อว่า ทช. ได้เตรียมหน่วยบริการ เพื่อให้บริการประชาชนตามจุดต่าง ๆ อย่างไรก็ตาม ก่อนออกเดินทางขอแนะนำให้นักท่องเที่ยวศึกษาเส้นทางได้ที่ www.drr.go.th, Facebook กรมทางหลวงชนบท, QR CODE (แนะนำแหล่งท่องเที่ยวสงกรานต์ 67) หรือสอบถามรายละเอียดเพิ่มเติมได้ที่สายด่วน ทช. โทร. 1146

ที่มา : https://www.thaigov.go.th/news/contents/details/81514