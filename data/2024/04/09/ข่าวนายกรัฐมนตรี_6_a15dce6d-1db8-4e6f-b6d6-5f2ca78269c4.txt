รัฐบาลไทย-ข่าวทำเนียบรัฐบาล-นายกฯ เผย ครม. เห็นชอบมาตรการกระตุ้นเศรษฐกิจผ่านภาคอสังหาริมทรัพย์ รองรับการดำเนินการยกระดับประเทศไทยสู่ภูมิภาคเมืองแห่งอุตสาหกรรมระดับโลก 


วันอังคารที่ 9 เมษายน 2567
09/04/2567
พิมพ์
นายกฯ เผย ครม. เห็นชอบมาตรการกระตุ้นเศรษฐกิจผ่านภาคอสังหาริมทรัพย์ รองรับการดำเนินการยกระดับประเทศไทยสู่ภูมิภาคเมืองแห่งอุตสาหกรรมระดับโลก
นายกฯ เผย ครม. เห็นชอบมาตรการกระตุ้นเศรษฐกิจผ่านภาคอสังหาริมทรัพย์ รองรับการดำเนินการยกระดับประเทศไทยสู่ภูมิภาคเมืองแห่งอุตสาหกรรมระดับโลก พร้อมมอบ กค.ศึกษาความเป็นไปได้การเปิดสถานบันเทิงครบวงจร แก้ปัญหาการพนันผิดกฎหมาย
วันนี้ (9 เมษายน  2567)  เวลา 11.20 น. ณ บริเวณโถงกลาง ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวว่าที่ประชุม ครม. ได้มีมติเห็นชอบตามที่กระทรวงคลังเสนอ ให้มาตรการกระตุ้นเศรษฐกิจผ่านภาคอสังหาริมทรัพย์ และการเตรียมเพื่อรองรับการดำเนินการยกระดับประเทศไทยสู่ภูมิภาคเมืองแห่งอุตสาหกรรมระดับโลก  โดยจะมีการแถลงข่าว ในช่วงบ่ายวันนี้ โดยนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง และปลัดกระทรวงการคลัง
พร้อมกันนี้ นายกฯ กล่าวถึงการยกเลิกใบตม. 6 ว่า จากเดิมที่มีการยกเลิกใบตม. 6 คนต่างด้าวที่จะเดินเข้าประเทศไทยที่ด่านสะเดา จังหวัดสงขลา ทำให้มีความต้องการในการเพิ่มจำนวนนักท่องเที่ยวอีกเป็นจำนวนมาก และไม่มีผลกระทบด้านความมั่นคง วันนี้ ครม. ได้ยกเว้นการกรอกใบตม. 6 เพิ่มอีก 12 จุดทั้งทางบก และทางน้ำเป็นการชั่วคราว ตั้งแต่วันที่ 15 เมษายน จนถึงวันที่ 15 ตุลาคม พ.ศ. 2567
นายกฯ กล่วต่อไปว่า ครม. ได้มอบหมายให้กระทรวงการคลังศึกษาความเป็นไปได้ในการศึกษารายละเอียดถึงผลการพิจารณา การศึกษาของคณะกรรมการวิสามัญพิจารณาการเปิดสถานบันเทิงครบวงจร หรือ entertainment complex เพื่อแก้ปัญหาการพนันผิดกฎหมาย เพื่อประโยชน์ด้านเศรษฐกิจของประเทศ แล้วให้นำกลับมาเสนอต่อ ครม. ภายใน 30 วัน

ที่มา : https://www.thaigov.go.th/news/contents/details/81555