รัฐบาลไทย-ข่าวทำเนียบรัฐบาล-จังหวัดชัยภูมิ จับมือชมรมแม่บ้านมหาดไทย เยี่ยมกลุ่มอาชีพ "อุทัยวรรณแปรรูปอาหาร" เน้นย้ำ ทุกฝ่ายต้องช่วยกันสนับสนุนกองทุนพัฒนาบทบาทสตรี สร้างทีม สร้างโอกาส สร้างงาน สร้างรายได้ 


วันศุกร์ที่ 19 เมษายน 2567
19/04/2567
พิมพ์
จังหวัดชัยภูมิ จับมือชมรมแม่บ้านมหาดไทย เยี่ยมกลุ่มอาชีพ "อุทัยวรรณแปรรูปอาหาร" เน้นย้ำ ทุกฝ่ายต้องช่วยกันสนับสนุนกองทุนพัฒนาบทบาทสตรี สร้างทีม สร้างโอกาส สร้างงาน สร้างรายได้
จังหวัดชัยภูมิ จับมือชมรมแม่บ้านมหาดไทย เยี่ยมกลุ่มอาชีพ "อุทัยวรรณแปรรูปอาหาร" เน้นย้ำ ทุกฝ่ายต้องช่วยกันสนับสนุนกองทุนพัฒนาบทบาทสตรี สร้างทีม สร้างโอกาส สร้างงาน สร้างรายได้ และสร้างพลังสตรีให้เข้มแข็ง
วันนี้ (19 เม.ย. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า ตน พร้อมด้วยนางศิริพร นาคนิยม ประธานแม่บ้านมหาดไทยจังหวัดชัยภูมิ ได้ลงพื้นที่เยี่ยมเยียนให้กำลังใจกลุ่มอาชีพ "อุทัยวรรณแปรรูปอาหาร" บ้านท่าหว้า หมู่ที่ 8 ตำบลกะฮาด อำเภอเนินสง่า จังหวัดชัยภูมิ ที่ได้กู้ยืมเงินประเภททุนหมุนเวียนของกองทุนพัฒนาบทบาทสตรี เพื่อไปประกอบอาชีพสร้างรายได้ให้แก่สมาชิกในกลุ่ม โดยมีนางภัทรชนันท์ ผ่องผาด นายอำเภอเนินสง่า และเจ้าหน้าที่ที่เกี่ยวข้องร่วมให้การต้อนรับ
“กลุ่มอาชีพ "อุทัยวรรณแปรรูปอาหาร" ถือเป็นกลุ่มอาชีพต้นแบบในการบริหารจัดการเงินทุนอย่างเป็นระบบ โดยนับตั้งแต่ปี 2564 เป็นต้นมา ได้ทำการกู้ยืมเงินจากกองทุนพัฒนาบทบาทสตรี เพื่อนำไปลงทุนซื้อวัตถุดิบและอุปกรณ์ต่าง ๆ ในการพัฒนาศักยภาพกลุ่ม สร้างรายได้ สร้างอาชีพ ให้แก่ตนเองและชุมชนมากมาย อาทิ การทำ "ไส้กรอกหมู" และ "แคบหมู" ซึ่งปีถัดมาได้มีการขยายการผลิตจากเดิมด้วยการซื้ออุปกรณ์หั่นหนังหมู ที่จะสามารถช่วยประหยัดเวลาในการผลิตไส้กรอกหมู และแคบหมู และล่าสุดปี 2566 ได้ซื้อเครื่องผนึกถุงอาหาร (Seal) ซึ่งช่วยในการถนอมอาหาร ทำให้ลูกค้าสามารถซื้อสินค้าไปเก็บไว้ได้นานขึ้น เพิ่มการซื้อสินค้าในปริมาณที่มากขึ้นได้ เป็นการสร้างรายได้ สร้างกำไรจากการจำหน่ายสินค้า และที่สำคัญ กลุ่มอาชีพ "อุทัยวรรณแปรรูปอาหาร" มีศักยภาพในการชำระหนี้ได้ตามกำหนดระยะเวลาทุกครั้งที่กู้ยืมเงินไป” นายอนันต์ฯ กล่าว
นายอนันต์ นาคนิยม ผู้ว่าราชการจังหวัดชัยภูมิ กล่าวเพิ่มเติมว่า พลังอันยิ่งใหญ่ของสตรีจะเป็นกำลังสำคัญในการขับเคลื่อนภารกิจบำบัดทุกข์ บำรุงสุข เพื่อพัฒนาจังหวัดชัยภูมิและประเทศไทย โดยส่วนตัวเชื่อมั่นว่า พลังสตรีจะช่วยสนับสนุนให้ชุมชนมีความมั่นคงแข็งแรง ช่วยส่งเสริมให้เกิดความรักใคร่ ความสามัคคี และช่วยสร้างโอกาสทำให้ครอบครัวมีรายได้เพิ่มขึ้น ช่วยส่งเสริมเศรษฐกิจฐานรากให้มั่นคงได้อย่างยั่งยืน โดยทุก ๆ กลไกต่างล้วนสนับสนุนซึ่งกันและกัน การขับเคลื่อนกองทุนพัฒนาบทบาทสตรีจึงมีความสำคัญกับการขับเคลื่อนงานพัฒนาคุณภาพชีวิตของพี่น้องประชาชน ถือเป็นงานสำคัญที่จะต้องอาศัยความเสียสละ ความเป็นอันหนึ่งเดียวกัน และต้องเห็นประโยชน์ส่วนรวมมากกว่าประโยชน์ส่วนตน ทั้งนี้ กองทุนพัฒนาบทบาทสตรียังมีบทบาทสำคัญที่ครอบคลุม และช่วยส่งเสริมการเปลี่ยนแปลงไปในทางที่ดีขึ้น ทำให้เกิดการสร้างงาน สร้างอาชีพ สร้างรายได้ สร้างพลังสตรีให้เข้มแข็ง และยังเป็นการแก้ไขปัญหาหนี้สินในภาคครัวเรือนอีกด้วย
“ขอชื่นชมกลุ่มอาชีพ "อุทัยวรรณแปรรูปอาหาร" ที่นำเงินจากกู้กองทุนพัฒนาบทบาทสตรี สามารถไปพัฒนาต่อยอดสร้างอาชีพให้แก่ตนเอง และชุมชนได้ และยังสามารถชำระหนี้ได้ตามกำหนดระยะเวลา นับได้ว่าเป็นกลุ่มอาชีพต้นแบบของอำเภอเนินสว่าง และจังหวัดชัยภูมิอย่างแท้จริง ทั้งนี้ จังหวัดชัยภูมิจะขอใช้พลังของสตรี และทุกภาคีเครือข่าย เพื่อก้าวไปพร้อมกันด้วยความเข้มแข็ง และขอเน้นย้ำให้ทุกฝ่ายต้องช่วยกันสร้างทีม (Teamwork) ที่ดี เพื่อช่วยขับเคลื่อนบริหารกองทุนให้เป็นที่พึ่ง จะไม่มีช้างเท้าหน้า หรือ ช้างเท้าหลัง เราจะเดินหน้าไปพร้อม ๆ กัน เพื่อการเปลี่ยนแปลงที่ดีขึ้น (Change for Good) ต่อยอดไปสู่การนำไปพัฒนาอาชีพของพวกเราทุกคนในชุมชน และขยายผลส่งต่อไปในระดับประเทศทำให้ประเทศมีความมั่นคงด้วยการพัฒนาเศรษฐกิจฐานรากต่อ ๆ ไป” นายอนันต์ฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81914