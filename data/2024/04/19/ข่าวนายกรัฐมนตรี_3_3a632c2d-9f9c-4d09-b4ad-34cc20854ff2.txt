รัฐบาลไทย-ข่าวทำเนียบรัฐบาล-นายกฯ กำชับตำรวจภูธรภาค 8 เร่งขับเคลื่อนการทำงาน ปราบปรามผู้มีอิทธิพล กวาดล้างสิ่งผิดกฎหมายอย่างต่อเนื่อง บังคับใช้กฎหมายอย่างเคร่งครัด อย่าให้ใครอยู่เหนือกฎหมาย


วันศุกร์ที่ 19 เมษายน 2567
19/04/2567
พิมพ์
นายกฯ กำชับตำรวจภูธรภาค 8 เร่งขับเคลื่อนการทำงาน ปราบปรามผู้มีอิทธิพล กวาดล้างสิ่งผิดกฎหมายอย่างต่อเนื่อง บังคับใช้กฎหมายอย่างเคร่งครัด อย่าให้ใครอยู่เหนือกฎหมาย
นายกฯ กำชับตำรวจภูธรภาค 8 เร่งขับเคลื่อนการทำงาน ปราบปรามผู้มีอิทธิพล กวาดล้างสิ่งผิดกฎหมายอย่างต่อเนื่อง บังคับใช้กฎหมายอย่างเคร่งครัด อย่าให้ใครอยู่เหนือกฎหมาย
วันนี้ (19 เมษายน 2567) เวลา 13.00 น. ณ ห้องบุตรน้ำเพชร หอประชุมชัยจินดา กองบัญชาการตำรวจภูธรภาค 8 อ.ถลาง จ.ภูเก็ต นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ร่วมประชุมติดตามผลการปฏิบัติงานของตำรวจภูธร ภาค 8 ในเรื่องการแก้ไขปัญหายาเสพติด หนี้นอกระบบ บ่อนการพนัน การพนันออนไลน์ รวมทั้งมาเฟียต่างชาติ ปัญหาการลักลอบนำเข้ายางพาราตามแนวชายแดน และการแก้ไขปัญหาที่พักอาศัยของข้าราชการตำรวจ โดยมี พลตำรวจเอก กิตติ์รัฐ พันธุ์เพ็ชร์ รองผู้บัญชาการตำรวจแห่งชาติ รักษาราชการแทนผู้บัญชาการตำรวจแห่งชาติ นายโสภณ สุวรรณรัตน์ ผู้ว่าราชการจังหวัดภูเก็ต พลตำรวจโท ธัชชัย ปิตะนีละบุตร ผู้ช่วยผู้บัญชาการตำรวจแห่งชาติ พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว และผู้บังคับบัญชาตำรวจภูธรภาค 8 เข้าร่วมประชุม นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
เมื่อนายกฯ เดินทางมาถึงได้เยี่ยมชมนิทรรศการ พร้อมรับฟังบรรยายสรุปผลการปฏิบัติงานของตำรวจภูธร ภาค 8 ดังนี้ 1. การป้องกันและปราบปรามยาเสพติดให้โทษ ผลการจับกุมคดียาเสพติดทุกข้อกล่าวหาในรอบ 6 เดือน ระยะเวลาตั้งแต่เดือนตุลาคม 2566 ถึงมีนาคม 2567 รวมทุกข้อหา จำนวน 13,591 ข้อหา ผลการตรวจยึดทรัพย์สินและเครือข่ายยาเสพติดในรอบ 6 เดือน รวมมูลค่า 800 ล้านบาท คิดเป็นร้อยละ 60.28 ของเป้าหมายที่วางไว้ 2. การป้องกันและปราบปรามการลักลอบเล่นการพนันร่วมปฏิบัติการทะลายแก๊งคอลเซ็นเตอร์ในจังหวัดนครศรีธรรมราช จับกุมต่างชาติจำนวน 54 ราย จับกุมคนไทยจำนวน 23 ราย ตรวจยึดอุปกรณ์อิเล็กทรอนิกส์จำนวน 1,106 รายการ ทำลายบ่อนพนันกลางเมืองภูเก็ตจับกุมผู้กระทำความผิด 32 ราย ตรวจยึดอุปกรณ์การเล่นเก้าเกย์และเงินสด จับกุมลักลอบการเล่นพนันไพ่ป๊อกเด้งในพื้นที่จังหวัดนครศรีธรรมราช จับกุมผู้กระทำความผิดจำนวน 21 ราย 3. การแก้ไขปัญหาหนี้นอกระบบรวมยอดการดำเนินการไกล่เกลี่ย จำนวน 3,532 ราย มูลค่าไกล่เกลี่ยหนี้สำเร็จ จำนวน 154,463,278 บาท 4. การกวดขันจับกุมชาวต่างชาติที่กระทำความผิดกฎหมายในจังหวัดภูเก็ต สถิติการจับกุมชาวต่างชาติตั้งแต่ 1 ตุลาคม 2566 ถึงปัจจุบัน จับกุมชาวต่างชาติ จำนวน 748 ราย ชาวต่างชาติถูกดำเนินคดีเพิกถอนการอยู่ต่อตั้งแต่ 1 ตุลาคม 2566 ถึงปัจจุบันจำนวน 98 ราย 5. การแก้ไขปัญหาที่พักอาศัย ปีงบประมาณ 2567 ได้รับการสนับสนุนงบประมาณจัดหาแฟลตเรือนแถวชั้นประทวนเพิ่มเติมจำนวน 160 ห้อง ได้รับการสนับสนุนงบประมาณจัดหาบ้านพักเรือนแถว 6 คูหาเพิ่มเติม จำนวน 21 ห้อง ปีงบประมาณ พ.ศ. 2568 ขอรับการสนับสนุนงบประมาณเพื่อจัดหาบ้านพักเรือนแถวชั้นประทวนเพิ่มเติมจำนวน 190 ห้อง ได้รับการสนับสนุนงบประมาณจัดหาเรือนแถวหกคูหาและแปดคูหาเพิ่มเติมจำนวน 14 ห้อง
นายกฯ กล่าวมอบนโยบายตอนหนึ่งว่า การลงพื้นที่จังหวัดภูเก็ตครั้งนี้ ถือเป็นครั้งที่ 3 ตั้งแต่ได้รับตำแหน่งนายกรัฐมนตรี ซึ่งการพัฒนาจังหวัดภูเก็ตเป็นนโยบายสำคัญระดับต้น ๆ ของรัฐบาล รัฐบาลให้ความสำคัญเกี่ยวกับการท่องเที่ยวและเศรษฐกิจ ถ้าประชาชนมีความเป็นอยู่ที่ดีมีความมั่งคั่ง ปัญหาทุก ๆ ด้านจะลดน้อยลงไม่ว่าจะเป็นปัญหายาเสพติดที่เป็นปัญหาที่เรื้อรังมาตลอด และต้องยอมรับว่าในช่วง 6 เดือนที่ผ่านมา มีการจับกุมยาเสพติดจำนวนมาก ต้องขอขอบคุณการปฏิบัติงานอย่างเข้มแข็ง ที่สำคัญปัญหายาบ้ายังพบจำนวนมาก ยังไม่ลดลงไป ขอให้ใช้มาตรการต่าง ๆ ในการจับกุมเพื่อแก้ไขปัญหาให้ดียิ่งขึ้น ไม่ว่าจะเป็นจำนวนคน จำนวนยาบ้า จำนวนการยึดทรัพย์ ขอให้เร่งจัดการอย่างต่อเนื่อง รวมถึงการพนันออนไลน์ที่สร้างความเดือดร้อนให้กับพี่น้องประชาชน ทั้งนี้ จากสถิติการจับกุมในพื้นที่ ถือว่ายังน้อย ขอให้เร่งดำเนินการจับกุมต่อไป
นายกฯ กล่าวต่อไปว่า ปัญหาดังกล่าวข้างต้นเป็นเรื่องที่รัฐบาลให้ความสำคัญอย่างต่อเนื่อง รวมทั้งเรื่องหนี้นอกระบบที่เป็นภัยร้ายต่อสังคมไทย เป็นสารตั้งต้นของความหายนะประชาชนทำงานเท่าไรก็ไม่เพียงพอต่อการใช้ดอกเบี้ยที่โหด ทำให้ประชาชนไม่มีกำลังใจในการทำงาน ขอให้ทุกคนช่วยกันทำงานแก้ไขปัญหาอย่างจริงจังและต่อเนื่อง จับกุมเจ้าหนี้รายใหญ่มาให้ได้ ส่วนเรื่องของการลักลอบยางพาราตามแนวชายแดน โดยเฉพาะชายแดนในพื้นที่ภาคใต้เป็นพื้นที่ที่กว้าง มีด่านสำคัญหลาย ๆ ด่าน ขอให้ใช้มาตรการที่เข้มงวดในการจัดการ ถ้ามีการประพฤติผิด ต้องถูกดำเนินการตามกฎหมายอย่างเคร่งครัด รวมถึงเจ้าหน้าที่ที่ประพฤติมิชอบตามกฎหมายต้องดำเนินการตามกฎหมายอย่างเด็ดขาด ทั้งนี้ หากเราช่วยกันสกัดยางพาราเถื่อน จะทำให้คุณภาพชีวิตประชาชนดีขึ้น มีรายได้เพิ่มขึ้น โดยเฉพาะชาวภาคใต้มีพื้นที่การเพาะปลูก มีรายได้จากยางพาราเป็นจำนวนมาก ในส่วนของการป้องกันการกระทำความผิดของคนต่างชาติ อย่าถือว่าเป็นเรื่องเล็ก จากข้อมูลพบว่ามีเครือข่ายภาคธุรกิจที่มาทำธุรกิจเหนือกฎหมาย ขอให้ดำเนินการจัดการ ซึ่งรัฐบาลลงทุนในภาคใต้จำนวน 100,000,000,000 ล้านบาท อย่าให้มาเฟียต่างชาติเข้ามาทำลายการลงทุน ขอให้ สส. เจ้าหน้าที่ในพื้นที่ช่วยกันสอดส่องดูแล อย่าให้ต่างชาติที่มีพฤติกรรมไม่ดีทำลายความน่าเชื่อถือ ปัจจุบันสังคมให้ความสำคัญ เพ่งเล็งนักธุรกิจต่างชาติที่เข้ามาประกอบการในพื้นที่ ขอให้เร่งตรวจสอบ โดยอย่าให้กระทบต่อความเชื่อมั่น กระทบต่อการท่องเที่ยว ขอฝากให้จัดการรายใหญ่ที่มีพฤติกรรมมาเฟียให้ได้ อย่าจับแต่รายย่อย ต้องบังคับใช้กฎหมายอย่างถูกต้องเป็นธรรม และเคร่งครัด
นายกฯ ระบุว่า เรื่องของขวัญกำลังใจของตำรวจถือเป็นเรื่องที่สำคัญ โดยเฉพาะเรื่องที่อยู่อาศัย จะต้องมีการสร้างบ้านพักให้อย่างเพียงพอและต่อเนื่อง เพื่อทำให้ชีวิตความเป็นอยู่ข้าราชการระดับล่างมีความเป็นอยู่ที่ดีขึ้น ขอให้มั่นใจว่ารัฐบาลจะดูแลข้าราชการตำรวจให้มีชีวิตความเป็นอยู่ที่ดีขึ้น ในเรื่องของการพัฒนาจังหวัดภูเก็ต การประกอบธุรกิจโรงแรมที่ผิดกฎหมาย ขอให้เคร่งครัดเรื่องการออกใบอนุญาตในการประกอบการ ขอให้ตรวจสอบให้เคร่งครัดอย่าให้ใครอยู่เหนือกฎหมาย รวมถึงเรื่องของการท่องเที่ยว การหาประโยชน์เอารัดเอาเปรียบนักท่องเที่ยว ซึ่งมีทั้งคนไทยและคนต่างชาติ ไม่ว่าจะเป็นแท็กซี่ไกด์ผี การชาร์จราคาที่ไม่เป็นธรรมรวมถึงการให้บริการต่าง ๆ ขอให้ช่วยกันแก้ไขปัญหา อย่าให้น้ำผึ้งหยดเดียวกลายเป็นปัญหา อย่าให้เรื่องดี ๆ ที่เราทำอยู่สูญเปล่า สำหรับเรื่องของการปล่อยน้ำเสียและขยะขอให้บังคับใช้กฎหมายอย่างเด็ดขาด ต้องช่วยกันทำให้จังหวัดภูเก็ตเป็นเมืองน่าอยู่ สร้างความประทับใจให้นักท่องเที่ยวทั่วโลกที่เดินทางมาท่องเที่ยว ในส่วนของการแก้ไขน้ำประปา ได้แก้ไขปัญหาโดยการนำน้ำจากเขื่อนเชี่ยวหลานมาใช้ทดแทนการขาดแคลนน้ำประปาในพื้นที่ภาคใต้แล้ว
นายกฯ เน้นย้ำการบังคับใช้กฎหมายต้องเคร่งครัด อย่าให้ผู้มีอิทธิพลอยู่เหนือกฎหมาย เข้ามาทำธุรกิจในจังหวัดภูเก็ตได้ ไม่ว่าจะเป็นชาวไทยหรือชาวต่างชาติ รัฐบาลพยายามยกระดับความมั่งคั่งให้กับจังหวัดภูเก็ต  ขอเป็นกำลังใจและขอบคุณในการทำงานที่เสียสละอย่างต่อเนื่อง

ที่มา : https://www.thaigov.go.th/news/contents/details/81902