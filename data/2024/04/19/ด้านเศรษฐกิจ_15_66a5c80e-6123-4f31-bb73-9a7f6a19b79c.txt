รัฐบาลไทย-ข่าวทำเนียบรัฐบาล-รมว.ธรรมนัส เดินหน้ามอบโฉนดเพื่อการเกษตร 550 ราย พื้นที่ อ.หนองพอก และ อ.เมยวดี จ.ร้อยเอ็ด


วันศุกร์ที่ 19 เมษายน 2567
รมว.ธรรมนัส เดินหน้ามอบโฉนดเพื่อการเกษตร 550 ราย พื้นที่ อ.หนองพอก และ อ.เมยวดี จ.ร้อยเอ็ด
รมว.ธรรมนัส เดินหน้ามอบโฉนดเพื่อการเกษตร 550 ราย พื้นที่ อ.หนองพอก และ อ.เมยวดี จ.ร้อยเอ็ด
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการ และขับเคลื่อนการดำเนินงานของกระทรวงเกษตรและสหกรณ์ ในพื้นที่เขตปฏิรูปที่ดินจังหวัดร้อยเอ็ด พร้อมมอบโฉนดเพื่อการเกษตรให้กับเกษตรกรในพื้นที่อำเภอหนองพอก และอำเภอเมยวดี จังหวัดร้อยเอ็ด จำนวน 550 ราย ณ หอประชุมโรงเรียนหนองพอกวิทยาลัย ตำบลรอบเมือง อำเภอหนองพอก จังหวัดร้อยเอ็ด ว่า สำนักงานการปฏิรูปที่ดินเพื่อเกษตรกรรม จังหวัดร้อยเอ็ด หน่วยงานสังกัดกระทรวงเกษตรและสหกรณ์ และภาคีหน่วยงานในพื้นที่ ได้ร่วมบูรณาการให้ความสำคัญในเรื่องความเป็นอยู่ของเกษตรกร โดยเฉพาะในเรื่อง การจัดที่ดิน ทำกินให้เกษตรกร การมอบโฉนดเพื่อการเกษตร เพื่อเป็นการแสดงสิทธิในที่ดิน การเข้าทำประโยชน์ในที่ดิน ตามกฎหมายปฏิรูปที่ดิน เพื่อให้เกษตรกรสามารถเข้าถึงสิทธิและแหล่งเงินทุนมากขึ้น รวมทั้งมีการส่งเสริมพัฒนาอาชีพ ตามศักยภาพของพื้นที่ เพื่อให้มีรายได้และความเป็นอยู่ที่ดีขึ้น
ทั้งนี้ จังหวัดร้อยเอ็ด ได้มีพระราชกฤษฎีกากำหนดให้เป็นเขตปฏิรูปที่ดิน เนื้อที่ทั้งหมดประมาณ 1,037,823  ไร่ เป็นพื้นที่เขตดำเนินการปฏิรูปที่ดินเนื้อที่ประมาณ 726,477 ไร่ ครอบคลุมพื้นที่ 15 อำเภอ 72 ตำบล โดยได้ดำเนินการจัดที่ดินให้เกษตรกรแล้วทั้งสิ้น 62,367  ราย 78,334 แปลง เนื้อที่ประมาณ 663,876 ไร่ ซึ่งในปีงบประมาณ 2567 ได้มีแผนดำเนินการปรับปรุงแก้ไขเอกสารสิทธิ ส.ป.ก. 4-01 เป็นโฉนดเพื่อการเกษตรจากเป้าหมายตามแผนระยะเวลา 2 ปี รวมทั้งสิ้น ประมาณ 34,965 แปลง เนื้อที่ประมาณ 302,127 ไร่ ได้ดำเนินการออกโฉนด แล้วทั้งหมด 1,586 แปลง เนื้อที่ประมาณ 15,401 ไร่ ในส่วนพื้นที่เขตอำเภอหนองพอก 13,872 แปลง เนื้อที่ประมาณ 116,064 ไร่ ได้ออกโฉนดเพื่อการเกษตรแล้ว 672 แปลง เนื้อที่ประมาณ 6,258 ไร่
โอกาสนี้ รมว.ธรรมนัส เป็นประธานพิธีมอบโค ให้เกษตรกรยืมเพื่อผลิต ตามโครงการธนาคารโค-กระบือเพื่อเกษตรกร ตามพระราชดำริ จำนวน 60 ตัว และมอบหญ้าแพงโกลาแห้ง เพื่อสนับสนุนเสบียงสัตว์ช่วยเหลือเกษตรกร

ที่มา : https://www.thaigov.go.th/news/contents/details/81917