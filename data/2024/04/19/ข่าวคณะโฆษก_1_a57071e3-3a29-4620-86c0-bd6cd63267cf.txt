รัฐบาลไทย-ข่าวทำเนียบรัฐบาล-รัฐบาลเอาจริงปราบแก๊งมิจฉาชีพ ส่งผลปราบแก๊งอาชญากรรม Hybrid scam สำเร็จ ยึดเงินสด และทรัพย์สินได้กว่า 250 ล้านบาท


วันพฤหัสบดีที่ 18 เมษายน 2567
รัฐบาลเอาจริงปราบแก๊งมิจฉาชีพ ส่งผลปราบแก๊งอาชญากรรม Hybrid scam สำเร็จ ยึดเงินสด และทรัพย์สินได้กว่า 250 ล้านบาท
รัฐบาลเอาจริงปราบแก๊งมิจฉาชีพ ส่งผลปราบแก๊งอาชญากรรม Hybrid scam สำเร็จ ยึดเงินสด และทรัพย์สินได้กว่า 250 ล้านบาท
วันนี้ (18 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ด้วยความจริงจัง ตั้งใจที่จะกวาดล้างเครือข่ายอาชญากรรมไซเบอร์ของรัฐบาล ทำให้มีผลงานการจับกุมอย่างต่อเนื่อง โดยผลความสำเร็จจากการจับกุมแก๊งอาชญากรรม Hybrid scam ที่ใช้กระเป๋าเงินดิจิทัลสามารถยึดเงินสดอย่างน้อย 80 ล้านบาท ซึ่งรวมแล้วยึดทรัพย์สินไว้ได้ตอนนี้กว่า 250 ล้านบาท
โฆษกประจำสำนักนายกรัฐมนตรี กล่าวว่า ผลงานครั้งนี้ เกิดจากความร่วมมือกันของ ตำรวจไซเบอร์สนธิกำลังกับ สำนักงานป้องกันและปราบปรามการฟอกเงิน เปิดปฏิบัติการ The Purge จับกุมแก๊งคนร้ายกลุ่ม Hybrid scam หลอกลวงชักชวนผู้เสียหายให้ลงทุนสกุลเงินดิจิตอลผ่านทางแพลตฟอร์ม ซึ่งคนร้ายกลุ่มนี้มีความเชื่อมโยงกับหลายคดีที่เคยเกิดก่อนหน้านี้ตั้งแต่ปี  2564-2565 เขตพื้นที่ชลบุรี ดินแดง ศาลาแดง โดยผู้เสียหายถูกหลอกลวงด้วยลักษณะ Hybrid scam ซึ่งหมายความว่าหลายอย่างรวมกัน ทั้งนี้ กลุ่มอาชญากรรมนี้ถูกจับกุมในข้อหาฉ้อโกงประชาชนแสดงตนเป็นบุคคลอื่นและข้อหาอั้งยี่ซ่องโจร ซึ่งหาก ปปง. ตรวจสอบแล้วพบว่าเป็นทรัพย์สินที่ได้มาจากการกระทำความผิดเงินจำนวนนี้จะถูกนำมาเฉลี่ยแล้วคืนให้กับผู้เสียหายต่อไป
“รัฐบาลมุ่งมั่นดำเนินการ เพื่อดูแลความปลอดภัยแก่ประชาชน และทรัพย์สินของประชาชนอย่างต่อเนื่อง โดยได้ดำเนินการอย่างจริงจัง ทั้งการป้องกันและการปราบปรามกลุ่มแก๊งมิจฉาชีพที่อาจสร้างความสับสน หลอกลวงประชาชนผู้บริสุทธิ์ โดยรัฐบาลมุ่งมั่นที่จะดำเนินการต่อไปพร้อมกับการประชาสัมพันธ์ให้ความรู้ประชาชนไม่ให้ตกเป็นเหยื่อของแก๊งมิจฉาชีพ” นายชัย กล่าว

ที่มา : https://www.thaigov.go.th/news/contents/details/81873