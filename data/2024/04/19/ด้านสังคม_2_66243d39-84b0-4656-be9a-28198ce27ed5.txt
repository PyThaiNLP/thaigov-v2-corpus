รัฐบาลไทย-ข่าวทำเนียบรัฐบาล-พม. ยกย่อง 16 บุคคลต้นแบบ “นักสังคมสงเคราะห์ดีเด่น” เนื่องในวันปกรณ์ 2567


วันศุกร์ที่ 19 เมษายน 2567
พม. ยกย่อง 16 บุคคลต้นแบบ “นักสังคมสงเคราะห์ดีเด่น” เนื่องในวันปกรณ์ 2567
พม. ยกย่อง 16 บุคคลต้นแบบ “นักสังคมสงเคราะห์ดีเด่น” เนื่องในวันปกรณ์ 2567
วันนี้ (19 เม.ย. 67) เวลา 10.00 น. นายพลากร สุวรรณรัฐ องคมนตรี เป็นประธานในพิธีประกาศเกียรติคุณนักสังคมสงเคราะห์ดีเด่น ประจำปี พ.ศ. 2566 เนื่องในวันปกรณ์ 2567 พร้อมมอบโล่ประกาศเกียรติคุณให้แก่นักสังคมสงเคราะห์ดีเด่น จำนวน 16 คน เพื่อเป็นการสร้างขวัญกำลังใจให้แก่นักสังคมสงเคราะห์ และเป็นแบบอย่างที่ดีในการยึดถือปฏิบัติของคนในสังคม โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นางขนิษฐา เทวินทรภักติ รองประธานกรรมการบริหารมูลนิธิศาสตราจารย์ปกรณ์ อังศุสิงห์ รักษาการประธานกรรมการบริหารมูลนิธิศาสตราจารย์ปกรณ์ อังศุสิงห์นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นางจตุพร โรจนพานิช อธิบดีกรมพัฒนาสังคมและสวัสดิการ และคณะผู้บริหารกระทรวง พม. ร่วมยินดี และยกย่องนักสังคมสงเคราะห์ดีเด่นที่ได้รับรางวัล ณ ห้องประชุมชั้น 2 กระทรวง พม. สะพานขาว ถนนกรุงเกษม กรุงเทพฯ
นายวราวุธ กล่าวว่า การประกาศเกียรติคุณนักสังคมสงเคราะห์ดีเด่นเริ่มขึ้นเป็นครั้งแรก เมื่อวันที่ 10 กุมภาพันธ์ 2523 และได้ดำเนินการมาอย่างต่อเนื่องจนถึงปัจจุบันเป็นเวลา 44 ปี เพื่อยกย่องเชิดชูเกียรติและสร้างขวัญกำลังใจแก่บุคคลที่มีความทุ่มเทในการช่วยเหลือกลุ่มเป้าหมายและประชาชนที่ประสบปัญหาความเดือดร้อนทางสังคม ถือเป็นแบบอย่างที่ดีสำหรับสังคมไทย รวมถึงเป็นการส่งเสริมความร่วมมือและประสานงานระหว่างสถาบันสังคมสงเคราะห์ต่าง ๆ ให้เป็นเครือข่ายที่มีความเข้มแข็งในวงกว้างมากขึ้น อีกทั้งเป็นการสดุดีและเผยแพร่เกียรติคุณของศาสตราจารย์ปกรณ์ อังศุสิงห์ ปูชนียบุคคลที่ได้รับการยกย่องว่าเป็น “บิดาของงานสังคมสงเคราะห์ในประเทศไทย” ผู้วางรากฐานและพัฒนางานสังคมสงเคราะห์ของประเทศให้เกิดความเจริญก้าวหน้ามาถึงทุกวันนี้ โดยปัจจุบัน มีนักสังคมสงเคราะห์ดีเด่นที่ได้รับโล่ประกาศเกียรติคุณนักสังคมสงเคราะห์วิชาชีพ นักสังคมสงเคราะห์อาสาสมัคร และผู้ปฏิบัติงานสังคมสงเคราะห์แล้ว รวมทั้งสิ้น 420 คน
นายวราวุธ กล่าวต่อไปว่า วันนี้ กระทรวง พม. ได้ร่วมกับ มูลนิธิศาสตราจารย์ปกรณ์ อังศุสิงห์ และองค์กรภาคีเครือข่าย ได้แก่ สำนักงานสลากกินแบ่งรัฐบาล และบริษัท ช.การช่าง จำกัด (มหาชน) จัดงานดังกล่าวขึ้นเพื่อเน้นย้ำให้สังคมเห็นถึงความสำคัญของงานด้านการสังคมสงเคราะห์และการจัดสวัสดิการสังคม โดยมีกิจกรรมอันทรงคุณค่ามากมาย อาทิ นิทรรศการผลงานของศาสตราจารย์ปกรณ์ อังศุสิงห์ และนักสังคมสงเคราะห์ดีเด่น รวมถึงผลงานด้านวิชาการสังคมสงเคราะห์  พิธีมอบทุนการศึกษาแก่นักศึกษาคณะสังคมสงเคราะห์ศาสตร์  เวทีเสวนาสร้างแรงบันดาลใจ (Inspiration Talks) และพิธีประกาศเกียรติคุณนักสังคมสงเคราะห์ดีเด่น ซึ่งในปีนี้มีผู้เข้ารับประกาศเกียรติคุณ จำนวนทั้งสิ้น 16 คน แบ่งออกเป็น 3 ประเภท ประกอบด้วย 1) ประเภทวิชาชีพ จำนวน 6 คน ได้แก่ 1.1 นางสุจิรา เนาวรัตน์ 1.2 นางสาวศุภรัตน์ สมบัติเจริญไทย 1.3 นางสาวกุลธีชาดา พรเจริญ 1.4 พันตำรวจโทหญิง 1.5 นางธิดารัตน์ ชูศรี และ 1.6 นางสาววรพร เกวลิน 2) ประเภทผู้ปฏิบัติงาน จำนวน 3 คน ได้แก่ 2.1 นายพิเชฐพงศ์ อินทรสกุล 2.2 นายวาธิต ธรรมจง และ 2.3 ศาสตราจารย์ ดร.นฤมล นิราทร และ 3) ประเภทอาสาสมัคร จำนวน 7 คน ได้แก่ 3.1 นายอติพล ดำพิลา 3.2 นางสาวสุกัญญา ประจวบเหมาะ 3.3 นางรัชนี วัชรีวงศ์ ณ อยุธยา 3.4 นายสุชาติ โอวาทวรรณสกุล 3.5 นางสาวธันยลักษณ์ พรหมมณี 3.6 นางอรชุน เหลืองวิเศษกาล และ 3.7 นายพิจิตร กอบัว
นายวราวุธ กล่าวเพิ่มเติมว่า กระทรวง พม. ขอแสดงความยินดีและยกย่องเชิดชูเกียรติแก่นักสังคมสงเคราะห์ดีเด่นทุกท่าน ผู้มีความมุ่งมั่นทุ่มเทปฏิบัติหน้าที่  พร้อมเป็นพลังสำคัญในการขับเคลื่อนงานด้านการสังคมสงเคราะห์และการจัดสวัสดิการสังคม อุทิศตนเพื่อนำพาสังคมไทยก้าวสู่ความมั่นคง ยั่งยืน และปลอดภัยสำหรับทุกคนอย่างแท้จริง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #นักสังคมสงเคราะห์ดีเด่น #วันปกรณ์2567

ที่มา : https://www.thaigov.go.th/news/contents/details/81913