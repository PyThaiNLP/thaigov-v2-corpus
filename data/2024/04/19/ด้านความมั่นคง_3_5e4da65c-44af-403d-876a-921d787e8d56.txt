รัฐบาลไทย-ข่าวทำเนียบรัฐบาล-นายอำเภอเมืองนครศรีธรรมราช นำผู้ป่วยจิตเภทจากยาเสพติด "คนเชือน" เข้ารับการบำบัดรักษาอย่างต่อเนื่อง เพื่อความสงบสุขของพี่น้องประชาชนและสังคม


วันศุกร์ที่ 19 เมษายน 2567
19/04/2567
พิมพ์
นายอำเภอเมืองนครศรีธรรมราช นำผู้ป่วยจิตเภทจากยาเสพติด "คนเชือน" เข้ารับการบำบัดรักษาอย่างต่อเนื่อง เพื่อความสงบสุขของพี่น้องประชาชนและสังคม
นายอำเภอเมืองนครศรีธรรมราช นำผู้ป่วยจิตเภทจากยาเสพติด "คนเชือน" เข้ารับการบำบัดรักษาอย่างต่อเนื่อง เพื่อความสงบสุขของพี่น้องประชาชนและสังคม
เมื่อวันที่ 18 เม.ย. 67 นายจักรกฤษณ์ ฝั่งชลจิตร์ นายอำเภอเมืองนครศรีธรรมราช เปิดเผยว่า ตามที่กระทรวงมหาดไทยได้มีนโยบายสำคัญในการป้องกันและปราบปรามยาเสพติด รวมทั้งเร่งนำตัวผู้ป่วยจิตเภทเข้าสู่การบำบัดรักษานั้น โดยที่ผ่านมา อำเภอเมืองนครศรีธรรมราชได้ดำเนินการตามมาตรการป้องกันและปราบปรามยาเสพติดในทุกมิติ ทั้งการสืบเสาะหาข่าว การตั้งด่านตรวจค้นและป้องปราม การให้ความรู้ความเข้าใจที่ถูกต้องแก่เด็กและเยาวชน การจับกุมผู้ค้ารายใหญ่และรายย่อย ซึ่งได้ดำเนินการมาอย่างเข้มข้นและต่อเนื่อง นอกจากนี้ อำเภอนครศรีธรรมราชได้มีมาตรการในการ Re X-Ray ตามหากลุ่มเป้าหมายผู้ป่วยจิตเภท หรือภาษาใต้จะเรียกว่า "คนเชือน" ซึ่งใช้ข้อมูลจากฐานข้อมูลผู้ป่วยจิตเภทเดิม และการแจ้งเบาะแสจากพี่น้องประชาชนในการชี้เป้าให้นำผู้ป่วยที่เกิดจากการติดยาเสพติดเข้าสู่กระบวนการบำบัดให้ถูกต้อง
นายจักรกฤษณ์ ฝั่งชลจิตร์ นายอำเภอเมืองนครศรีธรรมราช กล่าวว่า อำเภอเมืองนครศรีธรรมราช ได้รับแจ้งจากประชาชนว่ามีบุคคลในครอบครัวมีอาการทางจิตเวช และต้องการส่งตัวเข้าบำบัดรักษา ตนจึงได้สั่งการให้ เจ้าหน้าที่ฝ่ายปกครอง พร้อมด้วยสมาชิกกองอาสารักษาดินแดน ลงพื้นที่ตรวจสอบบริเวณหมู่ที่ 1 ตำบลนาทราย อำเภอเมืองนครศรีธรรมราช จังหวัดนครศรีธรรมราช พบชายอายุ 43 ปี มีอาการและพฤติกรรมในลักษณะ "เชือน" และมีอาการทางจิตเวช เจ้าหน้าที่จึงควบคุมตัวผู้ป่วยนำส่งโรงพยาบาลมหาราชนครศรีธรรมราชเพื่อเข้ารับการบำบัดรักษาตามอาการต่อไป ตามความประสงค์ของญาติผู้ป่วย ซึ่งในห้วงเดือนเมษายนที่ผ่านมา อำเภอเมืองนครศรีธรรมราชได้ดำเนินการนำผู้ป่วยจิตเภทเข้ารับการบำบัดแล้ว 7 ราย และมีผู้ป่วยที่เข้ารับการบำบัดตั้งแต่เริ่มดำเนินการจนถึงปัจจุบัน รวมทั้งสิ้น 34 ราย โดยโรงพยาบาลจะทำการรักษาตามอาการต่อไป
“การที่จะทำให้ผู้ป่วยจิตเภทหายขาด รวมทั้งผู้ติดยาเสพติดเลิกยาเสพติดให้ได้นั้น กำลังใจจากคนรอบตัว ครอบครัว และชุมชน เป็นสิ่งสำคัญที่สุด ซึ่งตนได้เน้นย้ำในประเด็นนี้ให้ทุกส่วนราชการ องค์กรปกครองส่วนท้องถิ่น และกำนัน ผู้ใหญ่บ้าน ให้ความสำคัญในการลงพื้นที่เยี่ยมเยียน พบปะพูดคุยให้กำลังใจ ทั้งตัวผู้ป่วยหรือผู้ติดยาเสพติด รวมทั้งครอบครัวของผู้ติดยาเสพติดด้วย เพื่อร่วมเป็นพลังใจในการคืนคนดีสู่สังคม ทั้งนี้ ขอความร่วมมือจากพี่น้องประชาชน หากพบผู้ป่วยจิตเภท มีเบาะแสการกระทำความผิดเกี่ยวกับยาเสพติด และการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง” นายจักรกฤษณ์ฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81905