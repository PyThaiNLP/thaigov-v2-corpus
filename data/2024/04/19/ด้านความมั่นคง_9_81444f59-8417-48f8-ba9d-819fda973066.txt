รัฐบาลไทย-ข่าวทำเนียบรัฐบาล-ผู้ว่าฯ อุบลราชธานี เดินหน้าปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" พร้อมส่งชุดปฏิบัติการพิเศษฝ่ายปกครองอำเภอเดชอุดม รวบ "บิ๊ก โนนแคน" พร้อมเครือข่าย


วันศุกร์ที่ 19 เมษายน 2567
19/04/2567
พิมพ์
ผู้ว่าฯ อุบลราชธานี เดินหน้าปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" พร้อมส่งชุดปฏิบัติการพิเศษฝ่ายปกครองอำเภอเดชอุดม รวบ "บิ๊ก โนนแคน" พร้อมเครือข่าย
ผู้ว่าฯ อุบลราชธานี เดินหน้าปฏิบัติการ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" พร้อมส่งชุดปฏิบัติการพิเศษฝ่ายปกครองอำเภอเดชอุดม รวบ "บิ๊ก โนนแคน" พร้อมเครือข่ายมั่วสุมเสพยาบ้า 10 ราย
วันนี้ (19 เม.ย. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ตนได้สั่งการให้นายสะอาด วงศ์รักษ์ นายอำเภอเดชอุดม พร้อมด้วย นายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม และสมาชิกกองอาสารักษาดินแดนอำเภอเดชอุดมที่ 5 บูรณาการร่วมกับเจ้าหน้าที่ตำรวจ ร่วมกันปฏิบัติภารกิจ "ยุทธการปิดสวิตช์ผู้ค้ายาเสพติดและผู้มีอิทธิพลเมืองดอกบัว" โดยได้ลงพื้นที่ตรวจสอบข้อเท็จจริงตามเบาะแสที่ได้รับแจ้งว่าพบกลุ่มคนมั่วสุมเสพยาเสพติด (ยาบ้า) ในพื้นที่ตำบลตบหู อำเภอเดชอุดม
“ฝ่ายปกครองจังหวัดอุบลราชธานี ได้สืบทราบเบาะแสว่า มีการมั่วสุมเสพยาเสพติด (ยาบ้า) บริเวณบ้านโนนแคน หมู่ที่ 19 ตำบลตบหู อำเภอเดชอุดม จังหวัดอุบลราชธานี จึงได้สั่งการให้เจ้าหน้าที่ชุดปฏิบัติการพิเศษฝ่ายปกครองอำเภอเดชอุดม สมาชิก อส. และเจ้าหน้าที่ตำรวจ ลงพื้นที่เข้าตรวจสอบบริเวณดังกล่าว ซึ่งจากการตรวจสอบ พบว่า มีการมั่วสุมเสพยาเสพติด (ยาบ้า) จริง เจ้าหน้าที่ชุดปฏิบัติการพิเศษ จึงได้แสดงตัวเข้าจับกุม โดยสามารถจับกุมนายเศรษพร (สงวนนามสกุล) พร้อมของกลางยาบ้า 30 เม็ด และเครือข่ายยาเสพติด จำนวน 10 ราย แบ่งเป็น ชาย 8 ราย และหญิง 2 ราย ซึ่งมีอายุระหว่าง 18 - 48 ปี” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมว่า ภายหลังจากที่เข้าจับกุมและตรวจยึดของกลางเป็นที่เรียบร้อย เจ้าหน้าที่ชุดปฏิบัติการพิเศษฝ่ายปกครองอำเภอเดชอุดมได้นำตัวผู้เสพทั้งหมดตรวจปัสสาวะ ซึ่งผลตรวจปัสสาวะจากห้องแลปโรงพยาบาลสมเด็จพระยุพราช พบสารเสพติดประเภท (ยาบ้า) ในปัสสาวะ จำนวน 10 ชุด โดยผู้เสพทั้ง 10 ราย สมัครใจเข้าบำบัดรักษา ซึ่งเจ้าหน้าที่ได้แจ้งข้อกล่าวหาและได้ทำการบันทึกจับกุมก่อนที่จะนำตัวผู้ต้องหาพร้อมของกลาง ส่งพนักงานสอบสวนสถานีตำรวจภูธรเดชอุดม เพื่อดำเนินการตามกฎหมาย และส่งตัวผู้เสพให้กับโรงพยาบาลสมเด็จพระยุพราชเดชอุดม เพื่อเข้าสู่กระบวนการบำบัดต่อไป
“จังหวัดอุบลราชธานี มุ่งมั่นขับเคลื่อนนโยบายของกระทรวงมหาดไทย ในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดอุบลราชธานีได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยเฉพาะการพุ่งเป้า Re X-Ray ในทุกพื้นที่ เพื่อกวาดล้างสิ่งผิดกฎหมาย พร้อมทั้งได้กำชับให้เจ้าหน้าที่ฝ่ายปกครองและทุกหน่วยงานที่เกี่ยวข้องยกระดับความเข้มข้น ในการเสาะหาเบาะแสการกระทำความผิดในทุกรูปแบบอย่างจริงจัง พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ เกิดความปลอดภัยในชีวิตและทรัพย์สินของพี่น้องประชาชน อย่างไรก็ตามต้องขอความร่วมมือจากพี่น้องประชาชน หากพบเบาะแสการกระทำความผิดเกี่ยวกับยาเสพติด หรือ การกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือ ศูนย์ดำรงธรรม สายด่วน 1567 ตลอด 24 ชั่วโมง” นายศุภศิษย์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/81916