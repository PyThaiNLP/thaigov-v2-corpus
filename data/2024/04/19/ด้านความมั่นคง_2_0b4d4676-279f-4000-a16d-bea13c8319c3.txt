รัฐบาลไทย-ข่าวทำเนียบรัฐบาล-มท.1 เปิดกระทรวงต้อนรับรัฐมนตรีว่าการกระทรวงมหาดไทยมาเลเซีย หารือประเด็นส่งเสริมความร่วมมือในพื้นที่ชายแดนด้านความมั่นคง เศรษฐกิจ การท่องเที่ยวไทย – มาเลเซีย


วันศุกร์ที่ 19 เมษายน 2567
19/04/2567
พิมพ์
มท.1 เปิดกระทรวงต้อนรับรัฐมนตรีว่าการกระทรวงมหาดไทยมาเลเซีย หารือประเด็นส่งเสริมความร่วมมือในพื้นที่ชายแดนด้านความมั่นคง เศรษฐกิจ การท่องเที่ยวไทย – มาเลเซีย
มท.1 เปิดกระทรวงต้อนรับรัฐมนตรีว่าการกระทรวงมหาดไทยมาเลเซีย หารือประเด็นส่งเสริมความร่วมมือในพื้นที่ชายแดนด้านความมั่นคง เศรษฐกิจ การท่องเที่ยวไทย – มาเลเซีย
เมื่อวันที่ 18 เม.ย. 67 เวลา 15.00 น. ที่ห้องรับรองรัฐมนตรีว่าการกระทรวงมหาดไทย ชั้น 2 ศาลาว่าการกระทรวงมหาดไทย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ให้การต้อนรับดาตุก เซอรี ไซฟุดดิน นาซูเดียน บิน อิซมาอิล (Datuk Seri Saifuddin Nasuntion bin Ismail) รัฐมนตรีว่าการกระทรวงมหาดไทยมาเลเซีย และคณะ เข้าเยี่ยมคารวะ และร่วมหารือกระชับความสัมพันธ์และส่งเสริมความร่วมมือระหว่างสหพันธรัฐมาเลเซียและประเทศไทย โดยมีนายสุทธิพงษ์ จุลเจริญ ปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นางมณฑ์หทัย รัตนนุพงศ์ ผู้อำนวยการกองต่างประเทศ สำนักงานปลัดกระทรวงมหาดไทย และเจ้าหน้าที่กองต่างประเทศ สำนักงานปลัดกระทรวงมหาดไทย ร่วมให้การต้อนรับและหารือข้อราชการ
โอกาสนี้ นายอนุทิน ได้กล่าวต้อนรับ รัฐมนตรีว่าการกระทรวงมหาดไทยมาเลเซีย เอกอัครราชทูตมาเลเซีย ประจำประเทศไทย หัวหน้าสำนักงานตำรวจรัฐกลันตัน และคณะ ที่มาเข้าเยี่ยมคารวะ และร่วมหารือข้อราชการเกี่ยวกับความร่วมมือด้านความมั่นคง ระหว่างพื้นที่ชายแดน และการท่องเที่ยวชายแดนไทย – มาเลเซีย
ทางด้าน ดาตุก เซอรี ไซฟุดดิน นาซูเดียน บิน อิซมาอิล ได้กล่าวถึงความสัมพันธ์ระหว่างสหพันธรัฐมาเลเซีย และประเทศไทย ซึ่งมีความสัมพันธ์อันดีทั้งในระดับเจ้าหน้าที่ และระดับรัฐบาลมาอย่างยาวนาน ในประเด็นการส่งเสริมความร่วมมือ ได้แก่ 1. การกระชับความร่วมมือในการป้องกันปัญหาอาชญากรรมข้ามแดน ทั้งฝ่ายปกครอง และฝ่ายตำรวจของอำเภอชายแดน ซึ่งประเทศไทยมีพื้นที่ติดสหพันธรัฐมาเลเซีย ติดกับรัฐเกดะห์ รัฐกลันตัน รัฐเปรัค และรัฐเปอร์ลิส อยากให้ส่งเสริมความร่วมมือหน่วยงานความมั่นคงในพื้นที่ 2. ประเด็นด้านการป้องกันอาชญากรรมไซเบอร์ และเครือข่ายแสกมมิ่ง ซึ่งเป็นประเด็นที่ท้าทายของทางมาเลเซีย ที่ผ่านมาได้รับความร่วมมือในการแก้ไขปัญหาในพื้นที่เป็นอย่างดี ขอขอบคุณมาในโอกาสนี้ 3. การขยายความร่วมมือการขอฟรีวีซ่า เพื่อส่งเสริมการท่องเที่ยวชายแดน
นายอนุทิน กล่าวว่า มีความยินดีเป็นอย่างยิ่งที่ได้ต้อนรับรัฐมนตรีว่าการกระทรวงมหาดไทยมาเลเซีย และคณะ และพร้อมให้ความร่วมมือและสนับสนุนความร่วมมือด้านความมั่นคงอย่างเต็มที่ โดยบทบาทกระทรวงมหาดไทยในระดับจังหวัดมีผู้ว่าราชการจังหวัดเป็นผู้กำกับดูแลความมั่นคงในพื้นที่ สำหรับประเด็นการร่วมแก้ไขปัญหาเครือข่ายอาชญากรรมไซเบอร์ ซึ่งทางรัฐบาลไทยได้ให้ความสำคัญ และมีทั้งกระทรวงดิจิทัลเพื่อเศรษฐกิจและสังคม และสำนักงานตำรวจแห่งชาติในการสนับสนุนระบบ และเทคโนโลยี ซึ่งคาดว่าจะได้ร่วมมือกับทางมาเลเซียในอนาคต
สำหรับด้านการส่งเสริมการท่องเที่ยว การขยายฟรีวีซ่า ทางไทยมีความยินดีสำหรับส่งเสริมการท่องเที่ยวชายแดนไทย –มาเลเซีย ในพื้นที่ ทั้งนี้การเดินทางของนักท่องเที่ยวที่เป็นคนในพื้นที่ สามารถใช้บัตรผ่านแดนตามข้อตกลงร่วมกัน ซึ่งรัฐมนตรีว่าการกระทรวงมหาดไทยมาเลเซียได้กล่าวถึงการให้ Free Visa แก่ประเทศจีนและอินเดีย ซึ่งทำให้มีจำนวนนักท่องเที่ยวเพิ่มขึ้นกว่าร้อยละ 80 โดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทยได้กล่าวว่ารัฐบาลไทยได้มีนโยบาย Free Visa เพื่อส่งเสริมการท่องเที่ยวเช่นเดียวกัน และยินดีส่งเสริมการท่องเที่ยวกับทางมาเลเซีย โดยมีนักท่องเที่ยวจากประเทศมาเลเซียจำนวนมากเข้ามาเที่ยว ณ อำเภอหาดใหญ่ จังหวัดสงขลาในช่วงวันหยุดสุดสัปดาห์
ในช่วงท้ายนายอนุทิน ได้กล่าวเพิ่มเติมว่า ขณะนี้ กระทรวงมหาดไทยได้ดำเนินการเป้าหมายการพัฒนาที่ยั่งยืน (Sustainable Development Goals: SDGs) ในพื้นที่ ในทุกมิติ ทั้งด้านการแก้ไขปัญหาความยากจน และด้านพลังงานสะอาด และกระทรวงมหาดไทยมีความยินดีเป็นอย่างยิ่งที่จะขับเคลื่อนความร่วมมือระหว่างกระทรวงมหาดไทยมาเลเซียในทุกมิติในอนาคต
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81903