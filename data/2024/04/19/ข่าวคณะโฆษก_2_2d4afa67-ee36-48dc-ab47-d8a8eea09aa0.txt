รัฐบาลไทย-ข่าวทำเนียบรัฐบาล-โฆษกฯ เผย รัฐบาลเดินหน้าส่งเสริมและต่อยอดผ้าขาวม้าไทย สร้างมูลค่าเพิ่ม ขยายตลาด และเพิ่มรายได้ให้ผู้ประกอบการชุมชน สร้างกระแส “ผ้าขาวม้าไทยฟีเวอร์”


วันศุกร์ที่ 19 เมษายน 2567
19/04/2567
พิมพ์
โฆษกฯ เผย รัฐบาลเดินหน้าส่งเสริมและต่อยอดผ้าขาวม้าไทย สร้างมูลค่าเพิ่ม ขยายตลาด และเพิ่มรายได้ให้ผู้ประกอบการชุมชน สร้างกระแส “ผ้าขาวม้าไทยฟีเวอร์”
โฆษกฯ เผย รัฐบาลเดินหน้าส่งเสริมและต่อยอดผ้าขาวม้าไทย สร้างมูลค่าเพิ่ม ขยายตลาด และเพิ่มรายได้ให้ผู้ประกอบการชุมชน สร้างกระแส “ผ้าขาวม้าไทยฟีเวอร์”
วันที่ 19 เมษายน 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า วิสัยทัศน์ การนำเสนอของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีผลทำให้ผ้าขาวม้าไทย เกิดเป็นกระแส “ผ้าขาวม้าฟีเวอร์” เป็นที่รับรู้และรู้จักในวงกว้าง โดยกรมพัฒนาธุรกิจการค้า กระทรวงพาณิชย์ ได้ดำเนินการต่อยอด ส่งเสริมภูมิปัญญาท้องถิ่น โดยเฉพาะ เน้นโชว์จุดเด่น คือ ใช้หน้าร้อนเย็นสบาย ใช้หน้าหนาวช่วยให้อบอุ่น พร้อมสนับสนุนผู้ประกอบการผู้ผลิตผ้าข้าวม้าให้มีความเข้มแข็ง เพื่อสร้างรายได้ ขยายโอกาสการสร้างอาชีพให้คนในชุมชน ซึ่งจะส่งผลให้เศรษฐกิจท้องถิ่นมีความแข็งแกร่ง
โฆษกประจำสำนักนายกรัฐมนตรี กล่าวว่า ในโอกาสนี้ กระทรวงพาณิชย์ เตรียมจัดกิจกรรมเจรจาธุรกิจระหว่างผู้จำหน่ายสินค้ารายใหญ่ เพื่อนำผลิตภัณฑ์ผ้าขาวม้าไทยเข้าจำหน่ายในศูนย์การค้าฯ และร้านค้า โดยระหว่างการเจรจาธุรกิจผู้ประกอบการจะได้รับฟังคำแนะนำการออกแบบผลิตภัณฑ์ให้มีความโดดเด่น ดึงดูดผู้บริโภค และสามารถนำองค์ความรู้และทักษะเพิ่มเติมไปต่อยอดพัฒนาผลิตภัณฑ์ให้ตรงตามความต้องการของตลาด รวมถึงการออกงานแสดงและจำหน่ายสินค้า เพื่อกระตุ้นยอดขาย ขยายตลาด เพิ่มพันธมิตรทางการค้า ฝึกทักษะการเจรจาการขายสินค้า และการรับมือกับลูกค้าในทุกรูปแบบ พร้อมทั้งสนับสนุนให้ผู้ประกอบการขยายธุรกิจผลิตภัณฑ์ผ้าขาวม้าไทยให้มีความหลากหลาย เข้าถึงกลุ่มเป้าหมายได้ทุกกลุ่ม ทั้งเสื้อผ้าและเครื่องแต่งกาย ของใช้ของตกแต่งบ้าน และเครื่องประดับ ให้ผู้บริโภคได้เลือกนำไปใช้ตามความชื่นชอบ เป็นการสร้างมูลค่าเพิ่ม เปิดทางให้ผ้าขาวม้าไทยเป็นที่ยอมรับในระดับสากล
นอกจากนี้ กรมพัฒนาธุรกิจการค้าได้กระตุ้นให้ผู้ประกอบการจำหน่ายผลิตภัณฑ์ผ่านช่องทางออนไลน์มากขึ้น ผ่านกิจกรรมและโครงการอบรมพัฒนาองค์ความรู้ และการส่งเสริมการขายของกรมฯ เช่น หลักสูตรปั้นร้านค้าออนไลน์ขั้นเทพ โครงการสุขใจซื้อของไทยร่วมกับ Shoppee โครงการ Digital Village by DBD และงานมหกรรม Thailand e-Commerce Expo เป็นต้น เพื่อเพิ่มศักยภาพผู้ประกอบการผ้าขาวม้าไทยในการขยายช่องทางการตลาดให้ครอบคลุม และอำนวยความสะดวกผู้บริโภคให้สามารถซื้อผ้าขาวม้าไทยได้ทุกที่ ทุกเวลา
ทั้งนี้ สามารถสอบถามรายละเอียดเพิ่มเติมได้ที่ กองธุรกิจภูมิภาคและชุมชน กรมพัฒนาธุรกิจการค้า กระทรวงพาณิชย์ โทร 0 2547 5950 สายด่วน 1570 และ www.dbd.go.th
“นายกรัฐมนตรีให้ความสำคัญในการผลักดันผลิตภัณฑ์ภูมิปัญญาท้องถิ่น โดยเฉพาะผ้าขาวม้าที่เป็นผ้าสารพัดประโยชน์ที่อยู่คู่กับคนไทยมาทุกยุคทุกสมัย สนับสนุนการดำเนินกิจกรรมที่จะช่วยเผยแพร่อัตลักษณ์ภูมิปัญญาไทยที่โดดเด่น โดยความสำเร็จที่เห็นได้ชัดคือ รัฐบาลสามารถผลักดันผ้าขาวม้าขึ้นห้างในเครือเซ็นทรัล เครือสยามพิวรรธน์ เครือเดอะมอลล์ และบริษัท King Power รัฐบาลเชื่อมั่นว่า การเพิ่มโอกาสทางการตลาด จะเสริมสร้างความเข้มแข็งให้ผู้ประกอบการได้ในระยะยาว” นายชัย กล่าว

ที่มา : https://www.thaigov.go.th/news/contents/details/81879