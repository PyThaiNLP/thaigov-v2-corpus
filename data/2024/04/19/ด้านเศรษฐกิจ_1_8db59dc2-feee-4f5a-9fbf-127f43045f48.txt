รัฐบาลไทย-ข่าวทำเนียบรัฐบาล-ก.อุตฯ ผนึก ป.ป.ท. แลกเปลี่ยนข้อมูล ร่วมแก้ปัญหาการลักลอบทิ้งกากฯ ทั้งระบบ ขยายผลขบวนการขนย้ายกากตะกอนแร่จากจังหวัดตาก ย้ำต้องโปร่งใส เน้นความปลอดภัยของประชาชนเป็นที่ตั้ง  


วันพฤหัสบดีที่ 18 เมษายน 2567
18/04/2567
พิมพ์
ก.อุตฯ ผนึก ป.ป.ท. แลกเปลี่ยนข้อมูล ร่วมแก้ปัญหาการลักลอบทิ้งกากฯ ทั้งระบบ ขยายผลขบวนการขนย้ายกากตะกอนแร่จากจังหวัดตาก ย้ำต้องโปร่งใส เน้นความปลอดภัยของประชาชนเป็นที่ตั้ง
ก.อุตฯ ผนึก ป.ป.ท. แลกเปลี่ยนข้อมูล ร่วมแก้ปัญหาการลักลอบทิ้งกากฯ ทั้งระบบ ขยายผลขบวนการขนย้ายกากตะกอนแร่จากจังหวัดตาก ย้ำต้องโปร่งใส เน้นความปลอดภัยของประชาชนเป็นที่ตั้ง
ดร.ณัฐพล รังสิตพล ปลัดกระทรวงอุตสาหกรรม กล่าวว่า เมื่อวานนี้ (17 เมษายน 2567) ได้หารือ กับนายภูมิวิศาล เกษมศุข เลขาธิการคณะกรรมการป้องกันและปราบปรามการทุจริตในภาครัฐ (ป.ป.ท.) นายเอกชัย เกษมสุขธวัช รองเลขาธิการคณะกรรมการป้องกันและปราบปรามการทุจริตในภาครัฐ และคณะ โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสาวชลาริน นิลพิฤกษ์ ผู้อำนวยการกองกลาง นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายสมชัย เอมบำรุง ผู้อำนวยการกองกฎหมาย สำนักงานปลัดกระทรวงอุตสาหกรรม ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
ปลัดกระทรวงอุตสาหกรรม กล่าวว่า กระทรวงอุตสาหกรรม (อก.) มีการบูรณาการการทำงานร่วมกับ ป.ป.ท. มาอย่างต่อเนื่อง โดยได้มีการหารือแนวทางและแลกเปลี่ยนข้อมูลเพื่อการป้องกันและแก้ไขปัญหาการลักลอบทิ้งกากอุตสาหกรรมทั้งระบบ ซึ่งเป็นปัญหาที่ส่งผลกระทบต่อประชาชนและสิ่งแวดล้อม เช่น กรณีการลักลอบทิ้งกากอุตสาหกรรม และการตั้งโรงงานรีไซเคิลที่ไม่ได้มาตรฐานของกลุ่มทุนจีนสีเทาในพื้นที่ ต.คลองกิ่ว อ.บ้านบึง จ.ชลบุรี และเมื่อมีการตรวจพบการลักลอบขนย้ายกากตะกอนแร่จากจังหวัดตากไปยังพื้นที่จังหวัดสมุทรสาคร ชลบุรี และกรุงเทพมหานคร นั้น อก. จึงได้เร่งประสานความร่วมมือกับ ป.ป.ท. เพื่อร่วมกันตรวจสอบข้อเท็จจริง แลกเปลี่ยนข้อมูล และวางแนวทางแก้ไขปัญหาความเดือดร้อนของประชาชน โดยจะผนึกความร่วมมือร่วมกันวางแนวทางและมาตรการป้องกันไม่ให้เกิดเหตุการณ์เช่นนี้เกิดขึ้นอีกในอนาคต รวมถึงร่วมกันตรวจสอบขยายผลว่าการขนย้ายกากตะกอนแร่จากจังหวัดตากมีการดำเนินการที่ถูกต้องตามกฎหมายหรือไม่ เพื่อให้การจัดการและการดำเนินการอยู่บนพื้นฐานของความถูกต้อง โปร่งใส ตรวจสอบได้ และเป็นประโยชน์ต่อประชาชนและประเทศเป็นอันดับแรก
เลขาธิการ ป.ป.ท. กล่าวว่า ทาง ป.ป.ท และกระทรวงอุตสาหกรรม (อก.) ได้ร่วมกันหารือในประเด็นกากตะกอนแร่จากจังหวัดตาก ที่กังวลว่าจะส่งผลกระทบต่อประชาชนและสิ่งแวดล้อมในพื้นที่ที่ตรวจพบ เพื่อแก้ไขปัญหาความเดือดร้อนของประชาชน โดยจะร่วมมือกันตรวจสอบว่าการขนย้ายกากแคดเมียมดังกล่าว ได้ทำการขออนุญาต และการอนุญาตของเจ้าหน้าที่รัฐถูกต้องหรือไม่ โดยหากพบว่าผู้ประกอบการ หน่วยงานของรัฐ หรือเจ้าหน้าที่รัฐรายใดไม่ปฏิบัติตามระเบียบหรือกฎหมาย จะดำเนินคดีและนำตัวผู้กระทำผิดมารับโทษอย่างเด็ดขาด ต่อไป
“ผมเน้นย้ำกับข้าราชการกระทรวงฯ ในการดำเนินการหรือปฏิบัติหน้าที่อย่างถูกต้อง และบูรณาการร่วมกับหน่วยงานที่เกี่ยวข้องเพื่อช่วยกันหาแนวทางและแก้ไขปัญหาต่าง ๆ ให้รวดเร็วที่สุด ซึ่งได้รับความร่วมมือที่ดีจาก ป.ป.ท. ในการแลกเปลี่ยนข้อมูลเกี่ยวกับการดำเนินการกับผู้กระทำความผิด และแนวทางการแก้ไขป้องกันต่าง ๆ โดยกระทรวงฯ ได้ยึดการปฏิบัติตามข้อสั่งการของนายเศรษฐา ทวีสิน นายกรัฐมนตรี และภายใต้การกำกับดูแลของนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ที่ให้ดำเนินการด้วยความถูกต้อง ครบถ้วน โปร่งใส และสามารถตรวจสอบได้ เพื่อให้การแก้ปัญหามีประสิทธิภาพ และคำนึงถึงความปลอดภัยของประชาชนเป็นลำดับแรก” ปลัดกระทรวงอุตสาหกรรม กล่าว

ที่มา : https://www.thaigov.go.th/news/contents/details/81874