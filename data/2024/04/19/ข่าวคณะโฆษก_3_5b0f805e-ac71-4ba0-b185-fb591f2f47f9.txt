รัฐบาลไทย-ข่าวทำเนียบรัฐบาล-“เกณิกา”เผย กระทรวงเกษตรและสหกรณ์ ชวน ปชช.ลงทะเบียนรับเมล็ดพันธุ์ข้าวพระราชทาน 26 พันธุ์ข้าว วันนี้ - 25 เม.ย.นี้


วันศุกร์ที่ 19 เมษายน 2567
19/04/2567
พิมพ์
“เกณิกา”เผย กระทรวงเกษตรและสหกรณ์ ชวน ปชช.ลงทะเบียนรับเมล็ดพันธุ์ข้าวพระราชทาน 26 พันธุ์ข้าว วันนี้ - 25 เม.ย.นี้
“เกณิกา”เผย กระทรวงเกษตรและสหกรณ์ ชวน ปชช.ลงทะเบียนรับเมล็ดพันธุ์ข้าวพระราชทาน 26 พันธุ์ข้าว วันนี้ - 25 เม.ย.นี้
19 เม.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์  ขอเชิญชวนประชาชนที่ประสงค์จะรับเมล็ดพันธุ์ข้าวพระราชทาน ในพระราชพิธีพืชมงคลจรดพระนังคัลแรกนาขวัญ ประจำปี 2567 สามารถลงทะเบียนออนไลน์ ผ่านทางเว็บไซต์ https://rice.moac.go.th/ ได้ตั้งแต่วันนี้ ถึงวันที่ 25 เมษายน 2567
น.ส.เกณิกา กล่าวต่อว่า กระทรวงเกษตรและสหกรณ์ เตรียมจัดงานพระราชพิธีพืชมงคลจรดพระนังคัลแรกนาขวัญปี 2567 เพื่อความเป็นสิริมงคลและส่งเสริมบำรุงขวัญเกษตรกร โดยได้มีการกำหนดวันพระราชพิธีพืชมงคล ในวันที่ 9 พ.ค.นี้ ณ วัดพระศรีรัตนศาสดาราม และวันพระราชพิธีจรดพระนังคัลแรกนาขวัญ (วันไถหว่าน) ในวันที่ 10 พ.ค.นี้ ณ มณฑลพิธีท้องสนามหลวง เวลา 08.00 น.ประชาชนสามารถชมการถ่ายทอดสด ผ่านช่องทางสถานีโทรทัศน์รวมการเฉพาะกิจแห่งประเทศไทย สถานีวิทยุกระจายเสียงแห่งประเทศไทย และสื่อโซเชียลมีเดีย
ทั้งนี้ สำหรับในปี 2567 นี้ กระทรวงเกษตรฯ โดยกรมการข้าว ทำหน้าที่ในการจัดเตรียมพันธุ์ข้าวพระราชทานและพันธุ์พืช ซึ่งนำมาใช้ในงานพระราชพิธีฯ โดยขอพระราชทานพระบรมราชานุญาตนำพันธุ์ข้าวทรงปลูกในฤดูนาปี 2566 โครงการนาทดลองในโครงการส่วนพระองค์สวนจิตรลดา มาใช้ในงานพระราชพิธีฯ ประจำปี 2567 ประกอบด้วย
พันธุ์ข้าวนาสวน จำนวน 6 พันธุ์ ได้แก่ พันธุ์ขาวดอกมะลิ 105, พันธุ์กข 43, พันธุ์กข 81, พันธุ์กข 85, พันธุ์กข 87 และพันธุ์กข 95 พันธุ์ข้าวเหนียว จำนวน 2 พันธุ์ ได้แก่ พันธุ์กข 6 และพันธุ์สันป่าตอง 1 เมล็ดพันธุ์ข้าวเปลือกที่นำเข้าในพระราชพิธีมีน้ำหนักรวมทั้งสิ้น 2,743กิโลกรัม และจัดเป็น “พันธุ์ข้าวทรงปลูกพระราชทาน” บรรจุในซองพลาสติกแจกจ่ายให้บรรดาพสกนิกร ประชาชนผู้สนใจ และชาวนาทั่วประเทศรับไปเป็นมิ่งขวัญและสิริมงคลในการประกอบอาชีพการเกษตรตามประเพณีนิยม เพื่อให้เป็นไปตามพระราชประสงค์สืบไป

ที่มา : https://www.thaigov.go.th/news/contents/details/81880