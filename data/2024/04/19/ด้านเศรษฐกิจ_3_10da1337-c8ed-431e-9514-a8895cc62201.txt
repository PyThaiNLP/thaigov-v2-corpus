รัฐบาลไทย-ข่าวทำเนียบรัฐบาล-“พิมพ์ภัทรา” เผย อุตสาหกรรมจังหวัดชลบุรี สั่งหยุดประกอบกิจการโรงน้ำแข็ง หลังเกิดเหตุสารแอมโมเนียรั่ว พร้อมกำชับ เร่งตรวจสอบและแก้ไขภายใต้การควบคุมของวิศวกรให้แล้วเสร็จ


วันพฤหัสบดีที่ 18 เมษายน 2567
18/04/2567
พิมพ์
“พิมพ์ภัทรา” เผย อุตสาหกรรมจังหวัดชลบุรี สั่งหยุดประกอบกิจการโรงน้ำแข็ง หลังเกิดเหตุสารแอมโมเนียรั่ว พร้อมกำชับ เร่งตรวจสอบและแก้ไขภายใต้การควบคุมของวิศวกรให้แล้วเสร็จ
“พิมพ์ภัทรา” เผย อุตสาหกรรมจังหวัดชลบุรี สั่งหยุดประกอบกิจการโรงน้ำแข็ง หลังเกิดเหตุสารแอมโมเนียรั่ว พร้อมกำชับ เร่งตรวจสอบและแก้ไขภายใต้การควบคุมของวิศวกรให้แล้วเสร็จ ก่อนเปิดกิจการ
18 เมษายน 2567 จากเหตุสารแอมโมเนียรั่วไหล ที่ห้างหุ้นส่วนจำกัด โรงน้ำแข็งใน อ.บางละมุง จ.ชลบุรี สร้างความตื่นตระหนก เกิดความเสียหาย สร้างความเดือดร้อนอย่างร้ายแรงต่อประชาชนและทรัพย์สินที่อยู่ในโรงงานและบริเวณใกล้เคียง นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม กล่าวว่า ตนได้กำชับให้อุตสาหกรรมจังหวัดชลบุรี เข้าไปดูแลอย่างใกล้ชิด ล่าสุด อุตสาหกรรมจังหวัดชลบุรี รายงานว่า  ได้มีคำสั่งให้ หจก.โรงน้ำแข็งบางละมุง หยุดประกอบกิจการทั้งหมด เนื่องจากมีผู้ได้ผลกระทบจากการสูดดมแอมโมเนีย จำนวน 65 ราย โดยส่งเข้ารับการรักษาตามสถานพยาบาลในพื้นที่ ซึ่งทางโรงงานรับเยียวยาค่ารักษาพยาบาลทุกกรณี
สำหรับข้อสันนิษฐานเบื้องต้นเกิดจากท่อน้ำยาแอมโมเนียเกิดการรั่วไหลในบ่อทำน้ำแข็งซอง ทางอุตสาหกรรมจังหวัดชลบุรี จึงได้ออกคำสั่งตามมาตรา 39 วรรคหนึ่ง แห่งพระราชบัญญัติโรงงาน พ.ศ. 2535 ให้หยุดประกอบกิจการโรงงานทั้งหมดแล้ว พร้อมกับให้เร่งดำเนินการแก้ไขปรับปรุงท่อและอุปกรณ์ในบริเวณที่ก่อให้เกิดการรั่วไหล ของสารแอมโมเนีย โดยให้อยู่ภายใต้การซ่อมแซมและการควบคุมของวิศวกร  และให้จัดทำรายงานการตรวจสอบและทดสอบก่อนปฏิบัติงานจริงโดยวิศวกรควบคุม รวมทั้ง ต้องรายงานการตรวจสอบความปลอดภัยระบบทำความเย็น ต่อสำนักงานอุตสาหกรรมจังหวัดชลบุรี ก่อนเริ่มประกอบกิจการ และขอให้ดำเนินการให้แล้วเสร็จภายใน 20 พฤษภาคม

ที่มา : https://www.thaigov.go.th/news/contents/details/81876