รัฐบาลไทย-ข่าวทำเนียบรัฐบาล-นายกฯ ติดตามการพัฒนาพื้นที่ก่อสร้างสะพานยกระดับ ทางหลวงหมายเลข 4027 จ.ภูเก็ต เน้นย้ำหน่วยงานดูแลความปลอดภัยด้านการจราจรให้ประชาชน


วันศุกร์ที่ 19 เมษายน 2567
19/04/2567
พิมพ์
นายกฯ ติดตามการพัฒนาพื้นที่ก่อสร้างสะพานยกระดับ ทางหลวงหมายเลข 4027 จ.ภูเก็ต เน้นย้ำหน่วยงานดูแลความปลอดภัยด้านการจราจรให้ประชาชน
นายกฯ ติดตามการพัฒนาพื้นที่ก่อสร้างสะพานยกระดับ ทางหลวงหมายเลข 4027 จ.ภูเก็ต เน้นย้ำหน่วยงานดูแลความปลอดภัยด้านการจราจรให้ประชาชน
วันนี้ (19 เมษายน 2567) เวลา 11.10 น. น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วยนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ตรวจติดตามรายงานสรุปโครงการก่อสร้างสะพานยกระดับ ทางหลวงหมายเลข 4027 (ทางเลี่ยงเมือง) ตอนบ้านเมืองใหม่ - แยกเข้าสนามบิน ระหว่าง กม.18+850 - กม.20+800 อ.ถลาง จ.ภูเก็ต
น.ส.เกณิกา กล่าวต่ออีกว่า นายกรัฐมนตรีมอบหมายหน่วยงานที่เกี่ยวข้องลงพื้นที่ตรวจติดตาม และเร่งรัดในการก่อสร้างสะพานยกระดับ โดยเชื่อมั่นว่าทุกคนเป็นมืออาชีพ พร้อมเน้นย้ำหน่วยงานดูแลความปลอดภัยให้แก่ประชาชนในด้านการจราจร ใส่ใจพี่น้องประชาชนในเรื่องไฟฟ้า น้ำประปา รวมถึงสะพานข้ามถนน และฝากให้หน่วยงานที่เกี่ยวข้องดำเนินการต่อ
“สำหรับการก่อสร้างทางแนวใหม่ ตอนบ้านเมืองใหม่ - สามแยกเข้าสนามบินภูเก็ต เป็นการก่อสร้างแนวทางใหม่ 4 ช่องจราจร รวมทางแยกต่างระดับ เพื่อความสมบูรณ์ของโครงข่าย เชื่อมต่อแหล่งท่องเที่ยว อำนวยความสะดวก ความปลอดภัย และสนับสนุนการพัฒนาด้านเศรษฐกิจสังคมของพื้นที่ ระยะทาง 1.95 กม. งบประมาณการก่อสร้างประมาณ 1,300 ล้านบาท  โดยแผนการดำเนินการปี 2568 - 2570 เพื่อสร้างประโยชน์ให้แก่ประชาชน จ.ภูเก็ต และนักท่องเที่ยว โดยจะเริ่มก่อสร้างโครงการดังกล่าวประมาณเดือนพฤศจิกายนนี้” น.ส.เกณิกา กล่าว

ที่มา : https://www.thaigov.go.th/news/contents/details/81895