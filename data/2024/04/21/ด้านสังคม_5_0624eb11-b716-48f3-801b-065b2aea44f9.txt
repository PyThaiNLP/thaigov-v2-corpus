รัฐบาลไทย-ข่าวทำเนียบรัฐบาล-“โครงการพาหมอไปหาประชาชนฯ ปัตตานี” จัดคลินิกคัดกรองความผิดปกติบนใบหน้าและมือเด็ก ช่วยเข้าถึงการผ่าตัดแก้ไขปัญหา


วันอาทิตย์ที่ 21 เมษายน 2567
“โครงการพาหมอไปหาประชาชนฯ ปัตตานี” จัดคลินิกคัดกรองความผิดปกติบนใบหน้าและมือเด็ก ช่วยเข้าถึงการผ่าตัดแก้ไขปัญหา
ประชาชนชาวปัตตานีกว่า 2,000 คน เข้ารับบริการตรวจรักษาในโครงการพาหมอไปหาประชาชนฯ ที่กระทรวงสาธารณสุขจัดแพทย์เฉพาะทางไปให้บริการถึง 21 คลินิก ณ โรงเรียนสายบุรี “แจ้งประชาคาร” และ โรงเรียนเทศบาล 6 บ้านบางตาหยาด
โดยมีการคัดกรองความผิดปกติบนใบหน้าและมือ ช่วยผู้ป่วยเด็กเข้าถึงการผ่าตัด ภาพรวมออกหน่วยแพทย์ไปแล้ว 41 ครั้ง ประชาชนเข้าถึงบริการเกือบ 1.6 แสนราย คัดกรองมะเร็งก่อนป่วยมากกว่า 8,000 ราย
วันนี้ (21 เมษายน 2567) ที่ โรงเรียนสายบุรี “แจ้งประชาคาร” อำเภอสายบุรี จังหวัดปัตตานี นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานเปิด “โครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567” จังหวัดปัตตานี โดยมี นายแพทย์โอภาส การย์กวินพงศ์ ปลัดกระทรวงสาธารณสุข นางพาตีเมาะ สะดียามู ผู้ว่าราชการจังหวัดปัตตานี และคณะผู้บริหาร ร่วมพิธี และกล่าวว่า กระทรวงสาธารณสุขจัดกิจกรรมพาหมอไปหาประชาชนฯ เป็นประจำในวันหยุดทุกสัปดาห์ เพื่อเพิ่มการเข้าถึงการรักษาด้านการแพทย์เฉพาะทางให้กับประชาชนที่อยู่ในพื้นที่ห่างไกล ซึ่งที่ผ่านมาได้ออกหน่วยแพทย์ไปแล้ว 41 ครั้ง มีประชาชนเข้าถึงบริการแล้วกว่า 159,000 ราย ได้เข้ารับหัตถการเฉพาะทาง 2,433 ราย และหัตถการเฉพาะทางคัดกรองมะเร็ง ถึง 8,340 ราย
นายแพทย์ชลน่าน กล่าวต่อว่า ภาวะปากแหว่งเพดานโหว่ เป็นปัญหาสุขภาพของเด็กที่พบในจังหวัดปัตตานีจำนวนมาก สาเหตุจากการตั้งครรภ์หลายครั้งทำให้โฟลิคในร่างกายต่ำ โดยในปี 2565-2566 มีผู้ป่วยเด็กปากแหว่งเพดานโหว่ประมาณ  40 ราย/ปี ในวันนี้จึงมีการจัดคลินิกคัดกรองความผิดปกติบนใบหน้าและมือเด็กขึ้นเป็นครั้งแรก เพื่อค้นหาเด็กที่มีความผิดปกติ อาทิ ปากแหว่งเพดานโหว่ นำเข้าสู่กระบวนการแก้ไขปัญหาและผ่าตัดศัลยกรรมที่โรงพยาบาลปัตตานี ซึ่งกระบวนการดูแลรักษาเดิมจะเป็นการติดตามต่อเนื่องตั้งแต่หลังคลอดและแก้ไขปัญหาให้ตั้งแต่เด็กอายุยังน้อยๆ เพื่อป้องกันการปฏิเสธการรักษา โดยทำการผ่าตัดใส่เพดานเทียม (Obturator) ซึ่งทำได้ทันทีหลังคลอด เด็กจะสามารถดูดนมและเจริญเติบโตได้ตามวัย ส่วนเด็กที่คลอดในโรงพยาบาลชุมชนและพบความผิดปกติ จะประสานกับทันตแพทย์เฉพาะทางด้านศัลยกรรมช่องปากและใบหน้าขากรรไกร (Maxillofacial) และแพทย์เฉพาะทางด้านศัลยกรรมตกแต่ง (Plastic and Reconstructive Surgery) ของโรงพยาบาลปัตตานีเพื่อทำงานร่วมกัน ซึ่งหลังการผ่าตัดผู้ป่วยสามารถใช้ชีวิตได้เป็นปกติและมีคุณภาพชีวิตดีที่ขึ้น
ด้าน นายแพทย์อนุรักษ์ สารภาพ นายแพทย์สาธารณสุขจังหวัดปัตตานี กล่าวว่า กิจกรรมพาหมอไปหาประชาชนฯ ครั้งนี้ สำนักงานสาธารณสุขจังหวัดปัตตานี ได้ร่วมกับภาคีเครือข่ายทั้งภาครัฐ และเอกชน จัดคลินิกเฉพาะทางสำหรับบริการประชาชนรวม 21 คลินิก ได้แก่ 1) คลินิกคัดกรองมะเร็งตับ 2) คลินิกคัดกรองมะเร็งเต้านม 3) คลินิกคัดกรองมะเร็งลำไส้ใหญ่และลำไส้ตรง 4) คลินิกคัดกรองโรคตาในเด็กและผู้สูงอายุ 5) คลินิกคัดกรองมะเร็งปากมดลูก 6) คลินิกตรวจรักษาทางทันตกรรม 7) คลินิกโรคกระดูกและข้อ 8) คลินิกคัดกรองโรคหัวใจและหลอดเลือด 9)คลินิกตรวจหัวใจด้วยคลื่นเสียงสะท้อนความถี่สูง 10) คลินิกคัดกรองความผิดปกติบนใบหน้าและมือเด็ก 11) คลินิกคัดกรองสุขภาพจิตและจิตเวช 12) คลินิกโรคผิวหนัง 13) คลินิกส่งเสริมการมีบุตร 14) คลินิกคัดกรองวัณโรค 15) คลินิกแพทย์แผนไทยและเเพทย์ทางเลือก 16) คลินิกกายภาพบำบัด 17) คลินิกกายอุปกรณ์และขาเทียม 18) คลินิกคัดกรองเบาหวานขึ้นจอประสาทตา 19) สิริเวชยานและคลินิกกิจกรรมบำบัด 20) คลินิกเภสัชกรรม และ 21) บริจาคโลหิต โดยจัดบริการ 2 แห่ง คือ โรงเรียนสายบุรี “แจ้งประชาคาร” และโรงเรียนเทศบาล 6 บ้านบางตาหยาด ช่วยให้ชาวสายบุรีและในพื้นที่ใกล้เคียงได้เข้าถึงการแพทย์เฉพาะทางกว่า 2,000 คน โดยได้รับการสนับสนุนจากคณะกรรมการคณะคู่สมรสรัฐมนตรี (คสร.) มอบน้ำดื่มจำนวน 3,600 ขวด เพื่อแจกจ่ายให้กับประชาชน เจ้าหน้าที่และบุคลากรภายในงาน เพื่อคลายร้อนและลดความเสี่ยงต่อการเกิดภาวะร่างกายขาดน้ำเนื่องจากอากาศร้อนด้วย
********************** 21 เมษายน 2567

ที่มา : https://www.thaigov.go.th/news/contents/details/81948