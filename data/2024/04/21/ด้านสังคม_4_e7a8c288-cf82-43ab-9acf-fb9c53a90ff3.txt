รัฐบาลไทย-ข่าวทำเนียบรัฐบาล-สธ.ดูแลสุขภาพผู้หนีภัยความไม่สงบชาวเมียนมา จัดทีมเฝ้าระวังดูแลสุขภาพแล้ว ล่าสุดเข้าพื้นที่ปลอดภัยฯ กว่า 3 พันคน และรพ.แม่สอด รับผู้บาดเจ็บเพิ่ม 32 ราย


วันอาทิตย์ที่ 21 เมษายน 2567
สธ.ดูแลสุขภาพผู้หนีภัยความไม่สงบชาวเมียนมา จัดทีมเฝ้าระวังดูแลสุขภาพแล้ว ล่าสุดเข้าพื้นที่ปลอดภัยฯ กว่า 3 พันคน และรพ.แม่สอด รับผู้บาดเจ็บเพิ่ม 32 ราย
ปลัดกระทรวงสาธารณสุข เผยผู้หนีภัยความไม่สงบชาวเมียนมาเข้ามายังพื้นที่ปลอดภัยชั่วคราวแล้ว 3,027 คน โรงพยาบาลแม่สอดรับผู้บาดเจ็บเข้ารักษาอีก 32 ราย มีอาการรุนแรงสีแดง 8 ราย หน่วยงานสาธารณสุขในพื้นที่จัดทีมดูแลคัดกรองเฝ้าระวัง
ป้องกันควบคุมโรค ปฐมพยาบาล และตรวจสุขาภิบาลน้ำดื่มน้ำใช้ เตรียมแผนด้านบุคลากร ยาและเวชภัณฑ์ พร้อมรองรับสถานการณ์ที่อาจรุนแรงขึ้น
วันนี้ (21 เมษายน 2567) นพ.โอภาส การย์กวินพงศ์ ปลัดกระทรวงสาธารณสุข กล่าวถึงการดูแลด้านการแพทย์และสาธารณสุข กรณีผู้หนีภัยความไม่สงบจากฝั่งเมียวดีเข้ามายังพื้นที่ จ.ตาก ว่า จากสถานการณ์ความไม่สงบในพื้นที่ฝั่งเมียนมา ห่างจากแนวชายแดนไทยประมาณ 2-3 กิโลเมตร ตั้งแต่คืนวันที่ 19 เมษายน ที่ผ่านมา ส่งผลให้มีชาวเมียนมาหนีภัยความไม่สงบข้ามมายัง อ.แม่สอด จ.ตาก เป็นจำนวนมาก โดยวันนี้ได้รับรายงานจาก นพ.ปองพล วรปาณิ นายแพทย์สาธารณสุขจังหวัดตาก และนพ.รเมศ ว่องวิไลรัตน์ ผู้อำนวยการโรงพยาบาลแม่สอด ว่า ขณะนี้มีผู้หนีภัยฯ เข้ามายังพื้นที่ปลอดภัยชั่วคราว จ.ตาก จำนวน 5 แห่ง รวมทั้งหมด 3,027 คน เป็นชาย 1,128 คน หญิง 1,118 คน และเด็ก 781 คน  ซึ่งวันนี้ รพ.ได้รับผู้บาดเจ็บชาวเมียนมาจากบริเวณสะพานมิตรภาพไทย-เมียนมา แห่งที่ 2 เข้ารับการรักษา รวม 32 ราย เป็นผู้ป่วยอาการหนักสีแดง 8 ราย อาการปานกลางสีเหลือง 17 ราย และอาการเล็กน้อยสีเขียว 7 ราย โดยโรงพยาบาลแม่สอดมีแผนเตรียมการรองรับสถานการณ์ฉุกเฉินอยู่แล้ว
นพ.โอภาส กล่าวต่อว่า จากสถานการณ์ความไม่สงบดังกล่าว คาดว่าจะมีผู้หนีภัยฯ เข้ามาเพิ่มขึ้น กระทรวงสาธารณสุข ได้ร่วมกับฝ่ายปกครอง ฝ่ายความมั่นคง รวมทั้งประสานหน่วยงานเอกชน (NGO) ที่พร้อมให้การช่วยเหลือ ดูแลผู้หนีภัยฯ ที่เข้ามายังพื้นที่ปลอดภัยชั่วคราวตามหลักมนุษยธรรม โดยจัดทีมบุคลากรทางการแพทย์และสาธารณสุข คัดกรองและเฝ้าระวังโรคติดต่อ เช่น โรคอุจจาระร่วง อาหารเป็นพิษ ป้องกันควบคุมโรคติดต่อนำโดยแมลง เช่น มาลาเรีย ตั้งจุดปฐมพยาบาลดูแลสุขภาพ และตรวจสุขาภิบาลน้ำดื่มน้ำใช้ พร้อมทั้งมีแผนเตรียมการด้านบุคลากร ยา เวชภัณฑ์ และอุปกรณ์ทางการแพทย์ให้พร้อมรองรับสถานการณ์
********************************************** 21 เมษายน 2567

ที่มา : https://www.thaigov.go.th/news/contents/details/81947