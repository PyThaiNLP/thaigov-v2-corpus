รัฐบาลไทย-ข่าวทำเนียบรัฐบาล-ฝ่ายปกครองจังหวัดภูเก็ตเข้ม บุกจับกุมผู้ลักลอบจำหน่ายบุหรี่หนีภาษีในพื้นที่อ.ถลาง ชื่นชมพี่น้องประชาชนช่วยสอดส่องดูแลแจ้งเบาะแสให้กับราชการ เน้นย้ำ ดำเนินการตามกฎหมายกับผู้กระทำผิด


วันเสาร์ที่ 6 เมษายน 2567
06/04/2567
พิมพ์
ฝ่ายปกครองจังหวัดภูเก็ตเข้ม บุกจับกุมผู้ลักลอบจำหน่ายบุหรี่หนีภาษีในพื้นที่อ.ถลาง ชื่นชมพี่น้องประชาชนช่วยสอดส่องดูแลแจ้งเบาะแสให้กับราชการ เน้นย้ำ ดำเนินการตามกฎหมายกับผู้กระทำผิด
ฝ่ายปกครองจังหวัดภูเก็ตเข้ม บุกจับกุมผู้ลักลอบจำหน่ายบุหรี่หนีภาษีในพื้นที่อำเภอถลาง ชื่นชมพี่น้องประชาชนช่วยสอดส่องดูแลแจ้งเบาะแสให้กับราชการ เน้นย้ำ ดำเนินการตามกฎหมายกับผู้กระทำความผิดอย่างเคร่งครัด เพื่อนำมาซึ่งความสงบเรียบร้อยของสังคม
เมื่อวันที่ 5 เม.ย. 67 นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า สืบเนื่องจากจังหวัดภูเก็ตได้รับแจ้งเบาะแสร้องเรียนว่ามีการลักลอบจำหน่ายบุหรี่ไม่เสียภาษีในพื้นที่อำเภอถลาง หมู่ที่ 5 ตำบลศรีสุนทร อำเภอถลาง จังหวัดภูเก็ต ตนจึงได้สั่งการให้ชุดปฏิบัติการพิเศษฝ่ายปกครองจังหวัดภูเก็ต นำโดยนายสุวิทย์ สุริยะวงศ์ ปลัดจังหวัดภูเก็ต นายไพโรจน์ ศรีละมุล นายอำเภอถลาง นายอัครา สุวัตถิกุล ป้องกันจังหวัดภูเก็ต พร้อมด้วยปลัดอำเภอ สมาชิกกองร้อยอาสารักษาดินแดน ร้อย.บก.บร.บก.อส.จ.ภูเก็ต และร้อย.อส.อ.ถลาง ที่ 3 ร่วมลงพื้นที่ตรวจสอบตามที่ได้รับแจ้งทันที
นายโสภณ สุวรรณรัตน์ ผู้ว่าราชการจังหวัดภูเก็ต กล่าวว่า หลังจากที่เจ้าหน้าที่ฝ่ายปกครองจังหวัดภูเก็ตลงพื้นที่ตรวจสอบการลักลอบจำหน่ายบุหรี่ไม่เสียภาษีในพื้นที่อำเภอถลาง ผลปรากฎว่าเจ้าหน้าที่สามารถจับกุมผู้ต้องหา 1 ราย พร้อมด้วยของกลางบุหรี่ไม่เสียภาษี หลายยี่ห้อ จำนวน 188 ซอง รวม 3,712 มวน เงินสดที่ได้จากการขาย 2,920 บาท และเงินล่อซื้อ 100 บาท ซึ่งทางเจ้าหน้าที่ได้แจ้งข้อกล่าวหา มีไว้ในครอบครองซึ่งสินค้าที่เป็นสินค้าที่มิได้เสียภาษีหรือเสียภาษีไม่ครบถ้วนตามพระราชบัญญัติสรรพสามิต พ.ศ. 2560 มาตรา 203 หรือมีไว้เพื่อการขายซึ่งสินค้าที่เป็นสินค้าที่มิได้เสียภาษีหรือเสียภาษีไม่ครบถ้วน ตามพระราชบัญญัติสรรพสามิต พ.ศ. 2560 มาตรา 204 ก่อนนำตัวผู้ต้องหาพร้อมของกลางนำส่งพนักงานสอบสวนสถานีตำรวจภูธรถลางเพื่อดำเนินคดีตามกฎหมายต่อไป
“ปฏิบัติการครั้งนี้เป็นไปตามนโยบายของรัฐบาลและกระทรวงมหาดไทยในการจัดระเบียบสังคม และปราบปรามผู้มีอิทธิพล ที่ได้มีข้อสั่งการกำชับไปยังทุกจังหวัดให้เข้มงวดกวดขันการกระทำความผิดที่เกิดขึ้นทุกในพื้นที่ พร้อมทั้งบูรณาการทุกภาคส่วนดำเนินมาตรการคุมเข้ม ทั้งด้านสถานบริการ สถานประกอบการคล้ายสถานบริการ ร้านค้า เพื่อปราบปรามยาเสพติด อาวุธปืน ตลอดจนสิ่งผิดกฎหมายทุกประเภทอย่างจริงจังและต่อเนื่อง เพื่อความมั่นคง ปลอดภัย และความสงบเรียบร้อยของสังคม” นายโสภณฯ กล่าวเพิ่มเติม
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า จังหวัดภูเก็ตมุ่งมั่นดำเนินการจัดระเบียบสังคมอย่างจริงจัง พร้อมกำชับเจ้าหน้าที่ดำเนินการ Re X-Ray อย่างต่อเนื่อง เพื่อป้องกันและปราบปรามการกระทำผิดกฎหมายทุกประเภทในพื้นที่ จึงขอขอบคุณพี่น้องประชาชนที่ช่วยเป็นหูเป็นตาให้ทางราชการ ดังเช่นกรณีจับกุมบุหรี่เถื่อนในครั้งนี้ เพราะสิ่งสำคัญคือการมีส่วนร่วมของพี่น้องประชาชนในการช่วยสอดส่องดูแลคนในชุมชน ในส่วนของผู้กระทำความผิดนั้นทางเจ้าหน้าที่จะดำเนินการตามกฎหมายอย่างเคร่งครัด จึงขอประชาสัมพันธ์หากพบเบาะแสการกระทำความผิด หรือการสร้างความเดือดร้อนต่อสังคมส่วนรวม ขอให้แจ้งเจ้าหน้าที่ฝ่ายปกครอง เจ้าหน้าที่ตำรวจ กำนัน ผู้ใหญ่บ้าน หรือสายด่วนศูนย์ดำรงธรรม 1567 ได้ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81402