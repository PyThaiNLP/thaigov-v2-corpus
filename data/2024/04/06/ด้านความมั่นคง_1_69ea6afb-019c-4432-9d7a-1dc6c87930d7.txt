รัฐบาลไทย-ข่าวทำเนียบรัฐบาล-“พัชรวาท” จับมือ UN และมหาดไทย ร่วมประกาศความสำเร็จการจัดตั้งธนาคารขยะ เพื่อการพัฒนาอย่างยั่นยืน


วันศุกร์ที่ 5 เมษายน 2567
“พัชรวาท” จับมือ UN และมหาดไทย ร่วมประกาศความสำเร็จการจัดตั้งธนาคารขยะ เพื่อการพัฒนาอย่างยั่นยืน
“พัชรวาท” จับมือ UN และมหาดไทย ร่วมประกาศความสำเร็จการจัดตั้งธนาคารขยะ เพื่อการพัฒนาอย่างยั่นยืน
“พัชรวาท” จับมือ UN และมหาดไทย ร่วมประกาศความสำเร็จการจัดตั้งธนาคารขยะ เพื่อการพัฒนาอย่างยั่นยืน
วันนี้ (5 เมษายน 2567) เวลา 9.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม นายจตุพร บุรุษพัฒน์ ปลัดกระทรวงฯ นางสาวปรีญาพร สุวรรณเกษ อธิบดีกรมควบคุมมลพิษ และ นายพิรุณ สัยยะสิทธิ์พานิช อธิบดีกรมการเปลี่ยนแปลงสภาพภูมิอากาศและสิ่งแวดล้อม ร่วมประกาศความสำเร็จการจัดตั้งธนาคารขยะภายใต้หุ้นส่วนการพัฒนาอย่างยั่งยืน ระหว่างองค์การสหประชาชาติประจำประเทศไทย กระทรวงมหาดไทย และกระทรวงทรัพยากรธรรมชาติและสิ่งแวดล้อม (The Success of Thailand's Waste Bank Partnership Initiative) โดยมี Mrs. Armida Salsiah Alisjahbana รองเลขาธิการสหประชาชาติ และเลขาธิการบริหารคณะกรรมาธิการเศรษฐกิจและสังคมแห่งสหประชาชาติ สำหรับเอเชียและแปซิฟิก (ESCAP) Mrs. Gita Sabharwal ผู้ประสานงานสหประชาชาติ นายอนุทิน ชาญวีรกุล รัฐมนตรีว่าการกระทรวงมหาดไทย และ นายสุทธิพงษ์ จุลเจริญ ปลัดกระทรวงมหาดไทย พร้อมด้วย นายขจร ศรีชวโนทัย อธิบดีกรมส่งเสริมการปกครองท้องถิ่น และนายอรรษิษฐ์ สัมพันธรัตน์ อธิบดีกรมการปกครอง เข้าร่วมงาน ณ ห้องประชุม ESCAP Hall ชั้น 2 ศูนย์การประชุมสหประชาชาติ กรุงเทพมหานคร
พล.ต.อ.พัชรวาท ได้กล่าวปาฐกถาพิเศษในงานว่า กระทรวงทรัพยากรธรรมชาติและสิ่งแวดล้อม มีนโยบายในการขับเคลื่อนการคัดแยกขยะตั้งแต่ต้นทางอย่างยั่งยืน เพราะปัญหาขยะกลายเป็นวิกฤตสำคัญด้านสิ่งแวดล้อม และเป็นประเด็นสำคัญระดับโลก การกำจัดขยะมูลฝอยของประเทศไทย พบว่า มีขยะอินทรีย์เป็นสัดส่วนมากที่สุด ส่วนขยะรีไซเคิลหากมีการนำกลับไปใช้ประโยชน์ตามหลักเศรษฐกิจหมุนเวียน นอกจากจะสามารถลดการใช้ทรัพยากรธรรมชาติแล้ว ยังสามารถลดก๊าซเรือนกระจกได้อีกด้วย กระทรวงทรัพยากรธรรมชาติและสิ่งแวดล้อม มุ่งเน้นการขับเคลื่อนเชิงนโยบายและข้อมูลด้านวิชาการสนับสนุนการทำงานของกระทรวงมหาดไทย เพื่อให้เกิดการคัดแยกขยะตั้งแต่ต้นทางและนำขยะต่าง ๆ ที่ถูกคัดแยกไปใช้ประโยชน์ใหม่ มุ่งสู่การสร้างสังคมขยะเหลือศูนย์ ความสำเร็จในวันนี้ยังสอดคล้องกับคำแถลงนโยบายของนายกรัฐมนตรีที่ได้แถลงต่อรัฐสภา เน้นย้ำการสร้างชีวิตที่มีสิ่งแวดล้อมที่สะอาดสำหรับทุกคน และขอขอบคุณกระทรวงมหาดไทย และองค์การสหประชาชาติประจำประเทศไทย ในการขับเคลื่อนการจัดตั้งธนาคารขยะในระดับประเทศ ซึ่งถือเป็นก้าวสำคัญที่สามารถขยายไปสู่การมีส่วนร่วมขององค์กรอื่น ๆ ให้เข้ามาร่วมมือสนับสนุนให้เกิดการคัดแยกขยะตั้งแต่ต้นทางอย่างเป็นระบบครบวงจร ซึ่งจะเป็นประโยชน์กับสาธารณชนทุกภาคส่วนในการขับเคลื่อนประเทศ เพื่อบรรลุเป้าหมายความเป็นกลางทางคาร์บอน และการปล่อยก๊าซเรือนกระจกสุทธิเป็นศูนย์ ได้อย่างมีประสิทธิภาพ

ที่มา : https://www.thaigov.go.th/news/contents/details/81390