รัฐบาลไทย-ข่าวทำเนียบรัฐบาล-​นายกฯ สั่งการกรณีสารแคดเมียม ให้ดำเนินการเร่งด่วน ตรวจสอบอย่างถูกต้องเป็นไปตาม EIA ไม่ให้กระทบประชาชนในพื้นที่


วันเสาร์ที่ 6 เมษายน 2567
06/04/2567
พิมพ์
​นายกฯ สั่งการกรณีสารแคดเมียม ให้ดำเนินการเร่งด่วน ตรวจสอบอย่างถูกต้องเป็นไปตาม EIA ไม่ให้กระทบประชาชนในพื้นที่
​นายกฯ สั่งการกรณีสารแคดเมียม ให้ดำเนินการเร่งด่วน ตรวจสอบอย่างถูกต้องเป็นไปตาม EIA ไม่ให้กระทบประชาชนในพื้นที่
วันนี้ (6 เมษายน 2567)  นายชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังสั่งการดำเนินการ กรณีสารแคดเมียมเพื่อ ไม่ให้เกิดผลกระทบต่อประชาชน โดยมีส่วนที่ดำเนินการแล้ว ดังนี้
ประเด็นเกี่ยวกับผลกระทบด้านสิ่งแวดล้อม กรมควบคุมมลพิษ ได้ดําเนินการเก็บตัวอย่างสิ่งแวดล้อมเพื่อตรวจสอบผลกระทบต่อชุมชนแล้ว โดยพื้นดินบริเวณชุมชนเหนือลมและท้ายลมในระยะ 10 เมตร ไม่พบปริมาณสารแคดเมียม และตรวจไม่พบไอ ระเหยสารเคมีในบรรยากาศ
ประเด็นสุขภาพแรงงานภายในสถานประกอบการ สาธารณสุขสมุทรสาคร ได้ตรวจสุขภาพแรงงานภายในสถานประกอบการแล้ว โดยจะทราบ ผลตรวจภายในวันที่ 7 เมษายน 2567
ประเด็นการบริหารจัดการกากแคดเมียม สำนักงานอุตสาหกรรมจังหวัดสมุทรสาคร มีคําสั่งให้เคลื่อนย้ายกองกากแร่แคดเมียมที่อยู่ภายนอกโกดัง เข้าไปไว้ภายในโกดังโรงงานเพื่อไม่ให้เกิดการรั่วไหลของกากแคดเมียม ที่จะส่งผลกระทบต่อสิ่งแวดล้อม โดยดำเนินการให้แล้วเสร็จเมื่อวันที่ 5 เมษายน 2567 และสําหรับกากแคดเมียมทั้งหมดได้มีคําสั่งให้ดําเนินการขนย้ายกลับไปยังแหล่งต้นทางโดยดําเนินการให้แล้วเสร็จภายใน 7 วัน
สําหรับการฝังกลบกากแคดเมียมให้ดําเนินการฝังกลบกากแคดเมียม ในพื้นที่เดิมให้ถูกต้องตาม EIA ให้แล้วเสร็จภายใน 15 วัน
ในส่วนของ การตรวจสอบกากแคดเมียมที่เหลืออยู่ ซึ่งเป็นประเด็นที่หลายฝ่ายมีความเป็นห่วงต่อความปลอดภัยนั้น นายกรัฐมนตรีสั่งการให้ติดตามและนํากลับไป ฝังกลบ ติดตามการดําเนินการให้ถูกต้องและปลอดภัยตาม EIA ไม่ ให้เกิดผลกระทบกับประชาชน
“นายกรัฐมนตรีติดตาม สถานการณ์ที่เกี่ยวข้องกับสารแคดเมียมอย่างต่อเนื่อง โดยสั่งการให้หน่วยงานที่เกี่ยวข้องดำเนินการอย่างเร่งด่วน รอบคอบ โปร่งใส ตรงไปตรงมา ไม่ให้เกิดผลกระทบต่อประชาชน และให้ควบคุมอย่างเคร่งครัด ไม่ให้เกิดเหตุลักษณะนี้อีก” นายชัย กล่าว

ที่มา : https://www.thaigov.go.th/news/contents/details/81408