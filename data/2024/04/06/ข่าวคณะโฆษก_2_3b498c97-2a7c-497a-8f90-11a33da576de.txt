รัฐบาลไทย-ข่าวทำเนียบรัฐบาล-​โฆษกรัฐบาล เผย นายกฯ สั่งการอำนวยความสะดวกให้ประชาชนในการเดินทางช่วงเทศกาลสงกรานต์ หลังคาดการณ์ว่าจะมีปริมาณเที่ยวบินช่วงเทศกาลสงกรานต์ 11 – 17 เมษายน 2567 เพิ่มขึ้น 20%


วันเสาร์ที่ 6 เมษายน 2567
06/04/2567
พิมพ์
​โฆษกรัฐบาล เผย นายกฯ สั่งการอำนวยความสะดวกให้ประชาชนในการเดินทางช่วงเทศกาลสงกรานต์ หลังคาดการณ์ว่าจะมีปริมาณเที่ยวบินช่วงเทศกาลสงกรานต์ 11 – 17 เมษายน 2567 เพิ่มขึ้น 20%
​โฆษกรัฐบาล เผย นายกฯ สั่งการอำนวยความสะดวกให้ประชาชนในการเดินทางช่วงเทศกาลสงกรานต์ หลังคาดการณ์ว่าจะมีปริมาณเที่ยวบินช่วงเทศกาลสงกรานต์ 11 – 17 เมษายน 2567 เพิ่มขึ้น 20%
วันนี้ (6 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สั่งการเตรียมการรองรับ มอบหมายหน่วยงานที่เกี่ยวข้อง ในการเดินทางช่วงเทศกาลสงกรานต์ โดยคาดการณ์ว่าจะมีเที่ยวบินรวมมากกว่า 16,000 เที่ยวบิน เพิ่มขึ้น 20% เมื่อเปรียบเทียบกับปี 2566  เฉลี่ย 2,330 เที่ยวบินต่อวัน เพื่ออำนวยความสะดวกให้กับประชาชน เพิ่มความสะดวกคล่องตัวในการเดินทาง ท่องเที่ยว ส่งประชาชนกลับถิ่นฐาน อย่างสะดวก รวดเร็ว และปลอดภัย
โฆษกประจำสำนักนายกรัฐมนตรี กล่าวว่า กระทรวงคมนาคมเตรียมความพร้อมการให้บริการจราจรทางอากาศตลอด 24 ชั่วโมง รวมทั้งใช้แนวทางการบริหารความคล่องตัวการจราจรทางอากาศ (Air Traffic Flow Management) ในช่วงเวลาที่มีปริมาณการจราจรทางอากาศและเที่ยวบินหนาแน่น และเตรียมวิธีปฏิบัติการให้บริการจราจรทางอากาศ (Standard Operating Procedures) ให้สามารถรองรับเที่ยวบินได้เต็มขีดความสามารถ (Capacity) ของสนามบินทุกแห่ง โดยได้ประสานงานกับหน่วยงานภาคความมั่นคงเพื่อขอใช้พื้นที่ห้วงอากาศ (Airspace) เพิ่มเติม ในช่วงเวลาที่ไม่มีภารกิจด้านความมั่นคง ทำให้สามารถเพิ่มพื้นที่ห้วงอากาศรองรับเที่ยวบินได้เพิ่มขึ้น เพื่อรองรับในช่วงเทศกาลวันหยุด ทั้งนี้ ได้มีการประสานงานกับท่าอากาศยานทุกแห่งและสายการบิน จัดเตรียมเจ้าหน้าที่ ให้พร้อมรองรับการเดินทางของประชาชน อำนวยความสะดวก และรองรับทุกเที่ยวบินได้อย่างปลอดภัยและมีประสิทธิภาพ
“นายกรัฐมนตรีสั่งการดูแล อำนวยความสะดวกประชาชน และนักท่องเที่ยว เพื่อดูแล อำนวยความสะดวกในการเดินทาง ระหว่างช่วงเทศกาลสงกรานต์ 11 - 17 เมษายน นี้ เพื่อกระตุ้นการเดินทาง ท่องเที่ยว การจับจ่ายใช้สอย พร้อมส่งความสุขให้ประชาชนเดินทางกลับถิ่นฐานได้อย่างสะดวกสบาย ในช่วงเทศกาลที่กำลังจะถึงนี้” นายชัย กล่าว

ที่มา : https://www.thaigov.go.th/news/contents/details/81394