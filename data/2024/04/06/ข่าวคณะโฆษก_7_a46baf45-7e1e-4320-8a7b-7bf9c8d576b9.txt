รัฐบาลไทย-ข่าวทำเนียบรัฐบาล-​เกณิกา เผย สำนักโฆษก จัด Press Tour คณะสื่อมวลชน ติดตามสถานการณ์ผลผลิตและราคายางพารา ณ สำนักงานตลาดกลางยางพารา จ.สุราษฎร์ธานี 


วันเสาร์ที่ 6 เมษายน 2567
06/04/2567
พิมพ์
​เกณิกา เผย สำนักโฆษก จัด Press Tour คณะสื่อมวลชน ติดตามสถานการณ์ผลผลิตและราคายางพารา ณ สำนักงานตลาดกลางยางพารา จ.สุราษฎร์ธานี
​เกณิกา เผย สำนักโฆษก จัด Press Tour คณะสื่อมวลชน ติดตามสถานการณ์ผลผลิตและราคายางพารา ณ สำนักงานตลาดกลางยางพารา จ.สุราษฎร์ธานี ชาวสวนยางดีใจขอบคุณรัฐบาลที่ทำให้ราคายางพาราสูงขึ้นจาก 48 บาทเป็น 95 บาท/กก.
วันนี้ (6 เม.ย. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า อีกหนึ่งกิจกรรมสำคัญก่อน นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง จะเดินทางมาตรวจราชการ ณ จังหวัดสุราษฎร์ธานี (อำเภอเกาะสมุย) และจังหวัดนครศรีธรรมราช ระหว่างวันที่ 6 - 8 เมษายน 2567 เพื่อติดตามงานสำคัญตามนโยบายรัฐบาล สำนักเลขาธิการนายกรัฐมนตรี โดยสำนักโฆษก ได้จัดกิจรรม Press Tour นำคณะสื่อมวลชนกว่า 20 สำนักข่าว ลงพื้นที่ จังหวัดสุราษฎร์ธานี ณ สำนักงานตลาดกลางยางพารา จ.สุราษฎร์ธานี ติดตามสถานการณ์ผลผลิตและราคายางพารา ซึ่งรัฐบาลให้ความสำคัญในการดูแลประชาชนทุกกลุ่ม รวมถึงภาคการเกษตรต่าง ๆ  และยางพารา ในการที่จะให้เกษตรกรมีรายได้เพิ่มขึ้นและอยู่ได้อย่างสมศักดิ์ศรี สอดคล้องกับสถานการณ์ปัจจุบันและเตรียมพร้อมรองรับสำหรับอนาคต
โอกาสนี้คณะเกษตรกรชาวสวนยางและสถาบันเกษตรชาวสวนยาง ได้มาขอบคุณรัฐบาลสำหรับมาตรการต่าง ๆ และการปราบยางพาราเถื่อน ที่ทำให้ราคายางพาราสูงขึ้น โดยรองโฆษกประจำสำนักนายกรัฐมนตรี ได้กล่าวว่า วันนี้รัฐบาลได้นำคณะสื่อมวลชนมารับฟังปัญหาความเดือดร้อนและข้อเสนอแนะของเกษตรกรชาวสวนยาง พร้อมขอเป็นกำลังใจให้เกษตรกรชาวสวนยางทุกคนและหวังว่าราคายางพาราจะถึงหลักร้อยภายในเร็ววันนี้
จากนั้นรองโฆษกประจำสำนักนายกรัฐมนตรี และ คณะสื่อมวลชน ได้รับฟังภารกิจของสำนักงานตลาดกลางยางพาราจังหวัดสุราษฎร์ธานี การยางแห่งประเทศไทย และสถานการณ์ราคายางในตลาด โดย นายญาณกิตติ์ ฮารุดีน  ผู้อำนวยการสำนักงานตลาดกลางยางพาราจังหวัดสุราษฎร์ธานี ในฐานะตัวแทน เกษตรกรชาวสวนยาง ขอบคุณรัฐบาล นายกรัฐมนตรีและรัฐมนตรีว่าการกระทรวงเกษตรและสหกรณ์  ที่ดูแลให้ราคายางมีราคาสูงขึ้นจาก 48 บาท/กก. เป็น 95 บาท/กก. แล้วในปัจจุบัน  รวมทั้งรัฐมนตรีว่าการกระทรวงเกษตรและสหกรณ์ เตรียม Kick Off ยางพารา มาตรฐาน EUDR หรือตลาดยุโรปในวันที่ 20 เมษายนนี้ พร้อมขอบคุณคณะสื่อมวลชนที่มาเยี่ยมชมกิจการสำนักงานตลาดกลางยางพาราจังหวัดสุราษฎร์ธานีในวันนี้  พร้อมเชิญชวนให้สื่อมวลชนไปชมสวนยางและร่วมกรีดยางกับรองโฆษกประจำสำนักนายกรัฐมนตรีด้วย

ที่มา : https://www.thaigov.go.th/news/contents/details/81421