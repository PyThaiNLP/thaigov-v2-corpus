รัฐบาลไทย-ข่าวทำเนียบรัฐบาล-​รัดเกล้าเผยสำนักโฆษกพาสื่อฯล่องใต้สุราษฎร์ฯ-นครศรีฯเยี่ยมชมกิจกรรม-โครงการตามนโยบายรัฐบาลและเยี่ยมชมอุตสาหกรรมน้ำมันปาล์มจ.สุราษฎร์ฯพร้อมตามติดภารกิจนายกฯในวันที่7- 8เมษายน2567นี้


วันเสาร์ที่ 6 เมษายน 2567
06/04/2567
พิมพ์
​รัดเกล้าเผยสำนักโฆษกพาสื่อฯล่องใต้สุราษฎร์ฯ-นครศรีฯเยี่ยมชมกิจกรรม-โครงการตามนโยบายรัฐบาลและเยี่ยมชมอุตสาหกรรมน้ำมันปาล์มจ.สุราษฎร์ฯพร้อมตามติดภารกิจนายกฯในวันที่7- 8เมษายน2567นี้
​รัดเกล้า เผยสำนักโฆษก พาสื่อฯ ล่องใต้ สุราษฎร์ฯ - นครศรีฯ เยี่ยมชมกิจกรรม-โครงการตามนโยบายรัฐบาล และเยี่ยมชมอุตสาหกรรมน้ำมันปาล์ม จ.สุราษฎร์ฯ  พร้อมตามติดภารกิจนายกฯ ในวันที่ 7 - 8 เมษายน 2567 นี้
วันนี้ (6 เม.ย.67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ตามที่นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง จะเดินทางมาตรวจราชการ ณ จังหวัดสุราษฎร์ธานี (อำเภอเกาะสมุย) และจังหวัดนครศรีธรรมราช ระหว่างวันที่ 6 - 8 เมษายน 2567 เพื่อติดตามงานสำคัญตามนโยบายรัฐบาลนั้น สำนักเลขาธิการนายกรัฐมนตรี โดยสำนักโฆษก ได้จัดกิจรรม Press Tour ได้นำคณะสื่อมวลชนกว่า 20 สำนักข่าวทั้งสื่อหลักและสื่อดิจิทัล ลงพื้นที่ จังหวัดสุราษฎร์ธานี (อำเภอเกาะสมุย) และจังหวัดนครศรีธรรมราช ระหว่างวันที่ 6 - 8 เมษายน 2567 เพื่อเยี่ยมชมกิจกรรม - โครงการตามนโยบายรัฐบาล และรับฟังข้อเสนอจากภาคเอกชนในอุตสาหกรรมน้ำมันปาล์ม เช่น เยี่ยมชม บริษัท นิวไบโอดีเซล จำกัด ซึ่งเป็นผู้ผลิตและจัดจำหน่ายน้ำมันปาล์มดิบ น้ำมันไบโอดีเซล น้ำมันปาล์มโอเลอิน ก๊าซชีวภาพ รวมทั้งรับทราบถึงกระบวนการสกัดน้ำมันปาล์ม กระบวนการผลิตน้ำมันปาล์ม การแปรรูปเป็นผลิตภัณฑ์ต่าง ๆ  และการนำไปเป็นส่วนผสมในอุตสาหกรรมด้านอาหาร อุตสาหกรรมด้านสินค้าอุปโภคต่าง ๆ เช่น ทำน้ำมันพืชประกอบอาหาร เนยขาว นมข้นหวาน ไอศกรีม ครีมเทียม นมเทียม และสบู่ สำหรับการนำไปผลิตเป็นไบโอดีเซลนั้น น้ำมันปาล์มเป็นเชื้อเพลิงที่สะอาดสำหรับเครื่องยนต์ดีเซล จึงสามารถผสมกับน้ำมันดีเซลได้สูงถึง 20% (เรียกว่า B20) โดยไม่ก่อปัญหากับเครื่องยนต์ ทั้งนี้ ผู้ประกอบการต้องการให้ภาครัฐสนับสนุนในด้านต่าง ๆ  ดังนี้ 1. การจัดมาตรฐานของคุณภาพปาล์ม โดยขณะนี้คุณภาพของปาล์มยังมีคุณภาพไม่เพียงพอจึงอยากให้รัฐบาลเข้ามามีส่วนในการจัดมาตรฐานว่าปาล์มชนิดไหนนับเป็นปาล์มที่มีคุณภาพสำหรับการให้ราคาก็จะทำให้ได้ราคาที่ดีตามคุณภาพของปาล์ม 2. กระตุ้นให้มีการปลูกปาล์มเพิ่มมากขึ้น แต่ต้องมีการสำรวจว่าพื้นที่ไหนมีความเหมาะสมในการปลูกปาล์ม ปลูกแล้วได้ปาล์มที่มีคุณภาพ 3. การส่งเสริมไบโอดีเซล ตามเป้าหมายที่ประเทศไทยจะเป็นกลางทางคาร์บอน (Carbon Neutrality) และปล่อยก๊าซเรือนกระจกสุทธิเป็นศูนย์ (Net Zero) 4. เพิ่มช่องทางการขายซึ่งในขณะนี้กำลังการผลิตปาล์มมีสูง แต่แหล่งหรือตลาดที่จะขายปาล์มนั้นมีจำกัดจึงอยากให้รัฐบาลเพิ่มช่องทางการขายให้มากขึ้น เพื่อเพิ่มรายได้ให้กับเกษตรกรและเป็นตัวเลือกใาการแก้ไขปัญหาเมื่อเจอวิกฤตราคาปาล์มต่ำได้  รวมไปถึงการให้ความรู้กับเกษตรกรผู้ปลูกปาล์มตั้งแต่การคัดเลือกพันธุ์ที่ถูกต้องและมีคุณภาพไปจนถึงกระบวนการปลูกและผลิตเพื่อให้ได้ผลปาล์มที่มีคุณภาพ ซึ่งจะทำให้ได้ราคาดีและในการส่งให้โรงงานนำไปผลิตน้ำมันที่ได้คุณภาพด้วย
พร้อมตามติดภารกิจนายกฯ ในวันที่ 7 - 8 เมษายน 2567 ในประเด็นและโครงการสำคัญ เช่น การติดตามโครงการก่อสร้างท่าเทียบเรือสำราญขนาดใหญ่ (Cruise Terminal) บริหารจัดการขยะ น้ำประปา การพัฒนาสนามบินนานาชาติสมุย การส่งเสริมการท่องเที่ยวสายมู หรือการท่องเที่ยวเชิงความเชื่อของไทย ผ่านกิจกรรมต่าง ๆ ทั้งในเชิงสถานที่ และที่ไม่ใช่สถานที่ (อาทิ พิธีกรรม เครื่องรางของขลัง) ซึ่งถือเป็นอีกหนึ่ง Soft Power สำคัญตามนโยบายรัฐบาลในการขับเคลื่อนเศรษฐกิจฐานรากให้เข้มแข็ง เกิดการสร้างอาชีพและรายได้ให้กับประชาชนในพื้นที่เพิ่มขึ้น ซึ่งจะส่งผลดีต่อเศรษฐกิจโดยรวมของประเทศอีกด้วย

ที่มา : https://www.thaigov.go.th/news/contents/details/81415