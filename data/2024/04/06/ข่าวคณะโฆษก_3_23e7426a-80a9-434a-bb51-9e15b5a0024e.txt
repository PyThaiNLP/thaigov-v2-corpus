รัฐบาลไทย-ข่าวทำเนียบรัฐบาล-รัฐบาลห่วงใยความปลอดภัยประชาชนเดินทางช่วงเทศกาลสงกรานต์แนะเตรียมพร้อมก่อนออกเดินทางศึกษาเส้นทาง-เช็กสภาพรถ-พักผ่อนให้เพียงพอ-งดเครื่องดื่มแอลกอฮอล์เพื่อความปลอดภัยห่างไกลอุบัติเหตุ


วันเสาร์ที่ 6 เมษายน 2567
06/04/2567
พิมพ์
รัฐบาลห่วงใยความปลอดภัยประชาชนเดินทางช่วงเทศกาลสงกรานต์แนะเตรียมพร้อมก่อนออกเดินทางศึกษาเส้นทาง-เช็กสภาพรถ-พักผ่อนให้เพียงพอ-งดเครื่องดื่มแอลกอฮอล์เพื่อความปลอดภัยห่างไกลอุบัติเหตุ
รัฐบาลห่วงใยความปลอดภัยประชาชนเดินทางช่วงเทศกาลสงกรานต์ แนะเตรียมพร้อมก่อนออกเดินทาง ศึกษาเส้นทาง - เช็กสภาพรถ - พักผ่อนให้เพียงพอ - งดเครื่องดื่มแอลกอฮอล์ เพื่อความปลอดภัยห่างไกลอุบัติเหตุ
วันนี้ (6 เมษายน 2567) นายชัย วัชรงค์ โฆษกประจำสำนักนายกรัฐมนตรีเผยว่า รัฐบาลห่วงใยความปลอดภัยของประชาชนในช่วงเทศกาลสงกรานต์ปี 2567 ที่กำลังจะมาถึง ซึ่งเป็นช่วงวันหยุดยาวตั้งแต่ 12 - 16 เมษายน 2567 ที่ประชาชนต่างพร้อมใจกันออกเดินทางไกล ไปท่องเที่ยว หรือกลับภูมิลำเนาไปหาครอบครัว ทำให้การจราจรบนท้องถนนมีความหนาแน่นในทุกเส้นทางที่ออกต่างจังหวัด ดังนั้น เพื่อให้การเดินทางไกลในช่วงเทศกาลสงกรานต์เป็นไปอย่างปลอดภัย จึงขอให้พี่น้องประชาชนผู้ใช้รถใช้ถนนได้ปฏิบัติตามคำแนะนำของหน่วยงานที่เกี่ยวข้อง เช่น กรมป้องกันและบรรเทาสาธารณภัย (ปภ.) ด้วยการเตรียมพร้อมตนเองก่อนการขับรถทางไกล ศึกษาเส้นทางอย่างละเอียดก่อนออกเดินทาง ตรวจเช็กสภาพรถยนต์ นอนหลับพักผ่อนให้เพียงพอ งดเครื่องดื่มแอลกอฮอล์ทุกประเภทก่อนและระหว่างการขับขี่ เพื่อช่วยให้การขับรถทางไกลในช่วงเทศกาลสงกรานต์เป็นไปอย่างปลอดภัย และห่างไกลอุบัติเหตุมากที่สุด
โฆษกประจำสำนักนายกรัฐมนตรีกล่าวต่อไปว่า ปภ. ยังได้ย้ำคำแนะนำการเล่นน้ำสงกรานต์ให้ปลอดภัยจากอุบัติเหตุทางถนน โดยขอให้ผู้ขับรถเล่นน้ำในช่วงเทศกาลสงกรานต์ ต้องเพิ่มความระมัดระวังในการขับขี่เป็นพิเศษ ให้ลดความเร็วเมื่อผ่านเส้นทางที่มีการเล่นน้ำ ไม่เร่งหรือหยุดรถกะทันหัน ผู้ที่ขับรถผ่านเส้นทางที่มีการเล่นน้ำ ซึ่งมีคนจำนวนมากและมีการจราจรหนาแน่น ควรขับรถให้ช้าที่สุด รวมถึงระมัดระวังกลุ่มคนที่เล่นน้ำริมทางและรถจักรยานยนต์ที่อาจเสียหลักลื่นล้มจากการถูกน้ำสาด จะช่วยลดความเสี่ยงต่อการเกิดอุบัติเหตุทางถนน ไม่บรรทุกคนหรือถังน้ำจนเกินพิกัดน้ำหนักที่กำหนด หลีกเลี่ยงการนั่งหรือยืนขอบท้ายรถกระบะอย่างเด็ดขาด ไม่ขี่รถจักรยานยนต์รวมกลุ่มกันเล่นน้ำเพราะเสี่ยงรถเสียหลักลื่นล้มได้ อีกทั้งไม่เล่นน้ำในลักษณะเสี่ยงอันตราย อาทิ สาดน้ำใส่รถจักรยานยนต์ เล่นน้ำบนถนน เพื่อป้องกันการเกิดอุบัติเหตุทางถนนจากการเล่นน้ำสงกรานต์ โดยขอให้เล่นน้ำสงกรานต์ตามประเพณีวิถีไทย ทั้งการสรงน้ำพระ การรดน้ำดำหัวผู้ใหญ่ที่เคารพนับถือ เพื่อเป็นการสืบสานประเพณี และส่งเสริมให้เทศกาลสงกรานต์มีความปลอดภัยอีกด้วย
“รัฐบาลโดยหน่วยงานที่เกี่ยวข้องและภาคีเครือข่าย ได้ร่วมกันขับเคลื่อนการสร้างความปลอดภัยทางถนนอย่างต่อเนื่อง เพื่อให้ประชาชนเดินทางอย่างปลอดภัยไร้อุบัติเหตุตลอดทั้งปี โดยในช่วงเทศกาลสงกรานต์ 2567 นี้ นายกรัฐมนตรีเศรษฐา ทวีสิน ห่วงใยความปลอดภัยในการเดินทางของประชาชน พร้อมเป็นกำลังใจให้หน่วยงานทุกภาคส่วน เช่น กระทรวงคมนาคม ฝ่ายปกครอง ทหาร ตำรวจ เครือข่ายอาสาสมัคร กลุ่มจิตอาสา และเจ้าหน้าที่ผู้ปฏิบัติงานที่ทำงานด้วยความทุ่มเท เสียสละ ร่วมเป็นส่วนหนึ่งในการอำนวยความสะดวก และสร้างความปลอดภัยแก่ประชาชน ทั้งนี้ ในช่วงเย็นวันอังคารที่ 9 เมษายนนี้ นายกฯ จะไปตรวจเยี่ยมการเตรียมความพร้อมรองรับการเดินทางของประชาชนในช่วงเทศกาลสงกรานต์ ณ สถานีขนส่งผู้โดยสารกรุงเทพฯ (หมอชิต 2) ด้วย” นายชัย กล่าว

ที่มา : https://www.thaigov.go.th/news/contents/details/81395