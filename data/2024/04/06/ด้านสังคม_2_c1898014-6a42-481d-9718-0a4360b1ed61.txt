รัฐบาลไทย-ข่าวทำเนียบรัฐบาล-สธ.บุรีรัมย์ จัด 12 คลินิกเฉพาะทางไปหาประชาชนกว่า 3,800 คน เน้น 4 โรคมะเร็งที่เป็นปัญหาในพื้นที่


วันเสาร์ที่ 6 เมษายน 2567
สธ.บุรีรัมย์ จัด 12 คลินิกเฉพาะทางไปหาประชาชนกว่า 3,800 คน เน้น 4 โรคมะเร็งที่เป็นปัญหาในพื้นที่
ปลัดกระทรวงสาธารณสุข เปิดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัวฯ จังหวัดบุรีรัมย์ จัดบริการ 12 คลินิกเฉพาะทาง เน้น 4 โรคมะเร็งที่เป็นปัญหาสุขภาพสำคัญในพื้นที่
ระดมแพทย์เฉพาะทางด้านมะเร็งพร้อมเครื่องมือทันสมัยตรวจคัดกรอง ช่วยให้ชาวอำเภอสตึกและใกล้เคียงกว่า 3,800 คน ได้รับการตรวจรักษากับแพทย์เฉพาะทาง พร้อมรับความรู้ด้านสุขภาพเพิ่มเติม
วันนี้ (6 เมษายน 2567) ที่โรงพยาบาลสตึก จังหวัดบุรีรัมย์ นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิด “โครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดบุรีรัมย์ ” โดยมี นายจำเริญ แหวนเพ็ชร รองผู้ว่าราชการจังหวัดบุรีรัมย์
นายแพทย์โอภาส กล่าวว่า จังหวัดบุรีรัมย์ พบว่าสาเหตุการเสียชีวิตส่วนใหญ่มาจากโรคมะเร็ง โรคหลอดเลือดหัวใจ และมีแนวโน้มการป่วยเพิ่มมากขึ้น การออกหน่วยแพทย์เฉพาะทางในโครงการพาหมอไปหาประชาชนฯ ในวันนี้ จึงมุ่งเน้นโรคมะเร็งสำคัญ 4 ชนิด ได้แก่ มะเร็งลำไส้ใหญ่ มะเร็งปากมดลูก มะเร็งตับและท่อน้ำดี และมะเร็งเต้านม โดยโรงพยาบาลสตึก ซึ่งเป็นโรงพยาบาลแม่ข่ายศูนย์คัดกรองโรคมะเร็งของจังหวัดบุรีรัมย์ ได้ระดมแพทย์เฉพาะทางด้านโรคมะเร็งในเขตสุขภาพที่ 9 ประมาณ 15 คน มาให้บริการประชาชน รวมทั้งยังใช้เครื่อง Fibro Scan ซึ่งเป็นเครื่องมือที่ทันสมัยในการตรวจหาความผิดปกติของตับตั้งแต่ระยะแรก ตรวจความผิดปกติของลำไส้ใหญ่และลำไส้ตรงด้วยวิธีการส่องกล้อง Colposcopy และตรวจคัดกรองมะเร็งปากมดลูก ด้วย HPV Test ร่วมกับการส่องกล้อง ซึ่งช่วยให้ชาวอำเภอสตึกและใกล้เคียงกว่า 3,800 คน ได้เข้าถึงการแพทย์เฉพาะทางมากขึ้น รวมทั้งได้รับความรู้สุขภาพด้านต่างๆ เพิ่มเติมด้วย
ด้าน นายแพทย์ภูวเดช กล่าวว่า โครงการพาหมอไปหาประชาชนฯ ครั้งนี้ มีบริการ 12 คลินิกเฉพาะทาง ได้แก่ 1) คลินิกคัดกรองมะเร็งตับ/มะเร็งท่อน้ำดี 2) คลินิกคัดกรองมะเร็งปากมดลูก 3)คลินิกคัดกรองมะเร็งลำไส้ใหญ่และลำไส้ตรง 4) คลินิกคัดกรองมะเร็งเต้านม 5)คลินิกตาในเด็กและผู้สูงอายุ 6) คลินิกทันตกรรม 7) คลินิกขาเทียมและกายอุปกรณ์ 8) คลินิกสุขภาพจิตและสมองเสื่อมในผู้สูงอายุ 9) คลินิกคัดกรองวัณโรค 10) คลินิกโรคหัวใจ 11) คลินิกส่งเสริมการมีบุตร 12) คลินิกร้านยาคุณภาพ และยังมีรถขาเทียมเคลื่อนที่ รถเอกซเรย์ และรถแมมโมแกรม มาให้บริการ Mammogram ช่วยลดการเดินทางเข้ารับการรักษาในตัวเมืองที่มีระยะทางประมาณ 40 กิโลเมตร นอกจากนี้ ยังมีนิทรรศการความรู้ด้านสุขภาพ อาทิ สูงวัยสุขภาพดี, Save life รู้ทันมะเร็งร้าย, อาหารเป็นยา Food for Health, ชุมชนสุขภาพดี วิถีไทย วิถีธรรม วิถีเศรษฐกิจพอเพียง เป็นต้น โดยมีการคัดกรองผู้ป่วยในกลุ่มโรคสำคัญ
********************************************** 6 เมษายน 2567

ที่มา : https://www.thaigov.go.th/news/contents/details/81399