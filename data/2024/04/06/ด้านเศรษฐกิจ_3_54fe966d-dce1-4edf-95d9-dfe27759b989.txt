รัฐบาลไทย-ข่าวทำเนียบรัฐบาล-ที่ปรึกษาฯ ดนัยณัฏฐ์ ร่วมพิธีเปิดโรงงานแห่งใหม่ ของบริษัท ดูคาติ มอเตอร์ (ประเทศไทย) จำกัด


วันเสาร์ที่ 6 เมษายน 2567
06/04/2567
พิมพ์
ที่ปรึกษาฯ ดนัยณัฏฐ์ ร่วมพิธีเปิดโรงงานแห่งใหม่ ของบริษัท ดูคาติ มอเตอร์ (ประเทศไทย) จำกัด
ที่ปรึกษาฯ ดนัยณัฏฐ์ ร่วมพิธีเปิดโรงงานแห่งใหม่ ของบริษัท ดูคาติ มอเตอร์ (ประเทศไทย) จำกัด
วันที่ 5 เมษายน 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ได้รับมอบหมายจาก นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นผู้แทนเข้าร่วมพิธีเปิดโรงงานแห่งใหม่ ของบริษัท ดูคาติ มอเตอร์ (ประเทศไทย) จำกัด พร้อมด้วย นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม และได้รับเกียรติจาก นายเปาโล ดีโอนีซี เอกอัครราชทูตสาธารณรัฐอิตาลีประจำประเทศไทย เข้าร่วม โดยมี นายเคลาดิโอ โดเมนิคาลี ประธานเจ้าหน้าที่บริหาร บริษัท ดูคาติ มอเตอร์ โฮลดิ้ง นายมาร์โก้ บิออนดี้ รองประธานฝ่ายขายและการตลาดประจำภูมิภาคเอเชียแปซิฟิก บริษัท ดูคาติ มอเตอร์ โฮลดิ้ง และนายอัลเบอร์โต สตราด้า กรรมการผู้จัดการ บริษัท ดูคาติ มอเตอร์ (ประเทศไทย) จำกัด ให้การต้อนรับ ณ บริษัท ดูคาติ มอเตอร์ (ประเทศไทย) จำกัด นิคมอุตสาหกรรมอมตะซิตี้ อำเภอปลวกแดง จังหวัดระยอง
ที่ปรึกษาฯ ดนัยณัฏฐ์ กล่าวว่า รัฐบาล โดยกระทรวงอุตสาหกรรม ให้ความสำคัญด้านขับเคลื่อนนโยบายพัฒนาอุตสาหกรรมยานยนต์ โดยวางนโยบายเพื่อสร้างความเชื่อมั่นในการลงทุน ส่งเสริมการพัฒนาเทคโนโลยีการผลิตยานยนต์ในประเทศให้สอดคล้องกับความต้องการของตลาดในประเทศและต่างประเทศอย่างต่อเนื่อง และอำนวยความสะดวกให้ผู้ประกอบกิจการอุตสาหกรรมยานยนต์ ในการจัดตั้งโรงงานในประเทศ เพื่อให้ประเทศไทยเป็นศูนย์กลางการผลิตยานยนต์แห่งอนาคต โดยให้ความสำคัญกับการพัฒนาห่วงโซ่อุปทาน ทักษะฝีมือแรงงาน และโครงสร้างพื้นฐาน เช่น การวิจัยและพัฒนา การทดสอบและรับรองมาตรฐาน โดยมีศูนย์ทดสอบยานยนต์และยางล้อแห่งชาติ (ATTRIC) ที่ให้การทดสอบและรับรองตามมาตรฐานสากล นอกจากนโยบายส่งเสริมด้านการลงทุนและการเพิ่มขีดความสามารถด้านการแข่งขันในการประกอบธุรกิจ และกระทรวงอุตสาหกรรม ยังมุ่งเน้นส่งเสริมให้โรงงานอุตสาหกรรมพัฒนาสู่อุตสาหกรรมสีเขียว ที่มีกระบวนการผลิตและการบริหารจัดการที่เป็นมิตรต่อสิ่งแวดล้อม และมีความรับผิดชอบต่อสังคม ทั้งภายในและภายนอกองค์กรตลอดห่วงโซ่อุปทาน เพื่อให้โรงงานอุตสาหกรรมอยู่ร่วมกับชุมชนได้อย่างยั่งยืน

ที่มา : https://www.thaigov.go.th/news/contents/details/81412