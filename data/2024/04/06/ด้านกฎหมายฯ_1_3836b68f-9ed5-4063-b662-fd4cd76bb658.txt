รัฐบาลไทย-ข่าวทำเนียบรัฐบาล-จุฬาราชมนตรี พร้อมด้วย ประธานรัฐสภา และประธานสภาผู้แทนราษฎร และ รัฐมนตรีว่าการกระทรวงยุติธรรม ร่วมงานละศีลอด รอมฎอน ณ เรือนจำจังหวัด พระนครศรีอยุธยา


วันเสาร์ที่ 6 เมษายน 2567
06/04/2567
พิมพ์
จุฬาราชมนตรี พร้อมด้วย ประธานรัฐสภา และประธานสภาผู้แทนราษฎร และ รัฐมนตรีว่าการกระทรวงยุติธรรม ร่วมงานละศีลอด รอมฎอน ณ เรือนจำจังหวัด พระนครศรีอยุธยา
จุฬาราชมนตรี พร้อมด้วย ประธานรัฐสภา และประธานสภาผู้แทนราษฎร และ รัฐมนตรีว่าการกระทรวงยุติธรรม ร่วมงานละศีลอด รอมฎอน ฮ.ศ.๑๔๔๕ ณ เรือนจำจังหวัดพระนครศรีอยุธยา
เมื่อวันศุกร์ที่ ๕ เมษายน ๒๕๖๗ เวลา ๑๗.๓๕ น. ณ เรือนจำจังหวัดพระนครศรีอยุธยา ตำบลหันตรา อำเภอพระนครศรีอยุธยา จังหวัดพระนครศรีอยุธยา นายอรุณ บุญชม (มุฮัมมัด ญะลาลุดดีน อิบน์ ฮุซัยน์) จุฬาราชมนตรีคนที่ ๑๙ แห่งราชอาณาจักรไทย ประธานคณะกรรมการกลางอิสลามแห่งประเทศไทย พร้อมด้วย นายวันมูหะมัดนอร์ มะทา ประธานสภาผู้แทนราษฎร และประธานสภาผู้แทนราษฎร และพันตำรวจเอก ทวี สอดส่อง รัฐมนตรีว่าการกระทรวงยุติธรรม เดินทางมาร่วมงานละศีลอด เดือนรอมฎอน ปี ฮ.ศ. ๑๔๔๕ ในการเปิดโครงการ “Mahabbah Ramadan อ้อมกอดแห่งรอมฎอนสู่เรือนจำ” ณ เรือนจำจังหวัดพระนครศรีอยุธยา โดยมี นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ ผู้บริหารกรมราชทัณฑ์ และบุคลากรของส่วนราชการที่เกี่ยวข้อง ให้การต้อนรับ
เนื่องในโอกาสแห่งเดือนรอมฎอนอันประเสริฐที่มุสลิมทั่วโลกร่วมปฏิบัติศาสนกิจ กระทรวงยุติธรรม โดยกรมราชทัณฑ์ ได้ตระหนักในคุณค่าและให้ความสำคัญอย่างยิ่งในการส่งเสริมให้เรือนจำและทัณฑสถานทั่วประเทศ มีกระบวนการพัฒนาพฤตินิสัยผู้ต้องขังให้สอดคล้องกับความเชื่อในศาสนาของผู้ต้องขังแต่ละคน โดยผ่านการจำแนกลักษณะผู้ต้องขังและวางแผน การปฏิบัติรายบุคคลอย่างเหมาะสม จึงได้จัดโครงการ “Mahabbah Ramadan อ้อมกอดแห่งรอมฎอนสู่เรือนจำ” ซึ่งมีเป้าหมายในการพัฒนาบุคลิกภาพ ฝึกความอดทนทั้งทางร่างกายและฝึกจิตใจของผู้ถือศีลอดให้มีความเห็นอกเห็นใจผู้อื่น มีความเสียสละและรับผิดชอบต่อสังคม และที่สำคัญคือ การคืนคนดี มีคุณค่าสู่สังคม และจะมีประสิทธิภาพมากยิ่งขึ้นหากภาคสังคมได้เข้ามามีส่วนร่วมสนับสนุน ให้กำลังใจ และให้โอกาสแก่ผู้ต้องขัง ดังคำขวัญที่ว่า “ราชทัณฑ์แก้ไข คนไทยให้โอกาส” ซึ่งในโครงการฯ ได้เปิดโอกาสให้หน่วยงานภายนอก ทั้งภาครัฐ ภาคเอกชน และบุคคลทั่วไป ได้บริจาคปัจจัยต่าง ๆ ในกิจกรรมถือศีลอด เพื่อร่วมเป็นกำลังใจในการเสริมสร้างให้ผู้ต้องขังทำความดี
​โดยกิจกรรมในครั้งนี้มีผู้ต้องขังมุสลิม เข้าร่วมโครงการ “Mahabbah Ramadan อ้อมกอดแห่งรอมฎอนสู่เรือนจำ” จำนวนทั้งสิ้น ๙๑ คน สอดคล้องกับนโยบายและแนวทางการดำเนินการตามแผนปฏิบัติราชการ ประจำปี พ.ศ. ๒๕๖๗ ของกระทรวงยุติธรรม ด้านการพัฒนาระบบหรือโปรแกรมการบำบัด แก้ไข ฟื้นฟู และพัฒนาพฤตินิสัยผู้กระทำผิดที่หลากหลายและมีความเฉพาะเจาะจงในแต่ละกลุ่ม เพื่อส่งเสริมด้านการพัฒนาจิตใจ โดยการปรับเปลี่ยนทัศนคติให้เป็นไปในทางที่ดีต่อตนเองและผู้อื่น ตลอดจนกลับคืนสู่สังคมได้อย่างปกติสุข ไม่หวนกลับไปกระทำผิดซ้ำอีก โดยเรือนจำและทัณฑสถานทั่วประเทศ ได้ยึดถือและปฏิบัติตามนโยบายดังกล่าว เพื่อสร้างประโยชน์สูงสุดต่อสังคมต่อไป
​​โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวให้โอวาทและสื่อสารส่งมอบความรักความห่วงใยในโอกาสแห่งเดือนรอมฎอนแก่ผู้ต้องขัง ว่า ”วันนี้ สิ่งที่ประเสริฐที่สุด คือ มนุษย์ที่เป็นผู้ที่มีศักดิ์ศรี มีคุณค่า เดือนรอมฎอนเป็นเดือนแห่งความประเสริฐ ความเท่าเทียม และสิ่งที่แสดงให้เห็นความเท่าเทียม คือ ผู้ก้าวพลาดหรือผู้ต้องราขทัณฑ์ได้ละศีลอดด้วยกัน ซึ่งแสดงให้เห็นว่าพวกเราคือพี่น้องกัน ไม่ว่าจะเป็นผู้ต้องราชทัณฑ์ ท่านประธานสภาฯ และท่านจุฬาราชมนตรี เราต่างได้ละหมาดร่วมกัน ได้ละศีลอดร่วมกัน เพราะวันนี้เรามี ๒ เสาหลักของประเทศที่ได้ร่วมละศีลอด คนแรก คือ ท่านวันมูหะมัดนอร์ มะทา ประธานรัฐสภา และประธานสภาผู้แทนราษฎร เสาหลักทางนิติบัญญัติในระบบการปกครอง ซึ่งอยากให้ผู้ต้องราชทัณฑ์ได้ภูมิใจ อยากสื่อสารให้ผู้ต้องราชทัณฑ์ทั่วประเทศได้รู้ว่า ทุกคนมีเกียรติยศเพราะการได้ละศีลอดถือว่ามีเกียรติยศเท่ากัน เสาหลักที่สอง คือ ท่านอรุณ บุญชม จุฬาราชมนตรี เสาหลักทางศาสนาอิสลาม ที่น่าภาคภูมิใจที่ท่านได้มาร่วมรับศีลอดกับทุกท่าน ดังนั้นอยากแสดงให้เห็นว่า ผู้ต้องราชทัณฑ์ทุก ๆ คนเป็นผู้มีเกียรติ“
”เรือนจำจังหวัดพระนครศรีอยุธยา มีผู้ต้องราชทัณฑ์ทั้งเข้าและออกเฉลี่ยวันละ ๑๐ คน แสดงว่า คุก หรือ เรือนจำ ไม่ใช่เพียงเพื่อเข้าคุมขัง แต่มีไว้ออกด้วย แต่ก่อนที่จะออกจากเรือนจำที่ถือเป็นมหาวิทยาลัยชีวิต อยากให้กำลังใจและอยากให้โอกาส สำหรับการได้ใช้เวลาอยู่ในสถานที่แห่งนี้ ถือเป็นสิ่งท้าทาย“ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว
โดยรัฐมนตรีว่าการกระทรวงยุติธรรม กล่าวเพิ่มเติม​ว่า "รู้สึกดีใจมากที่ได้รับทราบจากคณะกรรมอิสลามประจำจังหวัดพระนครศรีอยุธยา ว่า เรือนจำแห่งนี้ได้มีผู้นำศาสนาเข้ามาสอนให้พวกเราได้เรียนรู้เรื่องชีวิต ซึ่งสำคัญกว่าการฝึกอาชีพ อีกทั้งต้องการให้ทุกคนได้รับถึงความห่วงใย ความรัก และทุกคนในที่นี้เป็นผู้มีเกียรติที่สุด"

ที่มา : https://www.thaigov.go.th/news/contents/details/81392