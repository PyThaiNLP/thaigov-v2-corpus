รัฐบาลไทย-ข่าวทำเนียบรัฐบาล-รมว.ยุติธรรม เร่งแก้หนี้สินใน-นอกระบบ จัดโครงการมหกรรมแก้หนี้ สร้างวิถีแห่งความเป็นธรรม ครั้งที่ ๓ จังหวัดสุราษฎร์ธานี โดยมีลูกหนี้มาลงทะเบียนแก้ไขหนี้นับพันคน 


วันเสาร์ที่ 6 เมษายน 2567
06/04/2567
พิมพ์
รมว.ยุติธรรม เร่งแก้หนี้สินใน-นอกระบบ จัดโครงการมหกรรมแก้หนี้ สร้างวิถีแห่งความเป็นธรรม ครั้งที่ ๓ จังหวัดสุราษฎร์ธานี โดยมีลูกหนี้มาลงทะเบียนแก้ไขหนี้นับพันคน
รมว.ยุติธรรม เร่งแก้หนี้สินใน-นอกระบบ จัดโครงการมหกรรมแก้หนี้ สร้างวิถีแห่งความเป็นธรรม ครั้งที่ ๓ จังหวัดสุราษฎร์ธานี โดยมีลูกหนี้มาลงทะเบียนแก้ไขหนี้นับพันคน
ในวันเสาร์ที่ ๖ เมษายน ๒๕๖๗ พันตำรวจเอกทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการมหกรรมแก้หนี้ สร้างวิถีแห่งความเป็นธรรม ครั้งที่ ๓ จังหวัดสุราษฎร์ธานี ซึ่งกรมคุ้มครองสิทธิและเสรีภาพ กระทรวงยุติธรรม ร่วมกับ จังหวัดสุราษฎร์ธานี ยุติธรรมจังหวัดสุราษฎร์ธานี จัดขึ้น ณ โรงแรมบรรจงบุรี อำเภอเมือง จังหวัดสุราษฎร์ธานี ซึ่งในช่วงเช้า มีประชาชน ลูกหนี้ทั้งในและนอกระบบ โดยเฉพาะลูกหนี้กองทุนให้กู้ยืมเพื่อการศึกษามาลงทะเบียนเพื่อขอรับการช่วยเหลือแก้ไขปัญหาหนี้นับพันคน โดยมี นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ กล่าวรายงาน และมีนายเจษฎา จิตรัตน์ ผู้ว่าราชการจังหวัดสุราษฎร์ธานี นายมนตรา พรมสินธุ รองผู้ว่าราชการจังหวัดสุราษฎร์ธานี นายพงษ์ศักดิ์ จ่าแก้ว นายกองค์การบริหารส่วนจังหวัดสุราษฎร์ธานี นายเสกสรร สุขแสง อธิบดีกรมบังคับคดี พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา นายสิทธิ สุธีวงศ์ รองอธิบดีกรมราชทัณฑ์ และนายพลัฐ หิรัญสิริสมบัติ ผู้ตรวจราชการกรมบังคับคดี และผู้บริหารในสังกัดกระทรวงยุติธรรม ทั้งจากส่วนกลางและในพื้นที่ รวมทั้ง​ส่วนราชการที่เกี่ยวข้อง เข้าร่วม
โอกาส​นี้ พันตำรวจเอกทวี สอดส่อง รัฐมนตรีว่าการกระทรวงยุติธรรม กล่าวว่า การแก้ไขปัญหาหนี้สินเป็นนโยบายสำคัญของรัฐบาลที่ประกาศไว้กับรัฐสภาตั้งแต่วันแถลงนโยบาย ซึ่งขณะนี้มีการเดินหน้าแก้ไขปัญหาหนี้สินทั้งในและนอกระบบ ซึ่งกระทรวงยุติธรรมได้มีส่วนสำคัญในการแก้ไขปัญหาด้านการไกล่เกลี่ยหนี้สิน ซึ่งมีเป้าหมายสำคัญเพื่อให้ความรู้ด้านกฎหมาย การไกล่เกลี่ยข้อพิพาท และเสริมสร้างวินัยทางการเงิน รวมถึงดำเนินการไกล่เกลี่ยหนี้กองทุนเงินให้กู้ยืมเพื่อการศึกษา หนี้เช่าซื้อรถยนต์ หนี้สินข้าราชการ หนี้บัตรเครดิตและสินเชื่อส่วนบุคคล ทั้งก่อนฟ้องและหลังมีคำพิพากษาคดี โดยได้รับความร่วมมืออย่างดี จากกองทุนให้กู้ยืมเพื่อการศึกษา สถาบันการเงิน ทั้งในกำกับของรัฐและเอกชน ตลอดจนส่วนราชการต่าง ๆ ที่มาร่วมกันให้คำปรึกษา และดำเนินการไกล่เกลี่ยหนี้ให้กับลูกหนี้ รวมถึงเจ้าหนี้ โดยที่ผ่านมาการดำเนินโครงการนี้ได้รับเสียงตอบรับอย่างดีจากประชาชน ซึ่งกระทรวงยุติธรรมวางเป้าหมายที่จะจัดโครงการให้ครบทุกจังหวัดและบางจังหวัด อาจจะเพิ่มรอบมากกว่า ๑ ครั้ง เพื่อให้ช่วยเหลือเรื่องการแก้ไขปัญหาหนี้สินให้กับประชาชน
สำหรับโครงการ "มหกรรมแก้หนี้ สร้างวิถีแห่งความเป็นธรรม" ครั้งที่ ๓ ที่จังหวัดสุราษฎร์ธานี ในภาคเช้ามีผู้ลงทะเบียนและเข้าสู่กระบวนการแล้วกว่า ๑,๑๐๐ คน ซึ่งเป็นลูกหนี้ กยศ.ประมาณ ๙๐๐ ราย และอีก ๑๕๐ คน เป็นลูกหนี้สถาบันการเงิน โดยเฉพาะลูกหนี้เช่าซื้อ และลูกหนี้ที่อยู่ระหว่างการบังคับคดีอีกประมาณ ๖๐ คน และยังมีลูกหนี้อีกจำนวนมากที่อยู่ระหว่างลงทะเบียนเพื่อเข้าสู่กระบวนการ
โดยหลังเสร็จสิ้นพิธีเปิด พันตำรวจเอกทวี สอดส่อง รัฐมนตรีว่าการกระทรวงยุติธรรม ได้พบปะกับลูกหนี้ที่มาลงทะเบียนเข้าร่วมโครงการ โดยได้พูดคุยกับลูกหนี้รายหนึ่ง ซึ่งได้รับการช่วยเหลือจากธนาคารออมสินในการลดดอกเบี้ยเงินกู้ จากมูลหนี้ทั้งหมดกว่า 1 ล้านบาท เหลือเพียงเงินต้น ๔๐๐,๐๐๐ บาท โดยลดดอกเบี้ยทั้งหมดให้ ซึ่งทำให้ลูกหนี้รายดังกล่าวดีใจมาก จากนั้น ได้พบปะกับลูกหนี้กองทุนให้กู้ยืมเพื่อการศึกษาโดยเน้นย้ำว่า ขณะนี้รัฐบาลและกองทุนให้กู้ยืมเพื่อการศึกษา ได้พยายามหามาตรการต่าง ๆ โดยเฉพาะการแก้ไขกฎหมาย เพื่อช่วยเหลือลูกหนี้ ดังนั้น ลูกหนี้เองจะต้องมีความรับผิดชอบในการชำระหนี้ภายใต้เงื่อนไขที่เป็นธรรม
สำหรับการจัดงาน “มหกรรมแก้หนี้ สร้างวิถีแห่งความเป็นธรรม” มีภาคีเครือข่ายที่เข้าร่วมงาน จำนวน ๑๓ สถาบัน ได้แก่ ๑) กองทุนเงินให้กู้ยืมเพื่อการศึกษา ๒) บรรษัทประกันสินเชื่ออุตสาหกรรมขนาดย่อม ๓) ธนาคารกรุงไทย จำกัด (มหาชน) ๔) ธนาคารกสิกรไทย จำกัด (มหาชน) ๕)​ ธนาคารอิสลามแห่งประเทศไทย ๖)​ ธนาคารไทยพานิชย์ จำกัด (มหาชน) ๗) บริษัท บริหารสินทรัพย์ เจ จำกัด ๘) บริษัท บริหารสินทรัพย์ เจเค จำกัด ๙) บริษัท เจ เอ็ม ที เน็ทเวอร์ค เซอร์วิสเซ็ส จำกัด (มหาชน) ๑๐) ธนาคารแห่งประเทศไทย ๑๑)​ ชุมนุมสหกรณ์ออมทรัพย์แห่งประเทศไทย ๑๒) สหกรณ์ออมทรัพย์ตำรวจสตูล จำกัด ๑๓) บริษัท อิออน ธนสินทรัพย์ (ไทยแลนด์) จำกัด (มหาชน) มีลูกหนี้ก่อนฟ้อง จำนวน ๙,๒๐๘ ราย ลูกหนี้หลังศาลมีคำพิพากษา จำนวน ๑,๕๙๕ ราย รวมลูกหนี้ทั้งสิ้น จำนวน ๑๐,๘๐๓ ราย รวมทุนทรัพย์ จำนวนกว่า ๑,๘๒๓ ล้านบาท
สำหรับงานมหกรรมฯ ในวันนี้ ประกอบด้วย ๓ กิจกรรม คือ ๑) การเผยแพร่ความรู้ทางกฎหมาย และการสร้างการตระหนักรู้ เกี่ยวกับการวางแผน และสร้างวินัยทางการเงินให้แก่ประชาชน ๒) การจัดนิทรรศการประชาสัมพันธ์ ให้คำปรึกษาทางกฎหมายหรือการเงิน และ ๓) การให้บริการไกล่เกลี่ยข้อพิพาท ทั้งก่อนฟ้องและหลังศาลมีคำพิพากษา
โดยงานมหกรรมฯ วันนี้สร้างความประทับใจและความเชื่อมั่นในกระบวนงานยุติธรมให้กับผู้เข้าร่วม และประชาชนจังหวัดสุราษฎร์ธานีเป็นอย่างมาก ทั้งนี้ กรมคุ้มครองสิทธิและเสรีภาพ กระทรวง​ยุติธรรม​ กำหนดจัด “มหกรรมแก้หนี้ สร้างวิถีแห่งความเป็นธรรม” ในพื้นที่ ๗๖ จังหวัดทั่วประเทศ โดยประชาชนสามารถเข้าร่วมไกล่เกลี่ยแก้หนี้ระหว่างเดือนเมษายนถึงเดือนกันยายน ๒๕๖๗ สามารถสอบถามรายละเอียดเพิ่มเติมได้ที่สำนักงานยุติธรรมจังหวัดหรือสายด่วนยุติธรรม โทร ๑๑๑๑ กด ๗๗ ฟรี ๒๔ ชั่วโมง​

ที่มา : https://www.thaigov.go.th/news/contents/details/81419