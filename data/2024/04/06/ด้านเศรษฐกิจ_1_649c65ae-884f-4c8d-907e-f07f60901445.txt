รัฐบาลไทย-ข่าวทำเนียบรัฐบาล-“มนพร” เน้นย้ำ ขสมก. เตรียมพร้อมอำนวยความสะดวกปลอดภัย  ช่วงเทศกาลสงกรานต์ 2567  ตั้งแต่วันที่ 11 – 17 เม.ย. 67 เพื่อรองรับการเดินทางของประชาชน


วันเสาร์ที่ 6 เมษายน 2567
“มนพร” เน้นย้ำ ขสมก. เตรียมพร้อมอำนวยความสะดวกปลอดภัย  ช่วงเทศกาลสงกรานต์ 2567  ตั้งแต่วันที่ 11 – 17 เม.ย. 67 เพื่อรองรับการเดินทางของประชาชน
....
ดร.มนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ในช่วงเทศกาลสงกรานต์ของทุกปี จะมีวันหยุดติดต่อกันหลายวัน ประชาชนส่วนใหญ่นิยมเดินทางท่องเที่ยวต่างจังหวัด และเดินทางกลับภูมิลำเนา จึงได้สั่งการให้องค์การขนส่งมวลชนกรุงเทพ  เตรียมความพร้อมจัดรถโดยสารให้เพียงพอกับความต้องการใช้บริการของประชาชน ในช่วงเทศกาลสงกรานต์ ปี 2567 โดยเฉพาะอย่างยิ่งรถโดยสาร
ที่มีเส้นทางเชื่อมต่อกับสถานีขนส่งผู้โดยสารกรุงเทพ สถานีรถไฟ ท่าอากาศยานและเรือ เพื่อให้พี่น้องประชาชนเดินทางกลับบ้านและเดินทางท่องเที่ยวอย่างมีความสุข ตามนโยบาย “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” และนโยบาย “ราชรถยิ้ม” ของกระทรวงคมนาคม  และขอความร่วมมือพี่น้องประชาชน ใช้บริการรถโดยสารสาธารณะในการเดินทางไปเล่นน้ำสงกรานต์ ณ จุดต่าง ๆ กว่า 118 แห่ง ทั่วกรุงเทพมหานคร ซึ่งจุดเล่นน้ำสงกรานต์ที่สำคัญ ๆ จะมีรถโดยสารของ ขสมก. วิ่งผ่าน  เพื่อแก้ปัญหา
ด้านที่จอดรถยนต์ไม่เพียงพอ และลดปัญหาด้านการจราจร  ตลอดจนช่วยลดความเสี่ยงในการเกิดอุบัติเหตุ
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กล่าวว่า ขสมก. ได้เตรียมความพร้อมให้บริการประชาชน ในช่วงเทศกาลสงกรานต์ ปี 2567 ตั้งแต่วันที่ 11 - 17 เมษายน 2567  ดังนี้
1.  จัดเดินรถโดยสารในเส้นทางปกติ เฉลี่ยวันละ 2,699 คัน จำนวน 16,764 เที่ยว
2.  จัดเดินรถ AIRPORT BUS เชื่อมต่อท่าอากาศยาน จำนวน 6 เส้นทาง ได้แก่ สาย A1 ท่าอากาศยานดอนเมือง - สถานีรถไฟฟ้า BTS จตุจักร จำนวน 16 คัน,  สาย A2 ท่าอากาศยานดอนเมือง - อนุสาวรีย์ชัยสมรภูมิ จำนวน 12 คัน สาย A3 ท่าอากาศยานดอนเมือง - สวนลุมพินี จำนวน 8 คัน, สาย A4 ท่าอากาศยานดอนเมือง - สนามหลวง จำนวน 8 คัน, สาย S1 ท่าอากาศยานสุวรรณภูมิ - สนามหลวง จำนวน 6 คัน และสาย 555
ท่าอากาศยานสุวรรณภูมิ - รังสิต จำนวน 10 คัน
3.  จัดเดินรถโดยสารเชื่อมต่อสถานีขนส่ง  จำนวน 5 สถานี ดังนี้
-  สถานีขนส่งผู้โดยสารกรุงเทพฯ (จตุจักร) จัดเดินรถเฉลี่ยวันละ 368 คัน รวม 1,747 เที่ยว
ได้แก่ สาย 3, 5, 16, 49, 77, 96, 134, 136, 138, 145, 204, 509, 536 และ A1
- สถานีขนส่งผู้โดยสารกรุงเทพฯ (เอกมัย) จัดเดินรถเฉลี่ยวันละ 230 คัน รวม 1,110 เที่ยว
ได้แก่ สาย 2, 23, 25, 71, 72, 501, 508 และ 511
- สถานีขนส่งผู้โดยสารกรุงเทพฯ (ตลิ่งชัน) จัดเดินรถเฉลี่ยวันละ 138 คัน รวม 850 เที่ยว
ได้แก่ สาย 66, 79, 511, 515, 516 และ 556
- สถานีรถไฟหัวลำโพง จัดเดินรถเฉลี่ยวันละ 195 คัน รวม 881 เที่ยว
ได้แก่ สาย 4, 21, 25, 34, 49, 73 และ 501
- สถานีกลางกรุงเทพอภิวัฒน์ จัดเดินรถเฉลี่ยวันละ 368 คัน รวม 1,747 เที่ยว
ได้แก่ สาย 3, 5, 16, 49, 77, 96, 134, 136, 138, 145, 204, 509, 536 และ A1
นอกจากนี้ ในวันที่ 13 เมษายน 2567  ซึ่งเป็นวันผู้สูงอายุแห่งชาติ   ขสมก. ได้ให้สิทธิประชาชน
ที่มีอายุ ตั้งแต่ 60 ปี ขึ้นไป  ใช้บริการรถโดยสารทุกประเภทของ ขสมก. ฟรี ตลอดวัน  โดยผู้สูงอายุจะต้อง
แสดงบัตรประจำตัวประชาชนต่อพนักงานเก็บค่าโดยสาร  เพื่อใช้สิทธิบริการฟรี ทั้งรถโดยสารธรรมดา
และรถโดยสารปรับอากาศ
ทั้งนี้ ประชาชนผู้ใช้บริการ สามารถสอบถามข้อมูลเพิ่มเติม ผ่านสายด่วน Call Center 1348
ได้ทุกวัน ตั้งแต่เวลา 05.00 - 22.00 น.

ที่มา : https://www.thaigov.go.th/news/contents/details/81407