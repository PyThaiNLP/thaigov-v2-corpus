รัฐบาลไทย-ข่าวทำเนียบรัฐบาล-"วราวุธ" เผย พม. เตรียมมอบโล่ประกาศเกียรติคุณนักสังคมสงเคราะห์ดีเด่น เนื่องในงานวันปกรณ์ ปี 2567


วันพฤหัสบดีที่ 18 เมษายน 2567
"วราวุธ" เผย พม. เตรียมมอบโล่ประกาศเกียรติคุณนักสังคมสงเคราะห์ดีเด่น เนื่องในงานวันปกรณ์ ปี 2567
"วราวุธ" เผย พม. เตรียมมอบโล่ประกาศเกียรติคุณนักสังคมสงเคราะห์ดีเด่น เนื่องในงานวันปกรณ์ ปี 2567
วันนี้ (18 เม.ย. 67) เวลา 09.45 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า พรุ่งนี้ (19 เม.ย. 67) กระทรวง พม. โดยกรมพัฒนาสังคมและสวัสดิการ  (พส.) จัดงานวันปกรณ์ ปี 2567 และพิธีมอบโล่ประกาศเกียรติคุณนักสังคมสงเคราะห์ดีเด่น ประจำปี 2566 ซึ่งกระทรวง พม. ร่วมกับ มูลนิธิศาสตราจารย์ปกรณ์ อังศุสิงห์ และภาคีเครือข่าย ได้แก่ สมาคมสภาสังคมสงเคราะห์แห่งประเทศไทย ในพระบรมราชูปถัมภ์ สภาสตรีแห่งชาติในพระบรมราชินูปถัมภ์ สภาวิชาชีพสังคมสงเคราะห์ สมาคมนักสังคมสงเคราะห์แห่งประเทศไทย คณะสังคมสงเคราะห์ศาสตร์ มหาวิทยาลัยธรรมศาสตร์ และคณะสังคมสงเคราะห์ศาสตร์และสวัสดิการสังคม มหาวิทยาลัยหัวเฉียวเฉลิมพระเกียรติ จัดงานวันปกรณ์ ปี 2567 และพิธีมอบโล่ประกาศเกียรติคุณนักสังคมสงเคราะห์ดีเด่น ประจำปี 2566 จำนวน 16 คน โดยมีนายพลากร สุวรรณรัฐ องคมนตรี เป็นประธานพิธี ในวันศุกร์ที่ 19 เมษายน 2567 เวลา 08.30 - 12.00 น. ณ ห้องประชุมชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายวราวุธ กล่าวว่า การประกาศเกียรติคุณนักสังคมสงเคราะห์ดีเด่นเริ่มขึ้นเป็นครั้งแรก เมื่อปี 2523 และได้ดำเนินการมาอย่างต่อเนื่องจนถึงปัจจุบัน เป็นเวลากว่า 44 ปี เพื่อเป็นการยกย่องเชิดชูเกียรติแก่นักสังคมสงเคราะห์ที่มีผลการปฏิบัติงานดีเด่น ด้วยความทุ่มเท เสียสละ ถือเป็นแบบอย่างที่ดี แก่บุคคลและสังคม ในการช่วยเหลือกลุ่มเป้าหมายของกระทรวง พม. ตั้งแต่เด็ก เยาวชน สตรี ผู้สูงอายุ คนพิการ ผู้ด้อยโอกาส และประชาชนผู้ประสบปัญหาความเดือดร้อนทางสังคม รวมถึงเป็นการส่งเสริมการบูรณาการความร่วมมือในการทำงานและประสานงานระหว่างสถาบันสังคมสงเคราะห์ต่างๆ และภาคีเครือข่ายทุกภาคส่วน ให้มีความเข้มแข็ง อีกทั้งเป็นการสดุดีและเผยแพร่เกียรติคุณของศาสตราจารย์ปกรณ์ อังศุสิงห์ ปูชนียบุคคลที่ทรงคุณค่าที่เป็นผู้วางรากฐานและพัฒนางานสังคมสงเคราะห์ของประเทศให้เกิดความเจริญก้าวหน้ามาถึงทุกวันนี้
นายวราวุธ กล่าวเพิ่มเติมว่า ปัจจุบัน มีนักสังคมสงเคราะห์ดีเด่นที่ได้รับโล่ประกาศเกียรติคุณนักสังคมสงเคราะห์วิชาชีพ นักสังคมสงเคราะห์อาสาสมัคร และผู้ปฏิบัติงานสังคมสงเคราะห์ แล้ว รวมทั้งสิ้น 420 คน สำหรับนักสังคมสงเคราะห์ดีเด่น ประจำปี 2566 ได้รับโล่ประกาศเกียรติคุณ จำนวน 16 คน ซึ่งผู้ได้รับโล่ประกาศเกียรติคุณ 1 ใน 16 คน และเป็นที่รู้จักในสังคม คือนางสาวสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #นักสังคมสงเคราะห์ดีเด่น #งานวันปกรณ์ปี2567

ที่มา : https://www.thaigov.go.th/news/contents/details/81847