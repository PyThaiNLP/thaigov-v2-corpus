รัฐบาลไทย-ข่าวทำเนียบรัฐบาล-“วราวุธ” รมว.พม. เผยข่าวดี สธค. โรงรับจำนำของรัฐ จัดโปรโมชั่น “โชว์บัตร จัดให้” สำหรับ จนท.รัฐ พร้อมรับจำนำทองคำสูงสุดบาทละ 33,000 บาท


วันพฤหัสบดีที่ 18 เมษายน 2567
“วราวุธ” รมว.พม. เผยข่าวดี สธค. โรงรับจำนำของรัฐ จัดโปรโมชั่น “โชว์บัตร จัดให้” สำหรับ จนท.รัฐ พร้อมรับจำนำทองคำสูงสุดบาทละ 33,000 บาท
“วราวุธ” รมว.พม. เผยข่าวดี สธค. โรงรับจำนำของรัฐ จัดโปรโมชั่น “โชว์บัตร จัดให้” สำหรับ จนท.รัฐ พร้อมรับจำนำทองคำสูงสุดบาทละ 33,000 บาท
วันนี้ (18 เม.ย. 67) เวลา 09.30 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยก่อนการประชุมคณะรัฐมนตรี (ครม.) ว่า กระทรวงการพัฒนาสังคมและความมั่นคงของมนุษย์ (พม.) โดยสถานธนานุเคราะห์ (สธค.) ซึ่งเป็นโรงรับจำนำของรัฐเพื่อสังคม กำลังจัดโปรโมชั่น “โชว์บัตร จัดให้” สำหรับข้าราชการ พนักงานข้าราชการ ลูกจ้างประจำและข้าราชการบำนาญ ไปจนถึงวันที่ 30 เมษายน 2567 ซึ่งตามปกติ กระทรวง พม. มีนโยบายการช่วยเหลือประชาชนผู้มีรายได้น้อย ระดับฐานรากและผู้ประสบปัญหาขาดแคลนเงินที่จะนำไปใช้ในการดำรงชีพ หรือนำไปลงทุนประกอบอาชีพ โดยการนำทรัพย์มาจำนำ และเสียดอกเบี้ยในอัตราต่ำอยู่แล้ว และทาง สธค. มีความต้องการช่วยเหลือผู้ที่ประสบปัญหาทางการเงินด้วยการจัดโปรโมชั่น “โชว์บัตร จัดให้ ” สำหรับข้าราชการ พนักงานราชการ ลูกจ้างประจำ และข้าราชการบำนาญ ของหน่วยราชการที่มาใช้บริการ โดยมีเงื่อนไขว่า เมื่อมาจำนำเงินต้นไม่เกิน 15,000 บาท พร้อมแสดงบัตรข้าราชการ บัตรพนักงานข้าราชการ ลูกจ้างประจำ และข้าราชการบำนาญ จะได้รับส่วนลดดอกเบี้ยร้อยละ 20 ของดอกเบี้ยที่ต้องชำระต่อ 1 รอบตั๋วจำนำเท่านั้น
นายวราวุธ กล่าวเพิ่มเติมว่า สำหรับสถานการณ์ราคาทองคำในปัจจุบันที่มีความผันผวน มีราคาสูงขึ้น ดังนั้นเพื่อให้ราคารับจำนำทรัพย์ประเภททองคำ สอดคล้องกับราคาในท้องตลาด สถานธนานุเคราะห์(สธค.) รับจำนำทรัพย์ประเภททองคำสูงสุดบาทละ 33,000 บาท นอกจากนี้ เงินต้นรับจำนำของ สธค. ที่กำกับดูแลโดยกระทรวง พม. คือ เงินต้นรับจำนำไม่เกิน 5,000 บาท คิดดอกเบี้ยร้อยละ 0.25 ต่อเดือน เงินต้นรับจำนำ 5,001 - 10,000 บาท คิดดอกเบี้ยร้อยละ 0.75 ต่อเดือน เงินต้นรับจำนำ 10,001 - 20,000 บาท คิดดอกเบี้ยร้อยละ 1 ต่อเดือน และเงินต้นรับจำนำ 20,001 - 100,000 บาท คิดดอกเบี้ยร้อยละ 1.25 ต่อเดือน ซึ่งเป็นการคิดดอกเบี้ยที่ถูกกว่าโรงรับจำนำเอกชนอย่างแน่นอน สามารถไปเปรียบเทียบได้ สะท้อนให้เห็นว่าโรงรับจำนำของรัฐเพื่อสังคมทั้ง 45 แห่ง ของกระทรวง พม. ให้บริการวงเงินรับจำนำสูง คิดอัตราดอกเบี้ยต่ำ เพื่อช่วยเหลือพี่น้องประชาชนผู้ประสบปัญหาทางการเงิน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สถานธนานุเคราะห์ #โรงรับจำนำของรัฐ #โชว์บัตรจัดให้ #จำนำทองคำ

ที่มา : https://www.thaigov.go.th/news/contents/details/81842