รัฐบาลไทย-ข่าวทำเนียบรัฐบาล-มท.​1 แถลงผลการลดอุบัติเหตุช่วงเทศกาลสงกรานต์ พ.ศ. 2567 ฝากการบ้านผู้ว่าฯ ทุกจังหวัดถอดบทเรียนเพื่อลดอุบัติเหตุทางถนน​ ​พร้อมรณรงค์สร้างวัฒนธรรมความปลอดภัยอย่างต่อเนื่อง


วันพฤหัสบดีที่ 18 เมษายน 2567
18/04/2567
พิมพ์
มท.​1 แถลงผลการลดอุบัติเหตุช่วงเทศกาลสงกรานต์ พ.ศ. 2567 ฝากการบ้านผู้ว่าฯ ทุกจังหวัดถอดบทเรียนเพื่อลดอุบัติเหตุทางถนน​ ​พร้อมรณรงค์สร้างวัฒนธรรมความปลอดภัยอย่างต่อเนื่อง
มท.​1 แถลงผลการลดอุบัติเหตุช่วงเทศกาลสงกรานต์ พ.ศ. 2567 ฝากการบ้านผู้ว่าฯ ทุกจังหวัดถอดบทเรียนเพื่อลดอุบัติเหตุทางถนน​ ​พร้อมรณรงค์สร้างวัฒนธรรมความปลอดภัยอย่างต่อเนื่อง
วันนี้ (18 เม.ย. 67) เวลา 10.30 น. ที่ห้องประชุม 1 กรมป้องกันและบรรเทาสาธารณภัย (ปภ.) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานแถลงข่าวผลการปฎิบัติงานป้องกันและลดอุบัติเหตุทางถนน ช่วงเทศกาลสงกรานต์ พ.ศ. 2567 โดยมี พล.ต.อ.เพิ่มพูน ชิดชอบ รัฐมนตรีว่าการกระทรวงศึกษาธิการ นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายโชตินรินทร์ เกิดสม รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายอรรษิษฐ์ สัมพันธรัตน์ อธิบดีกรมการปกครอง นายพรพจน์ เพ็ญพาส อธิบดีกรมที่ดิน นายขจร ศรีชวโนทัย อธิบดีกรมส่งเสริมการปกครองท้องถิ่น พล.ต.ท.กรไชย คล้ายคลึง ผู้ช่วยผู้บัญชาการตำรวจแห่งชาติ นายสุรชัย เลี้ยงบุญเลิศชัย สมาชิกวุฒิสภา ในฐานะประธานคณะกรรมการบูรณาการกู้ชีพฉุกเฉินและความปลอดภัยทางถนน วุฒิสภา และผู้แทนหน่วยงานที่เกี่ยวข้อง เข้าร่วม
นายอนุทิน ได้กล่าวขอบคุณเจ้าหน้าที่ใน "ศูนย์อำนวยการป้องกันและลดอุบัติเหตุทางถนน" ที่ไม่ได้หยุดพัก เพราะมีภารกิจที่ต้องคอยบริการประชาชน ซึ่งเจ้าหน้าที่ได้ปฏิบัติหน้าที่ได้เป็นอย่างดี และมีผลของการปฏิบัติงานที่ตามที่รัฐบาลได้ดำเนินการรณรงค์ป้องกันและลดอุบัติเหตุทางถนนช่วงเทศกาลสงกรานต์ในปีนี้ ภายใต้ชื่อ "ขับขี่ปลอดภัย เมืองไทยไร้อุบัติเหตุ" โดยมีความมุ่งหมายเพื่อสร้าง "วัฒนธรรมความปลอดภัยทางถนน" อย่างยั่งยืน
นายอนุทิน กล่าวว่า อุบัติเหตุทางถนนสะสมในช่วง 7 วันของการรณรงค์ (11 – 17 เม.ย. 67) เกิดอุบัติเหตุรวม 2,044 ครั้ง ผู้บาดเจ็บรวม 2,060 ราย ผู้เสียชีวิต รวม 287 ราย จังหวัดที่ไม่มีผู้เสียชีวิต (ตายเป็นศูนย์) มี 7 จังหวัด จังหวัดที่เกิดอุบัติเหตุสะสมสูงสุด ได้แก่ จังหวัดเชียงราย (82 ครั้ง) จังหวัดที่มีผู้บาดเจ็บสะสมสูงสุด ได้แก่ จังหวัดแพร่ (80 ราย) จังหวัดที่มีผู้เสียชีวิตสะสมสูงสุด ได้แก่ จังหวัดเชียงราย (17 ราย) ซึ่งในปีนี้มีอุบัติเหตุและความสูญเสียในสัดส่วนที่น้อย เมื่อเทียบกับปริมาณประชาชนและนักท่องเที่ยวที่ออกมาเดินทาง และฉลองเทศกาลสงกรานต์เป็นจำนวนมากอย่างเป็นประวัติการณ์ ซึ่งจากรายงานอุบัติเหตุเฉลี่ยวันละประมาณ 300 ครั้งทั้งประเทศ และมีการสูญเสียชีวิตเฉลี่ยประมาณวันละ 40 ราย ในช่วงเจ็ดวันอันตรายที่ผ่านมา แน่นอนว่าไม่มีตัวเลขความสูญเสียใด จะเป็นที่น่าพอใจสำหรับเรา แต่ต้องยอมรับความจริงว่า ด้วยปริมาณผู้คนที่ออกเดินทางกันมหาศาลเมื่อดูอัตราการสูญเสียแล้ว ถือว่าในปีนี้เราได้เห็นผลของการรณรงค์ ไม่ว่าจะเป็นการดื่มไม่ขับ การคาดเข็มขัดนิรภัย การสวมหมวกกันน็อค รวมถึงการบริหารจัดการช่องทางการจราจรและจุดตรวจต่างๆ ก็มีส่วนทำให้อัตราการสูญเสียอยู่ในระดับที่ไม่รุนแรง และมีพัฒนาการมาอย่างต่อเนื่อง เพื่อเป็นการต่อยอดภารกิจนี้ให้มีความก้าวหน้าอย่างต่อเนื่อง
“ผมได้มีข้อสั่งการ 2 เรื่องสำคัญ คือ 1) ให้หน่วยงานที่เกี่ยวข้องขับเคลื่อนการดำเนินงานอย่างต่อเนื่องตลอดทั้งปี โดยเน้นการบังคับใช้กฎหมายควบคู่กับการรณรงค์ประชาสัมพันธ์เพื่อสร้างจิตสำนึกด้านความปลอดภัยทางถนนให้กับประชาชนผู้ใช้รถใช้ถนน 2) ให้จังหวัดและกรุงเทพมหานคร ถอดบทเรียนเพื่อสรุปปัญหาอุปสรรคจากการทำงานและข้อเสนอแนะเพิ่มเติมจากช่วงเทศกาลสงกรานต์ที่ผ่านมาในปีนี้ ส่งให้ฝ่ายเลขานุการคณะกรรมการศูนย์อำนวยการความปลอดภัยทางถนน เพื่อรวบรวมเสนอต่อที่ประชุมคณะกรรมการฯ และคณะรัฐมนตรี เพื่อพิจารณาเห็นชอบกำหนดเป็นแนวทางในการป้องกันและลดอุบัติเหตุทางถนนของประเทศ ทั้งในช่วงปกติและช่วงเทศกาลสำคัญต่อไป” นายอนุทิน กล่าว
นายอนุทิน กล่าวในช่วงท้ายว่า ขอขอบคุณทุกหน่วยงานและทุกภาคส่วน ที่ได้ร่วมแรงร่วมใจในภารกิจเพื่อสร้างความปลอดภัยให้กับประชาชนและนักท่องเที่ยวในช่วงเทศกาลสงกรานต์ที่ผ่านมา ซึ่งถือว่าช่วงเวลาหลักของเทศกาลนั้นได้ผ่านไปอย่างราบรื่นและยิ่งใหญ่ แต่ในช่วงเวลานี้ต่อไปถึงสิ้นเดือน ก็จะยังมีการจัดงานต่อเนื่องอยู่ตามจุดต่างๆ ซึ่งผมเชื่อว่าพวกเราจะ "การ์ดไม่ตก" และยังคงมุ่งมั่นในการดูแลความปลอดภัยให้กับพี่น้องประชาชนในทุกๆวันและที่สำคัญ และขอขอบคุณสื่อมวลชนทุกช่องทาง ซึ่งเป็นพลังสำคัญในการร่วมรณรงค์การขับขี่ปลอดภัยในช่วงเทศกาลสงกรานต์
ก

ที่มา : https://www.thaigov.go.th/news/contents/details/81864