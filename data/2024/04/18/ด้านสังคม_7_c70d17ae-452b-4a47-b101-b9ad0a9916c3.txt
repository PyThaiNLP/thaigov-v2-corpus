รัฐบาลไทย-ข่าวทำเนียบรัฐบาล-ปลัด สธ. ลงพื้นที่ติดตามการให้ความช่วยเหลือด้านการแพทย์และสาธารณสุข เหตุแอมโมเนียรั่วไหลในโรงงานน้ำแข็ง จ.ชลบุรี


วันพฤหัสบดีที่ 18 เมษายน 2567
ปลัด สธ. ลงพื้นที่ติดตามการให้ความช่วยเหลือด้านการแพทย์และสาธารณสุข เหตุแอมโมเนียรั่วไหลในโรงงานน้ำแข็ง จ.ชลบุรี
ปลัดกระทรวงสาธารณสุข ลงพื้นที่ติดตามการให้ความช่วยเหลือด้านการแพทย์และสาธารณสุขแก่ผู้ป่วยและประชาชนที่ได้รับผลกระทบจากเหตุแอมโมเนียรั่วไหลในโรงงานผลิตน้ำแข็ง ที่จังหวัดชลบุรี
ล่าสุดมีผู้ป่วย รวม 155 ราย รับไว้รักษาในโรงพยาบาล 38 ราย ในจำนวนนี้อาการรุนแรง 9 ราย ได้ให้สำนักงานสาธารณสุขจังหวัดชลบุรีเปิดศูนย์ปฏิบัติการฉุกเฉินด้านการแพทย์และสาธารณสุข (PHEOC) ติดตามสถานการณ์และดูแลประชาชนทั้งสุขภาพกาย สุขภาพจิต และสิ่งแวดล้อมที่จะมีผลกระทบต่อสุขภาพ
วันนี้ (18 เมษายน 2567) ที่ จังหวัดชลบุรี นายแพทย์โอภาส การย์กวินพงศ์ ปลัดกระทรวงสาธารณสุข พร้อมด้วย นายแพทย์มณเฑียร คณาสวัสดิ์ ผู้ตรวจราชการกระทรวงสาธารณสุข เขตสุขสุขภาพที่ 6 รับมอบหมายจาก นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข ลงพื้นที่เพื่อติดตามสถานการณ์และการให้ความช่วยเหลือด้านการแพทย์และสาธารณสุข จากเหตุการณ์โรงงานผลิตน้ำแข็ง ในอำเภอบางละมุง จังหวัดชลบุรีมีก๊าซแอมโมเนียรั่วไหลฟุ้งกระจายไปในรัศมี 1 กิโลเมตร ทำให้มีผู้ป่วยจำนวนมาก
นายแพทย์โอภาสกล่าวว่า เหตุการณ์ที่เกิดขึ้นมีผู้ป่วยทั้งสิ้น 155 ราย ส่วนใหญ่เป็นกลุ่มสีเขียว มีอาการไม่มาก เช่น มึนศีรษะ วิงเวียน ระคายเคือง แสบตา แพทย์ให้การรักษาแล้วให้กลับบ้านได้ ส่วนผู้ป่วยที่ต้องรับไว้รักษาในโรงพยาบาลมี 38 ราย ในจำนวนนี้ 9 รายเป็นกลุ่มสีแดง อาการรุนแรง ส่วนใหญ่เป็นอาการของระบบทางเดินหายใจ ต้องติดตามอาการอย่างใกล้ชิด ประกอบด้วย โรงพยาบาลบางละมุง 25 ราย (สีแดง 2 ราย) โรงพยาบาลจอมเทียน 3 ราย (สีแดง 2 ราย) โรงพยาบาลชลบุรี 3 ราย (สีแดงทั้ง 3 ราย) และโรงพยาบาลเอกชนอีก 7 ราย (สีแดง 2 ราย)ได้มอบหมายให้ นายแพทย์ศิริชัย ลิ้มสกุล นายแพทย์สาธารณสุขจังหวัดชลบุรี เปิดศูนย์ปฏิบัติการฉุกเฉินด้านการแพทย์และสาธารณสุข (PHEOC) ติดตามสถานการณ์เพื่อให้การดูแลสุขภาพประชาชนได้อย่างรวดเร็ว
นายแพทย์โอภาสกล่าวต่อว่า หน่วยงานของกระทรวงสาธารณสุขจะให้การดูแลประชาชนใน 3 ด้านคือ การรักษาผู้ป่วยและติดตามดูแลสุขภาพประชาชนที่ได้รับผลกระทบ การส่งทีมช่วยเหลือเยียวยาจิตใจผู้ประสบภาวะวิกฤติ (MCATT) ออกสำรวจผู้ได้รับผลกระทบทางจิตใจ โดยเฉพาะครอบครัวของผู้ป่วยที่มีอาการรุนแรงและการดูแลสิ่งแวดล้อมที่อาจเกิดการปนเปื้อนจนส่งผลกระทบต่อสุขภาพของประชาชน เช่น อากาศ แหล่งน้ำ เป็นต้น โดยเบื้องต้นมีการเฝ้าระวังในรัศมี 1 กิโลเมตร พร้อมทั้งแจกหน้ากากอนามัย N95 ให้ความรู้กับประชาชน และแนะนำให้งดการจำหน่าย/งดบริโภคน้ำแข็งที่ออกจากโรงงาน ทั้งนี้ สารแอมโมเนียจะส่งผลระคายเคืองต่อระบบทางเดินหายใจ หากได้รับสารที่มีความเข้มข้นสูงจะทำให้ทางเดินหายใจเกิดอาการบวม อาจทำให้ระบบหายใจล้มเหลว ปอดบวมน้ำและเสียชีวิตได้ ดังนั้น ประชาชนที่อยู่ใกล้เคียงบริเวณที่เกิดเหตุ ขอให้สังเกตอาการตนเองหากมีอาการผิดปกติ เช่น ตาอักเสบ น้ำตาไหล แสบคอ จมูก หรือผิวหนังอักเสบ วิงเวียน หอบเหนื่อย ให้รีบไปพบแพทย์เพื่อรับการตรวจวินิจฉัยและรักษาทันที
********************************************** 18 เมษายน 2567

ที่มา : https://www.thaigov.go.th/news/contents/details/81860