รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดห้องสมุดพร้อมปัญญา ณ เรือนจำกลางนครปฐม 


วันพฤหัสบดีที่ 18 เมษายน 2567
18/04/2567
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดห้องสมุดพร้อมปัญญา ณ เรือนจำกลางนครปฐม
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดห้องสมุดพร้อมปัญญา ณ เรือนจำกลางนครปฐม
ในวันอังคารที่ ๑๖ เมษายน ๒๕๖๗  เวลา ๑๓.๓๐ น. สมเด็จพระกนิษฐาราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราขดำเนินทรงเปิด “ห้องสมุดพร้อมปัญญา” เรือนจำกลางนครปฐม พระราชทานเข็มที่ระลึก ทรงปลูกต้นจำปีสิรินธร พระราชทานหนังสือบำรุงห้องสมุก ทอดพระเนตรการดำเนินงานห้องสมุดพร้อมปัญญา ทรงลงนามาภิไธยในแผ่นศิลา พระราชทานถุงพระราชทานแก่ผู้แทนผู้ต้องขังชาย/หญิง ทอดพระเนตรนิทรรศการฝึกวิชาชีพของผู้ต้องขังจากภาคีเครือข่าย โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยคณะผู้บริหาร ผู้บัญชาการเรือนจำ ผู้อำนวยการทัณฑสถาน ข้าราชการ เจ้าหน้าที่กรมราชทัณฑ์ และบุคคลทั่วไป เฝ้ารับเสด็จฯ ณ เรือนจำกลางนครปฐม
เรือนจำกลางนครปฐม ตั้งอยู่เลขที่ ๑๔๗ หมู่ ๖ ตำบลวังตะกู อำเภอเมืองนครปฐม จังหวัดนครปฐม มีอำนาจการควบคุมผู้ต้องขังที่กำหนดโทษจำคุกตั้งแต่ ๑๕ ปีถึงตลอดชีวิต ปัจจุบันมีผู้ต้องขังอยู่ในความควบคุม จำนวน ๔,๐๑๕ คน แบ่งออกเป็นผู้ต้องขังชาย จำนวน ๓,๖๑๐ คน และผู้ต้องขังหญิง จำนวน ๔๐๕ คน สำหรับห้องสมุดเรือนจำกลางนครปฐมเป็น "ห้องสมุดพร้อมปัญญา" ที่ใต้ฝ่าละอองพระบาทได้เสด็จพระราชดำเนินทรงเปิด เป็นลำดับที่ ๓๑ จัดเป็นห้องสมุดเรือนจำขนาดใหญ่ มีห้องสมุดสาขาจำนวน ๑๐ แห่ง และมีห้องสมุดเคลื่อนที่เพื่อให้บริการได้ทั่วถึง อันเป็นประโยชน์อย่างยิ่งเพื่อจัดการศึกษาแก่ผู้ต้องราชทัณฑ์
ด้านการศึกษาและการเรียนรู้ คือ ปัจจัยสำคัญที่นำประชาชนไปสู่การพัฒนา หากไม่ได้รับการศึกษาจะเป็นผู้ที่ได้รับความเหลื่อมล้ำ ขาดความรู้ ขาดอาชีพ ท้ายสุดเป็นผู้กระทำความผิด โดยเฉพาะความผิดที่เกี่ยวข้องกับยาเสพติด ดังปรากฏจากข้อมูลผู้ถูกกักขังทั้งหมดในเรือนจำของกรมราชทัณฑ์ จำนวน ๑๔๓ แห่ง ที่เป็นผู้ไม่ได้รับการศึกษาและระดับการศึกษาต่ำกว่าที่รัฐกำหนดมากกว่าร้อยละ ๗๐ สำหรับเรือนจำกลางนครปฐม มีผู้ต้องขังไม่ได้รับการศึกษา ระดับประถมศึกษา และมัธยมต้น ที่เป็นการศึกษาที่ต่ำกว่ากฎหมายกำหนดให้รัฐจัดการศึกษาให้ฟรีแก่ประชาชนทุกคน มีมากถึง ๓,๓๑๖ คน หรือร้อยละ ๘๒.๕๙
ด้วยพระมหากรุณาธิคุณ ได้พระราชทานโครงการ "ห้องสมุดพร้อมปัญญา" ให้เป็นแหล่งการเรียนรู้และพัฒนาพฤตินิสัย ผู้ต้องขังตลอดจนเจ้าหน้าที่ในเรือนจำ/ทัณฑสถานทั่วประเทศ ได้รู้หนังสือ อ่านออก เขียนได้ รักการอ่าน ทำให้ผู้ต้องขังได้เกิดความคิดและปัญญาที่ดี นอกจากเป็นการพัฒนาคนที่มีคุณภาพกลับคืนสู่สังคมแล้ว ยังมีมูลน่าเชื่อว่าผู้มีการศึกษาสูงจะช่วยลดการกระทำผิดลงได้ และไม่หวนมากระทำผิดซ้ำ ดังสถิติข้อมูลของกรมราชทัณฑ์ในปัจจุบัน พระราชดำริฯ ที่เป็นปรัชญา พระราชทานโครงการ "ห้องสมุดพร้อมปัญญา" จึงเป็นที่ซาบซึ้ง ปลื้มปิติ ของผู้ต้องขังในเรือนจำของราชทัณฑ์และข้าราชการกระทรวงยุติธรรมทั้งหมด ถือว่าเป็นพระมหากรุณาธิคุณที่หาที่สุดมิได้

ที่มา : https://www.thaigov.go.th/news/contents/details/81867