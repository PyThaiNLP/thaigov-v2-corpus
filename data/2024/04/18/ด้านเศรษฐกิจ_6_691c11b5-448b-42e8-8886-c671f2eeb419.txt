รัฐบาลไทย-ข่าวทำเนียบรัฐบาล-สรรพสามิตร่วมกับตำรวจไซเบอร์ จับบุหรี่ซิกาแรตเถื่อนกว่า 4,000 ซอง พร้อมเครื่องสูบบุหรี่ไฟฟ้า 161 กล่อง ประมาณการค่าปรับกว่า 8.5 ล้านบาท 


วันพฤหัสบดีที่ 18 เมษายน 2567
18/04/2567
พิมพ์
สรรพสามิตร่วมกับตำรวจไซเบอร์ จับบุหรี่ซิกาแรตเถื่อนกว่า 4,000 ซอง พร้อมเครื่องสูบบุหรี่ไฟฟ้า 161 กล่อง ประมาณการค่าปรับกว่า 8.5 ล้านบาท
สรรพสามิตบูรณาการร่วมกับกองบัญชาการตำรวจไซเบอร์ จับบุหรี่ซิกาแรตเถื่อนกว่า 4,000 ซอง พร้อมเครื่องสูบบุหรี่ไฟฟ้า 161 กล่อง ประมาณการค่าปรับกว่า 8.5 ล้านบาท เผยนายทุนประเทศเพื่อนบ้านจ้างนำส่งลูกค้าไทย
ดร.นิตยา โสรีกุล รองอธิบดีกรมสรรพสามิต ในฐานะโฆษกกรมสรรพสามิต กล่าวว่า เมื่อวันที่ 17 เมษายน 2567 เจ้าหน้าที่กรมสรรพสามิต ฝ่ายปราบปราม 5 จากสำนักตรวจสอบป้องกันและปราบปราม ได้มีการบูรณาการร่วมกับกองบัญชาการตำรวจสืบสวนสอบสวนอาชญากรรมทางเทคโนโลยี (ตำรวจไซเบอร์ สอท.4) ตรวจจับบุหรี่ต่างประเทศมิชอบด้วยกฎหมาย ซึ่งเป็นประเภทบุหรี่ซิกาแรตที่ใช้กับเครื่องสูบบุหรี่ไฟฟ้า จำนวน 4,680 ซอง และเครื่องสูบบุหรี่ไฟฟ้า จำนวน 161 กล่อง มูลค่าของกลางรวมประมาณ 2,250,000 บาท ประมาณการค่าภาษี 569,088 บาท ประมาณการค่าปรับ 8,536,320 บาท โดยการตรวจจับในครั้งนี้เป็นผลจากการสืบสวนผ่านสื่อออนไลน์ ทำให้เจ้าหน้าที่สามารถตรวจจับบุหรี่ซิกาแรตที่ใช้กับเครื่องสูบบุหรี่ไฟฟ้ามิชอบด้วยกฎหมาย พร้อมจับกุมผู้ต้องหา 1 รายได้สำเร็จ ที่ ต.บึงคำพร้อย อ.ลำลูกกา จ.ปทุมธานี โดยผู้ต้องหารับสารภาพว่า นายทุนประเทศเพื่อนบ้านว่าจ้างผ่านไลน์กลุ่มส่วนตัว ให้ส่งสินค้าผิดกฎหมายดังกล่าวไปให้ลูกค้าไทย โดยเจ้าหน้าที่ชุดจับกุมได้นำตัวผู้ต้องหาพร้อมของกลาง ส่งพนักงานสอบสวนเพื่อดำเนินคดีตามมาตรา 204 แห่งพระราชบัญญัติภาษีสรรพสามิต พ.ศ. 2560 ขายหรือมีไว้เพื่อขายซึ่งสินค้าที่เป็นสินค้าที่มิได้เสียภาษีหรือเสียภาษีไม่ครบถ้วนต่อไป
ดร.นิตยา กล่าวเพิ่มว่า กรมสรรพสามิตได้ดำเนินการยกระดับการปราบปรามและจับกุมขบวนการผู้กระทำผิดตามพระราชบัญญัติภาษีสรรพสามิต พ.ศ. 2560 ในทุกรูปแบบตามนโยบายของ ดร.เอกนิติ นิติทัณฑ์ประภาศ อธิบดีกรมสรรพสามิต ที่ให้ความสำคัญกับการปราบปรามและจับกุมขบวนการผู้กระทำผิด ซึ่งกรมฯ ได้ยกระดับการทำงานเชิงรุก ทั้งการเปิดศูนย์ปราบปรามสินค้าผิดกฎหมายออนไลน์ การนำเทคโนโลยีมาใช้ยกระดับการดำเนินงาน รวมถึงการบูรณาการความร่วมมือทั้งกับหน่วยงานภายในและหน่วยงานภายนอก ซึ่งในครั้งนี้เป็นการบูรณาการความร่วมมือของกรมสรรพสามิตกับกองบัญชาการตำรวจสืบสวนสอบสวนอาชญากรรมทางเทคโนโลยี เพื่อดูแลความปลอดภัยด้านสุขภาพของพี่น้องประชาชนชาวไทย และเป็นการสร้างความชอบธรรมต่อผู้ประกอบการที่เสียภาษีโดยสุจริต ตามยุทธศาสตร์ของกรมฯ ในการขับเคลื่อนเศรษฐกิจด้วยภาษีสรรพสามิต มุ่งเน้นสิ่งแวดล้อม สังคม และธรรมาภิบาล สร้างมาตรฐานสากล เดินหน้าประเทศไทยสู่ความยั่งยืน
หากประชาชนท่านใดทราบเบาะแสหรือพบเห็นการกระทำความผิดเกี่ยวกับสินค้าที่ต้องเสียภาษีสรรพสามิต สามารถแจ้งโดยตรงได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศ หรือสายด่วน 1713 ได้ตลอด 24 ชั่วโมง หรืออีเมล์ excise_hotline@excise.go.th

ที่มา : https://www.thaigov.go.th/news/contents/details/81866