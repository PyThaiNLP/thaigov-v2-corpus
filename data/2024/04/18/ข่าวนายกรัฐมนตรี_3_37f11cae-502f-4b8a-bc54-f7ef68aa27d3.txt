รัฐบาลไทย-ข่าวทำเนียบรัฐบาล-นายกฯ หารือผู้อำนวยการใหญ่และ CEO ของ Comité Colbert ส่งเสริมความร่วมมือสนับสนุน Soft Power ไทยให้เป็นที่ยอมรับระดับสากล ต่อยอดเชิงธุรกิจ เพิ่มรายได้


วันพฤหัสบดีที่ 18 เมษายน 2567
นายกฯ หารือผู้อำนวยการใหญ่และ CEO ของ Comité Colbert ส่งเสริมความร่วมมือสนับสนุน Soft Power ไทยให้เป็นที่ยอมรับระดับสากล ต่อยอดเชิงธุรกิจ เพิ่มรายได้
นายกฯ หารือผู้อำนวยการใหญ่และ CEO ของ Comité Colbert ส่งเสริมความร่วมมือสนับสนุน Soft Power ไทยให้เป็นที่ยอมรับระดับสากล ต่อยอดเชิงธุรกิจ เพิ่มรายได้
วันนี้ (18 เมษายน 2567) เวลา 14.30 น. ณ ห้องสีม่วง ตึกไทยคู่ฟ้า ทำเนียบรัฐบาล นาง Bénédicte Épinay ผู้อำนวยการใหญ่ (Déléguée Générale) และ CEO องค์กร Comité Colbert เข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในโอกาสเยือนประเทศไทยตามคำเชิญของนายกรัฐมนตรี นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรียินดีต้อนรับและขอบคุณที่ตอบรับคำเชิญเยือนของรัฐบาล โดยนายกฯ พร้อมที่จะรับฟังข้อเสนอแนะจากประสบการณ์ของ ผู้อำนวยการใหญ่ และ CEO องค์กร Comité Colbert เชื่อมั่นว่าจะเป็นประโยชน์กับไทยในการขับเคลื่อน ผลิตภัณฑ์ craftsmanship และ soft power ยกระดับมูลค่าสินค้าไทย
ด้านผู้อำนวยการใหญ่ และ CEO องค์กร Comité Colbert กล่าวชื่นชมศักยภาพของไทย การเยือนครั้งนี้ถือเป็นการเยือนที่ดีอย่างมาก มีโอกาสสัมผัสผลิตภัณฑ์ craftsmanship ของไทยที่ยอดเยี่ยม รู้สึกประทับใจกับคุณภาพของผลิตภัณฑ์
ทั้งนี้ ทั้งสองฝ่ายได้หารือและแลกเปลี่ยนความคิดเห็น ดังนี้
ทั้งสองฝ่ายเห็นพ้องว่า ไทยมีผลิตภัณฑ์ craftsmanship ที่ดีและมีคุณภาพ ซึ่งเชื่อว่าหากได้รับการสนับสนุน และส่งเสริมในด้านการสร้างแบรนด์และการตลาด เพื่อให้ผลิตภัณฑ์ได้รับการยอมรับ จะมีมูลค่าสูงในตลาดต่างประเทศ เกิดประโยชน์ในเชิงพาณิชย์ ซึ่ง นาง Épinay เห็นว่า ภาคการศึกษาถือเป็นพื้นฐาน และเป็นส่วนสำคัญในการพัฒนาศักยภาพ บ่มเพาะดีไซน์เนอร์ รวมถึงผู้ประกอบการรุ่นใหม่ โดยองค์กรพร้อมร่วมมือกับไทยพัฒนาระบบ ecosystem วางรากฐานในการขับเคลื่อนร่วมกันอย่างยั่งยืน
นายกรัฐมนตรีหวังว่าไทยจะได้เรียนรู้ know-how จากความสำเร็จของฝรั่งเศส สร้างการยอมรับอย่างสูงไปทั่วโลก โดยเฉพาะอย่างยิ่งเชื่อมั่นว่า Comité Colbert สามารถช่วยแบ่งปันความรู้ และประสบการณ์ได้ ทั้งนี้ ทั้งสองฝ่ายพร้อมที่จะทำงานร่วมกันอย่างใกล้ชิด เพื่อส่งเสริมความร่วมมือและการแลกเปลี่ยนประสบการณ์เพื่อพัฒนา craftsmanship ของไทย
ทั้งนี้ องค์กร Comité Colbert เห็นว่า ปี 2568 จะครบรอบ 340 ปี ของการติดต่อสัมพันธ์ระหว่างทั้งสองประเทศ ทั้งสองฝ่ายอาจจัดกิจกรรมร่วมกันเพื่อรำลึกถึงโอกาสสำคัญนี้ โดย Comité Colbert มองว่า ประเทศไทยถือเป็นตลาดสำคัญของอุตสาหกรรมของฝรั่งเศส และนาง Épinay ได้รับฟังการแถลงข่าวระหว่างประธานาธิบดีมาครงและนายกรัฐมนตรี ในโอกาสนายกฯ เยือนฝรั่งเศส จึงมั่นใจว่า ประธานาธิบดีมาครงจะชื่นชมพัฒนาการและผลการหารือในวันนี้
******************************
องค์กร Comité Colbert เป็นองค์กรอิสระทำหน้าที่ตัวแทนส่งเสริมและรักษาผลประโยชน์ของสินค้าฝรั่งเศส ซึ่งรวมถึงแบรนด์ที่มีชื่อเสียงระดับโลก โดยครอบคลุมทั้งมิติด้านการพัฒนาและต่อยอดผลประโยชน์ทางเศรษฐกิจจากผลิตภัณฑ์ craftmanship และด้านการทำการตลาดและรักษาผลประโยชน์ทางธุรกิจของผลิตภัณฑ์ฝรั่งเศส สมาชิกประกอบด้วยสมาชิกประเภทเเบรนด์สินค้า luxury ชั้นนำ 93 เเบรนด์ สถาบันทางวัฒนธรรม 18 สถาบัน และเเบรนด์สินค้า luxury ชั้นนำจากประเทศอื่นในยุโรป 6 แบรนด์

ที่มา : https://www.thaigov.go.th/news/contents/details/81857