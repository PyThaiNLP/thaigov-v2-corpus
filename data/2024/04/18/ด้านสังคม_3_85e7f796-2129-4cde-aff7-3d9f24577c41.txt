รัฐบาลไทย-ข่าวทำเนียบรัฐบาล-“วราวุธ” รมว.พม. แนะแนว นปร. รุ่น 16 คนรุ่นใหม่ต้องช่วยกันพัฒนาคน - สังคม เร่งแก้ Climate change - วิกฤตโครงสร้างประชากร สร้างสังคมมีความสุข


วันพฤหัสบดีที่ 18 เมษายน 2567
“วราวุธ” รมว.พม. แนะแนว นปร. รุ่น 16 คนรุ่นใหม่ต้องช่วยกันพัฒนาคน - สังคม เร่งแก้ Climate change - วิกฤตโครงสร้างประชากร สร้างสังคมมีความสุข
“วราวุธ” รมว.พม. แนะแนว นปร. รุ่น 16 คนรุ่นใหม่ต้องช่วยกันพัฒนาคน - สังคม เร่งแก้ Climate change - วิกฤตโครงสร้างประชากร สร้างสังคมมีความสุข
วันนี้ (18 เม.ย. 67) เวลา 08.30 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบนโยบายและข้อแนะนำในการปฏิบัติราชการ พร้อมทั้งวิสัยทัศน์ในการพัฒนาคนและสังคมสำหรับโลกยุคใหม่และความท้าทายในการขับเคลื่อนหมุดหมายและเป้าหมายของแผนพัฒนาเศรษฐกิจและสังคมแห่งชาติ ให้กับคณะกรรมการพัฒนาระบบราชการ (ก.พ.ร.) นำโดย นางสาวอ้อนฟ้า เวชชาชีวะ เลขาธิการ ก.พ.ร. และผู้เข้าร่วมโครงการนักบริหารการเปลี่ยนแปลงรุ่นใหม่ (นปร.) รุ่นที่ 16 สถาบันส่งเสริมการบริหารกิจการบ้านเมืองที่ดี โดยมีนางสาว ซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ เข้าร่วม  ณ ห้องประชุมชั้น 8 กรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายวราวุธ กล่าวว่า การทำงานของตนเน้นย้ำการดำเนินงานตามโครงการในพระราชดำริเป็นสำคัญ ซึ่งเราต้องขับเคลื่อนงานตามหลักการทรงงานตามรอยพระยุคลบาท เพื่อให้ประชาชนได้รับประโยชน์สูงสุด และขอฝากข้อคิดในการทำงานให้คนรุ่นใหม่ คือ ขอให้อดทนและอดทนให้ถึงที่สุดในการทำงาน เพราะแต่ละหน่วยงานมีเจ้านายและลูกน้องหลากหลายแบบ พยายามหาข้อดีของแต่ละปัญหาในการทำงาน อย่ากลัวในการเปลี่ยนแปลง หรือเปลี่ยนตำแหน่งหน้าที่ในการทำงานเพราะเราจะได้ประสบการณ์ทำงานเพิ่มขึ้น
นายวราวุธ กล่าวต่อไปว่า การพัฒนาคนและสังคมสำหรับโลกยุคใหม่นั้น เป็นเรื่องที่ท้าทาย การทำงานของทุกคน เราต้องเปลี่ยนวิธีคิด ขณะนี้ ประเทศไทยกำลังประสบวิกฤตเกี่ยวกับการเปลี่ยนแปลงภูมิอากาศ (Climate change) ซึ่งเราต้องศึกษาและช่วยกันแก้ไข โลกกำลังสะท้อนให้เห็นว่า ถ้าเราไม่เปลี่ยนแปลงจะเกิดอะไรขึ้น และทุกหน่วยงานล้วนจะต้องได้รับผลกระทบ ดังนั้น ขอให้ทุกคนเร่งศึกษาในเรื่องนี้ว่ามีผลกระทบกับการทำงานของหน่วยงานที่เราทำงานอย่างไรบ้าง
นายวราวุธ กล่าวเพิ่มเติมว่า ปัญหาวิกฤตโครงสร้างประชากรของประเทศไทยในปัจจุบัน  ซึ่งอัตราการเกิดของเด็กเกิดใหม่น้อยลงมาก และในอนาคตเราจะเข้าสู่สังคมผู้สูงอายุระดับสุดยอด (Super-Aged Society) ซึ่งผู้สูงอายุในสังคมจำนวนมากทุกคนจำเป็นต้องใช้เบี้ยยังชีพผู้สูงอายุ และต้องนำเงินจากภาษีของประชาชนมาจ่ายเป็นเบี้ยยังชีพผู้สูงอายุ แต่ประชาชนวัยทำงานน้อยลง ซึ่งปัญหาดังกล่าวต้องเร่งแก้ไข เราจะทำอย่างไรให้คนรุ่นใหม่อยากมีครอบครัวและอยากมีลูก เพื่อทำให้ประชากรเพิ่มขึ้น นอกจากนี้ เราต้องสร้างที่อยู่อาศัยให้คนรุ่นใหม่อยู่อาศัยให้มีความมั่นคง และมีสังคมที่ดี ซึ่งการแก้ปัญหาดังกล่าวต้องร่วมกันหลายหน่วยงาน และใช้เวลาในการสร้างคนรุ่นใหม่ให้อยากมีครอบครัวและอยากมีลูกเพื่อสร้างสังคมที่มีความสุขต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #กพร #นปร

ที่มา : https://www.thaigov.go.th/news/contents/details/81841