รัฐบาลไทย-ข่าวทำเนียบรัฐบาล-​“รัดเกล้า” โชว์ผลสำเร็จ มหาสงกรานต์ รัฐจัดเก็บรายได้เพิ่ม ถึง 742 ล้านบาท  สร้างงาน สร้างรายได้ในชุมชน ด้าน ททท.คาดสัปดาห์นี้เป็นต้นไปนักท่องเที่ยวต่างชาติเที่ยวไทยต่อเนื่อง  


วันพฤหัสบดีที่ 18 เมษายน 2567
18/04/2567
พิมพ์
​“รัดเกล้า” โชว์ผลสำเร็จ มหาสงกรานต์ รัฐจัดเก็บรายได้เพิ่ม ถึง 742 ล้านบาท  สร้างงาน สร้างรายได้ในชุมชน ด้าน ททท.คาดสัปดาห์นี้เป็นต้นไปนักท่องเที่ยวต่างชาติเที่ยวไทยต่อเนื่อง
​“รัดเกล้า” โชว์ผลสำเร็จ มหาสงกรานต์ รัฐจัดเก็บรายได้เพิ่ม ถึง 742 ล้านบาท  สร้างงาน สร้างรายได้ในชุมชน ด้าน ททท.คาดสัปดาห์นี้เป็นต้นไปนักท่องเที่ยวต่างชาติเที่ยวไทยต่อเนื่อง
วันนี้ (18 เมษายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี  เปิดเผยว่าภาพรวมการจัดงาน Maha Songkran World Water Festival 2024 เย็นทั่วหล้ามหาสงกรานต์ 2567 ที่ถนนราชดำเนินกลางและพื้นที่ท้องสนามหลวง กรุงเทพมหานคร ระหว่าง 11 - 15 เมษายน 2567  พบว่า รัฐบาลสามารถมีรายได้จากการเก็บภาษีเพิ่มขึ้น 742 ล้านบาท เนื่องจากมีนักท่องเที่ยวทั้งไทย และต่างชาติ เดินทางมาท่องเที่ยวงาน เป็นจำนวนมาก จนทำให้มีกระแสเงินหมุนเวียนในระบบเศรษฐกิจกว่า 2,886.82 ล้านบาท พร้อมพบว่า มีการสร้างรายได้ต่อชุมชน (พ่อค้าแม่ค้ารายย่อย) รอบนอกบริเวณงานกว่า 500 ร้าน มีการจ้างงานและเพิ่มรายได้กับอาชีพรับจ้าง กว่า 2,000 คน
ทั้งนี้ ททท. ระบุว่า 8 - 14 เมษายน 2567 มีนักท่องเที่ยวชาวต่างชาติเดินทางเข้ามาเป็นจำนวนมาก เพื่อร่วมเทศกาลสงกรานต์ ที่มีการจัดกิจกรรมด้านวัฒนธรรม และบันเทิงในหลายพื้นที่  สำหรับในสัปดาห์ถัดไป (15 - 21 เมษายน 2567) คาดว่าจะมีนักท่องเที่ยวต่างชาติเดินทางเข้ามาอย่างต่อเนื่อง โดยมีปัจจัยส่งเสริมการเดินทาง ได้แก่ การสิ้นสุดเทศกาลถือศีลอด ที่กระตุ้นให้นักท่องเที่ยวชาวมาเลเซียออกเดินทาง การลงนามยกเว้นวีซ่าระหว่างไทย - จีน และกระตุ้นให้สายการบิน เพิ่มจำนวนเที่ยวบินรวมทั้งการยกเว้นการตรวจลงตราหนังสือเดินทาง (วีซ่าฟรี) ให้แก่นักท่องเที่ยวอินเดีย ไต้หวัน และคาซัคสถาน
“นับจากนี้รัฐบาล นำโดยนายเศรษฐา ทวีสิน นายกรัฐมนตรี และ รมว. คลัง พร้อมที่จะดูแลนักท่องเที่ยว ให้มีความปลอดภัยในชีวิต และ ทรัพย์สิน ทั้งคนไทย และต่างชาติ เพื่อสร้างความเชื่อมั่น และประทับใจในการท่องเที่ยวเมืองไทย  พร้อมกับดูแลโครงสร้างพื้นฐานต่าง ๆ เพื่อรองรับการท่องเที่ยว ตามที่ประกาศไว้ ใน IGNITE THAILAND" รองโฆษกฯ​ รัดเกล้ากล่าว

ที่มา : https://www.thaigov.go.th/news/contents/details/81825