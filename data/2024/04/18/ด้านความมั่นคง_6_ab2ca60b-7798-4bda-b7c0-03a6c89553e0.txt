รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครอง จ.สุราษฎร์ธานี ปราบ "บ่อนวิ่ง" ในสวนปาล์ม รวบนักพนันกว่า 21 ราย พร้อมของกลางจำนวนมาก หลังได้รับเรื่องร้องเรียนการลักลอบเล่นการพนัน


วันพฤหัสบดีที่ 18 เมษายน 2567
18/04/2567
พิมพ์
ชุดปฏิบัติการพิเศษฝ่ายปกครอง จ.สุราษฎร์ธานี ปราบ "บ่อนวิ่ง" ในสวนปาล์ม รวบนักพนันกว่า 21 ราย พร้อมของกลางจำนวนมาก หลังได้รับเรื่องร้องเรียนการลักลอบเล่นการพนัน
ชุดปฏิบัติการพิเศษฝ่ายปกครอง จ.สุราษฎร์ธานี ปราบ "บ่อนวิ่ง" ในสวนปาล์ม รวบนักพนันกว่า 21 ราย พร้อมของกลางจำนวนมาก หลังได้รับเรื่องร้องเรียนการลักลอบเล่นการพนัน ผู้ว่าฯ สุราษฎร์ธานี สั่งการ Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิด กม.
ชุดปฏิบัติการพิเศษฝ่ายปกครอง จ.สุราษฎร์ธานี ปราบ "บ่อนวิ่ง" ในสวนปาล์ม รวบนักพนันกว่า 21 ราย พร้อมของกลางจำนวนมาก หลังได้รับเรื่องร้องเรียนการลักลอบเล่นการพนัน ด้านผู้ว่าฯ สุราษฎร์ธานี สั่งการ Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมายทุกประเภท
เมื่อวันที่ 17 เม.ย. 67 นายเจษฎา จิตรัตน์ ผู้ว่าราชการจังหวัดสุราษฎร์ธานี ได้เปิดเผยถึงการดำเนินการ ของชุดปฏิบัติการพิเศษฝ่ายปกครองจังหวัดสุราษฎร์ธานี หลังได้รับการร้องเรียนจากพลเมืองดี ว่ามีนักพนันได้นัดหมายกันมาเล่นพนันในพื้นที่สวนปาล์มน้ำมัน หมู่ที่ 1 ตำบลศรีวิชัย อำเภอพุนพิน จังหวัดสุราษฎร์ธานี ตนจึงได้สั่งการให้ นายปัญญาศักดิ์ กั่งเซ่ง ป้องกันจังหวัดสุราษฎร์ธานี พร้อมด้วยชุดปฏิบัติการพิเศษฯ นำกำลังเข้าพื้นที่ และสามารถจับกุมผู้ลักลอบเล่นการพนันได้จำนวน 21 ราย พร้อมยึดของกลางประกอบด้วย ไพ่ โป๊กเกอร์ จำนวน 18 สำรับ เงินสด 11,280 บาท อุปกรณ์การเล่นอื่น ๆ หลายรายการ โดยทางชุดปฏิบัติการพิเศษฯ ได้ทำบันทึกการจับกุมพร้อมแจ้งข้อกล่าวหา และนำส่งพนักงานสอบสวนสถานีตำรวจภูธรพุนพิน เพื่อดำเนินคดีตามกฎหมายต่อไป
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวว่า จากการสืบสวนทราบว่านักพนันกลุ่มนี้จะนัดกันเล่นตามพื้นที่ต่าง ๆ ของ อำเภอพุนพิน และอำเภอใกล้เคียง โดยจะมีการนัดหมายกันล่วงหน้าประมาณ 2-3 วัน จึงจะเล่นพนันกันหนึ่งครั้ง ซึ่งจะเป็นที่รู้กันดีในวงการของนักพนัน หรือที่มักคุ้นชินกันในชื่อเรียกกันว่า “บ่อนวิ่ง” ซึ่งจะไม่แน่นอนว่าในแต่ละวันจะมีการนัดเล่นกันที่สถานที่ไหน เวลาใดบ้าง ในส่วนของพื้นที่สวนปาล์มน้ำมันของใครนั้นจะดำเนินการสืบสวนสอบสวนอีกครั้ง ว่ามีการอนุญาตให้เข้ามาเล่นในพื้นที่หรือไม่หรือลักลอบเข้ามาเล่นโดยที่เจ้าของสวนปาล์มน้ำมันไม่ทราบ แต่หากพบว่าผู้เป็นเจ้าของสวนอนุญาตให้นักพนันมาเล่นการพนันก็จะมีการดำเนินการตามกฎหมายกับเจ้าของสวนปาล์มต่อไป
นายเจษฎา จิตรัตน์ กล่าวเพิ่มเติมว่า จังหวัดสุราษฎร์ธานี ได้ดำเนินการจัดระเบียบสังคม ปราบปรามผู้มีอิทธิพลและแก้ไขปัญหายาเสพติดและสิ่งผิดกฎหมาย ตามนโยบายเร่งด่วน (Quick win) ของรัฐบาลและกระทรวงมหาดไทย เพื่อความสงบเรียบร้อยของสังคมมาอย่างต่อเนื่องนำมาซึ่งความปลอดภัยและความสงบสุขของพี่น้องประชาชน อีกทั้งยังเป็นการสร้างความเชื่อมั่นต่อพี่น้องประชาชนว่าจะสามารถใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายทุกรูปแบบ ซึ่งได้บูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อ เพื่อปฏิบัติหน้าที่ตามกฎหมายให้กับพี่น้องประชาชนอย่างเข้มแข็งต่อไป
“ขอขอบคุณเจ้าหน้าที่และหน่วยงานที่เกี่ยวข้องทุกฝ่ายที่ช่วยกันดำเนินภารกิจที่สำคัญนี้อย่างเข้มแข็ง และขอกำชับทุกฝ่ายให้เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน เพื่อให้ทุกคนในสังคมได้ใช้ชีวิตอย่างมีความสุข ทั้งนี้ ขอให้พี่น้องประชาชนทุกท่านช่วยเป็นหูเป็นตา ให้บ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายเจษฎาฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81835