รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จทรงเปิด “ห้องสมุดพร้อมปัญญา” แห่งที่ ๓๒ ณ เรือนจำจังหวัดภูเก็ต


วันพฤหัสบดีที่ 18 เมษายน 2567
18/04/2567
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จทรงเปิด “ห้องสมุดพร้อมปัญญา” แห่งที่ ๓๒ ณ เรือนจำจังหวัดภูเก็ต
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จทรงเปิด “ห้องสมุดพร้อมปัญญา” แห่งที่ ๓๒ ณ เรือนจำจังหวัดภูเก็ต
ในวันพฤหัสบดีที่ ๑๗ เมษายน ๒๕๖๗ เวลา ๑๓.๒๐ น. สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จทรงเปิด “ห้องสมุดพร้อมปัญญา” แห่งที่ ๓๒ ณ เรือนจำจังหวัดภูเก็ต โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยคณะผู้บริหาร ผู้บัญชาการเรือนจำ ข้าราชการ เจ้าหน้าที่กรมราชทัณฑ์ และบุคคลทั่วไป เฝ้ารับเสด็จฯ โดยห้องสมุดพร้อมปัญญาเป็นแหล่งเรียนรู้ที่สนับสนุนการดำเนินงาน ตามนโยบายของกรมราชทัณฑ์ ทั้งในด้านการควบคุมและพัฒนาพฤตินิสัย เพื่อคืนคนดี มีคุณค่า กลับสู่สังคมตามพระกระแสรับสั่ง สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เป็นแหล่งเรียนรู้ในรูปแบบห้องสมุดร่วมสมัย หรือ Contemporary Library ที่สะท้อนถึงชุมชนเมืองเก่าภูเก็ต จากการเป็นสังคมพหุวัฒนธรรมที่มีการอยู่อาศัยร่วมกันของประชากร ทั้งชาวไทยมุสลิม ชาวซิกซ์ และชาวจีนบาบ๋า หรือเปอรานากัน ที่สืบเชื้อสายมาจากชาวจีนฮกเกี้ยน ซึ่งเป็นประชากรส่วนใหญ่และมีความสำคัญอย่างมากต่อบริบททางสังคม วัฒนธรรม และเศรษฐกิจ
สำหรับภายในห้องสมุดประกอบด้วย มุมความรู้ต่าง ๆ อาทิ มุมเฉลิมพระเกียรติ หนังสือพระราชนิพนธ์ และหนังสือพระราชทาน มุมหนังสือทั่วไปกว่า ๑๐,๐๐๐ ชื่อเรื่อง หนังสืออ้างอิง นวนิยาย วารสาร และนิตยสาร มุมสื่ออิเล็กทรอนิกส์ E- Learning และมุมการอ่านสู่การเรียนรู้ และการถ่ายทอดผลงานต่าง ๆ อาทิ งานปั้น งานแกะ งานฉลุ งานวาด งานประดิษฐ์ ออกมาเป็นเรื่องเล่าผ่านโมเดล เหมืองแร่ มุมความรู้ที่เป็นการสะท้อนถึงการเรียนรู้ผ่านวิถีชีวิตของชุมชนชาวภูเก็ตดั่งเดิม เพื่อให้ชนรุ่นหลังได้เรียนรู้ ต่อยอด และรักษา มรดกทางวัฒนธรรมของชุมชน
นอกจากนี้ ห้องสมุดยังได้จัดกิจกรรมส่งเสริมการอ่าน การเล่าเรื่องจากหนังสือพระราชนิพนธ์ หนังสือเสียง ซึ่งได้รับพระราชทานพระราชานุญาต ในการจัดทำหนังสือพระราชนิพนธ์ ในรูปแบบสื่อมัลติมีเดีย และเปิดให้ผู้ต้องขังฟังบนเรือนนอน ส่งผลให้มีจำนวนผู้สนใจยืมหนังสือเพิ่มขึ้นกว่าร้อยละ ๓๐ โดยสมาคมห้องสมุดแห่งประเทศไทย ในพระราชูปถัมภ์สมเด็จพระเทพรัตนราชสุดาฯ ได้เข้ามาให้คำปรึกษาและจัดอบรมโปรแกรมห้องสมุด PMB ให้กับผู้ต้องขังในการนำหนังสือเข้าสู่ระบบ เพื่อการสืบค้น และการยืมคืน
เรือนจำจังหวัดภูเก็ต มีอำนาจการควบคุมผู้ต้องขังที่กำหนดโทษจำคุกไม่เกิน ๓๐ ปี ปัจจุบันมีผู้ต้องขัง จำนวน ๓,๗๗๕ ราย แยกเป็นผู้ต้องขังชาย ๓,๐๗๔ ราย ผู้ต้องขังหญิง ๕๐๗ ราย ผู้ต้องกักขังชาย ๑๒๐ ราย ผู้ต้องกักขังหญิง ๓ ราย และผู้ต้องขังในเรือนจำชั่วคราวบางโจว ๗๑ ราย ผู้ต้องขังมีการศึกษาต่ำกว่าระดับการศึกษาที่กำหนดตามกฎหมาย จำนวน ๒,๙๒๖ ราย หรือร้อยละ ๗๗.๕๑ และสูงกว่าระดับที่กฎหมายกำหนด จำนวน ๘๔๙ คน หรือร้อยละ ๒๒.๔๙
โดยมีผู้ต้องขังอยู่ระหว่างการศึกษา จำนวน ๕๒๔ ราย ผู้ไม่รู้หนังสือ จำนวน ๙๔ ราย อยู่ระหว่างศึกษาระดับประถมศึกษา จำนวน ๒๐๓ ราย อยู่ระหว่างศึกษาระดับมัธยมศึกษาตอนต้น จำนวน ๑๔๒ ราย อยู่ระหว่างศึกษาระดับมัธยมศึกษาตอนปลาย จำนวน ๑๓๘ ราย อยู่ระหว่างศึกษาระดับปริญญาตรี จำนวน ๘ ราย ผู้ต้องขังสำเร็จการศึกษาประจำปีการศึกษา ๒๕๖๖ จำนวน ๖๒ ราย ถือเป็นการเพิ่มพูนความรู้ พัฒนาพฤตินิสัย เพื่อคืนคนดี มีคุณค่า กลับสู่สังคมอย่างแท้จริง

ที่มา : https://www.thaigov.go.th/news/contents/details/81868