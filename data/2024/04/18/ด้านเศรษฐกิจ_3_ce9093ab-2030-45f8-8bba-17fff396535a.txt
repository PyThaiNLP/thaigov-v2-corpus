รัฐบาลไทย-ข่าวทำเนียบรัฐบาล-ไทยร่วมมือ สปป.ลาว ยกระดับถนนหมายเลข 12 (R12) ช่วงเมืองท่าแขก-จุดผ่านแดนนาเพ้า เพื่อสนับสนุนการค้า การลงทุน และการท่องเที่ยวระหว่างกัน


วันพฤหัสบดีที่ 18 เมษายน 2567
18/04/2567
พิมพ์
ไทยร่วมมือ สปป.ลาว ยกระดับถนนหมายเลข 12 (R12) ช่วงเมืองท่าแขก-จุดผ่านแดนนาเพ้า เพื่อสนับสนุนการค้า การลงทุน และการท่องเที่ยวระหว่างกัน
ครม. มีมติเมื่อวันที่ 18 เม.ย.2567 เห็นชอบให้รัฐบาลไทยและรัฐบาล สปป.ลาว ร่วมกันผลักดันการยกระดับและปรับปรุงถนนหมายเลข 12 (R12) ช่วงเมืองท่าแขก-จุดผ่านแดนนาเพ้า
นายพีรเมศร์ วุฒิธรเนติรักษ์ ผู้อำนวยการสำนักงานความร่วมมือพัฒนาเศรษฐกิจกับประเทศเพื่อนบ้าน (องค์การมหาชน) (สพพ.) เปิดเผยว่า คณะรัฐมนตรีได้มีมติเมื่อวันที่ 18 เมษายน 2567 เห็นชอบให้รัฐบาลไทยและรัฐบาลสาธารณรัฐประชาธิปไตยประชาชนลาว (สปป.ลาว) ร่วมกันผลักดันการยกระดับและปรับปรุงถนนหมายเลข 12 (R12) ช่วงเมืองท่าแขก-จุดผ่านแดนนาเพ้า เพื่อเชื่อมโยงประเทศไทย สปป.ลาว สาธารณรัฐสังคมนิยมเวียดนาม (เวียดนาม) และสาธารณรัฐประชาชนจีน (เมืองหนานหนิง มณฑลกวางสี) ผ่านโครงข่ายระบบคมนาคมในอนุภูมิภาคลุ่มแม่น้ำโขง และเป็นประตูการค้าจากภาคตะวันออกเฉียงเหนือของไทย ไปสู่เวียดนามและจีน ทั้งนี้ เส้นทางดังกล่าวเมื่อเปรียบเทียบกับถนนหมายเลข 8 (R8) และถนนหมายเลข 9 (R9) พบว่ามีระยะทางสั้นที่สุด สามารถเชื่อมโยงกับเมืองสำคัญทางเศรษฐกิจต่าง ๆ อันเป็นโอกาสให้สามารถพัฒนาต่อเนื่องเข้ามาอยู่ในแนวระเบียงเศรษฐกิจตะวันออก-ตะวันตก (East–West Economic Corridor : EWEC) ร่วมกับถนน R9 ของไทย ซึ่งจะช่วยเสริมสร้างความเชื่อมโยงอย่างไร้รอยต่อ เพิ่มขีดความสามารถในการแข่งขัน อำนวยความสะดวกทางการค้า และการลงทุนในภูมิภาค รวมทั้งส่งเสริมบทบาทของไทยในการให้ความร่วมมือเพื่อการพัฒนาในอนุภูมิภาค และเพิ่มโอกาสในการขยายการค้า การลงทุน และการท่องเที่ยวระหว่างกัน นอกจากนี้ จากการศึกษาเบื้องต้นพบว่าถนน R12 มีบทบาทที่สำคัญในอนาคตต่อโครงข่ายคมนาคมและการขนส่งในอนุภูมิภาค ซึ่งปัจจุบันถนน R12 ได้บรรจุเป็นหนึ่งในแนวเส้นทางขนส่งระหว่างประเทศในพิธีสาร 1 ของความตกลงการขนส่งข้ามพรมแดน (Greater Mekong Sub-region Cross–Border Transport Agreement: CBTA) แล้ว
การดำเนินความร่วมมือภายใต้โครงการ R12 สอดคล้องกับยุทธศาสตร์ชาติระยะ 20 ปี (พ.ศ. 2561-2580) ในประเด็นยุทธศาสตร์ที่ 2 การสร้างความสามารถในการแข่งขัน โดยโครงการจะสนับสนุนประเทศไทย สปป.ลาว เวียดนาม และจีนให้สามารถเชื่อมโยงคมนาคมขนส่ง และโลจิสติกส์ระหว่างประเทศ อีกทั้งยังสามารถประหยัดเวลาในการขนส่งสินค้าและพิธีการทางศุลกากรระหว่างประเทศได้และ โครงการ R12 ยังเป็นการพัฒนาศักยภาพการค้าของประเทศไทยตามแผนพัฒนาเศรษฐกิจและสังคมแห่งชาติ ฉบับที่ 13 (พ.ศ. 2566-2570) โดยสามารถสนับสนุนในมิติการพัฒนาภาคการผลิตและบริการเป้าหมาย หมุดหมายที่ 5 ไทยเป็นประตูการค้า การลงทุนและยุทธศาสตร์ทางโลจิสติกส์ที่สำคัญของภูมิภาคและยังสอดคล้องกับแผนพัฒนาเศรษฐกิจและสังคม สปป.ลาว ฉบับที่ 9 พ.ศ. 2564–2568 ทั้งด้านการเติบโตทางเศรษฐกิจอย่างยั่งยืนและสนับสนุนนโยบายการต่างประเทศด้านการค้าเสรีในรูปแบบการรวมกลุ่มทางภูมิภาคด้วย
โครงการ R12 คาดว่าจะสามารถช่วยเพิ่มมูลค่าการค้าชายแดนระหว่างไทย-สปป.ลาว ผ่านด่านศุลกากรนครพนมได้มากขึ้น ทั้งนี้ สถิติมูลค่าการค้าชายแดนไทย-สปป.ลาว ระหว่างปีงบประมาณ พ.ศ. 2562-2566 ผ่านด่านศุลกากรนครพนมสามารถแสดงได้ดังนี้
หน่วย: ล้านบาท
รายการ        2562        2563        2564        2565        2566
มูลค่ารวม        89,774.17         74,311.00        118,388.00    83,816.71        122,382.79
มูลค่านำเข้า    22,919.80        12,716.14        19,241.23        28,105.82        33,098.59
มูลค่าส่งออก    66,854.37         61,594.86        99,146.77        55,710.89        89,284.20
ดุลการค้า        43,934.57        48,878.72        79,905.54        27,605.07        56,185.61
ที่มา: สรุปภาวะการค้าชายแดนจังหวัดนครพนมประจำเดือนกันยายน 2566, สำนักงานพาณิชย์จังหวัดนครพนม
การยกระดับถนน R12 ส่งเสริมความร่วมมือของผู้ประกอบการระหว่างไทยกับ สปป.ลาว โดยชาวไทย สปป.ลาว เวียดนาม และจีนที่อาศัยอยู่ในเขตพื้นที่โครงการและพื้นที่ใกล้เคียงจะได้รับประโยชน์ทางตรงจากการปรับปรุงถนน R12 โดยสามารถขนส่งสินค้าและเข้าถึงสิ่งอำนวยความสะดวกต่าง ๆ ในการดำรงชีวิตได้รวดเร็วและปลอดภัยมากขึ้น ตลอดจนได้รับผลประโยชน์ทางอ้อมจากการมีโอกาสในการประกอบอาชีพจากการค้า การลงทุน และการท่องเที่ยวที่ขยายตัวมากขึ้น ซึ่งผลประโยชน์ทั้งทางตรงและทางอ้อมที่จะได้รับส่งผลให้ประชาชนในพื้นที่มีคุณภาพชีวิตที่ดีขึ้น
โครงการ R12 จะทำให้เกิดประโยชน์ทางเศรษฐกิจตลอดอายุของโครงการในแง่ของการประหยัดเวลาในการขนส่งและพิธีการทางศุลกากร เนื่องจากโครงการ R12 ได้บรรจุเป็นเส้นทางหนึ่งใน GMS CBTA จะสามารถลดเวลาการขนส่งจากเดิม 10 ชั่วโมง เหลือ 4 ชั่วโมง นอกจากนี้ การพัฒนาจุดผ่านแดนนาเพ้าซึ่งเป็นพื้นที่ควบคุมร่วมกัน (Common Control Area: CCA) จะสามารถรองรับการปฏิบัติงานร่วมกันของเจ้าหน้าที่ไทย และ สปป.ลาว ซึ่งจะช่วยอำนวยความสะดวกในการตรวจปล่อยสินค้า (Customs, Immigrations & Quarantines: CIQ) ให้กับผู้ประกอบการขนส่งสินค้าได้ในอนาคต
ทั้งนี้ โครงการดังกล่าว สพพ. จะสนับสนุนเงินกู้เงื่อนไขผ่อนปรนเพื่อไปใช้เป็นค่าก่อสร้างในวงเงิน 1,833.747 ล้านบาท โดยกำหนดให้มีการใช้วัสดุอุปกรณ์ต่าง ๆ ภายใต้โครงการจากไทยไม่น้อยกว่าร้อยละ 50 ของมูลค่าโครงการ รวมทั้งใช้ผู้ประกอบการงานก่อสร้างและที่ปรึกษาควบคุมงานก่อสร้างจากไทยเป็นหลักในการดำเนินโครงการ โครงการมีระยะเวลาก่อสร้างประมาณ 3 ปี เพื่อเป็นการสนับสนุนผู้ประกอบการไทยในการขยายธุรกิจไปยังประเทศเพื่อนบ้าน โดยคาดว่าจะเริ่มดำเนินการก่อสร้างโครงการได้ภายในปี พ.ศ. 2567 และแล้วเสร็จภายในปี พ.ศ. 2570

ที่มา : https://www.thaigov.go.th/news/contents/details/81858