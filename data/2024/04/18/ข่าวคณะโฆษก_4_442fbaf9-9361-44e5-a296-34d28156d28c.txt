รัฐบาลไทย-ข่าวทำเนียบรัฐบาล-โฆษกรัฐบาลเผย ข้อสั่งการของนายกรัฐมนตรีก่อนการประชุม ครม. วันที่ 18 เมษายน 2567


วันพฤหัสบดีที่ 18 เมษายน 2567
18/04/2567
พิมพ์
โฆษกรัฐบาลเผย ข้อสั่งการของนายกรัฐมนตรีก่อนการประชุม ครม. วันที่ 18 เมษายน 2567
โฆษกรัฐบาลเผย ข้อสั่งการของนายกรัฐมนตรีก่อนการประชุม ครม. วันที่ 18 เมษายน 2567
วันนี้ (18 เมษายน 2567) ก่อนการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง แจ้งข้อสั่งการ/นโยบายแก่ที่ประชุมคณะรัฐมนตรี นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกฯ กล่าวก่อนเริ่มการประชุมคณะรัฐมนตรี ขอบคุณทุกหน่วยงานที่เกี่ยวข้องที่ช่วยดูแลความปลอดภัยและอำนวยความสะดวกประชาชนอย่างเต็มที่ ทำให้ภาพรวมการเดินทางของประชาชนในช่วงเทศกาลสงกรานต์เป็นไปด้วยความเรียบร้อย ประชาชนเดินทางด้วยระบบขนส่งสาธารณะเพิ่มมากขึ้น เนื่องจากมีความพร้อม สะดวกและรวดเร็ว
โดย นายกฯ ยังได้กล่าวชื่นชมการจัดงานเย็นทั่วหล้า มหาสงกรานต์ 2567 ที่ถือว่างานประสบความสำเร็จอย่างมาก มีหลายสื่อยกย่องให้เป็น World Class Event พร้อมกันนี้ยังได้สั่งการให้กระทรวงการท่องเที่ยวและกีฬา และ ททท. ในส่วนของการจัดงานเทศกาลสงกรานต์ที่ยังคงดำเนินต่อเนื่องตลอดเดือนเมษายนนี้ ให้เร่งประชาสัมพันธ์ประเพณีและเทศกาลในจังหวัดต่าง ๆ ที่จะเกิดขึ้นช่วงครึ่งหลังของเดือนเมษายน รวมทั้งให้รายงานผลการจัดงานเย็นทั่วหล้า มหาสงกรานต์ 2567 เพื่อเผยแพร่ประชาสัมพันธ์ต่อไป
นายกฯ ยังได้สั่งการเพิ่มเติมเกี่ยวกับการกำหนดมาตรการลงโทษสำหรับสินค้าเกษตรที่พิสูจน์ได้ว่ามีกระบวนการผลิตที่เกี่ยวข้องกับการเผาเพื่อบรรเทาปัญหามลพิษทางอากาศ โดยไม่ขัดต่อข้อตลงของ WTO โดยให้กระทรวงพาณิชย์เร่งดำเนินการตามมติคณะรัฐมนตรีที่เกี่ยวข้องให้เกิดผลเป็นรูปธรรมโดยเร็ว ให้ดำเนินการมาตรการภายในประเทศและมาตรการนำเข้าสินค้าเกษตรที่เกี่ยวข้องเกี่ยวกับการเผาในกระบวนการผลิตอย่างเท่าเทียม ไม่เป็นการเลือกปฏิบัติ โดยให้กรมการค้าภายในกำกับดูแลราคาสินค้าที่เกี่ยวเนื่อง ไม่ให้ฉวยโอกาสปรับเพิ่มราคาจนเป็นภาระต่อเกษตรกรและประชาชน และให้ร่วมกับกระทรวงการต่างประเทศ และหน่วยงานที่เกี่ยวข้องเร่งเจรจาทำความตกลงกับประเทศเพื่อนบ้านเพื่อกำหนดกระบวนการรับรองสินค้าเกษตรที่ปลอดการเผา เพื่อรองรับการดำเนินการตามมาตรการดังกล่าว
นอกจากนี้ เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 นายกฯ ได้กล่าวขอให้ทุกภาคส่วนร่วมกันทำความสะอาดอาคารที่ทำการ ห้าง บ้านเรือน เพื่อให้ทุกพื้นที่มีทัศนียภาพที่สวยงามและเป็นระเบียบเรียบร้อย พร้อมสั่งการให้รองนายกรัฐมนตรีและรัฐมนตรีว่าการกระทรวงมหาดไทย สั่งการผู้ว่าราชการจังหวัดต่าง ๆ เร่งดำเนินการในพื้นที่สาธารณะและแหล่งท่องเที่ยวต่าง ๆ โดยในส่วนของ กรุงเทพฯ มอบให้ผู้ว่าราชการ กทม. รับผิดชอบ พร้อมขอให้ ทหาร และส่วนราชการต่าง ๆ เชิญชวนประชาชนอย่างเต็มที่

ที่มา : https://www.thaigov.go.th/news/contents/details/81843