รัฐบาลไทย-ข่าวทำเนียบรัฐบาล-นายกฯ พอใจความสำเร็จการจัดงานเทศกาลมหาสงกรานต์  มีนักท่องเที่ยวเดินทางเข้าไทยมากกว่าหลายปีที่ผ่านมา ขณะที่สื่อยกให้เป็น world class events 


วันพฤหัสบดีที่ 18 เมษายน 2567
18/04/2567
พิมพ์
นายกฯ พอใจความสำเร็จการจัดงานเทศกาลมหาสงกรานต์  มีนักท่องเที่ยวเดินทางเข้าไทยมากกว่าหลายปีที่ผ่านมา ขณะที่สื่อยกให้เป็น world class events
นายกฯ พอใจความสำเร็จการจัดงานเทศกาลมหาสงกรานต์  มีนักท่องเที่ยวเดินทางเข้าไทยมากกว่าหลายปีที่ผ่านมา ขณะที่สื่อยกให้เป็น world class events สั่งการ ททท.  จัดงานต่อเนื่องครึ่งหลังเมษาเทศกาลวันไหล เมืองพัทยา
วันนี้ (18 เมษายน  2567)  เวลา 11.30 น. ณ บริเวณโถงกลาง ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวถึงการเดินทางของประชาชนในช่วงเทศกาลสงกรานต์ในภาพรวมถือว่าเป็นไปด้วยความเรียบร้อยดี โดยในปีนี้มีประชาชนเดินทางด้วยระบบขนส่งสารธารณะเพิ่มขึ้น ทั้งการใช้บริการเดินทางด้วย บขส. เครื่องบิน และรถไฟ ทั้งนี้เพราะระบบขนส่งต่าง ๆ มีความพร้อม มีความสะดวกรวดเร็ว ซึ่งต้องขอบคุณกระทรวงคมนาคม การท่าอากาศยานแห่งประเทศไทย สำนักงานตำรวจแห่งชาติ กระทรวงมหาดไทย กระทรวงสาธารณสุข ศูนย์อำนวยความปลอดภัยทางถนน และหน่วยงานที่เกี่ยวข้อง ที่ช่วยกันดูแลเรื่องความปลอดภัยและอำนวยความสะดวกให้ประชาชนในทุกจุดอย่างเต็มที่ ทำให้เกิดความสะดวกรวดเร็วในการเดินทาง สำหรับการจัดงานมหาสงกรานต์ ปี 2567 ถือว่าประสบความสำเร็จอย่างมากมีนักท่องเที่ยวเดินทางเข้ามามากกว่าหลายปีที่ผ่านมา หลายสื่อยกให้เป็น world  class events ทั้งนี้ได้มีการสั่งการให้ การท่องเที่ยวแห่งประเทศไทย (ททท.) กระทรวงการท่องเที่ยวและกีฬา ให้ดำเนินจัดงานต่อเนื่องในช่วงครึ่งหลังของเดือนเมษายนนี้ เนื่องด้วยยังมีเทศกาลวันไหล ที่เมืองพัทยา จ.ชลบุรี
นอกจากนี้ นายกฯ ได้กล่าวถึงการเน้นย้ำให้หน่วยงานที่เกี่ยวข้องกำหนดมาตรการลงโทษอย่างชัดเจน สำหรับสินค้าเกษตรที่มีการเผากันอยู่ ไม่ว่าจะเป็นภายในประเทศ และจากประเทศเพื่อนบ้าน ได้มีการเน้นย้ำให้กระทรวงพาณิชย์ กระทรวงเกษตรและสหกรรณ์ และกระทรวงการต่างประเทศ ให้มีการพูดคุยเน้นย้ำเรื่องนี้ เพราะเรามีการควบคุมไฟป่าในประเทศไทยได้บ้างพอสมควรแล้ว แต่ระยะหลังจะมีจากประเทศเพื่อนบ้านเข้ามาซึ่งเรื่องดังกล่าวเป็นเรื่องสำคัญ

ที่มา : https://www.thaigov.go.th/news/contents/details/81839