รัฐบาลไทย-ข่าวทำเนียบรัฐบาล-โครงการอาคารบังคับน้ำบ้านเจ๊ะเก พร้อมระบบส่งน้ำอันเนื่องมาจากพระราชดำริ ต.บาโงสะโต อ.ระแงะ จ.นราธิวาส เป็นโครงการที่พระบาทสมเด็จพระเจ้าอยู่หัว ทรงพระกรุณาโปรดเกล้าฯ


วันพฤหัสบดีที่ 18 เมษายน 2567
โครงการอาคารบังคับน้ำบ้านเจ๊ะเก พร้อมระบบส่งน้ำอันเนื่องมาจากพระราชดำริ ต.บาโงสะโต อ.ระแงะ จ.นราธิวาส เป็นโครงการที่พระบาทสมเด็จพระเจ้าอยู่หัว ทรงพระกรุณาโปรดเกล้าฯ
#รับไว้เป็นโครงการอันเนื่องมาจากพระราชดำริ เมื่อวันที่ 22 มกราคม 2561 ตามที่ราษฎรบ้านเจ๊ะเก หมู่ที่ 2 ต.บาโงสะโต อ.ระแงะ จ.นราธิวาส #มีหนังสือขอให้นำความกราบบังคมทูลพระกรุณาขอพระราชทานโครงการชลประทาน เพื่อช่วยเหลือราษฎรหมู่ที่ 1, 2, 3, 7 และหมู่ที่ 8
ที่ขาดแคลนน้ำทำการเกษตร
#นับเป็นโครงการอันเนื่องมาจากพระราชดำริแรกในพระบาทสมเด็จพระเจ้าอยู่หัว #ของจังหวัดนราธิวาส โดยสำนักงาน กปร. สนองพระราชดำริ สนับสนุนงบประมาณในปี 2562 ให้แก่กรมชลประทาน เพื่อเริ่มต้นโครงการฯ สำหรับดำเนินกิจกรรมอาคารบังคับน้ำ และส่วนประกอบ
และมีการจัดตั้งกลุ่มผู้ใช้น้ำชื่อ “กลุ่มผู้ใช้น้ำโครงการอาคารบังคับน้ำบ้านเจ๊ะเกพร้อมระบบส่งน้ำอันเนื่องมาจากพระราชดำริ” เพื่อสร้างการมีส่วนร่วมในการบริหารจัดการน้ำให้เกิดประโยชน์สูงสุด
โดยโครงการฯ ดำเนินการแล้วเสร็จเมื่อเดือนกุมภาพันธ์ 2564 สามารถส่งน้ำสนับสนุนพื้นที่การเกษตรของราษฎรหมู่ที่ 1, 2, 3, 7 และหมู่ที่ 8 ตำบลบาโงสะโต อำเภอระแงะ จังหวัดนราธิวาส จำนวน 1,259 ไร่ มีน้ำใช้อย่างเพียงพอตลอดทั้งปี
นอกจากนี้เพื่อให้เกิดการพัฒนาและต่อยอดการใช้ประโยชน์ของราษฎรให้เกิดผลสัมฤทธิ์สูงสุดและเป็นการสืบสานพระราชปณิธานของพระบาทสมเด็จพระเจ้าอยู่หัว ยังส่งเสริมงานโครงการฟื้นฟูนาร้าง โดยถ่ายทอดความรู้ตามกระบวนการโรงเรียนเกษตรกรชาวนาแก่เกษตรกร ส่งเสริมการรวมกลุ่มเกษตรกร องค์กรเกษตรกร เพื่อสร้างความเข้มแข็งให้ชุมชน สนับสนุนการดำเนินกิจกรรมเกษตรทฤษฎีใหม่
ส่งเสริมการเลี้ยงและแปรรูปโคเนื้อ จัดทำโครงการธนาคารแพะตำบลสันติสุขจังหวัดชายแดนภาคใต้ ส่งเสริมและสนับสนุนพันธุ์สัตว์ปีก (ไก่เนื้อ,เป็ดไข่) กิจกรรมปล่อยพันธุ์สัตว์น้ำ ตลอดจนฟื้นฟูทรัพยากรสัตว์น้ำเพื่อเสริมสร้างความมั่นคงทางอาหาร และศูนย์เรียนรู้การเพิ่มประสิทธิภาพการผลิตสินค้าเกษตร ซึ่งเป็นกิจกรรมการถ่ายทอดเทคโนโลยีการผลิตด้านประมง ทั้งนี้เพื่อให้เกิดการพัฒนาอย่างต่อเนื่องและเป็นการยกระดับคุณภาพชีวิตที่ดีขึ้นให้แก่เกษตรกรให้มีความมั่นคงและยั่งยืน
ที่มา: พระลาน

ที่มา : https://www.thaigov.go.th/news/contents/details/81828