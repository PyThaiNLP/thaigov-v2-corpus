รัฐบาลไทย-ข่าวทำเนียบรัฐบาล-พวงเพ็ชร ทำถึง ลุย 3 งานใหญ่ด้าน PR “งานเฉลิมพระเกียรติฯ-ดนตรีในสวน-ค่ายเยาวชน” ย้ำทุกฝ่ายร่วมมือทำงานปีนี้ด้วยความสมพระเกียรติ


วันพฤหัสบดีที่ 18 เมษายน 2567
18/04/2567
พิมพ์
พวงเพ็ชร ทำถึง ลุย 3 งานใหญ่ด้าน PR “งานเฉลิมพระเกียรติฯ-ดนตรีในสวน-ค่ายเยาวชน” ย้ำทุกฝ่ายร่วมมือทำงานปีนี้ด้วยความสมพระเกียรติ
พวงเพ็ชร ทำถึง ลุย 3 งานใหญ่ด้าน PR “งานเฉลิมพระเกียรติฯ-ดนตรีในสวน-ค่ายเยาวชน” ย้ำทุกฝ่ายร่วมมือทำงานปีนี้ด้วยความสมพระเกียรติ
วันนี้ (18 เมษายน 2567) เวลา 14.00 น.  ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี ในฐานะประธานคณะกรรมการฝ่ายประชาสัมพันธ์ การจัดงานเฉลิมพระเกียรติ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ร่วมประชุมติดตามการดำเนินงานด้านการประชาสัมพันธ์กิจกรรมเฉลิมพระเกียรติฯ และกิจกรรมสำคัญภายใต้การดำเนินงานของกรมประชาสัมพันธ์ เช่น การจัดงานดนตรีในสวนเฉลิมพระเกียรติฯ และค่ายเยาวชน NEW(S) GEN LEADER CAMP โดยมี นายวราวุธ ยันต์เจริญ ผู้ช่วยรัฐมนตรีฯ นายกฤช เอื้อวงศ์ ที่ปรึกษารัฐมนตรีฯ และนางสุภาภรณ์ คงวุฒิปัญญา เลขานุการรัฐมนตรีฯ และนางสุดฤทัย เลิศเกษม อธิบดีกรมประชาสัมพันธ์  ในฐานะเลขานุการคณะทำงานฝ่ายประชาสัมพันธ์ เข้าร่วม
สำหรับการจัดกิจกรรมเฉลิมพระเกียรติฯ ปีนี้ รัฐบาลได้เตรียมจัดงานเฉลิมฉลองอย่างยิ่งใหญ่ทั่วประเทศตลอดทั้งปี 2567 โดยประสานความร่วมมือทั้งภาครัฐ ภาคเอกชน และภาคประชาชน เพื่อแสดงออกถึงความจงรักภักดีต่อสถาบันกษัตริย์ เนื่องในปีมหามงคลนี้ โดยมีกิจกรรมสำคัญ อาทิ พิธีเจริญพระพุทธมนต์และเจริญจิตภาวนาทุกวันจันทร์  โครงการบรรพชาอุปสมบท พิธีทางศาสนามหามงคล 5 ศาสนา กิจกรรมจิตอาสา พิธีเสกน้ำพระพุทธมนต์ศักดิ์สิทธิ์ทั่วประเทศ  งานพระราชพิธีสำคัญในห้วงวันพระราชสมภพเดือนกรกฎาคม 2567 รวมถึงกิจกรรมดนตรีในสวนเฉลิมพระเกียรติฯ ซึ่งเป็นฟรีคอนเสิร์ตที่เปิดโอกาสให้ประชาชนได้มีส่วนร่วมแสดงความจงรักภักดีต่อสถาบันกษัตริย์ ผ่านบทเพลงเฉลิมพระเกียรติและกิจกรรมต่าง ๆ ที่จะจัดขึ้นในวันที่ 28 ของทุกเดือน ตลอดปีมหามงคลนี้
นอกจากนี้ ที่ประชุมยังได้ติดตามการจัดกิจกรรมสำคัญภายใต้การดำเนินงานของกรมประชาสัมพันธ์ ได้แก่  กิจกรรมค่ายเยาวชน NEW(S) GEN LEADER CAMP เพื่อเปิดโอกาสให้เยาวชนได้พัฒนาทักษะด้านการสื่อสารประชาสัมพันธ์ที่ถูกต้อง และฝึกการเป็นนักประชาสัมพันธ์รุ่นใหม่ที่สื่อสารไปยังกลุ่มเป้าหมายด้วยข้อมูลที่เป็นประโยชน์ เชื่อถือได้ และทันสมัย ซึ่งถือเป็นภารกิจที่ได้มอบหมายให้กรมประชาสัมพันธ์พัฒนาการสื่อสารให้เข้าถึงทุกกลุ่ม
ดร.พวงเพ็ชร กล่าวว่า ในปีนี้ที่เป็นปีมหามงคลของปวงชนชาวไทยทั้งประเทศ จึงขอเชิญชวนทุกท่านร่วมแสดงความจงรักภักดีต่อพระบาทสมเด็จพระเจ้าอยู่หัวและพระบรมวงศาสนุวงศ์ ผ่านการร่วมกิจกรรมต่างๆ ที่ทางรัฐบาล ภาคเอกชน และทุกภาคส่วนจัดขึ้นตลอดทั้งปี 2567

ที่มา : https://www.thaigov.go.th/news/contents/details/81862