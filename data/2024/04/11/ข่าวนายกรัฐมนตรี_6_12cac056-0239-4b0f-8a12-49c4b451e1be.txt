รัฐบาลไทย-ข่าวทำเนียบรัฐบาล-นายกฯ มั่นใจเงินดิจิทัลวอลเล็ตทุกอย่างถูกต้องตามกฎหมาย พร้อมรับข้อเสนอแนะเกี่ยวกับผู้ที่ไม่มีโทรศัพท์มือถือไปพิจารณาต่อ กำชับติดตามสถานการณ์เมียนมาต่อไปอย่างใกล้ชิด


วันพฤหัสบดีที่ 11 เมษายน 2567
11/04/2567
พิมพ์
นายกฯ มั่นใจเงินดิจิทัลวอลเล็ตทุกอย่างถูกต้องตามกฎหมาย พร้อมรับข้อเสนอแนะเกี่ยวกับผู้ที่ไม่มีโทรศัพท์มือถือไปพิจารณาต่อ กำชับติดตามสถานการณ์เมียนมาต่อไปอย่างใกล้ชิด
นายกฯ มั่นใจเงินดิจิทัลวอลเล็ตทุกอย่างถูกต้องตามกฎหมาย พร้อมรับข้อเสนอแนะเกี่ยวกับผู้ที่ไม่มีโทรศัพท์มือถือไปพิจารณาต่อ กำชับติดตามสถานการณ์เมียนมาต่อไปอย่างใกล้ชิด
วันนี้ (11 เมษายน 2567) เวลา 11.20 น. ณ ศูนย์บริหารจัดการจราจรและอุบัติเหตุ (Highway Traffic Operations Center : HTOC) กรมทางหลวง ถนนศรีอยุธยา เขตราชเทวี กรุงเทพฯ ภายหลังการตรวจสภาพการจราจรและตรวจความพร้อมการอำนวยความสะดวกและความปลอดภัย รองรับการเดินทางของประชาชนในช่วงเทศกาลสงกรานต์ 2567 นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ต่อสื่อมวลชนถึงประเด็นเงินดิจิทัลวอลเล็ตว่า มั่นใจว่าทุกอย่างถูกต้องตามกฎหมาย โดยแผนโครงการเงินดิจิทัลวอลเล็ตเมื่อวานนี้ได้มีการแถลงเรียบร้อยแล้ว สำหรับเรื่อง Super App จะมีการแจ้งรายละเอียดให้ทราบอีกครั้ง แต่ยืนยันทุกอย่างต้องโปร่งใส ตรวจสอบได้ พร้อมทั้งจะรับข้อเสนอแนะเกี่ยวกับผู้ที่ไม่มีโทรศัพท์มือถือไปพิจารณาต่อ
นายกฯ กล่าวต่อว่า สำหรับมาตรการกระตุ้นอสังหาริมทรัพย์ ที่ผ่านมาหลายรัฐบาลก็มีการกระตุ้นเศรษฐกิจผ่านอสังหาริมทรัพย์อย่างต่อเนื่อง ซึ่งสามารถตรวจสอบได้ เพราะผ่านหลายขั้นตอนมาแล้ว ทั้งกระทรวง ทบวง กรม รวมถึงกฤษฎีกา และสภาพัฒนาการเศรษฐกิจและสังคมแห่งชาติได้ให้ความเห็น หากดูในแง่ของเศรษฐกิจโดยรวม ถ้าซื้อบ้านหนึ่งหลังต้องซื้อพรม กระจก ประตู สุขภัณฑ์ กระเบื้อง แอร์ เป็นต้น อุตสาหกรรมต่าง ๆ ก็จะได้รับผลที่ดีตามไปด้วย และการเข้าสู่ที่อยู่อาศัยได้ถือเป็นการออมอย่างหนึ่ง นอกจากนั้นคนที่จะสร้างบ้านเองก็ได้รับผลประโยชน์ตามไปด้วย
นายกฯ กล่าวถึงสถานการณ์ชายแดนเมียนมา ได้กำชับกองทัพและกระทรวงการต่างประเทศ ให้ส่งข้อความถึงเมียนมาให้ชัดเจน หากมีปัญหาภายในขออย่าให้เกิดผลกระทบกับไทย และจะพูดคุยกับผู้บัญชาการทหารอากาศ หากมีการสู้รบกัน การใช้น่านฟ้าไทยถือเป็นเรื่องที่ยอมรับไม่ได้และจะไม่ให้เครื่องบินของกองทัพเมียนมาเข้ามารุกล้ำน่านฟ้าไทย สำหรับการตรวจสอบบริเวณชายแดนเมียนมา - ไทย เรามีอุปกรณ์ในการตรวจสอบที่ดีอยู่แล้ว จะไม่มีการใช้เครื่องบิน เพราะการจะดำเนินการอะไรจำเป็นต้องระวังเพื่อไม่ให้เกิดความตึงเครียด เพราะเขาเป็นเพื่อนบ้านเรา นอกจากนี้ นายกฯ ยืนยันสถานการณ์ยังปกติไม่มีอะไรต้องกังวล แต่ต้องติดตามสถานการณ์ต่อไปอย่างใกล้ชิด

ที่มา : https://www.thaigov.go.th/news/contents/details/81650