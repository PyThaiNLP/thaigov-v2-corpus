รัฐบาลไทย-ข่าวทำเนียบรัฐบาล-รมช.เกรียง เปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ 2567 เข้มข้นสร้างการขับขี่ปลอดภัยไร้อุบัติเหตุ


วันพฤหัสบดีที่ 11 เมษายน 2567
11/04/2567
พิมพ์
รมช.เกรียง เปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ 2567 เข้มข้นสร้างการขับขี่ปลอดภัยไร้อุบัติเหตุ
รมช.เกรียง เปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ 2567 เข้มข้นสร้างการขับขี่ปลอดภัยไร้อุบัติเหตุ
วันนี้ (11 เม.ย. 67) เวลา 10.30 น. ที่ห้องประชุม 1 กรมป้องกันและบรรเทาสาธารณภัย (ปภ.) นายเกรียง กัลป์ตินันท์ รัฐมนตรีช่วยว่าการกระทรวงมหาดไทย เป็นประธานพิธีเปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2567 และประธานการประชุมคณะกรรมการศูนย์อำนวยการความปลอดภัยทางถนน ครั้งที่ 1/2567 โดยมี นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย พร้อมผู้แทนหน่วยงานที่เกี่ยวข้อง อาทิ สำนักงานตำรวจแห่งชาติ กระทรวงสาธารณสุข กระทรวงคมนาคม กระทรวงศึกษาธิการ กระทรวงยุติธรรม กระทรวงพลังงาน สำนักนายกรัฐมนตรี และหน่วยงานภาคีเครือข่าย เข้าร่วมประชุมฯ และประชุมผ่านสื่ออิเล็กทรอนิกส์ไปยังผู้ว่าราชการจังหวัดทุกจังหวัด โดย ศปถ. พร้อมบูรณาการขับเคลื่อนมาตรการป้องกันและลดอุบัติเหตุทางถนน ภายใต้แนวคิด “ขับขี่ปลอดภัย เมืองไทยไร้อุบัติเหตุ” รวมถึงเตรียมพร้อมอำนวยความสะดวกในการเดินทางเพื่อสร้างการสัญจรทางถนนที่ปลอดภัยให้กับประชาชน
นายเกรียง กัลป์ตินันท์ รัฐมนตรีช่วยว่าการกระทรวงมหาดไทย กล่าวว่า รัฐบาลมีความห่วงใยความปลอดภัยในการเดินทางของประชาชน โดยเฉพาะในช่วงเทศกาลสงกรานต์ประชาชนมีการเดินทางกลับภูมิลำเนาและท่องเที่ยวเป็นจำนวนมาก ทำให้มีความเสี่ยงต่อการเกิดอุบัติเหตุทางถนนสูงกว่าช่วงปกติ จึงได้มอบหมายให้ศูนย์อำนวยการความปลอดภัยทางถนน (ศปถ.) โดยกรมป้องกันและบรรเทาสาธารณภัย (ปภ.) กระทรวงมหาดไทย บูรณาการทุกหน่วยงานในรูปแบบของศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ 2567 เพื่อขับเคลื่อนการสร้างความปลอดภัยทางถนนช่วงเทศกาลสงกรานต์ พ.ศ. 2567 ภายใต้แนวคิด “ขับขี่ปลอดภัย เมืองไทยไร้อุบัติเหตุ” และแผนบูรณาการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2567 ให้บรรลุเป้าหมายในการลดจำนวนครั้งของการเกิดอุบัติเหตุ จำนวนผู้เสียชีวิต และจำนวนผู้บาดเจ็บให้ได้ไม่น้อยกว่าร้อยละ 5 เมื่อเทียบกับสถิติในช่วงเทศกาลสงกรานต์เฉลี่ย 3 ปีย้อนหลัง โดยในช่วงควบคุมเข้มข้นระหว่างวันที่ 11 - 17 เมษายน 2567 ที่มุ่งลดปัจจัยเสี่ยงอุบัติเหตุทางถนนครอบคลุมในทุกมิติ ทั้งคน รถ ถนน และสิ่งแวดล้อม เน้นการบังคับใช้กฎหมายอย่างเข้มข้นและต่อเนื่อง เพื่อลดปัจจัยเสี่ยงการเกิดอุบัติเหตุทางถนนและสร้างวินัยจราจรให้กับผู้ใช้รถใช้ถนน ควบคู่กับการอำนวยความสะดวกในการเดินทางของประชาชน รวมถึงปรับปรุงถนนและสภาพแวดล้อมริมทางให้ปลอดภัย คุมเข้มความปลอดภัยของยานพาหนะทุกประเภท เฝ้าระวังและป้องปรามพฤติกรรมเสี่ยงอุบัติเหตุทางถนนทุกรูปแบบ ไม่ว่าจะเป็นการขับรถเร็วเกินกว่าที่กฎหมายกำหนด ดื่มแล้วขับ การใช้อุปกรณ์นิรภัย และการบรรทุกท้ายกระบะ พร้อมดำเนินการตรวจสอบสถานประกอบการ สถานบันเทิงให้ปฏิบัติตามกฎหมายอย่างเคร่งครัด ทั้งผู้ประกอบการจะต้องมีใบอนุญาตจำหน่ายสุราตามกฎหมาย รวมถึงไม่จำหน่ายเครื่องดื่มแอลกอฮอล์ให้กับผู้ที่อายุต่ำกว่า 20 ปี และจำหน่ายนอกระยะเวลาที่กฎหมายกำหนด เพื่อเป็นส่วนหนึ่งในการจัดระเบียบสังคมและป้องปรามผู้กระทำผิดกฎหมาย สร้างการรับรู้มาตรการบังคับใช้กฎหมาย สถานการณ์อุบัติเหตุ การใช้รถใช้ถนนอย่างปลอดภัยผ่านทุกช่องทางสื่อ ตลอดจนจัดหน่วยบริการการแพทย์ฉุกเฉิน หน่วยกู้ชีพกู้ภัย และเครื่องมืออุปกรณ์ให้พร้อมช่วยเหลือ ณ จุดเกิดเหตุ และส่งต่อผู้ประสบอุบัติเหตุอย่างรวดเร็วในทุกพื้นที่ เพื่อให้ประชาชนเดินทางอย่างปลอดภัยไร้อุบัติเหตุทางถนน สำหรับพื้นที่ที่มีการจัดกิจกรรมเล่นน้ำสงกรานต์จะต้องเป็นพื้นที่ที่มีความปลอดภัยและปลอดเครื่องดื่มแอลกอฮอล์ทุกชนิด (Zoning) โดยประสานตำรวจ ทหาร ฝ่ายปกครอง และหน่วยงานที่เกี่ยวข้องในพื้นที่ร่วมกันตรวจตรา เฝ้าระวัง ดูแลความปลอดภัย และอำนวยความสะดวกให้กับนักท่องเที่ยวและประชาชนในพื้นที่เล่นน้ำสงกรานต์อย่างปลอดภัย
"นอกจากนี้ ยังได้กำชับให้หน่วยงานที่เกี่ยวข้องเตรียมความพร้อมในการอำนวยความสะดวกในการเดินทางแก่ประชาชนให้สามารถเดินทางได้อย่างคล่องตัวและปลอดภัย พร้อมจัดเตรียมรถโดยสารสาธารณะให้เพียงพอต่อความต้องการของประชาชน รวมถึงบริหารจัดการเส้นทางสายต่าง ๆ ที่ออกจากกรุงเทพมหานครไม่ให้เกิดปัญหาการจราจรติดขัดสะสม โดยเฉพาะเส้นทางที่อยู่ระหว่างการก่อสร้าง ตลอดจนจัดตั้งจุดตรวจและจุดบริการประชาชนในบริเวณที่เหมาะสม เพื่อให้การเดินทางเกิดความคล่องตัวและอำนวยความสะดวกด้านการจราจรให้มีความปลอดภัยในชีวิตและทรัพย์สินของผู้ใช้รถใช้ถนนและเจ้าหน้าที่ผู้ปฏิบัติงาน
สำหรับในส่วนกระทรวงมหาดไทยขณะนี้ได้ใช้กลไกในระดับพื้นที่ที่มีอยู่ทั่วประเทศ ซึ่งมีความพร้อมในการดูแลความปลอดภัยในการเดินทางของพี่น้องประชาชน ทั้งในส่วนของศูนย์อำนวยการความปลอดภัยทางถนนระดับจังหวัด อำเภอ และองค์ปกครองส่วนท้องถิ่น โดยได้กำชับให้ผู้ว่าราชการจังหวัด นายอำเภอ และผู้บริหารองค์กรปกครองส่วนท้องถิ่น ทำหน้าที่อำนวยการสั่งการแก้ไขปัญหาให้สอดคล้องกับสถานการณ์อุบัติเหตุทางถนน มุ่งลดปัจจัยเสี่ยงอุบัติเหตุทางถนนผ่านกลไกการทำงานในระดับพื้นที่ อีกทั้งเน้นย้ำให้ศูนย์ปฏิบัติการฯ ทุกระดับ ผู้ใหญ่บ้าน กำนัน อาสาสมัคร และจิตอาสา คุมเข้มการลดปัจจัยเสี่ยงอุบัติเหตุทางถนนในรูปแบบของการจัดตั้งด่านชุมชน กลไกด่านครอบครัว ควบคู่กับการดำเนินมาตรการเชิงรุกในรูปแบบการเคาะประตูบ้าน เพื่อเป็นกำลังเสริมสนับสนุนหน่วยงานหลักในพื้นที่
อย่างไรก็ตาม กระทรวงมหาดไทยยังได้กำชับให้ดูแลความปลอดภัยในการสัญจรและท่องเที่ยวทางน้ำและแหล่งท่องเที่ยวต่าง ๆ เพื่อสร้างความปลอดภัยแก่ประชาชน โดยในช่วงเทศกาลสงกรานต์คาดว่าอาจจะมีพายุฤดูร้อนเกิดขึ้นได้ในบางพื้นที่ จึงได้แจ้งให้หน่วยงานในพื้นที่เตรียมความพร้อมรับมือสถานการณ์ภัยที่อาจเกิดขึ้นไว้ด้วย และขอให้จังหวัดประชาสัมพันธ์ผู้ใช้รถใช้ถนนให้ระมัดระวังอันตรายจากพายุฝนฟ้าคะนอง ลมกระโชกแรง ลูกเห็บตก และอันตรายจากฟ้าผ่าในช่วงที่เกิดพายุฤดูร้อน" รมช.มท. กล่าว
นายเกรียง กล่าวต่อว่า สำหรับการประชุมคณะกรรมการศูนย์อำนวยการความปลอดภัยทางถนน ครั้งที่ 1/2567 ในวันนี้ที่ประชุมได้มีการพิจารณาในประเด็นเกี่ยวกับการปรับปรุงแก้ไขกฎหมายเพื่อกำหนดโทษสูงสุดสำหรับผู้ที่ดื่มแล้วขับหากประสบอุบัติเหตุจนส่งผลให้ผู้อื่นได้รับบาดเจ็บหรือเสียชีวิตทั้งในช่วงเทศกาลและช่วงปกติ นอกจากนี้ ที่ประชุมยังได้พิจารณาข้อเสนอของมารดาของหมอกระต่าย (พญ.วราลัคน์ สุภวัตรจริยากุล) จำนวน 5 ข้อ ได้แก่ 1) ทางม้าลายต้องปลอดภัย 2) หยุดรถให้คนข้าม 3) บังคับใช้กฎหมาย 4) ออกกฎหมายใหม่ 5) ปรับบทลงโทษ โดยให้หน่วยงานที่เกี่ยวข้องดำเนินการพิจารณาตามอำนาจหน้าที่ เพื่อให้การแก้ไขปัญหาอุบัติเหตุทางถนนบริเวณทางข้ามเป็นไปอย่างมีประสิทธิภาพและรายงานความก้าวหน้าให้คณะกรรมการศูนย์อำนวยการความปลอดภัยทางถนนทราบต่อไป
นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ในฐานะเลขานุการศูนย์อำนวยการความปลอดภัยทางถนน กล่าวว่า ศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2567 จะเป็นศูนย์กลางในการอำนวยการสั่งการและเชื่อมโยงการแก้ไขปัญหาอุบัติเหตุทางถนน กับศูนย์ปฏิบัติการฯ ระดับจังหวัด อำเภอ องค์กรปกครองส่วนท้องถิ่น โดยตลอด 7 วันของการรณรงค์ความปลอดภัยทางถนน ตั้งแต่วันที่ 11 – 17 เม.ย. 67 จะมีการประชุมร่วมกับศูนย์อำนวยการความปลอดภัยทางถนนจังหวัด ติดตามสถานการณ์ วิเคราะห์ปัจจัยเสี่ยงอุบัติเหตุในพื้นที่ เพื่อวางมาตรการและปรับแนวทางการดำเนินงานให้สอดคล้องกับสภาพปัญหาอุบัติเหตุทางถนนในแต่ละพื้นที่ และจะมีการแถลงข่าวสรุปผลการดำเนินงานป้องกันและลดอุบัติเหตุทางถนนช่วงเทศกาลสงกรานต์ พ.ศ. 2567 เป็นประจำทุกวัน ตั้งแต่วันที่ 12 – 18 เม.ย. 67 เพื่อให้ประชาชนรับทราบนโยบายและมาตรการป้องกันและลดอุบัติเหตุทางถนนของรัฐบาล รวมถึงย้ำเตือนให้ผู้ใช้รถใช้ถนนตระหนักถึงความสูญเสียจากอุบัติเหตุทางถนนและมีจิตสำนึกด้านความปลอดภัยทางถนน
ที่มา..กองเผยแพร่และประชาสัมพันธ์ ปภ.มท.

ที่มา : https://www.thaigov.go.th/news/contents/details/81655