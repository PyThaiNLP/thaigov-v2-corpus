รัฐบาลไทย-ข่าวทำเนียบรัฐบาล-สธ.พร้อมดูแลตลอดเทศกาลสงกรานต์ ย้ำประชาชน “ขับไม่ดื่ม ดื่มไม่ขับ”


วันพฤหัสบดีที่ 11 เมษายน 2567
สธ.พร้อมดูแลตลอดเทศกาลสงกรานต์ ย้ำประชาชน “ขับไม่ดื่ม ดื่มไม่ขับ”
ปลัด สธ. ติดตามความพร้อมด้านการแพทย์และสาธารณสุข จ.นครสวรรค์ อุทัยธานี เส้นทางหลักมุ่งสู่ภาคเหนือ เผย ระบบการแพทย์ฉุกเฉิน ส่งต่อ บุคลากร ยาและเวชภัณฑ์ มีความพร้อมดูแลประชาชนตลอดช่วงเทศกาลสงกรานต์ 2567 ฝากประชาชน “ขับไม่ดื่ม ดื่มไม่ขับ”
วันนี้ (11 เมษายน 2567) นพ.โอภาส การย์กวินพงศ์ ปลัดกระทรวงสาธารณสุข ติดตามการเตรียมความพร้อมด้านการแพทย์และสาธารณสุขรองรับสถานการณ์ฉุกเฉิน ช่วงเทศกาลสงกรานต์ 2567 ที่ โรงพยาบาลสวรรค์ประชารักษ์ จังหวัดนครสวรรค์ และตรวจเยี่ยมด่านบริการประชาชน ที่จังหวัดอุทัยธานี พร้อมให้กำลังใจบุคลากรในการปฏิบัติหน้าที่
นพ.โอภาสกล่าวว่า นพ.ชลน่าน ศรีแก้ว รัฐมนตรีว่าการกระทรวงสาธารณสุข มีความห่วงใยประชาชนที่เดินทางกลับภูมิลำเนาในช่วงเทศกาลสงกรานต์ ได้มอบหมายให้ผู้บริหารกระทรวงสาธารณสุขแบ่งกันลงพื้นที่เพื่อติดตามดูแลการเตรียมการของโรงพยาบาลให้มีความพร้อมบริการประชาชนในช่วงเทศกาลสงกรานต์ 2567 นี้ ซึ่งจังหวัดนครสวรรค์และจังหวัดอุทัยธานี มีถนนสายเอเชียที่เป็นเส้นทางหลักมุ่งตรงสู่ภาคเหนือ จึงคาดว่าปีนี้จะมีผู้ใช้ถนนเป็นจำนวนมาก โดยเทศกาลสงกรานต์ปีที่แล้ว ระหว่างวันที่ 11-17 เมษายน 2566 จังหวัดในเขตสุขภาพที่ 3 คือ นครสวรรค์ กำแพงเพชร พิจิตร อุทัยธานี และชัยนาท เกิดอุบัติเหตุมีผู้ได้รับบาดเจ็บ 1,022 ราย นอนโรงพยาบาล 302 ราย และเสียชีวิต 19 ราย สาเหตุหลักจากการดื่มสุราแล้วขับขี่รถ ไม่คาดเข็มขัดนิรภัย ไม่สวมหมวกกันน็อค และยังมีผู้ที่ดื่มแล้วขับที่อายุต่ำกว่า 20 ปีด้วย โดยจังหวัดนครสวรรค์ มีผู้บาดเจ็บและเสียชีวิตสูงสุด รองลงมาเป็น กำแพงเพชร และพิจิตร ตามลำดับ
นพ.โอภาสกล่าวต่อว่า ขณะนี้โรงพยาบาลในเขตสุขภาพที่ 3 ทุกแห่ง มีความพร้อมในการดูแลประชาชนที่ประสบอุบัติเหตุ ทั้งทีมแพทย์ พยาบาล เจ้าหน้าที่ มีการสำรองคลังเลือด ยา เวชภัณฑ์ต่างๆ ห้องฉุกเฉิน ห้องผ่าตัด ห้องไอซียู รวมทั้งระบบส่งต่อ โดยบูรณาการหน่วยบริการการแพทย์ฉุกเฉิน (EMS) ทั้งภาครัฐและเอกชนออกให้บริการประชาชนอย่างรวดเร็วเพื่อลดการเสียชีวิต นอกจากนี้ ยังเปิดศูนย์ปฏิบัติการด้านการแพทย์และสาธารณสุข (EOC) ระดับจังหวัด เพื่อเป็นศูนย์ประสานและสนับสนุนการทำงานตลอด 24 ชั่วโมง ตามแนวทางของกระทรวงสาธารณสุข
“ขอความร่วมมือประชาชนที่เดินทางกลับภูมิลำเนาเพื่อเฉลิมฉลองเทศกาลสงกรานต์ ขับขี่ด้วยความระมัดระวัง ยึดหลัก ขับไม่ดื่ม ดื่มไม่ขับ ง่วงจอดพัก เพื่อความปลอดภัยทั้งของตัวเราและเพื่อนร่วมทางสำหรับประชาชนที่ประสบเหตุ สามารถโทรแจ้งขอความช่วยเหลือได้ที่สายด่วน 1669 ตลอด 24 ชั่วโมง” นพ.โอภาสกล่าว
************************************************ 11 เมษายน 2567

ที่มา : https://www.thaigov.go.th/news/contents/details/81657