รัฐบาลไทย-ข่าวทำเนียบรัฐบาล-จังหวัดแม่ฮ่องสอน ประชุมร่วมหน่วยงานความมั่นคงในพื้นที่ เตรียมพร้อมให้ความช่วยเหลือผู้หนีภัยฯ ความไม่สงบชาวเมียนมา ผู้ว่าฯ ย้ำพื้นที่ชายแดนไทย - เมียนมา จังหวัดแม่ฮ่องสอนปลอดภัย


วันพฤหัสบดีที่ 11 เมษายน 2567
11/04/2567
พิมพ์
จังหวัดแม่ฮ่องสอน ประชุมร่วมหน่วยงานความมั่นคงในพื้นที่ เตรียมพร้อมให้ความช่วยเหลือผู้หนีภัยฯ ความไม่สงบชาวเมียนมา ผู้ว่าฯ ย้ำพื้นที่ชายแดนไทย - เมียนมา จังหวัดแม่ฮ่องสอนปลอดภัย
จังหวัดแม่ฮ่องสอน ประชุมร่วมหน่วยงานความมั่นคงในพื้นที่ เตรียมพร้อมให้ความช่วยเหลือผู้หนีภัยฯ ความไม่สงบชาวเมียนมา ด้านผู้ว่าฯ ย้ำพื้นที่ชายแดนไทย - เมียนมา จังหวัดแม่ฮ่องสอนปลอดภัย
วันนี้ (11 เม.ย. 67) นายชูชีพ พงษ์ไชย ผู้ว่าราชการจังหวัดแม่ฮ่องสอน เปิดเผยว่า จังหวัดแม่ฮ่องสอนได้ประชุมหารือเตรียมความพร้อม เพื่อให้ความช่วยเหลือผู้หนีภัยฯ ความไม่สงบชาวเมียนมา โดยมีนายบุญลือ ธรรมธรานุรักษ์ รองผู้ว่าราชการจังหวัดแม่ฮ่องสอน นายผะอบ บินสะอาด ปลัดจังหวัดแม่ฮ่องสอน พร้อมด้วยหน่วยงานด้านความมั่นคง ทหารหน่วยเฉพาะกิจสิงหนาท หน่วยเฉพาะกิจกรมทหารพรานที่ 36 ตำรวจภูธรจังหวัดแม่ฮ่องสอน กองร้อยตำรวจตระเวนชายแดน 336 และ 337 ตำรวจตรวจคนเข้าเมือง สาธารณสุข และเจ้าหน้าที่ฝ่ายปกครองที่เกี่ยวข้อง เข้าร่วมประชุม
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวว่า จากสถานการณ์ชายแดนไทย - เมียนมา ในฝั่งด้านจังหวัดแม่ฮ่องสอน โดยหน่วยงานด้านความมั่นคง ประกอบด้วย หน่วยเฉพาะกิจสิงหนาท หน่วยเฉพาะกิจกรมทหารพรานที่ 36 กองร้อยตำรวจตระเวนชายแดน 336 กองร้อยตำรวจตระเวนชายแดน 337 ได้ยืนยันว่าหากเกิดสถานการณ์ความรุนแรงในเมียนมา พร้อมให้การช่วยเหลือและดูแลผู้หนีภัยฯ ความไม่สงบชาวเมียนมา ซึ่งผู้หนีภัยฯ มักจะมาขอพักอาศัย ขอความช่วยเหลือเป็นการชั่วคราว และอพยพกลับเมื่อเหตุการณ์การปะทะกันสงบลง อย่างไรก็ดี รัฐบาลไทยได้ถือหลักการให้ความช่วยเหลือด้านมนุษยธรรมแก่ผู้ที่หนีภัยฯ สงคราม และจัดเตรียม “พื้นที่ปลอดภัยชั่วคราว” ขึ้นในบริเวณชายแดนจังหวัดกาญจนบุรี ราชบุรี ตาก เชียงใหม่ และจังหวัดแม่ฮ่องสอน โดยมีองค์การนอกภาครัฐ เข้ามาให้ความช่วยเหลือด้านปัจจัยสี่แก่ผู้หนีภัยฯ เหล่านี้ ซึ่งทุกฝ่ายยืนยันสถานการณ์ตามแนวชายแดนไทย - เมียนมา จังหวัดแม่ฮ่องสอน ยังไม่มีสถานการณ์ความรุนแรงที่จะส่งผลกระทบต่อราษฎรตามแนวชายแดน ซึ่งการสู้รบระหว่างชนกลุ่มน้อยกลุ่มต่าง ๆ กับทหารเมียนมาในเมืองเมียวดีตรงข้ามอำเภอแม่สอด จังหวัดตาก จะไม่ส่งผลกระทบถึงชายแดนจังหวัดแม่ฮ่องสอน เนื่องจากพื้นที่ตลอดแนวชายแดนจังหวัดแม่ฮ่องสอนไม่มีสถานการณ์สู้รบ
“ขณะนี้จังหวัดแม่ฮ่องสอน มีพื้นที่ปลอดภัยชั่วคราวและมีการเตรียมความพร้อมให้ความช่วยเหลือผู้หนีภัยฯ ความไม่สงบชาวเมียนมาใน 7 อำเภอของจังหวัดแม่ฮ่องสอน โดยมีพื้นที่ติดกับประเทศเมียนมาทั้ง 7 อำเภอ พร้อมทั้งได้สั่งการให้ฝ่ายปกครองทั้ง 7 อำเภอประสานกับฝ่ายความมั่นคงในพื้นที่เตรียมความพร้อม สำหรับกรณีต้องช่วยเหลือผู้หนีภัยฯ ความไม่สงบชาวเมียนมา หากในอนาคตมีสถานการณ์ความรุนแรงเกิดขึ้น ซึ่งปัจจุบันจังหวัดแม่ฮ่องสอน มีพื้นที่ปลอดภัยกระจายอยู่ในพื้นที่ 7 อำเภอ รวม 22 แห่ง รองรับผู้หนีภัยฯ ความไม่สงบได้ประมาณ 28,000 คน” นายชูชีพฯ กล่าวเพิ่มเติม
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวในช่วงท้ายว่า จังหวัดแม่ฮ่องสอน ได้มีการพิจารณาแนวทางปฏิบัติในการบริหารจัดการกรณีบุคคลชาวเมียนมาเดินทางเข้ามาประเทศไทยตามแนวชายแดนอันเนื่องมาจากได้รับผลกระทบจากสถานการณ์ความไม่สงบในเมียนมาและกรณีการลักลอบหลบหนีเข้าเมืองโดยผิดกฎหมาย ซึ่งตนได้มอบให้ฝ่ายปกครอง ดำเนินการเพิ่มมาตรการและหลักเกณฑ์การป้องกันการลักลอบเข้าเมืองโดยผิดกฎหมายต่อไป ทั้งนี้ จังหวัดแม่ฮ่องสอนได้ให้ความสำคัญกับความปลอดภัยของพี่น้องประชาชนชาวแม่ฮ่องสอน ทุกฝ่ายพร้อมปฏิบัติหน้าที่หากเกิดสถานการณ์ความไม่สงบและส่งผลกระทบต่อประชาชน เน้นย้ำ มั่นใจพื้นที่ชายแดนแม่ฮ่องสอนยังมีความปลอดภัย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81663