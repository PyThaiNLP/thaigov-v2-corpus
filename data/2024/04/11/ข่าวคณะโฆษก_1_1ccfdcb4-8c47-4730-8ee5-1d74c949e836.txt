รัฐบาลไทย-ข่าวทำเนียบรัฐบาล-รัฐบาลห่วงใยสุขภาพประชาชนเล่นน้ำสงกรานต์ แนะเล่นน้ำอย่างปลอดภัย ด้วยความสุภาพ ระมัดระวังอุบัติเหตุที่อาจเกิดกับดวงตา หลีกเลี่ยงน้ำไม่สะอาด ป้องกันเชื้อโรคที่อาจทำให้กระจกตาอักเสบ 


วันพฤหัสบดีที่ 11 เมษายน 2567
11/04/2567
พิมพ์
รัฐบาลห่วงใยสุขภาพประชาชนเล่นน้ำสงกรานต์ แนะเล่นน้ำอย่างปลอดภัย ด้วยความสุภาพ ระมัดระวังอุบัติเหตุที่อาจเกิดกับดวงตา หลีกเลี่ยงน้ำไม่สะอาด ป้องกันเชื้อโรคที่อาจทำให้กระจกตาอักเสบ
รัฐบาลห่วงใยสุขภาพประชาชนเล่นน้ำสงกรานต์ แนะเล่นน้ำอย่างปลอดภัย ด้วยความสุภาพ ระมัดระวังอุบัติเหตุที่อาจเกิดกับดวงตา หลีกเลี่ยงน้ำไม่สะอาด ป้องกันเชื้อโรคที่อาจทำให้กระจกตาอักเสบ
วันนี้ (11 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ในโอกาสเทศกาลสงกรานต์ประจำปี 2567 รัฐบาลห่วงใยความปลอดภัยของประชาชน ที่จะออกมาเล่นสาดน้ำเทศกาลสงกรานต์ในสถานที่ต่าง ๆ อาจมีความเสี่ยงเกิดอุบัติเหตุขณะที่เล่นน้ำสงกรานต์ได้ ดังนั้น กรมการแพทย์ โดยจักษุแพทย์โรงพยาบาลเมตตาประชารักษ์ (วัดไร่ขิง) จึงมีข้อแนะนำการเล่นน้ำสงกรานต์อย่างปลอดภัย ไม่ควรเล่นน้ำรุนแรงหรือนำน้ำใส่ถุงพลาสติกและนำมาขว้างปากัน เพราะอาจเกิดอุบัติเหตุตามมารวมทั้งให้หลีกเลี่ยงการเล่นน้ำจากแหล่งน้ำที่ไม่สะอาด เพราะอาจมีเชื้อโรคปนมากับน้ำ ที่อาจเป็นสาเหตุทำให้กระจกตาอักเสบได้
โฆษกประจำสำนักนายกรัฐมนตรีกล่าวถึงข้อแนะนำของกรมการแพทย์ฯ ในการเล่นน้ำสงกรานต์ ควรคำนึงถึงความปลอดภัย ควรใช้น้ำที่สะอาด หากใช้น้ำตามแม่น้ำลำคลองต้องดูค่อนข้างใส สะอาดและไหลเวียนดี ไม่ควรนำน้ำที่สกปรกหรือน้ำขังที่ไม่สะอาดมาเล่น เพราะน้ำที่ไม่สะอาดจะพบเชื้อโรคหลายชนิดทั้งแบคทีเรีย เชื้อรา ไวรัส รวมทั้งปรสิตต่าง ๆ ถ้าน้ำไม่สะอาดหรือน้ำที่มีเชื้อโรคเข้าสู่ร่างกาย เช่น ทางตา ควรล้างตาด้วยน้ำสะอาด เพื่อล้างสิ่งสกปรกและเชื้อแบคทีเรีย เชื้อรา ไวรัส อะมีบา ที่ปนมากับน้ำ ที่อาจทำให้กระจกตาอักเสบได้ หากเกิดอาการผิดปกติ เช่น ระคายเคืองตา แสบตา มีขี้ตามาก ควรพบจักษุแพทย์เพื่อทำการรักษา
นอกจากนี้ หากน้ำสกปรกเข้าทางบาดแผล อาจทำให้ผิวหนังอักเสบ เป็นหนอง เป็นแผลเรื้อรัง และหากเข้าทางจมูกหรือการสำลัก อาจทำให้เกิดโรคเยื่อบุสมองอักเสบได้ และถ้าเข้าทางปาก เชื้อโรคจะเข้าไปอาศัยอยู่ในลำไส้ ทำให้เกิดท้องเสีย โรคอุจจาระร่วง ถ่ายเป็นมูกปนเลือด เป็นต้น ดังนั้น ควรเล่นน้ำสงกรานต์ให้ปลอดภัย ควรใช้น้ำสะอาด เช่น น้ำประปา หลีกเลี่ยงการเล่นน้ำจากแหล่งน้ำที่อาจมีเชื้อโรคปนเปื้อน เช่น น้ำคลอง เพื่อความปลอดภัยของดวงตาจากเชื้อโรคร้าย ทั้งนี้ ข้อปฏิบัติที่สำคัญคือการเล่นน้ำด้วยความสุภาพ ไม่ควรเล่นน้ำรุนแรง หรือนำน้ำใส่ถุงพลาสติกและขว้างปากัน เพราะอาจเกิดอุบัติเหตุตามมาได้ และควรคำนึงถึงความเหมาะสมและมารยาท ไม่ควรประแป้งผู้อื่นโดยไม่ได้รับอนุญาต
“การเล่นน้ำสงกรานต์เป็นประเพณีการรดน้ำขอพรผู้ใหญ่ ซึ่งถือเป็นการแสดงความเคารพและความกตัญญูต่อผู้มีพระคุณ สะท้อนถึงค่านิยมและวัฒนธรรมอันดีงามของไทยที่ปฏิบัติสืบเนื่องมาตั้งแต่ในอดีต แต่ในปัจจุบันการเล่นน้ำเปลี่ยนแปลงรูปแบบไปมาก อาจทำให้เกิดความไม่ปลอดภัยได้ ฉะนั้น ควรช่วยกันสืบสานและอนุรักษ์วัฒนธรรมอันดีงามของไทย โดยเล่นน้ำสงกรานต์ตามประเพณี เล่นเพื่อความสนุกสนาน ไม่ควรเล่นรุนแรง ไม่ใช้น้ำไม่สะอาดมาเล่นสาดกัน ควรระมัดระวังการสำลักน้ำทั้งทางปากและจมูก ผู้ที่เปียกน้ำเป็นเวลานาน ๆ ควรห่วงใยสุขภาพของตนเอง และเล่นสงกรานต์อย่างมีวัฒนธรรมเพื่อความปลอดภัยของทุกคน” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/81626