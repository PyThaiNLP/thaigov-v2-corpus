รัฐบาลไทย-ข่าวทำเนียบรัฐบาล-นายกฯ ตรวจสภาพการจราจร-ความพร้อมการอำนวยความสะดวกและความปลอดภัย รองรับการเดินทางของประชาชน ช่วงเทศกาลสงกรานต์ 2567 ขอบคุณหน่วยงานและเจ้าหน้าที่ที่เสียสละเวลา ดูแลแก้ไขปัญหาให้ ปชช.


วันพฤหัสบดีที่ 11 เมษายน 2567
11/04/2567
พิมพ์
นายกฯ ตรวจสภาพการจราจร-ความพร้อมการอำนวยความสะดวกและความปลอดภัย รองรับการเดินทางของประชาชน ช่วงเทศกาลสงกรานต์ 2567 ขอบคุณหน่วยงานและเจ้าหน้าที่ที่เสียสละเวลา ดูแลแก้ไขปัญหาให้ ปชช.
นายกฯ ตรวจสภาพการจราจร-ความพร้อมการอำนวยความสะดวกและความปลอดภัย รองรับการเดินทางของประชาชน ช่วงเทศกาลสงกรานต์ 2567 ขอบคุณหน่วยงานและเจ้าหน้าที่ที่เสียสละเวลา ดูแลแก้ไขปัญหาให้ประชาชน
วันนี้ (11 เมษายน 2567) เวลา 10.40 น. ณ ศูนย์บริหารจัดการจราจรและอุบัติเหตุ (Highway Traffic Operations Center : HTOC) กรมทางหลวง ถนนศรีอยุธยา  เขตราชเทวี กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจสภาพการจราจรและตรวจความพร้อมการอำนวยความสะดวกและความปลอดภัย รองรับการเดินทางของประชาชนในช่วงเทศกาลสงกรานต์ 2567 โดยมีนายสุริยะ จึงรุ่งเรืองกิจ รัฐมนตรีว่าการกระทรวงคมนาคม และนายชยธรรม์ พรหมศร ปลัดกระทรวงคมนาคม เข้าร่วมด้วย นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีรับฟังรายงานการดำเนินงานช่วงเทศกาลสงกรานต์ จากกระทรวงคมนาคม กรมทางหลวง และกองบังคับการตำรวจทางหลวง ถึงความพร้อมในการรองรับการเดินทางของประชาชน อาทิ การดูแลรักษาเส้นทาง ซ่อมแซมไฟฟ้าแสงสว่าง ไฟสัญญาณ ป้ายจราจรต่าง ๆ การเปิดช่องทางพิเศษ เป็นต้น โดยนายกฯ กล่าวว่า การมาศูนย์บริหารจัดการจราจรและอุบัติเหตุ (Highway Traffic Operations Center : HTOC) ในวันนี้เป็นการมาเพื่อให้กำลังใจเจ้าหน้าที่ที่ปฏิบัติหน้าที่ในวันสงกรานต์ วันผู้สูงอายุ ซึ่งเป็นนิมิตหมายอันดีในวันขึ้นปีใหม่ ขออำนวยอวยพรให้เจ้าหน้าที่ทุกคนมีความสุข มีสุขภาพร่างกายแข็งแรง ช่วยกันปฏิบัติหน้าที่ขับเคลื่อนประเทศไปสู่ความเจริญยิ่งขึ้น ทั้งนี้ เจ้าหน้าที่ทุกคนสมควรได้รับคำชมเชยอย่างมาก เพราะเป็นผู้ปิดทองหลังพระมาโดยตลอด ทั้งเทศกาลปีใหม่ เทศกาลสงกรานต์ ถึงแม้ว่าทุกคนควรได้อยู่กับครอบครัว ออกไปเที่ยวอย่างสนุกสนาน แต่ต้องมาปฏิบัติหน้าที่เพื่อดูแลทุกข์สุขของประชาชน โดยช่วงปีใหม่ที่ผ่านมา ทุกคนจะเห็นว่าจำนวนการจราจรติดขัดลดลงอย่างมาก รวมถึงยอดผู้เสียชีวิตด้วย ซึ่งเป็นผลจากที่ทุกคนให้ความใส่ใจส่งผลให้ทุกอย่างออกมาดี  ซึ่งพอเป็นเรื่องที่ดีก็จะไม่มีการพูดถึง ทุกคนที่ปฏิบัติหน้าที่ก็ถูกลืมไป แต่ตนนั้นไม่ลืมและยังได้พูดคคุยกับรัฐมนตรีว่าการกระทรวงคมนาคมตลอดว่า จุดนี้เป็นเรื่องที่เราต้องขยายผล เพราะช่วงปีใหม่ที่ผ่านมาถือเป็นช่วงปีใหม่ที่ดีที่สุดช่วงหนึ่ง ถึงแม้ถนนบางเส้นจะยังมีการจราจรติดขัด แต่การตัดสินใจเปิดมอเตอร์เวย์ โคราช M6 ชั่วคราว ช่วยทำให้ประชาชนมีความสุข แทนที่จะต้องรถติดกว่า 10 ชั่วโมงก็สามารถกลับไปเยี่ยมญาติพี่น้องในต่างจังหวัดได้เร็วยิ่งขึ้น
นายกฯ กล่าวต่อว่า สำหรับถนนพระราม 2 นั้นก่อสร้างมากว่า 50 ปี ขณะนี้คาดว่าจะเสร็จสิ้นภายในสิ้นปี 2568 แต่ว่าถึงจะเสร็จสิ้นในปี 2568 ก็ตามระหว่างนี้รัฐมนตรีว่าการกระทรวงคมนาคมก็มีแผนงานระยะสั้นเพื่อจะรองรับการจราจร โดยต้องยอมรับช่วงสงกรานต์นี้การจราจรอาจติดขัดซึ่งประมาณรถที่คาดไว้จะสูงขึ้นจากช่วงปีใหม่ เพราะฉะนั้นการจราจรติดขัดยังคงมีอยู่แต่มั่นใจว่าการบริหารจัดการที่ดี ใส่ใจในทุก ๆ ปัญหา การจราจรก็จะไม่ติดขัดมากเท่ากับการไม่บริหารจัดการอะไรเลย นอกจากนี้ นายกฯ ได้ขอบคุณทุกหน่วยงานที่เกี่ยวข้องและเจ้าหน้าที่ทุกคนที่เสียสละเวลาช่วยกันดูแล คอยแก้ไขปัญหาให้กับประชาชน ซึ่งถือเป็นตัวอย่างที่ดีสำหรับข้าราชการ

ที่มา : https://www.thaigov.go.th/news/contents/details/81644