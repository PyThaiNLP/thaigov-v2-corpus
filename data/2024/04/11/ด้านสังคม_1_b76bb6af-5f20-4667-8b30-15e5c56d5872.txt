รัฐบาลไทย-ข่าวทำเนียบรัฐบาล-“วราวุธ” ยินดี ขรก. ดีเด่น พม. ชี้ทุกคนล้วนเป็นฟันเฟืองสำคัญช่วยเหลือประชาชน


วันพุธที่ 10 เมษายน 2567
“วราวุธ” ยินดี ขรก. ดีเด่น พม. ชี้ทุกคนล้วนเป็นฟันเฟืองสำคัญช่วยเหลือประชาชน
“วราวุธ” ยินดี ขรก. ดีเด่น พม. ชี้ทุกคนล้วนเป็นฟันเฟืองสำคัญช่วยเหลือประชาชน
วันนี้ (10 เม.ย. 67) เวลา 12.00 น. ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2566 จำนวน 10 คน เพื่อประกาศเกียรติคุณ ยกย่องเชิดชูเกียรติ แก่ข้าราชการพลเรือนดีเด่นของกระทรวง พม. ซึ่งเป็นผู้ประพฤติปฏิบัติตนเป็นแบบอย่างที่ดี มีผลงานโดดเด่นเป็นประโยชน์ต่อราชการและประชาชน โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ กล่าวรายงาน
นายวราวุธ กล่าวว่า วันที่ 1 เมษายนของทุกปี เป็นวันข้าราชการพลเรือน โดยมีวัตถุประสงค์เพื่อยกย่องเชิดชูเกียรติ และเผยแพร่เกียรติคุณของข้าราชการพลเรือนดีเด่น รวมทั้งจัดกิจกรรมเผยแพร่ผลงานของข้าราชการและส่วนราชการ การให้บริการประชาชน และการสร้างความเข้าใจอันดีแก่ประชาชนต่อบทบาทหน้าที่ของข้าราชการ และเจ้าหน้าที่ของรัฐ ซึ่งจากมติที่ประชุมคณะกรรมการจัดงานวันข้าราชการพลเรือน ครั้งที่ 1/2567 เมื่อวันที่ 26 มี.ค. 67 ให้ส่วนราชการจัดพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นประจำปี 2566 ซึ่งในปีนี้ กระทรวง พม. จึงได้จัดพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น จำนวน 10 ท่าน เพื่อเป็นเกียรติให้แก่ข้าราชการพลเรือนดีเด่น ประจำปี พ.ศ. 2566 ประกอบด้วย
1) สำนักงานปลัดกระทรวงการพัฒนาสังคมและความมั่นคงของมนุษย์ ได้แก่ นางกฤติกา พันธ์รัตน์กุล นักวิเคราะห์นโยบายและแผนชำนาญการ ศูนย์เทคโนโลยีสารสนเทศและการสื่อสาร
2) กรมพัฒนาสังคมและสวัสดิการ ได้แก่ 2.1) นางสาวอรวลัญช์ ณรงค์เดชา นักวิเคราะห์นโยบายและแผนชำนาญการพิเศษ กองยุทธศาสตร์และแผนงาน และ 2.2) นายไพบูลย์ มารดาวงศ์ พนักงานพิมพ์ ส 4 ศูนย์พัฒนาราษฎรบนพื้นที่สูงจังหวัดแม่ฮ่องสอน กองพัฒนาสังคมกลุ่มเป้าหมายพิเศษ
3) กรมกิจการสตรีและสถาบันครอบครัว ได้แก่ 3.1) นางอภิรดี สุสุทธิ นักพัฒนาสังคมชำนาญการพิเศษ กองคุ้มครองและพัฒนาอาชีพ และ 3.2) นางนภา มโนเรือง นักพัฒนาสังคมชำนาญการ ศูนย์เรียนรู้การพัฒนาสตรีและครอบครัวจังหวัดเชียงราย
4) กรมกิจการเด็กและเยาวชน ได้แก่ 4.1) นางสาวชนานันท์ วุฒิทวี นักพัฒนาสังคมชำนาญการพิเศษ กลุ่มประสานงานบ้านพักเด็กและครอบครัว กองคุ้มครองเด็กและเยาวชน และ 4.2) นางสาวสุพนิตา ทองทรัพย์ โภชนากร ส 3 สถานสงเคราะห์เด็กอ่อนปากเกร็ด กองส่งเสริมการพัฒนาและสวัสดิการเด็ก เยาวชน และครอบครัว
5) กรมส่งเสริมและพัฒนาคุณภาพชีวิตคนพิการ ได้แก่ 5.1) นายณัฐกฤต โคมจันทร์ นักทรัพยากรบุคคลชำนาญการพิเศษ สำนักงานเลขานุการกรม และ 5.2) นางสาวธนิยา รตนะมโน นักกายภาพบำบัดชำนาญการ สถานคุ้มครองสวัสดิภาพและพัฒนาคนพิการบ้านราชาวดี (หญิง) จังหวัดนนทบุรี
6) กรมกิจการผู้สูงอายุ ได้แก่ นางสาววลัยรักษ์ อังคะมาตย์ พยาบาลวิชาชีพชำนาญการ (ปฏิบัติงานหัวหน้าฝ่ายบริหารงานทั่วไป) ศูนย์พัฒนาการจัดสวัสดิการสังคมผู้สูงอายุบ้านบางแค
นายวราวุธ กล่าวว่า ข้าราชการ และเจ้าหน้าที่ทุกคน ล้วนเป็นฟันเฟืองที่สำคัญ การที่ทุกท่านในวันนี้ได้รับรางวัลเข็มเชิดชูเกียรติ สิ่งที่ท่านได้ไปเป็นเครื่องหมายที่แสดงให้เห็นถึงการทำงานอย่างทุ่มเท และตั้งใจทำงานเพื่อรับใช้พี่น้องประชาชน และกระทรวง พม. แต่สิ่งที่ยากกว่าการได้รับเข็มเชิดชูเกียรติและเกียรติบัตร คือการรักษามาตรฐานในปีต่อๆ ไป หรือเป็นเพียงแค่ความพยายามปีเดียวเพื่อได้รางวัล หรือทุกท่านจะยังคงรักษามาตรฐานเช่นนี้ให้คงอยู่ เพราะสิ่งที่ทุกท่านได้ในวันนี้ ไม่ใช่แค่เพียงเกียรติและศักดิ์ศรีแก่ตนเอง แต่เป็นการแสดงให้เห็นถึงคุณภาพเนื้องานของกระทรวง พม. ในปีที่ผ่านมา ซึ่งในระบบราชการนั้นมีหลายภาคส่วน และมีข้าราชการนับล้านชีวิตอยู่ในระบบ และในส่วนของกระทรวง พม. มี 10 ท่าน ที่ได้รับรางวัล และตนเชื่อว่ายังมีอีกหลายท่านอยู่ในสายตาของคณะกรรมการ
นายวราวุธ กล่าวเพิ่มเติมว่า ตนขอเป็นกำลังใจให้กับเพื่อนๆ ข้าราชการทุกคน ในการตั้งใจทำงาน และขอแสดงความยินดีกับเพื่อนๆ ข้าราชการที่ได้รับรางวัลในวันนี้ สำหรับท่านที่ยังไม่ได้ในปีนี้ ขออย่าเพิ่งละทิ้งความตั้งใจ ตนเป็นรัฐมนตรี ถ้าคิดเพียงแค่ให้ข้าราชการทำงานแทน หากคิดเช่นนี้ประเทศไทยคงไม่ก้าวหน้า แต่การที่เรามีรางวัลเชิดชูเกียรติให้แก่ข้าราชการ เป็นการสะท้อนให้เห็นถึงการดึงเอาศักยภาพของข้าราชการออกมาให้ทุกคนได้เห็นเป็นตัวอย่างในการตั้งใจทำงานให้แก่ประเทศชาติ ท่านทั้งหลายเป็นข้าราชการภายใต้เบื้องพระยุคลบาท ภายใต้พระบรมโพธิสมภารแห่งพระบรมราชจักรีวงศ์ ภายใต้พระบาทสมเด็จพระเจ้าอยู่หัวรัชกาลที่ 10 ซึ่งตนหวังเป็นอย่างยิ่งว่าทุกท่านจะใช้ความรู้ความสามารถทุกอย่างที่มีในการทำงานให้กับกระทรวง พม. การแก้ไขปัญหา การดูแลพี่น้องประชาชนคนไทย และที่สำคัญขอให้ทุกท่านตั้งใจรักษาคุณงามความดีให้ได้ดั่งเกลือรักษาความเค็ม และทำคุณประโยชน์ให้แก่พี่น้องประชาชนต่อไป
#ช่วย24ชั่วโมง #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #ข้าราชการพลเรือนดีเด่น

ที่มา : https://www.thaigov.go.th/news/contents/details/81619