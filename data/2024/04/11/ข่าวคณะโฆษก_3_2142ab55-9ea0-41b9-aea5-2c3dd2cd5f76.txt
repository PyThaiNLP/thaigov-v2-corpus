รัฐบาลไทย-ข่าวทำเนียบรัฐบาล-“รัดเกล้า” เผย ภาคส่วนพลังงานขอความร่วมมือผู้ประกอบกิจการสถานีบริการน้ำมันเชื้อเพลิง เตรียมความพร้อมอำนวยความสะดวกช่วงสงกรานต์อย่างเต็มที่ ให้ประชาชนเดินทางท่องเที่ยวและกลับภูมิลำเ


วันพฤหัสบดีที่ 11 เมษายน 2567
11/04/2567
พิมพ์
“รัดเกล้า” เผย ภาคส่วนพลังงานขอความร่วมมือผู้ประกอบกิจการสถานีบริการน้ำมันเชื้อเพลิง เตรียมความพร้อมอำนวยความสะดวกช่วงสงกรานต์อย่างเต็มที่ ให้ประชาชนเดินทางท่องเที่ยวและกลับภูมิลำเ
“รัดเกล้า” เผย ภาคส่วนพลังงานขอความร่วมมือผู้ประกอบกิจการสถานีบริการน้ำมันเชื้อเพลิง เตรียมความพร้อมอำนวยความสะดวกช่วงสงกรานต์อย่างเต็มที่ ให้ประชาชนเดินทางท่องเที่ยวและกลับภูมิลำเนาอย่างปลอดภัย
วันนี้  11 เมษายน 2567  นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า เนื่องจากในช่วงเทศกาลสงกรานต์ พ.ศ. 2567 มีวันหยุดยาวติดต่อกันหลายวัน ประชาชนมีการเดินทางกลับสู่ภูมิลำเนาและเดินทางท่องเที่ยวในช่วงระยะเวลาดังกล่าวเป็นจำนวนมาก ในส่วนของกระทรวงพลังงาน โดยนายสราวุธ แก้วตาทิพย์ อธิบดีกรมธุรกิจพลังงาน ได้ขอความร่วมมือผู้ประกอบกิจการสถานีบริการน้ำมันเชื้อเพลิง และผู้ขนส่งน้ำมันเชื้อเพลิงทั่วประเทศ เตรียมน้ำมันเชื้อเพลิง จัดที่จอดรถและห้องน้ำสะอาด ให้เพียงพอต่อความต้องการประชาชนที่มาใช้บริการ  พร้อมขอให้กำชับพนักงานขับรถด้วยความระมัดระวัง ป้องกันอุบัติภัยและการขาดแคลนน้ำมันเชื้อเพลิงของสถานีบริการน้ำมันในต่างจังหวัด และยังได้กำชับให้สถานีบริการน้ำมันเชื้อเพลิง งดจำหน่ายสุราและเครื่องดื่มแอลกอฮอล์ เพื่อความปลอดภัยในชีวิตและทรัพย์สินของประชาชนอีกด้วย
นอกจากนี้ กระทรวงพลังงานยังได้ร่วมกับกระทรวงพาณิชย์ตรวจสอบสถานีบริการน้ำมัน โดยเฉพาะในพื้นที่ที่เป็นเส้นทางผ่านไปยังจังหวัดต่างๆ และแหล่งท่องเที่ยวที่จะมีผู้ใช้บริการจำนวนมาก เพื่อเป็นการคุ้มครองผู้บริโภคให้ได้รับความเป็นธรรมในช่วงเทศกาลสงกรานต์นี้
“รัฐบาลกำชับและขอให้ทุกภาคส่วนเตรียมความพร้อมให้บริการและดูแลอำนวยความสะดวกในการขับขี่และเดินทางของประชาชน เพื่อให้ประชาชนเดินทางท่องเที่ยวและกลับภูมิลำเนาอย่างปลอดภัยและสบายใจ ได้ใช้เวลากับครอบครัวและเพื่อนฝูงอย่างเต็มที่ในช่วงเทศกาลสงกรานต์ พ.ศ. 2567” รองโฆษกฯ​ รัดเกล้าเสริม
**********

ที่มา : https://www.thaigov.go.th/news/contents/details/81628