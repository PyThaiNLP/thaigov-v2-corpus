รัฐบาลไทย-ข่าวทำเนียบรัฐบาล-นายกรัฐมนตรี ตรวจการเตรียมความพร้อมอำนวยความสะดวก และความปลอดภัยรองรับการเดินทางของประชาชนในช่วงสงกรานต์ 2567 ณ สถานีขนส่งผู้โดยสารกรุงเทพ (จตุจักร)  


วันพฤหัสบดีที่ 11 เมษายน 2567
นายกรัฐมนตรี ตรวจการเตรียมความพร้อมอำนวยความสะดวก และความปลอดภัยรองรับการเดินทางของประชาชนในช่วงสงกรานต์ 2567 ณ สถานีขนส่งผู้โดยสารกรุงเทพ (จตุจักร)
...
วานนี้ (10 เมษายน 2567) นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ตรวจเยี่ยมการอำนวยความสะดวก ปลอดภัยแก่ผู้โดยสารที่เดินทางกลับภูมิลำเนาและท่องเที่ยวในช่วงเทศกาลสงกรานต์ 2567 ณ สถานีขนส่งผู้โดยสารกรุงเทพ (จตุจักร) โดยมี นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นางมนพร เจริญศรี นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายอรรถวิท รักจำรูญ กรรมการรักษาการแทนกรรมการผู้จัดการใหญ่ บริษัท ขนส่ง จำกัด และผู้บริหารหน่วยงานที่เกี่ยวข้องให้การต้อนรับ
นายเศรษฐา ทวีสิน ได้รับฟังบรรยายสรุปการพัฒนาสถานีขนส่งผู้โดยสารกรุงเทพ (จตุจักร) และการเตรียมความพร้อมในการอำนวยความสะดวกและความปลอดภัย รองรับการเดินทางของประชาชนในช่วงสงกรานต์ 2567 ของบริษัท ขนส่ง จำกัด (บขส.) จากนั้นได้ตรวจเยี่ยมการให้บริการภายในสถานีขนส่ง อาทิ ชานชาลา จุดรถโดยสารขาเข้าและขาออก จุดให้บริการรถโดยสารสาธารณะ ห้องน้ำ เป็นต้น และได้พบปะประชาชนสอบถามถึงความพอใจต่อการให้บริการ และเปิดเผยว่า รัฐบาลมีความตั้งใจให้ประชาชนได้รับความสะดวกสบาย และสิ่งสำคัญคือเรื่องความสะอาด พร้อมกับการให้บริการที่ดี สามารถจองตั๋วออนไลน์ได้ จากการสอบถามประชาชนที่ใช้บริการทราบว่าประชาชนมีความสุขดี สถานที่สะอาดขึ้น และตั๋วมีราคาที่เหมาะสม นอกจากนี้ นายกรัฐมนตรีได้เสนอแนะให้ บขส. หารายได้เสริมด้วยการติดป้ายโฆษณา เนื่องจากปัจจุบันสามารถเก็บค่าบริการได้ถึง 3 ล้านบาท เพื่อนำรายได้ส่วนนี้มาพัฒนาต่อไป พร้อมทั้งได้กล่าวชื่นชมทุกหน่วยงานที่เกี่ยวข้องที่ร่วมกันพัฒนาและปรับปรุงสถานีขนส่งผู้โดยสารกรุงเทพ (จตุจักร) สร้างความสะดวกสบายให้ประชาชนผู้ใช้บริการในช่วงเทศกาลสงกรานต์ พร้อมเน้นย้ำให้เข้มงวดการตรวจสภาพร่างกาย สารเสพติดของพนักงานขับรถโดยสารก่อนออกเดินทางเพื่อความปลอดภัยของผู้โดยสาร และอยากให้จัดเจ้าหน้าที่ทำความสะอาดเป็นประจำเพื่อให้สถานีขนส่งผู้โดยสารกรุงเทพฯ (หมอชิต 2) มีความสะอาด พร้อมให้บริการอยู่เสมอ

ที่มา : https://www.thaigov.go.th/news/contents/details/81625