รัฐบาลไทย-ข่าวทำเนียบรัฐบาล-รัฐบาล ขอความร่วมมือ ปชช. ร่วมรณรงค์เล่นสงกรานต์ปลอดภัย สังคมไทยเคารพสิทธิ ให้เกียรติ หยุดฉวยโอกาส คุกคามทางเพศ ลดความรุนแรงทุกรูปแบบตลอดเทศกาลสงกรานต์ 2567


วันพฤหัสบดีที่ 11 เมษายน 2567
11/04/2567
พิมพ์
รัฐบาล ขอความร่วมมือ ปชช. ร่วมรณรงค์เล่นสงกรานต์ปลอดภัย สังคมไทยเคารพสิทธิ ให้เกียรติ หยุดฉวยโอกาส คุกคามทางเพศ ลดความรุนแรงทุกรูปแบบตลอดเทศกาลสงกรานต์ 2567
รัฐบาล ขอความร่วมมือ ปชช. ร่วมรณรงค์เล่นสงกรานต์ปลอดภัย สังคมไทยเคารพสิทธิ ให้เกียรติ หยุดฉวยโอกาส คุกคามทางเพศ ลดความรุนแรงทุกรูปแบบตลอดเทศกาลสงกรานต์ 2567
วันนี้ (11 เม.ย. 67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ตามที่ UNESCO ได้ประกาศขึ้นทะเบียนให้ สงกรานต์ในประเทศไทย เป็นรายการในบัญชีมรดกภูมิปัญญาทางวัฒนธรรมที่จับต้องไม่ได้ของมนุษยชาติ สะท้อนความหลากหลายทางวัฒนธรรม และความคิดสร้างสรรค์ของมนุษย์ ซึ่งคณะรัฐมนตรีมีมติเห็นชอบให้จัดกิจกรรมสงกรานต์ “ Maha Songkran World Water Festival เย็นทั่วหล้า มหาสงกรานต์ 2567” นั้น
นายคารม กล่าวว่า  เพื่อเป็นการเฉลิมฉลองในโอกาสดังกล่าว และเป็นที่ทราบกันว่าเทศกาลสงกรานต์ของไทยเป็นเทศกาลที่เน้นความสนุกสนาน และมักจะมีการสังสรรค์ด้วยเครื่องดื่มแอลกอฮอล์ที่เป็นสาเหตุหลักที่ก่อให้เกิดปัญหาความรุนแรงต่าง ๆ ตามมา รวมถึงปัญหาการคุกคามทางเพศ ซึ่งจากข้อมูลการสำรวจความคิดเห็นของประชาชนต่อเทศกาลสงกรานต์ 2567 พบว่า กลุ่มที่เคยเล่นสงกรานต์ส่วนใหญ่เคยเจอสถานการณ์ถูกประแป้งที่ใบหน้า ร้อยละ 57.79 ถูกฉวยโอกาสแต๊ะอั๋ง/ลวนลาม ร้อยละ 32.43 และเด็กกลุ่มอายุต่ำกว่า 18 ปี เคยถูกประแป้งที่ใบหน้ามากที่สุด ร้อยละ 76.77 โดยพฤติกรรมการฉวยโอกาสแต๊ะอั๋ง/ลวนลามที่พบมากที่สุด คือ ถูกจับมือ/แขน/เบียดเสียด ร้อยละ 61.45 และกลุ่มตัวอย่าง รับรู้ ว่าการถูกลวนลาม/คุกคามทางเพศถือว่าเป็นการกระทําความผิดตามกฎหมายอาญา ร้อยละ 92.10 สำหรับสงกรานต์ ปี 2567 สิ่งที่กังวลหรือห่วงใยในช่วงเทศกาลสงกรานต์ปีนี้ คือ ภัยอันตราย/อุบัติเหตุมากที่สุด ร้อยละ 85.06 การดื่มสุรา/น้ำกระท่อมทำให้ขาดสติ แล้วเกิดการทะเลาะวิวาท ร้อยละ 40.22 และการล่วงละเมิดทางเพศ ร้อยละ 34.13
“รัฐบาลขอความร่วมมือประชาชนทุกคน ร่วมรณรงค์เล่นสงกรานต์อย่างปลอดภัย ช่วยกันสอดส่องดูแล และมีจิตสำนึกที่ดีในการเล่นน้ำสงกรานต์ ร่วมเล่นน้ำสงกรานต์แบบขนบธรรมเนียมประเพณีไทยดั้งเดิม เพื่อสืบสานวัฒนธรรมที่ดีไว้อย่างต่อเนื่อง เพราะว่าประเทศไทยเป็นประเทศที่มีนักท่องเที่ยวเดินทางมาร่วมประเพณีสงกรานต์จำนวนมาก ซึ่งเรื่องของการให้เกียรติ ความเท่าเทียม รัฐบาลให้ความสำคัญเป็นอย่างยิ่ง ช่วงเทศกาลสงกรานต์ขอให้เคารพ ให้เกียรติ ในสิทธิเนื้อตัวร่างกายความยินยอมพร้อมใจของผู้อื่น ไม่ฉวยโอกาสลวนลาม หรือคุกคามทางเพศ และไม่ใช้ความรุนแรงในทุกรูปแบบ” นายคารม ย้ำ

ที่มา : https://www.thaigov.go.th/news/contents/details/81629