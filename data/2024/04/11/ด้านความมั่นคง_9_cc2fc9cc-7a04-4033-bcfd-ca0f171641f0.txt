รัฐบาลไทย-ข่าวทำเนียบรัฐบาล-พ่อเมืองชัยภูมิ สั่งการตรวจเข้มสถานบริการ สถานประกอบการที่มีลักษณะคล้ายสถานบริการ ช่วงเทศกาลสงกรานต์ ประจำปี 2567 “เน้นย้ำ ผู้ประกอบการต้องดำเนินการตามกฎหมายอย่างเคร่งครัด” 


วันพฤหัสบดีที่ 11 เมษายน 2567
11/04/2567
พิมพ์
พ่อเมืองชัยภูมิ สั่งการตรวจเข้มสถานบริการ สถานประกอบการที่มีลักษณะคล้ายสถานบริการ ช่วงเทศกาลสงกรานต์ ประจำปี 2567 “เน้นย้ำ ผู้ประกอบการต้องดำเนินการตามกฎหมายอย่างเคร่งครัด”
พ่อเมืองชัยภูมิ สั่งการตรวจเข้มสถานบริการ สถานประกอบการที่มีลักษณะคล้ายสถานบริการ ช่วงเทศกาลสงกรานต์ ประจำปี 2567 “เน้นย้ำ ผู้ประกอบการต้องดำเนินการตามกฎหมายอย่างเคร่งครัด” หากพบเบาะแสแจ้งศูนย์ดำรงธรรม 1567 ทันที
วันนี้ (11 เม.ย. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า จังหวัดชัยภูมิได้ดำเนินการขับเคลื่อนการจัดระเบียบสังคม เพื่อเสริมสร้างความผาสุกให้กับพื้นที่ตามนโยบายของกระทรวงมหาดไทย โดยได้กำหนดเป็นนโยบายที่สำคัญของจังหวัดชัยภูมิ เพราะการจัดระเบียบสังคมจะนำมาซึ่งการป้องกันภัยพาลและอบายมุขทั้งปวงที่อาจส่งผลให้เกิดโทษ หรือ พิษภัยต่อเด็ก เยาวชน และประชาชนทั่วไป โดยตนมอบหมายให้นางสาวกานต์จรัส เอียดทองใส ปลัดจังหวัดชัยภูมิ ดำเนินการตรวจตามอำนาจหน้าที่ตามกฎหมายสถานบริการ/สถานประกอบการคล้ายสถานบริการ และตรวจตรา กวดขัน จุดเสี่ยงแหล่งมั่วสุมของเยาวชน รวมทั้งปฏิบัติการป้องกันและปราบปรามยาเสพติด รวม 9 แห่ง ในบริเวณพื้นที่อำเภอเมืองชัยภูมิ โดยมีนายวรรณวิทย์ วรรณประเสริฐ ป้องกันจังหวัดชัยภูมิ นายอำเภอเมืองชัยภูมิ กองร้อยอาสารักษาดินแดนจังหวัดชัยภูมิที่ 1 และเจ้าหน้าที่ตำรวจภูธรเมืองชัยภูมิ ร่วมลงพื้นที่
“การลงพื้นที่ตรวจสถานบริการ/สถานประกอบการคล้ายสถานบริการในพื้นที่อำเภอเมืองชัยภูมิ ชุดปฏิบัติการได้แบ่งกำลังพลออกเป็น 2 ชุด ได้แก่ ชุดที่ 1 ลงพื้นที่ตรวจสอบสถานประกอบการที่มีลักษณะคล้ายสถานบริการ จำนวน 5 ร้าน ประกอบด้วย 1) ร้าน Secret bar 2) ร้าน บขส. 3) ร้านเคลิ้ม 4) ร้านโอโซน และ 5) ร้านโอเอซิส แดนซ์ผับ และชุดที่ 2 ลงพื้นที่ตรวจสอบสถานประกอบการที่มีลักษณะคล้ายสถานบริการ จำนวน 4 ร้าน ประกอบด้วย 1) ร้านตะวันแดงสาดแสงทองชัยภูมิ 2) ร้าน Wrap Zone 3) ร้าน 22/7 และ 4) ร้านโฮมบุญ โดยผลปฏิบัติการไม่พบการกระทำที่ผิดกฎหมายระหว่างการเข้าตรวจสอบ ทั้งนี้ เจ้าหน้าที่ได้แนะนำและกำชับผู้ประกอบการให้ปฏิบัติตามกฎหมายและมาตรการที่เกี่ยวข้องอย่างเคร่งครัด ได้แก่ 1) การสอดส่องดูแลห้ามเด็กอายุต่ำกว่ากำหนดเข้าใช้บริการ 2) การตรวจตามอำนาจหน้าที่ตามกฎหมายสถานบริการ/สถานประกอบการคล้ายสถานบริการ เช่น การห้ามพกพาอาวุธ ยาเสพติด 3) การเปิด - ปิดให้บริการตามเวลาที่กฎหมายกำหนด 4) การห้ามสูบบุหรี่ - บุหรี่ไฟฟ้า ลักลอบจำหน่ายบุหรี่ผิดกฎหมาย 5) เน้นย้ำเรื่องการใช้เสียง ไม่ให้ไปรบกวนประชาชนที่อาศัยอยู่บริเวณใกล้เคียง 6) เวลา 22.00 น. ให้ลดระดับเสียงดังลง เพื่อไม่ให้เสียงรบกวนประชาชนที่อาศัยบริเวณใกล้เคียง และ 7) เวลา 24.00 น. ให้หยุดการใช้เสียงทันที” นายอนันต์ฯ กล่าว
นายอนันต์ นาคนิยม ผู้ว่าราชการจังหวัดชัยภูมิ กล่าวทิ้งท้ายว่า ขอบคุณเจ้าหน้าที่ที่เกี่ยวข้องทุกคนในความร่วมมือร่วมใจที่จะขับเคลื่อนการจัดระเบียบสังคมเพื่อเสริมสร้างความผาสุกให้กับประชาชนในพื้นที่จังหวัดชัยภูมิ เพื่อเป็นการป้องปรามการกระทำความผิดต่าง ๆ และขอให้ทุกพื้นที่ดำเนินการอย่างจริงจังและต่อเนื่อง เราในฐานะคนมหาดไทยจะต้องมุ่งมั่นทำงานด้วยใจและ Passion ซึ่งฝ่ายปกครองจะต้องหมั่นลงพื้นที่ติดตาม เน้นย้ำกับผู้ประกอบการสถานบันเทิงทุกแห่งในจังหวัดชัยภูมิ จะต้องประกอบธุรกิจด้วยความมีจิตสํานึกรับผิดชอบต่อสังคม ไม่ละเมิดต่อกฎหมาย ไม่ฝ่าฝืนคำสั่ง คสช. ที่ 22/2558 และคำสั่ง คสช. ที่ 46/2559 และสิ่งที่สำคัญที่สุด คือ “ห้ามเด็ก การพนัน ค้ามนุษย์ อาวุธ ยาเสพติด ปิดเกินเวลา ตั้งอยู่ใกล้สถานศึกษา ถูกจับแล้วโดนปิดแน่นอน” ขอให้ประกอบกิจการโดยมีจิตสํานึกรับผิดชอบต่อความสงบเรียบร้อยของสังคม ไม่ฝ่าฝืนข้อห้ามข้างต้น หากฝ่าฝืนจะถูกเจ้าหน้าที่จับกุมและดำเนินคดีตามกฎหมายที่เกี่ยวข้องทันที ทั้งนี้ ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพี่น้องประชาชนพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ ที่สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81664