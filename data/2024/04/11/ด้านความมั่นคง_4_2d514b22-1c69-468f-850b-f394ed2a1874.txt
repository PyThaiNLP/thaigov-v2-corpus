รัฐบาลไทย-ข่าวทำเนียบรัฐบาล-รมว.แรงงาน ญี่ปุ่น-ไทย สานสัมพันธ์ เจรจาเพิ่มโควต้าแรงงาน ภาคท่องเที่ยว บริบาล ก่อสร้าง และ Osaka expo2025 โอกาสของแรงงานทักษะ ค่าจ้างสูง


วันพฤหัสบดีที่ 11 เมษายน 2567
11/04/2567
พิมพ์
รมว.แรงงาน ญี่ปุ่น-ไทย สานสัมพันธ์ เจรจาเพิ่มโควต้าแรงงาน ภาคท่องเที่ยว บริบาล ก่อสร้าง และ Osaka expo2025 โอกาสของแรงงานทักษะ ค่าจ้างสูง
วันที่ 10 เมษายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน พร้อมด้วยนายไพโรจน์ โชติกเสถียร ปลัดกระทรวงแรงงาน นายสมชาย มรกตศรีวรรณ อธิบดีกรมการจัดหางาน นายบุญสงค์ ทัพชัยยุทธ์ เลขาธิการสำนักงานประกันสังคม
และนางปรางทิพย์ กาญจนหัตถกิจ อัครราชทูต ณ กรุงโตเกียว เข้าพบ Mr. Takemi KEIZO รัฐมนตรีว่าการกระทรวงสาธารณสุข แรงงาน และสวัสดิการ ประเทศญี่ปุ่น ณ กระทรวงสาธารณสุข แรงงาน และสวัสดิการ ประเทศญี่ปุ่น เพื่อแสดงความยินดีในโอกาสเข้ารับตำแหน่งใหม่ และขอบคุณที่กระทรวงสาธารณสุข แรงงาน และสวัสดิการญี่ปุ่นได้ให้การสนับสนุนกระทรวงแรงงานในด้านต่างๆ โดยทั้งสองฝ่ายจะสนับสนุนภารกิจที่เกี่ยวข้องร่วมกันต่อไป
นายพิพัฒน์ กล่าวว่า บรรยากาศในการหารือแม้จะใช้เวลาไม่นาน แต่เต็มไปด้วยไมตรีจิต หลังจากแสดงความยินดีในโอกาสเข้ารับตำแหน่งใหม่แก่ Mr. Takemi KEIZO รัฐมนตรีว่าการกระทรวงสาธารณสุข แรงงาน และสวัสดิการ เมื่อวันที่ 13 กันยายน 2566 ที่ผ่านมาแล้ว ได้ขอบคุณรัฐบาลญี่ปุ่นที่ดูแลแรงงานไทยเป็นอย่างดี จากนั้น   ทั้ง 2 ฝ่ายได้แลกเปลี่ยนความคิดเห็น โดยฝ่ายไทยขอให้ทางการญี่ปุ่นสนับสนุนความร่วมมือด้านแรงงาน ส่งเสริมการจ้างแรงงานไทยในประเทศญี่ปุ่นมากขึ้น โดยเฉพาะกลุ่มแรงงานทักษะสูง แรงงานฝีมือ แรงงานทักษะเฉพาะ พร้อมยืนยันว่าฝ่ายไทยเคารพกฎหมายประเทศญี่ปุ่นจะเข้มงวดให้แรงงานไทยเดินทางไปทำงานประเทศญี่ปุ่นอย่างถูกต้องตามกฎหมายและจะเตรียมความพร้อมแรงงานไทยให้มีทักษะด้านภาษาญี่ปุ่นสอดคล้องความต้องการของนายจ้างด้วย ฝ่ายทางการญี่ปุ่นชื่นชมแรงงานไทย โดยรับปากจะพิจารณา เพิ่มโควต้าการนำเข้าแรงงานในภาคท่องเที่ยว ภาคอุตสาหกรรมก่อสร้าง งานบริบาล และ Osaka expo 2025 นอกจากนี้ทั้ง 2 ฝ่ายเห็นพ้องร่วมกันที่จะนำ "ระบบพัฒนาทักษะแรงงาน (Skill Developing Worker : SDW) เข้ามาแทนที่ระบบผู้ฝึกปฏิบัติงานด้านเทคนิค (Technical Intern Training Program : TITP) เพื่อส่งเสริมให้แรงงานไทยพัฒนาทักษะฝีมือ และยกระดับเป็นแรงงานทักษะเฉพาะ สามารถมีรายได้เพิ่มขึ้น พำนักอาศัยและทำงานในประเทศญี่ปุ่นได้นานขึ้น (สูงสุด 5 ปี) และสามารถเปลี่ยนนายจ้างได้เมื่อครบ 1 ปี ซึ่งเงื่อนไขนี้จะเปิดโอกาสให้แรงงานไทยสามารถเลือกทำงานกับนายจ้างที่มีสวัสดิการดีกว่าหรือรายได้มากกว่าได้ พร้อมกับช่วยประเทศญี่ปุ่นแก้ไขปัญหาขาดแคลนแรงงานด้วย
ด้านนายสมชาย มรกตศรีวรรณ อธิบดีกรมการจัดหางาน กล่าวว่า รัฐบาลไทย โดยกระทรวงแรงงาน มีนโยบายขยายตลาดแรงงานไทยไปทำงานในต่างประเทศ เพื่อส่งเสริมให้แรงงานไทย มีงานทำและมีรายได้ มีโอกาสพัฒนาภาษา และทักษะ ตลอดจนเรียนรู้เทคโนโลยีใหม่ ๆ จากต่างประเทศ โดยเฉพาะประเทศญี่ปุ่นซึ่งเป็นประเทศที่แรงงานไทยสนใจเดินทางเข้ามาทำงานมากที่สุด รองจากไต้หวัน และสาธารณรัฐเกาหลี ปัจจุบันมีคนไทยฝึกปฏิบัติงานด้านเทคนิคในประเทศญี่ปุ่น 12,087 คน และเป็นแรงงานทักษะเฉพาะ 2,875 คน จากการหารือวันนี้นอกจากกระชับความสัมพันธ์   ให้แน่นแฟ้นยิ่งขึ้นแล้ว ยังได้สานต่อความร่วมมือด้านแรงงาน เพื่อประโยชน์ต่อแรงงานไทย พร้อมพัฒนาเศรษฐกิจระหว่าง 2 ประเทศ

ที่มา : https://www.thaigov.go.th/news/contents/details/81639