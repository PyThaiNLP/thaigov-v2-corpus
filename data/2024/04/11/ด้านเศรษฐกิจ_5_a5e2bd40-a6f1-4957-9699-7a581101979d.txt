รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม ลงพื้นที่ตรวจสอบตามทะเบียนที่ดินสงวนของกรมทางหลวงนอกเขตทางหลวง ทล.212 สาย อุบลราชธานี - มุกดาหาร - นครพนม


วันพฤหัสบดีที่ 11 เมษายน 2567
นายมนตรี เดชาสกุลสม รองปลัดกระทรวงคมนาคม ลงพื้นที่ตรวจสอบตามทะเบียนที่ดินสงวนของกรมทางหลวงนอกเขตทางหลวง ทล.212 สาย อุบลราชธานี - มุกดาหาร - นครพนม
...
เมื่อวันที่ 9 เมษายน 2567 นายมนตรี เดชาสกุลสม รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง ในฐานะประธานคณะทำงานแก้ไขปัญหาที่ดินทั้งระบบที่เกี่ยวข้องกับกระทรวงคมนาคม ผู้อำนวยการกองตรวจราชการ เป็นคณะทำงานและเลขานุการ พร้อมด้วยเจ้าหน้าที่กองตรวจราชการ สำนักงานปลัดกระทรวงคมนาคม ได้เดินทางลงพื้นที่ตรวจสอบตามทะเบียนที่ดินสงวนของกรมทางหลวงนอกเขตทางหลวง ทล.212 สาย อุบลราชธานี - มุกดาหาร - นครพนม ตอน อำเภอเลิงนกทา - จังหวัดมุกดาหาร ช่วง กม. ที่ 462+451 (เดิม กม. ที่ 122+500) กรณีประชาชน (นายอำนาจ บุตรบุรี) ยื่นคำร้องขอให้มีการตรวจสอบตามทะเบียนที่ดินสงวนของกรมทางหลวง (ทล.) ซึ่งประกาศทับซ้อนที่ดินของนางบาน สุกรรณ โดยคณะทำงานและผู้เกี่ยวข้องในพื้นที่ ประกอบด้วย ผู้อำนวยการสำนักจัดการที่ดินของรัฐ กรมที่ดิน ผู้แทนจากกรมทางหลวงชนบท ผู้อำนวยการแขวงทางหลวงมุกดาหาร ส่วนกฎหมายและกรรมสิทธิ์ที่ดินจากสำนักงานทางหลวงที่ 3 (สกลนคร) เจ้าหน้าที่สำนักงานที่ดินจังหวัดยโสธร และภาคประชาชน ได้แก่ นายอำนาจ บุตรบุรี นางสาววิชชุนัย ศิลาศรี และนายปราโมทย์ ผลภิญโญ ได้เข้าร่วมประชุมเพื่อรับฟังข้อมูลและข้อเท็จจริง ณ ห้องประชุมหมวดทางหลวงเลิงนกทา จังหวัดยโสธร และร่วมกันลงพื้นที่ตรวจสอบตำแหน่งที่ตั้งหลักกิโลเมตรบริเวณ กม. ที่ 462+451 และ กม. ที่ 462 และตรวจสอบที่ดินสงวนของ ทล. บริเวณ ทล.212 ตอน สี่แยกเข้ามุกดาหาร - สามแยกเลิงนกทาใหม่ ที่ กม. 122+500 (กม. เดิม) ด้านขวาทาง อยู่ห่างจากเขตทางหลวงประมาณ 1 กิโลเมตร ซึ่งเดิมสภาพพื้นที่เป็นที่ดินว่างเปล่า เป็นบ่อลูกรัง ที่ ทล. สงวนไว้เพื่อประโยชน์ในงานทาง และได้ขึ้นทะเบียนไว้เมื่อวันที่ 21 สิงหาคม 2494 ปัจจุบันสภาพพื้นที่บริเวณข้างเคียงเป็นที่ดินที่มีการครอบครอง ซึ่งภาคประชาชนโดยนายอำนาจ บุตรบุรี ได้มีข้อสงสัยเกี่ยวกับประเด็นหลักกิโลเมตรของ ทล. ที่เปลี่ยนแปลงไป เนื่องจาก ทล. แจ้งให้นายอำนาจ บุตรบุรี รื้อย้ายออกจากที่ดินสงวนบริเวณ กม. ที่ 462+451 ซึ่ง ทล. ได้เคยดำเนินการปักแนวเขตบริเวณที่ดินสงวนไว้ แต่นายอำนาจ บุตรบุรี อ้างว่าทับซ้อนกับที่ดินของตนจนเกิดข้อพิพาท โดยนายอำนาจ บุตรบุรี ตั้งข้อสังเกตว่าที่ดินสงวนของ ทล. อาจจะมีตำแหน่งที่คลาดเคลื่อนหรือไม่ใช่ที่ดินแปลงเดียวกับที่ ทล. ได้ปักหลักเขตไว้และแจ้งให้ตนรื้อย้ายออกไป ทั้งนี้ การลงพื้นที่ของคณะทำงานแก้ไขปัญหาที่ดินทั้งระบบที่เกี่ยวข้องกับกระทรวงคมนาคมในครั้งนี้ คณะทำงานและเลขานุการจะได้ทำบันทึกรายงานไปยังคณะอนุกรรมการแก้ไขปัญหาที่ดินทั้งระบบ ซึ่งมีร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธาน เพื่อทราบและพิจารณาต่อไป

ที่มา : https://www.thaigov.go.th/news/contents/details/81624