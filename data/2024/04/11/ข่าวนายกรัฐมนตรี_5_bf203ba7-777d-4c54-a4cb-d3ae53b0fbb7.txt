รัฐบาลไทย-ข่าวทำเนียบรัฐบาล-นายกฯ ตรวจเยี่ยมกรมทางหลวงสั่งการเข้มงวดเรื่องแอลกอฮอล์ ดื่มแล้วขับต้องไม่เกิดขึ้น อวยพรประชาชนช่วงเทศกาลสงกรานต์ ขอให้ทุกคนมีความสุข สุขภาพแข็งแรงและเดินทางโดยสวัสดิภาพ 


วันพฤหัสบดีที่ 11 เมษายน 2567
11/04/2567
พิมพ์
นายกฯ ตรวจเยี่ยมกรมทางหลวงสั่งการเข้มงวดเรื่องแอลกอฮอล์ ดื่มแล้วขับต้องไม่เกิดขึ้น อวยพรประชาชนช่วงเทศกาลสงกรานต์ ขอให้ทุกคนมีความสุข สุขภาพแข็งแรงและเดินทางโดยสวัสดิภาพ
นายกฯ ตรวจเยี่ยมกรมทางหลวงสั่งการเข้มงวดเรื่องแอลกอฮอล์ ดื่มแล้วขับต้องไม่เกิดขึ้น อวยพรประชาชนช่วงเทศกาลสงกรานต์ ขอให้ทุกคนมีความสุข สุขภาพแข็งแรงและเดินทางโดยสวัสดิภาพ
วันนี้ (11 เมษายน 2567) เวลา 11.20 น. ณ ศูนย์บริหารจัดการจราจรและอุบัติเหตุ (Highway Traffic Operations Center : HTOC) กรมทางหลวง ถนนศรีอยุธยา เขตราชเทวี กรุงเทพฯ ภายหลังการตรวจสภาพการจราจรและตรวจความพร้อมการอำนวยความสะดวกและความปลอดภัย รองรับการเดินทางของประชาชนในช่วงเทศกาลสงกรานต์ 2567 นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ต่อสื่อมวลชนว่า วันนี้มาตรวจเยี่ยมกรมทางหลวง ดูเรื่องการปฏิบัติหน้าที่เตรียมความพร้อมสำหรับเทศกาลสงกรานต์ซึ่งเป็นเทศกาลปีใหม่ของไทย โดยเทศกาลปีใหม่ที่ผ่านมาก็ได้มาตรวจเยี่ยมแล้วซึ่งผลงานออกมาดีมาก จำนวนอุบัติเหตุลดน้อยลง รวมถึงระยะเวลาการเดินทางด้วย เจ้าหน้าที่ทุกคนเสียสละ ปฏิบัติหน้าที่กันอย่างหนักในช่วงที่เขาควรจะได้พักผ่อนจึงต้องมาให้กำลังใจ เมื่อได้ดูปริมาณรถในเส้นทางต่าง ๆ แบบเรียลไทม์รู้สึกสบายใจ ซึ่งมีการคาดการณ์ว่าจะมีปริมาณรถสูงขึ้นอีก 20% เพราะฉะนั้นอาจจะมีการจราจรติดขัดบ้างในบางช่วง แต่จะดำเนินการให้ดีกว่าปีที่ผ่านมา นอกจากนี้ นายกฯ ได้สั่งการให้เข้มงวดเรื่องแอลกอฮอล์ ดื่มแล้วขับต้องไม่เกิดขึ้น
นายกฯ กล่าวต่อว่า สำหรับมอเตอร์เวย์ โคราช M6 นั้นช่วยให้การจราจรดีขึ้นถึง 35% ถือเป็นความคิดริเริ่มที่ดี ส่วนประเด็นถนนพระราม 2 มีการซ่อมแซมมายาวนานกว่า 50 ปี โดยรัฐมนตรีว่าการกระทรวงคมนาคมแจ้งว่าจะเสร็จสิ้นปี 2568 เพราะฉะนั้นช่วงนี้ต้องบริหารจัดการกันไปก่อน ในแง่ของการทำถนน ขอให้หยุดพักการก่อสร้างเพื่อเปิดทุกช่องทางการจราจร
นายกฯ ยังได้กล่าวอวยพรประชาชนเนื่องในเทศกาลสงกรานต์ว่า วันสงกรานต์เป็นวันขึ้นปีใหม่ เป็นวันผู้สูงอายุ และเป็นวันครอบครัวไทย ถือเป็นนิมิตหมายที่ดีของทุกคนที่จะเดินทางไปเยี่ยมญาติพี่น้องที่อยู่ต่างจังหวัด ขอให้ทุกคนมีความสุข สุขภาพแข็งแรงและเดินทางโดยสวัสดิภาพ อย่าดื่มแล้วขับ

ที่มา : https://www.thaigov.go.th/news/contents/details/81646