รัฐบาลไทย-ข่าวทำเนียบรัฐบาล-โฆษกรัฐบาลชี้แจงแก่ประชาชนกรณีคลิปสัมภาษณ์ผู้ช่วยผู้จัดการ ธ.ก.ส. คุณไพศาล หงส์ทอง เป็นการสัมภาษณ์ก่อนการรับทราบวงเงินที่รัฐบาลต้องการใช้เงิน ธ.ก.ส. 


วันพฤหัสบดีที่ 11 เมษายน 2567
โฆษกรัฐบาลชี้แจงแก่ประชาชนกรณีคลิปสัมภาษณ์ผู้ช่วยผู้จัดการ ธ.ก.ส. คุณไพศาล หงส์ทอง เป็นการสัมภาษณ์ก่อนการรับทราบวงเงินที่รัฐบาลต้องการใช้เงิน ธ.ก.ส.
ยืนยันวงเงินที่รัฐบาลต้องการใช้ในกรอบ ธ.ก.ส. ไม่กระทบสภาพคล่องและดำเนินการได้อย่างถูกต้องตามกฎหมาย
วันนี้ (11 เมษายน 2567) นายชัย วัชรงค์ โฆษกประจำสำนักนายกรัฐมนตรี ชี้แจงต่อคลิปที่กำลังเป็นกระแสกรณีที่เป็นที่วิพากษ์วิจารณ์ในสังคม เป็นคลิปสัมภาษณ์ของคุณไพศาล หงษ์ทอง ผู้ช่วยผู้จัดการ ธ.ก.ส. ระบุว่า “ถ้าใช้วงเงินมากๆ กระทบแน่… ”
โฆษกประจำสำนักนายกรัฐมนตรีกล่าวว่า มั่นใจว่าเจตนาของผู้ปล่อยคลิปนี้ เพื่อชี้นำให้ประชาชนเข้าใจผิด ว่าแม้แต่ผู้บริหารของ ธ.ก.ส. ก็มีความเห็นแย้งต่อการประกาศจะใช้เงินของ ธ.ก.ส. เป็นหนึ่งในแหล่งเงินที่จะใช้กับโครงการเติมเงิน 10,000 บาทผ่าน Digital Wallet โดยต้องการจะสื่อว่าสภาพคล่องของ ธ.ก.ส. น่าจะไม่พอ
ทั้งนี้ คลิปนี้ถูกปล่อยเมื่อวานนี้(10 เมษายน 2567) ภายหลังรัฐบาลแถลงเรื่องแหล่งเงินทุนที่จะใช้กับโครงการเติมเงิน 10,000 บาทผ่าน Digital Wallet โดยจะใช้วงเงินจาก ธ.ก.ส. จำนวน 172,300 ล้านบาทตามมาตรา 28 แห่ง พรบ.วินัยการเงินการคลังของรัฐ พ.ศ. 2561 เป็นหนึ่งในแหล่งเงินที่จะใช้กับโครงการฯ
โฆษกรัฐบาลชี้แจงข้อเท็จจริงจากการสอบถามจากคุณไพศาลโดยตรง ดังนี้
1. คลิปดังกล่าวคุณไพศาลได้ให้สัมภาษณ์นักข่าว ในช่วงการลงพื้นที่ในต่างจังหวัด ราวหนึ่งสัปดาห์ก่อนที่รัฐบาลจะแถลงข่าวเรื่องโครงการ Digital Wallet วานนี้ (10 เมษายน 2567) ดังนั้น ณ วันที่ให้สัมภาษณ์ คุณไพศาลยังไม่รู้ตัวเลขว่ารัฐบาลจะใช้ ธ.ก.ส. เป็นแหล่งเงินสนับสนุนโครงการจำนวนเท่าไรหรือไม่อย่างไร
2. นักข่าวถามคุณไพศาลด้วยตัวเลขโครงการที่ 500,000 ล้านบาท ซึ่งคุณไพศาลทราบดีถึงสภาพคล่องของ ธ.ก.ส. ว่ามีอยู่ไม่ถึง 500,000 ล้านบาท จึงเกิดเป็นคำตอบตามคลิปที่เป็นกระแส
3. ทั้งนี้ คุณไพศาล ยืนยันว่า หากทราบข้อมูลว่ารัฐบาลจะใช้วงเงินจาก ธ.ก.ส. 172,300 ล้านบาทตามมาตรา 28 แห่ง พรบ.วินัยการเงินการคลังของรัฐ พ.ศ. 2561 ก็คงจะให้คำตอบที่แตกต่างไปจากคลิปการสัมภาษณ์ที่กำลังเป็นกระแสอยู่ในขณะนี้อย่างแน่นอน
“ในฐานะโฆษกรัฐบาลจึงขอเรียนมาให้พี่น้องประชาชนได้รับทราบข้อเท็จจริง เพื่อที่จะได้รู้เท่าทันเจตนาของผู้เผยแพร่คลิปดังกล่าว ไม่อยากให้ประชาชนหลงเชื่อเล่ห์กลของผู้มีเจตนาร้าย ที่มาทำลายเจตนาดีของรัฐบาลในการแก้ไขปัญหาเศรษฐกิจ ยกระดับวิถีชีวิตพี่น้องประชาชน” นายชัย กล่าว

ที่มา : https://www.thaigov.go.th/news/contents/details/81660