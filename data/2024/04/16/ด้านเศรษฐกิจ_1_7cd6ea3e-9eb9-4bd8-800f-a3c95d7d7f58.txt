รัฐบาลไทย-ข่าวทำเนียบรัฐบาล-ปลัดฯ ณัฐพล เข้าเฝ้ารับเสด็จพระบาทสมเด็จพระเจ้าอยู่หัวเสด็จพระราชดำเนินพร้อมด้วย สมเด็จพระนางเจ้าฯ พระบรมราชินี ไปในการพระราชพิธีสงกรานต์ ณ พระที่นั่งอมรินทรวินิจฉัย 


วันจันทร์ที่ 15 เมษายน 2567
15/04/2567
พิมพ์
ปลัดฯ ณัฐพล เข้าเฝ้ารับเสด็จพระบาทสมเด็จพระเจ้าอยู่หัวเสด็จพระราชดำเนินพร้อมด้วย สมเด็จพระนางเจ้าฯ พระบรมราชินี ไปในการพระราชพิธีสงกรานต์ ณ พระที่นั่งอมรินทรวินิจฉัย
ปลัดฯ ณัฐพล เข้าเฝ้ารับเสด็จพระบาทสมเด็จพระเจ้าอยู่หัวเสด็จพระราชดำเนินพร้อมด้วย สมเด็จพระนางเจ้าฯ พระบรมราชินี ไปในการพระราชพิธีสงกรานต์ ณ พระที่นั่งอมรินทรวินิจฉัย
วันนี้ (15 เมษายน 2567) เวลา 10.00 น. ดร.ณัฐพล รังสิตพล ปลัดกระทรวงอุตสาหกรรม เข้าเฝ้ารับเสด็จพระบาทสมเด็จพระเจ้าอยู่หัวเสด็จพระราชดำเนินพร้อมด้วย สมเด็จพระนางเจ้าฯ พระบรมราชินี ไปในการพระราชพิธีสงกรานต์ ณ หอพระสุราลัยพิมาน หอพระธาตุมณเทียรและพระที่นั่งอมรินทรวินิจฉัย ในพระบรมมหาราชวัง
พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดําเนินโดยรถยนต์พระที่นั่งจากพระที่นั่งอัมพรสถาน พระราชวังดุสิต ไปยังพระมหามณเฑียร ในพระบรมมหาราชวัง
พระบาทสมเด็จพระเจ้าอยู่หัว สรงน้ำพระพุทธรูปสําคัญที่หอพระสุราลัยพิมาน ทรงจุดธูปเทียน เครื่องนมัสการ แล้วเสด็จพระราชดําเนินไปทรงจุดธูปเทียนบูชาพระสยามเทวาธิราช ที่พระที่นั่งไพศาลทักษิณเสด็จพระราชดําเนินไปยังหอพระธาตุมณเฑียร ทรงจุดธูปเทียนเครื่องราชสักการะแล้วสรงน้ำพระบรมอัฐิ และพระอัฐิ แล้วเสด็จออกพระที่นั่งอมรินทรวินิจฉัยทางพระทวารเทวราชมเหศวร ทรงจุดธูปเทียน เครื่องนมัสการบูชาพระรัตนตรัย พระสงฆ์ทรงสมณศักดิ์ 77 รูป ถวายพรพระ จบแล้ว ทรงประเคน ปิ่นโตภัตตาหาร เจ้าพนักงานเชิญพระโกศพระบรมอัฐิ และพระโกศพระอัฐิออกประดิษฐานบนพระราชบัลลังก์ภายใต้พระนพปฎลมหาเศวตฉัตร และบนพระที่นั่งกงภายใต้ฉัตรขาวลายทอง 5 ชั้น ทรงจุดธูปเทียนเครื่องราชสักการะกราบถวายบังคมพระบรมอัฐิ และพระอัฐิ แล้วทรงทอดผ้าคู่ พระสงฆ์สดับปกรณ์พระบรมอัฐิ และพระอัฐิแล้ว ถวายอนุโมทนา ถวายอดิเรก ถวายพระพรลา เสด็จพระราชดําเนินไปประทับรถยนต์พระที่นั่งที่พระทวารเทเวศรรักษา เสด็จพระราชดําเนินกลับพระที่นั่งอัมพรสถาน พระราชวังดุสิต

ที่มา : https://www.thaigov.go.th/news/contents/details/81743