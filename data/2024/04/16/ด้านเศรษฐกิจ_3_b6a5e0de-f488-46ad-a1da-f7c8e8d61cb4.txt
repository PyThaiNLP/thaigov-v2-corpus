รัฐบาลไทย-ข่าวทำเนียบรัฐบาล-ก.อุตฯ ถก ผู้ว่าฯ ตาก ร่วมกันเร่งตรวจสภาพบ่อกักเก็บ เตรียมพร้อมขนย้ายกากตะกอนแร่แคดเมียม ล่าสุดที่พบยังคงอยู่ที่ 12,535 ตัน 


วันจันทร์ที่ 15 เมษายน 2567
15/04/2567
พิมพ์
ก.อุตฯ ถก ผู้ว่าฯ ตาก ร่วมกันเร่งตรวจสภาพบ่อกักเก็บ เตรียมพร้อมขนย้ายกากตะกอนแร่แคดเมียม ล่าสุดที่พบยังคงอยู่ที่ 12,535 ตัน
ก.อุตฯ ถก ผู้ว่าฯ ตาก ร่วมกันเร่งตรวจสภาพบ่อกักเก็บ เตรียมพร้อมขนย้ายกากตะกอนแร่แคดเมียม ล่าสุดที่พบยังคงอยู่ที่ 12,535 ตัน
15 เมษายน 2567 ดร.ณัฐพล รังสิตพล ปลัดกระทรวงอุตสาหกรรม เปิดเผยถึงความคืบหน้าการจัดการกากตะกอนแร่แคดเมียมของกระทรวงอุตสาหกรรม ประจำวันที่ 14 เมษายน 2567 ว่า ได้มีการหารือร่วมกับ นายสมชัย กิจเจริญรุ่งโรจน์ ผู้ว่าราชการจังหวัดตาก เกี่ยวกับเรื่องความพร้อมของพื้นที่ที่จะขนย้ายกากตะกอนแร่แคดเมียมกลับไปฝังกลบที่แหล่งกากตะกอนแร่เดิมที่จังหวัดตาก ตามแนวทางของคณะกรรมการอำนวยการการขนย้ายกากแคดเมียมและกากสังกะสี ที่ได้มีการประชุมแผนการขนย้ายกากตะกอนแร่แคดเมียม เมื่อวันที่ (13 เมษายน) นั้น ล่าสุดกระทรวงอุตสาหกรรมได้รับความร่วมมือเป็นอย่างดีจากส่วนราชการในจังหวัดตากที่เกี่ยวข้อง โดยได้ร่วมกันเตรียมความพร้อมในการตรวจสอบพื้นที่หน้างาน อาทิ ตรวจสภาพความแข็งแรงของบ่อฝังกลบให้ถูกต้องตามหลักวิศวกรรม การตรวจสอบโครงสร้างและพื้นผิวของบ่อปูนซีเมนต์ ระบบรวบรวมน้ำชะล้างและการปูก้นหลุมให้เรียบร้อยตามที่ระบุในการประเมินผลกระทบสิ่งแวดล้อม (Environmental Impact Assessment : EIA) ตรวจสอบเครื่องจักรในการขนย้ายถุง Big Bag กากตะกอนแร่แคดเมียมไปฝังกลบ รวมทั้งมีการตรวจประเมินสภาพแวดล้อมให้เหมาะสม ไม่ให้กระทบกับประชาชนในพื้นที่ ซึ่งกระทรวงอุตสาหกรรม ขอให้ประชาชนเชื่อมั่นในระบบการฝังกลบว่ามีความปลอดภัยตามหลักวิชาการและปลอดภัยต่อประชาชนในพื้นที่มากที่สุด
โดยทางจังหวัดตากได้มีคำสั่งใช้ พ.ร.บ.ป้องกันและบรรเทาสาธารณภัย พ.ศ.2550 ตามมาตรา 29 ประกาศห้ามไม่ให้บุคคลเข้าไปอยู่อาศัยหรือดำเนินกิจการใดในพื้นที่โรงงานฯพื้นที่ฝังกลบ ในรัศมี 100 เมตร จากบริเวณโดยรอบบ่อกักเก็บกากอุตสาหกรรม ทั้ง 7 บ่อ และอาคารโรงเก็บพัสดุที่มีกากตะกอนแร่แคดเมียมบรรจุในถุงบิ๊กแบ็กภายในอาคาร เป็นระยะเวลา 90 วัน นับแต่วันประกาศเป็นต้นไป
ทั้งนี้ ปลัดกระทรวงอุตสาหกรรม ยังได้ประสานงานอย่างใกล้ชิดกับ นายชัชชาติ สิทธิพันธุ์ ผู้ว่าราชการกรุงเทพมหานคร เพื่อร่วมกันตรวจสอบและติดตามโรงงานต้องสงสัยในพื้นที่กรุงเทพมหานคร ซึ่งจากการตรวจสอบในช่วงที่ผ่านมา ยังไม่พบกากตะกอนแร่แคดเมียมเพิ่มเติม ทำให้ในปัจจุบันมีปริมาณกากตะกอนแร่แคดเมียมที่พบยังคงอยู่ที่ 12,535 ตัน แต่ยังได้เน้นย้ำให้ทีมเจ้าหน้าที่ของกรมโรงงานอุตสาหกรรมและสำนักงานอุตสาหกรรมจังหวัดยังคงดำเนินการตรวจสอบและติดตามโรงงานและโกดังที่อยู่ในพื้นที่ต้องสงสัย ให้มีการค้นหากากตะกอนแร่แคดเมียมอย่างต่อเนื่อง
"กระทรวงอุตสาหกรรมมีความตั้งใจที่จะแก้ไขปัญหาในเรื่องนี้อย่างรัดกุม โดยได้ประสานงานกับหน่วยงานที่เกี่ยวข้องตั้งแต่พื้นที่จังหวัดตากซึ่งเป็นต้นทางของแหล่งฝังกลบกากตะกอนแร่เดิม รวมถึงทุกจังหวัดที่มีการตรวจพบการลักลอบกักเก็บกากตะกอนแร่แคดเมียม เพื่อให้ประชาชนมั่นใจในความปลอดภัย และประสิทธิภาพการดำเนินงานของภาครัฐที่เกี่ยวข้อง" ดร.ณัฐพล กล่าวทิ้งท้าย

ที่มา : https://www.thaigov.go.th/news/contents/details/81745