รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ประชุมซักซ้อมเตรียมความพร้อมอำนวยความสะดวก ความปลอดภัยรองรับการเดินทางกลับของประชาชนช่วงเทศกาลสงกรานต์ 2567


วันจันทร์ที่ 15 เมษายน 2567
นายชยธรรม์ พรหมศร ปลัดกระทรวงคมนาคม ประชุมซักซ้อมเตรียมความพร้อมอำนวยความสะดวก ความปลอดภัยรองรับการเดินทางกลับของประชาชนช่วงเทศกาลสงกรานต์ 2567
....
วันนี้ (15 เมษายน 2567) เวลา 14.00 น. นายชยธรรม์ พรหมศร ปลัดกระทรวงคมนาคม  เป็นประธานการประชุมซักซ้อมแตรียมความพร้อมอำนวยความสะดวกความปลอดภัยรองรับการเดินทางกลับของประชาชนช่วงเทศกาลสงกรานต์ 2567 พร้อมติดตามความคืบหน้าโครงการก่อสร้างบนถนนพระราม 2  ณ ศูนย์บริหารการจราจรระหว่างการก่อสร้างโครงการทางหลวงพิเศษหมายเลข 82 จังหวัดสมุทรสาคร และตรวจเยี่ยมการปฏิบัติงานศูนย์ปฏิบัติการอำนวยความสะดวกและความปลอดภัยของกระทรวงคมนาคม โดยมี นายวิทยา ยาม่วง รองปลัดกระทรวงคมนาคม และผู้อำนวยการศูนย์ปฏิบัติการความปลอดภัยคมนาคม นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก และรองผู้อำนวยการศูนย์ปฏิบัติการความปลอดภัยคมนาคม ให้การต้อนรับและบรรยายสรุปการดำเนินงาน
นายชยธรรม์ พรหมศร กล่าวว่า นายเศรษฐา ทวีสิน นายกรัฐมนตรี ได้ชื่นชมทุกหน่วยงานในสังกัดกระทรวงคมนาคมที่ได้ร่วมกันอำนวยความสะดวกและปลอดภัยในการเดินทางให้แก่พี่น้องประชาชนในช่วงเทศกาลสงกรานต์ 2567 โดยเฉพาะอย่างยิ่งถนนพระราม 2 ที่สามารถเดินทางได้อย่างสะดวก คล่องตัว ในวันนี้ตนมาตรวจเยี่ยมและให้กำลังใจเจ้าหน้าที่ของเขต แขวงทางหลวง และเจ้าหน้าที่โครงการก่อสร้าง                 ที่ปฏิบัติงานอำนวยความสะดวก ปลอดภัยในการเดินทางของพี่น้องประชาชนในพื้นที่โครงข่ายทางหลวงสายหลักรอบกรุงเทพฯ และปริมณฑล พร้อมทั้งขอบคุณทุกหน่วยงานที่ได้บูรณาการร่วมกันอำนวยความสะดวกให้แก่ประชาชนที่ใช้เส้นทางบนถนนพระราม 2 อย่างเต็มกำลังตลอดเทศกาลสงกรานต์ 2567 ประกอบกับ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มีความห่วงใยพี่น้องระชาชนที่เดินทางกลับภูมิลำเนาและท่องเที่ยวในช่วงเทศกาลสงกรานต์ 2567 จึงได้สั่งการให้หน่วยงานในสังกัดกระทรวงคมนาคมอำนวยความสะดวกและปลอดภัยรองรับการเดินทางของประชาชน สำหรับวันที่ 15 - 16 เมษายน 2567 เป็นช่วงที่คาดว่าจะมีการเดินทางกลับเข้าสู่พื้นที่กรุงเทพฯ และปริมณฑลเป็นจำนวนมาก จึงได้นัดประชุมซักซ้อมเตรียมความพร้อมอำนวยความสะดวก ปลอดภัยในการเดินทางของพี่น้องประชาชนที่เดินทางกลับในช่วงเทศกาลสงกรานต์ 2567 ให้สามารถเดินทางได้อย่างสะดวก ปลอดภัย การจราจรไม่ติดขัด โดยได้มอบหมายให้สำนักงานทางหลวงที่ 13 (กรุงเทพฯ) และสำนักงานทางหลวงที่15 (ประจวบคีรีขันธ์) ร่วมบริหารการจราจร อำนวยความสะดวกในการจราจรบนถนนเพชรเกษม และถนนพระราม 2 ในกรณีที่การจราจรคับคั่งให้เปิดช่องทางพิเศษ (Reversible Lane) เพื่อระบายการจราจรให้คล่องตัว เตรียมความพร้อมเพื่อแก้ไขสถานการณ์กรณีเกิดอุบัติเหตุบนท้องถนนเพื่อให้สามารถเคลื่อนย้ายรถเปิดการจราจรได้อย่างรวดเร็ว พร้อมทั้งให้รายงานการดำเนินการอำนวยความสะดวกปลอดภัยให้ทราบอย่างต่อเนื่อง นอกจากนี้ ได้ติดตามความคืบหน้าโครงการก่อสร้างบนถนนพระราม 2 โดยได้กำชับให้ควบคุม เร่งรัดการก่อสร้างให้แล้วเสร็จตามแผนที่กำหนดไว้ พร้อมกำหนดเป้าหมายเทศกาลปีใหม่ 2568 จะต้องคืนผิวการจราจรและปรับพื้นผิวถนนพระราม 2 ทั้งหมด เพื่อให้พี่น้องประชาชนเดินทางได้อย่างสะดวก รวดเร็ว ปลอดภัย
จากนั้นปลัดกระทรวงคมนาคม ได้เดินทางไปตรวจเยี่ยมให้กำลังใจเจ้าหน้าที่ที่ปฏิบัติงานศูนย์ปฏิบัติการอำนวยความสะดวกและความปลอดภัยของกระทรวงคมนาคม ซึ่งศูนย์ฯ ร่วมกับศูนย์เทคโนโลยีสารสนเทศและการสื่อสาร สำนักงานปลัดกระทรวงคมนาคม และหน่วยงานในสังกัดกระทรวงคมนาคม ปฏิบัติงานในช่วงเทศกาลสงกรานต์ 2567 ในการติดตามสถานการณ์การให้บริการขนส่งสาธารณะและการจราจรแบบ Realtime ผ่านระบบบูรณาการกล้อง CCTV กระทรวงคมนาคม ซึ่งได้รายงานสรุปสถานการณ์การเดินทางและความปลอดภัยการเดินทางต่อผู้บริหารทราบตลอด 24 ชั่วโมง ส่งผลให้กระทรวงคมนาคมสามารถบริหารจัดการอำนวยความสะดวกปลอดภัยให้ประชาชนตลอดทั้งเทศกาล ในโอกาสนี้ ปลัดกระทรวงคมนาคม ได้มอบกระเช้าอาหารเพื่อเป็นขวัญและกำลังใจสนับสนุนการปฏิบัติงานของเจ้าหน้าที่ศูนย์ฯ ในช่วงเทศกาลสงกรานต์ 2567 อีกด้วย

ที่มา : https://www.thaigov.go.th/news/contents/details/81747