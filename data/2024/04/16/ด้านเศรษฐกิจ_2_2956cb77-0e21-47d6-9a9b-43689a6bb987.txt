รัฐบาลไทย-ข่าวทำเนียบรัฐบาล-รองปลัดฯ บรรจง เฝ้ารับเสด็จพลเอก หม่อมเจ้าเฉลิมศึก ยุคล ไปในการพระราชพิธีสงกรานต์ ณ พระอุโบสถวัดพระศรีรัตนศาสดาราม


วันจันทร์ที่ 15 เมษายน 2567
15/04/2567
พิมพ์
รองปลัดฯ บรรจง เฝ้ารับเสด็จพลเอก หม่อมเจ้าเฉลิมศึก ยุคล ไปในการพระราชพิธีสงกรานต์ ณ พระอุโบสถวัดพระศรีรัตนศาสดาราม
รองปลัดฯ บรรจง เฝ้ารับเสด็จพลเอก หม่อมเจ้าเฉลิมศึก ยุคล ไปในการพระราชพิธีสงกรานต์ ณ พระอุโบสถวัดพระศรีรัตนศาสดาราม
วันนี้ (15 เมษายน 2567) เวลา 16.00 น. นายบรรจง สุกรีฑา รองปลัดกระทรวงอุตสาหกรรม เฝ้ารับเสด็จพลเอก หม่อมเจ้าเฉลิมศึก ยุคล ไปในการพระราชพิธีสงกรานต์ ณ พระอุโบสถวัดพระศรีรัตนศาสดาราม ในพระบรมมหาราชวัง
พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ พลเอก หม่อมเจ้าเฉลิมศึก ยุคล เสด็จไปทรงปฏิบัติพระราชกรณียกิจแทนพระองค์ เสด็จโดยรถยนต์ พระประเทียบไปยังวัดพระศรีรัตนศาสดาราม ในพระบรมมหาราชวัง เจ้าพนักงานทูลรายงานเครื่องราชสักการะที่พระบาทสมเด็จพระเจ้าอยู่หัว ทรงพระราชอุทิศให้กระทรวงมหาดไทยเชิญไปถวาย เป็นพุทธบูชาปูชนียสถานต่าง ๆ แล้วเสด็จเข้าพระอุโบสถ ทรงพระสุหร่ายสรงพระพุทธมหามณีรัตนปฏิมากร พระพุทธยอดฟ้าจุฬาโลกย์ พระพุทธเลิศหล้านภาไลย ทรงจุดธูปเทียนถวายนมัสการ แล้วเสด็จไปสรงน้ำปูชนียวัตถุตามเจดียสถานในพระอารามนี้ แล้วเสด็จเข้าหอพระนาก ทรงจุดธูปเทียนถวายราชสักการะ พระบรมอัฐิพระบาทสมเด็จพระปิ่นเกล้าเจ้าอยู่หัว พระอัฐิสมเด็จพระบวรราชเจ้า และทรงทอดผ้าคู่ พระสงฆ์ 5 รูป สดับปกรณ์แล้ว ทรงทอดผ้าคู่พระสงฆ์อีก 40 รูป สดับปกรณ์พระอัฐิพระราชวงศ์ พระสงฆ์ถวายอนุโมทนา ถวายอดิเรก เป็นเสร็จการ

ที่มา : https://www.thaigov.go.th/news/contents/details/81744