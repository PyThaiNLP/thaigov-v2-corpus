รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ พร้อมหารือนายกรัฐมนตรีนิวซีแลนด์ ยกระดับความสัมพันธ์ระหว่างกัน ติดตามและสานต่อความร่วมมือที่เป็นประโยชน์กับทั้งสองประเทศ


วันอังคารที่ 16 เมษายน 2567
16/04/2567
พิมพ์
โฆษกรัฐบาลเผยนายกฯ พร้อมหารือนายกรัฐมนตรีนิวซีแลนด์ ยกระดับความสัมพันธ์ระหว่างกัน ติดตามและสานต่อความร่วมมือที่เป็นประโยชน์กับทั้งสองประเทศ
โฆษกรัฐบาลเผยนายกฯ พร้อมหารือนายกรัฐมนตรีนิวซีแลนด์ ยกระดับความสัมพันธ์ระหว่างกัน ติดตามและสานต่อความร่วมมือที่เป็นประโยชน์กับทั้งสองประเทศ
วันนี้ (16 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมให้การต้อนรับและหารือทวิภาคีกับนายคริสโตเฟอร์ ลักซอน (The Right Honourable Christopher Luxon) นายกรัฐมนตรีนิวซีแลนด์ ในห้วงการเยือนประเทศไทยอย่างเป็นทางการในฐานะแขกของรัฐบาล (Official Visit) ระหว่างวันที่ 16 - 18 เมษายน 2567 โดย ทั้งสองฝ่ายมีกำหนดพบหารือทวิภาคีกันในวันพรุ่งนี้ (17 เมษายน 2567)
โฆษกประจำสำนักนายกรัฐมนตรีเปิดเผยว่า การเดินทางเยือนไทยอย่างเป็นทางการครั้งนี้ เป็นผลจากการหารือทวิภาคีของทั้งสองฝ่าย ในห้วงการประชุมสุดยอดอาเซียนออสเตรเลียสมัยพิเศษ เมื่อวันที่ 5 มีนาคม 2567 ณ นครเมลเบิร์น
ทั้งนี้ หลังจากการหารือทวิภาคีระหว่างนายกรัฐมนตรีทั้งสอง นายกรัฐมนตรีมีกำหนดหารือร่วมกับภาคเอกชนนิวซีแลนด์ เพื่อรับฟัง แลกเปลี่ยนความคิดเห็น เป็นโอกาสกระชับความร่วมมือ ขยายโอกาสสนับสนุนการค้าการลงทุนระหว่างกัน และเมื่อเสร็จสิ้นการหารือทั้งสองวาระ ผู้นำทั้งสองจะร่วมเป็นสักขีพยานในการลงนามความตกลงระหว่างหน่วยงานที่เกี่ยวข้องของไทยและนิวซีแลนด์ การแถลงข่าวร่วม และนายกรัฐมนตรีจะเป็นเจ้าภาพเลี้ยงรับรองอาหารกลางวันเพื่อเป็นเกียรติแก่นายกรัฐมนตรีนิวซีแลนด์
“การเยือนในครั้งนี้ สะท้อนถึงความสัมพันธ์อันใกล้ชิดระหว่างไทยกับนิวซีแลนด์ บทบาทด้านการต่างประเทศที่ส่งผลถึงพลวัตของเวทีระหว่างประเทศของนายกรัฐมนตรี และเป็นโอกาสในการส่งเสริมความร่วมมือระหว่างกัน โดยเฉพาะอย่างยิ่ง ในประเด็นนโยบายที่ทั้งสองฝ่ายสนใจ เป็นประโยชน์กับทั้งสองฝ่ายและเพื่อต่อสู้กับความท้าทายที่อาจเกิดขึ้นในอนาคต” นายชัย กล่าว

ที่มา : https://www.thaigov.go.th/news/contents/details/81748