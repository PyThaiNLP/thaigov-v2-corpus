รัฐบาลไทย-ข่าวทำเนียบรัฐบาล-ปลัดมหาดไทยนำพุทธศาสนิกชนทำบุญตักบาตรสามเณร 77 รูป ตามโครงการบรรพชาสามเณรภาคฤดูร้อน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันอังคารที่ 23 เมษายน 2567
23/04/2567
พิมพ์
ปลัดมหาดไทยนำพุทธศาสนิกชนทำบุญตักบาตรสามเณร 77 รูป ตามโครงการบรรพชาสามเณรภาคฤดูร้อน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
ปลัด มท. นำพุทธศาสนิกชนทำบุญตักบาตรสามเณร 77 รูป ตามโครงการบรรพชาสามเณรภาคฤดูร้อน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพุทธศาสนิกชนร่วมทำบุญตักบาตรสามเณรภาคฤดูร้อน
ปลัดกระทรวงมหาดไทยนำพุทธศาสนิกชนทำบุญตักบาตรสามเณร 77 รูป ตามโครงการบรรพชาสามเณรภาคฤดูร้อน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพุทธศาสนิกชนร่วมทำบุญตักบาตรสามเณรภาคฤดูร้อน ณ วัดที่เข้าร่วมโครงการฯ ทั่วประเทศ
วันนี้ (23 เม.ย. 67) เวลา 07.00 น. ที่วัดพระราม 9 กาญจนาภิเษก พระอารามหลวง กรุงเทพฯ นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีทำบุญตักบาตรสามเณร 77 รูป ตามโครงการบรรพชาสามเณรภาคฤดูร้อน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยได้รับเมตตาจากพระเทพวชิรสุนทร ผู้ช่วยเจ้าอาวาสวัดพระราม 9 กาญจนาภิเษก พระอารามหลวง นำคณะสงฆ์ และสามเณร รับบิณฑบาต โดยมีนายเชษฐา โมสิกรัตน์ นายราชันย์ ซุ้นหั้ว รองปลัดกระทรวงมหาดไทย นายสยาม ศิริมงคล อธิบดีกรมการพัฒนาชุมชน นายประสพโชค อยู่สำราญ ที่ปรึกษาปลัดกระทรวงมหาดไทย ผู้บริหารกรมและรัฐวิสาหกิจในกระทรวงมหาดไทย นางจิณณารัชช์ สัมพันธรัตน์ อุปนายกสมาคมแม่บ้านมหาดไทยและประธานชมรมแม่บ้านกรมการปกครอง นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน ข้าราชการ พนักงาน เจ้าหน้าที่ สมาชิกสมาคมแม่บ้านมหาดไทย และพุทธศาสนิกชน ร่วมพิธีทำบุญตักบาตร
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้จัดโครงการบรรพชาสามเณรภาคฤดูร้อน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยผู้ว่าราชการจังหวัดทุกจังหวัด เป็นผู้นำหัวหน้าส่วนราชการ นายอำเภอ ตลอดจนภาคีเครือข่าย รับสมัครเด็กและเยาวชนผู้มีความเลื่อมใสศรัทธาในบวรพระพุทธศาสนา และมีความมุ่งมั่นในการปฏิบัติบูชา เพื่อน้อมถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ทั่วประเทศ โดยมีจำนวนผู้บรรพชาสามเณรตามโครงการฯ ทั้งสิ้น 8,982 รูป
"การจัดโครงการฯ ในครั้งนี้ ทำให้เด็กและเยาวชน ผู้ปกครอง และพุทธศาสนิกชน ได้มีส่วนร่วมบำเพ็ญกุศล เพื่อเฉลิมพระเกียรติและถวายเป็นพระราชกุศลแด่พระบาทสมเด็จพระเจ้าอยู่หัว ในโอกาสพระราชพิธีมหามงคลทรงเจริญพระชนมพรรษา 6 รอบ 28 กรกฎาคม 2567 เพื่อร่วมแสดงความจงรักภักดี ความกตัญญูกตเวทีและสำนึกในพระมหากรุณาธิคุณ ถวายเป็นพระราชกุศลแด่พระบาทสมเด็จพระเจ้าอยู่หัว นอกจากนี้ สามเณรทุกรูปยังได้ปฏิบัติตามหลักธรรมของพระพุทธศาสนา ฝึกการเจริญจิตตภาวนา รู้จักใช้เวลาว่างระหว่างปิดภาคเรียนให้เกิดประโยชน์ ห่างไกลยาเสพติด ตลอดจนส่งเสริมให้เกิดการพัฒนา ด้านคุณธรรม จริยธรรม และมีความเอื้อเฟื้อเผื่อแผ่ต่อผู้อื่น มีจิตสำนึกเคารพเทิดทูนสถาบันหลักของชาติและสำนึกในพระมหากรุณาธิคุณของสถาบันพระมหากษัตริย์ เกิดการพัฒนาจิตใจ รักษาศีล เจริญสติ สมาธิ ปัญญา เกิดความรักความผูกพันกับบวรพระพุทธศาสนา มีวัตรปฏิบัติที่ใกล้ชิดกับวัด และสามารถนำหลักธรรมทางพระพุทธศาสนามาปรับใช้กับชีวิตประจำวันได้ ยังผลให้เกิดความสุขกาย สุขใจ ทั้งแก่ตนเอง พ่อ แม่ ตลอดจนปู่ย่าตายายและญาติพี่น้องที่ต่างร่วมอนุโมทนาโดยถ้วนทั่วกัน" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า สำหรับการร่วมทำบุญเพื่ออนุโมทนาในการบรรพชาสามเณร 77 รูป ตามโครงการบรรพชาสามเณรภาคฤดูร้อน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 นั้น พี่น้องประชาชนสามารถเดินทางร่วมทำบุญได้ในทุกวัน ทั้งการทำบุญตักบาตรในช่วงเช้า หรือการถวายภัตตาหารเพล หรือการถวายน้ำปานะ โดยสามารถเดินทางไปติดต่อขอเป็นเจ้าภาพได้ ส่วนกลาง ณ วัดพระราม 9 กาญจนาภิเษก พระอารามหลวง และส่วนภูมิภาค ณ วัดที่แต่ละจังหวัดกำหนดให้เป็นวัดที่เข้าร่วมโครงการ ตั้งแต่วันที่ 20 เมษายน ถึงวันที่ 6 พฤษภาคม 2567 รวมเป็นเวลา 17 วัน ซึ่งสามารถเป็นเจ้าภาพได้ทั้งส่วนตัวตามกำลังศรัทธา หรือรวมกลุ่มรูปแบบหมู่คณะ องค์กร หน่วยงาน ก็จะเป็นการร่วมกันเป็นสะพานบุญหนุนนำหนุนส่งหนุนเสริมให้การบรรพชาสามเณรเฉลิมพระเกียรติฯ ในครั้งนี้เกิดกุศลอันยิ่งใหญ่ถวายเป็นพระราชกุศลและต่อสามเณรตลอดจนพี่น้องประชาชนทุกคนทุกท่าน อันจะนำมาซึ่งสังคมดี เป็นอันหนึ่งอันเดียวกันนำไปสู่ความสงบสุขของประเทศชาติอย่างยั่งยืนสืบไป

ที่มา : https://www.thaigov.go.th/news/contents/details/82042