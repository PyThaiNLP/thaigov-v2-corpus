รัฐบาลไทย-ข่าวทำเนียบรัฐบาล-​นายกฯ เผยเชิญผู้บริหาร 4 แบงก์ใหญ่ “ไทยพาณิชย์ กสิกรไทย กรุงไทย และกรุงเทพ” หารือลดดอกเบี้ยให้กลุ่มเปราะบาง ระบุแนวโน้มเป็นไปในทิศทางที่ดี  


วันอังคารที่ 23 เมษายน 2567
23/04/2567
พิมพ์
​นายกฯ เผยเชิญผู้บริหาร 4 แบงก์ใหญ่ “ไทยพาณิชย์ กสิกรไทย กรุงไทย และกรุงเทพ” หารือลดดอกเบี้ยให้กลุ่มเปราะบาง ระบุแนวโน้มเป็นไปในทิศทางที่ดี
​นายกฯ เผยเชิญผู้บริหาร 4 แบงก์ใหญ่ “ไทยพาณิชย์ กสิกรไทย กรุงไทย และกรุงเทพ” หารือลดดอกเบี้ยให้กลุ่มเปราะบาง ระบุแนวโน้มเป็นไปในทิศทางที่ดี  ย้ำไม่ได้กดดันให้เกียรติให้เวลาแบงก์พิจารณาตามความเหมาะสม
วันนี้ (23 เมษายน 2567) เวลา 09.30 น. ณ บริเวณหน้าตึกบัญชาการ 1 ทำเนียบรัฐบาล นายเศรษฐา ทวีสินนายกรัฐมนตรีและรัฐมนตรีว่าการกระทรวงการคลังกล่าวว่า เมื่อเช้าวันนี้ ตนเองได้เชิญผู้บริหารธนาคาร จำนวน 4 แห่ง ประกอบด้วย นายอาทิตย์ นันทวิทยา ประธานเจ้าหน้าที่บริหารและประธานกรรมการบริหารธนาคารไทยพาณิชย์ นางสาวขัตติยา อินทรวิชัย ประธานเจ้าหน้าที่บริหารธนาคารกสิกรไทย นายผยง ศรีวณิช กรรมการผู้จัดการใหญ่ ธนาคารกรุงไทย และนายชาติศิริ  โสภณพนิช กรรมการผู้จัดการใหญ่ของธนาคารกรุงเทพ มาพูดคุยหารือเรื่องปัญหาเศรษฐกิจทั่ว ๆ ไป โดยได้พูดคุยกันว่าสถาบันการเงินมีความแข็งแกร่งมากจากผลประกอบการที่ออกมา ขอเรียนให้พี่น้องประชาชนทุกคนทราบ โดยเฉพาะกลุ่มเปราะบาง ไม่ว่าจะเป็น SMEs และผู้ประกอบการรายย่อย ซึ่งมีปัญหาเรื่องดอกเบี้ยสูง
นายกฯ กล่าวว่า ตนเองได้ขอร้องซึ่งเป็นการพูดคุยในแบบคนที่เคยรู้จักกันมากว่า 10 ปี ตั้งแต่อยู่ในวงการมา โดยขอร้องให้แบงก์ใหญ่ ทั้ง 4 แห่ง พิจารณาดูแลเรื่องดอกเบี้ย ซึ่งทั้ง 4 แห่ง รับปากจะไปพิจารณาในเรื่องดังกล่าว อย่างที่เคยกล่าวไว้ว่ารัฐบาลเห็นปัญหา เห็นความเดือดร้อนของพี่น้องประชาชนในเรื่องดอกเบี้ย ทั้งนี้ ตนเองได้มีการเชิญมาตั้งแต่ช่วงสุดสัปดาห์ที่ผ่านมาแล้ว แต่เพิ่งจะสะดวกพร้อมกันในเช้าวันนี้ อยากให้มีการพูดคุยกันอย่างเสมอภาคเท่าเทียม ไม่ใช่เป็นเรื่องของการแข่งขันทางด้านธุรกิจหรือว่าชิงดีชิงเด่นว่าใครลดมากหรือน้อยกว่า อยากให้ทุกท่านเป็นน้ำหนึ่งใจเดียวกัน แล้วมาพิจารณาดูว่าสามารถที่จะช่วยเหลือได้มากน้อยแค่ไหนอย่างไร
นายกฯ กล่าวต่อไปว่า ไม่มีการกำหนดระยะเวลา เรื่องดังกล่าวเป็นการให้เกียรติกัน และเป็นเรื่องของคนที่เคยอยู่ในวงการเดียวกันมาเกือบ 20 ปี รู้จักกันมาดี ตนเองมองว่าเรื่องดังกล่าวมองตาก็รู้ใจว่าเราต้องการอะไร ซึ่งหากสามารถทำได้แค่ไหนก็แค่นั้น ตนเองไม่ได้จะไปกดดันอะไร ต้องให้เกียรติ ทั้ง 4 ท่าน โดยนายกฯ เน้นย้ำว่า แนวโน้มในการพูดคุยเป็นไปได้ด้วยดี ต้องให้แต่ละท่านมีเวลาพิจารณาทั้งระบบว่า ต้องดำเนินการอย่างไร โดยเน้นไปที่กลุ่มเปราะบางซึ่งต้องการความช่วยเหลือ ทั้งนี้ หากมีเวลาที่เหมาะสม จะมีการเรียกเชิญแต่ละท่านมาพูดคุยกันในส่วนนี้ต่อไป

ที่มา : https://www.thaigov.go.th/news/contents/details/82035