รัฐบาลไทย-ข่าวทำเนียบรัฐบาล-ก.แรงงาน เตือนประชาชนรอบโกดังกากของเสีย จ.ระยอง ปฏิบัติตามคำแนะนำ พร้อมกำชับดูแลความปลอดภัยของลูกจ้างแรงงาน


วันจันทร์ที่ 22 เมษายน 2567
22/04/2567
พิมพ์
ก.แรงงาน เตือนประชาชนรอบโกดังกากของเสีย จ.ระยอง ปฏิบัติตามคำแนะนำ พร้อมกำชับดูแลความปลอดภัยของลูกจ้างแรงงาน
ก.แรงงาน เตือนประชาชนรอบโกดังกากของเสีย จ.ระยอง ปฏิบัติตามคำแนะนำ พร้อมกำชับดูแลความปลอดภัยของลูกจ้างแรงงาน
นายภูมิพัฒน์ เหมือนจันทร์ โฆษกกระทรวงแรงงาน เปิดเผยถึงเหตุไฟไหม้โกดังเก็บกากของเสียอุตสาหกรรมของบริษัท วิน โพรเสส จำกัด อ.บ้านค่าย จ.ระยอง ว่า มีคำเตือนจากสถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) กระทรวงแรงงาน หรือ สสปท. ไปยังพี่น้องประชาชนที่อาศัยอยู่บริเวณใกล้เคียงหรือพื้นที่เสี่ยงให้อพยพตามคำสั่งของทางราชการ และไปอยู่ในจุดเหนือลม เพื่อหลีกเลี่ยงการสูดดมควัน สวมหน้ากากชนิดป้องกันกลิ่นและไอระเหยจากสารเคมี หากย้ายไม่ได้ให้หลบอยู่ในบ้านและปิดประตูหน้าต่างให้มิดชิด กรณีที่สารเคมีถูกผิวหนังให้ใช้น้ำสะอาดล้างให้มากที่สุด และหากเข้าตาให้ใช้น้ำสะอาดล้างตาทันที โดยให้น้ำไหลผ่านอย่างน้อย 15 นาที แล้วรีบไปพบแพทย์ ส่วนผู้ที่เผลอสูดดมสารเคมี ให้รีบย้ายไปในจุดที่อากาศบริสุทธิ์ ประเมินการหายใจและการเต้นหัวใจ หากหายใจไม่ออก แน่นหน้าอก เหนื่อย หรือไอ ให้รีบไปโรงพยาบาลทันที สำหรับผู้ที่ขับรถอยู่ควรใช้ระบบอากาศแบบปิด ไม่ควรให้อากาศภายนอกเข้าไปในรถยนต์ เพื่อความปลอดภัย
“ท่านพิพัฒน์ รัชกิจประการ รัฐมนตรีว่าการกระทรวงแรงงาน ได้รับรายงานข้อมูลเบื้องต้นแล้ว และสั่งการให้หน่วยงานของกระทรวงแรงงานในพื้นที่เฝ้าติดตามสวัสดิภาพและความปลอดภัยของพนักงานลูกจ้าง รวมถึงประชาชนในพื้นที่ และให้บูรณาการร่วมกับกับหน่วยงานต่าง ๆ ภายในจังหวัด พร้อมทั้งกำชับให้พี่น้องประชาชนปฏิบัติตามคำแนะนำของสถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) ที่ได้แจ้งข้อมูลดังกล่าวไว้” นายภูมิพัฒน์ กล่าว
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/82023