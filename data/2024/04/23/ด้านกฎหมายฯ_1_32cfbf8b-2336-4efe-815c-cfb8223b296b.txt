รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบนโยบายการแก้ไขปัญหายาเสพติดให้แก่ประชาชน​อาสา แก้ไขปัญหายาเสพติดชายแดนใต้


วันจันทร์ที่ 22 เมษายน 2567
22/04/2567
พิมพ์
รัฐมนตรีว่าการกระทรวงยุติธรรม มอบนโยบายการแก้ไขปัญหายาเสพติดให้แก่ประชาชน​อาสา แก้ไขปัญหายาเสพติดชายแดนใต้
รัฐมนตรีว่าการกระทรวงยุติธรรม มอบนโยบายการแก้ไขปัญหายาเสพติดให้แก่ประชาชน​อาสา แก้ไขปัญหายาเสพติดชายแดนใต้
ในวันจันทร์ที่ ๒๒ เมษายน ๒๕๖๗ เวลา ๑๖.๐๐ น. พันตํารวจเอก ทวี สอดส่อง รัฐมนตรีว่าการกระทรวงยุติธรรม ให้การต้อนรับคณะประชาชนอาสาแก้ไขปัญหายาเสพติดจังหวัดชายแดนภาคใต้ จังหวัดสตูล จังหวัดสงขลา จังหวัดปัตตานี จังหวัดยะลา และจังหวัดนราธิวาส โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม พลตำรวจโท พัฒนวุธ อังคะนาวิน ประจำ​สำนักเลขาธิการนายกรัฐมนตรี​ ปฏิบัติ​หน้าที่​ประจำ​กระทรวง​ยุติธรรม​ พลเอก วิชาญ สุขสง คณะที่ปรึกษารัฐมนตรีว่าการกระทรวงยุติธรรม นายวัลลภ นาคบัว รองปลัดกระทรวงยุติธรรม พลตำรวจโท ภาณุรัตน์ หลักบุญ เลขาธิการ ป.ป.ส. นางเอมอร เสียงใหญ่ อธิบดีกรมคุ้มครองสิทธิและเสรีภาพ นางสุจิต​รา​ แก้วไกร รองอธิบดี​กรมคุมประพฤติ​ ร่วมให้การต้อนรับ ณ ห้องสนฉัตร ชั้น ๓ อาคารกระทรวงยุติธรรม
ในการนี้ รัฐมนตรีว่าการกระทรวงยุติธรรม ได้กล่าวถึงการแก้ไขปัญหายาเสพติดในพื้นที่จังหวัดชายแดนใต้ โดยมีใจความสำคัญตอนหนึ่งว่า ปัญหายาเสพติดยังคงเป็นปัญหาใหญ่ในจังหวัดชายแดนใต้ นักโทษส่วนใหญ่ร้อยละ ๘๐ มาจากคดียาเสพติด นอกจากนี้ยังพบว่า นักโทษที่ติดยาเสพติดส่วนใหญ่เรียนต่ำกว่าการศึกษาขั้นพื้นฐาน โดยเฉพาะใน ๓ จังหวัดชายแดนใต้ ซึ่งการศึกษาเป็นเรื่องที่สำคัญมาก หากจะแก้ปัญหายาเสพติด ต้องเริ่มจากการให้คนมีการศึกษาขั้นพื้นฐาน คือ อย่างน้อย ม.๖ โดยมาตรา ๔๒ พ.ร.บ.ราชทัณฑ์ฯ สั่งให้เรือนจำจัดการศึกษาแก่นักโทษ เพื่อให้จบการศึกษาขั้นพื้นฐาน เพราะหากไม่มีการศึกษาก็ไม่มีอาชีพ และทำให้คนเหล่านั้นหันมาเสพยาเสพติด นอกจากนี้ ยาเสพติดยังทำลายร่างกาย สติปัญญา ทรัพย์สิน เกียรติยศ และศาสนาอีกด้วย
พร้อมทั้ง​ได้กล่าวถึงเรื่องที่อยากจะยกระดับและขับเคลื่อน​ในระหว่างที่เข้ามารับใช้ประชาชน คือ ๑) การแก้ปัญหายาเสพติด ๒) ขจัดผู้มีอิทธิพล และ ๓) เอาชนะความยากจน โดยกระทรวงยุติธรรมพร้อมที่จะสนับสนุน ส่งเสริม เพื่อให้เกิดชุมชนเข้มแข็ง ลดยาเสพติดในชุมชน และทำให้ชุมชนมีรายได้เพิ่มขึ้น ยาเสพติดนั้นเป็นเรื่องใหญ่มาก  อยากให้ชุมชนมาร่วมหาแนวทางการแก้ปัญหาเสพติดด้วยกัน และพร้อมรับมือในการต่อสู้กับยาเสพติดในชุมชน เพราะนอกจากยาเสพติดจะส่งผลกระทบต่อสุขภาพกาย สุขภาพจิตของผู้เสพแล้ว ยังส่งผลกระทบต่อครอบครัว คนใกล้ชิด และชุมชนอีกด้วย เพราะปัญหายาเสพติด เป็นปัญหาที่ส่งผลกระทบต่อชุมชนและสังคมเป็นอย่างมาก
ทั้งนี้ กระทรวงยุติธรรมได้เดินหน้าแก้ไขปัญหายาเสพติดในพื้นที่จังหวัดชายแดนภาคใต้อย่างต่อเนื่อง ตามนโยบายรัฐบาลภายใต้การนำของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ซึ่งการแก้ไขปัญหายาเสพติดในขณะนี้ นอกเหนือจากการจับกุม คือ การบำบัดและดูแล เพื่อสนับสนุนการแก้ไขปัญหายาเสพติดอย่างยั่งยืน รวมถึงจำเป็นต้องมีการจัดหางานฝึกทักษะวิชาชีพให้แก่ผู้ที่ผ่านการบำบัดยาเสพติด โดยเน้นการเข้าถึงชุมชน หมู่บ้าน ดูแลกลุ่มเสี่ยงยาเสพติด โดยใช้ความเข้าใจในสภาพพื้นที่สังคมพหุวัฒนธรรม

ที่มา : https://www.thaigov.go.th/news/contents/details/82018