รัฐบาลไทย-ข่าวทำเนียบรัฐบาล-“วราวุธ” พร้อม เป็นผู้แทนไทย ขึ้นเวที UN นำเสนอสมุดปกขาว แก้วิกฤติประชากรและสังคมสูงวัย


วันอังคารที่ 23 เมษายน 2567
“วราวุธ” พร้อม เป็นผู้แทนไทย ขึ้นเวที UN นำเสนอสมุดปกขาว แก้วิกฤติประชากรและสังคมสูงวัย
“วราวุธ” พร้อม เป็นผู้แทนไทย ขึ้นเวที UN นำเสนอสมุดปกขาว แก้วิกฤติประชากรและสังคมสูงวัย
วันที่ 23 เมษายน 2567 เวลา 09.30 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า วันเสาร์ที่ 27 เมษายนนี้ ตนเองจะเดินทางไปที่นครนิวยอร์ก สหรัฐอเมริกา เพื่อร่วมการประชุมคณะกรรมาธิการประชากรและการพัฒนาแห่งสหประชาชาติ สมัยที่ 57 (CPD 57) ระหว่างวันที่ 29 เมษายน – 3 พฤษภาคม 2567 ซึ่งสิ่งที่เราจะไปนำเสนอในที่ประชุมนั้น ตนได้เคยกล่าวไปแล้วว่า จากที่กระทรวง พม. ได้ทำ Workshop เมื่อวันที่ 7 มีนาคมที่ผ่านมา เป็นการประชุมเชิงปฏิบัติการระดับชาติ "พัฒนาความมั่นคงครอบครัวไทย ผ่านพ้นภัยวิกฤตประชากร"  และได้มีการจัดทำรายงานสมุดปกขาว ข้อเสนอเชิงนโนบาย วิกฤตประชากรและสังคมสูงวัย ซึ่งได้รับการเห็นชอบจากคณะรัฐมนตรีเมื่อวันที่ 9 เมษายน 2567 และวันจันทร์ที่ 29 เมษายน 2567 ตนจะเป็นตัวแทนของประเทศไทย นำเสนอในที่ประชุมว่าประเทศไทยของเรามีแผนในการรับมือกับปัญหาประชากรอย่างไร
นายวราวุธ กล่าวว่า การเดินทางไปประชุมครั้งนี้ นอกจากตนจะเป็นตัวแทนของประเทศไทยแล้ว ตนยังทำหน้าที่เป็นตัวแทนของประเทศไทยในภูมิภาคเอเชียแปซิฟิกกว่า 70 ประเทศ รวมถึงประเทศนิวซีแลนด์ วานูอาตู หมู่เกาะโซโลมอน หรือแม้แต่รัสเซีย รวมทั้งเซนทรัลเอเชีย อย่างเช่น ทาจิกิสถาน คาซัคสถาน เป็นต้น นับว่าเป็นครั้งแรกที่ประเทศไทยได้มีโอกาสเป็นตัวแทนของภูมิภาคเอเชียแปซิฟิก เข้าร่วมการประชุมที่มีความสำคัญต่ออนาคตของโลก และที่สำคัญการประชุมครั้งนี้ เป็นการประชุมครั้งที่ 57 และยังเป็นการเฉลิมฉลองการครบรอบ 30 ปี ของการจัดประชุมครั้งแรกที่ประเทศอียิปต์ ดังนั้น จะมีความสำคัญในส่วนของเนื้อหาและสารัตถะที่จะนำเสนอมากพอสมควร เพราะว่าเราจะแสดงให้เห็นว่าประเทศไทยได้เตรียมความพร้อม และมีแนวโน้มที่จะแก้ไขปัญหาอย่างไร ซึ่งนอกจากมีการประชุมแล้ว จะมีการเสวนาร่วมกับอีกหลายๆ ประเทศ ซึ่งตนเองจะขึ้นร่วมเสวนาในนามของประเทศไทยด้วยเช่นกัน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สมุดปกขาว #UN #สหประชาชาติ

ที่มา : https://www.thaigov.go.th/news/contents/details/82060