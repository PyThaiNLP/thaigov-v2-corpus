รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการดำเนินงานของสถานีขนส่งผู้โดยสารจังหวัดปัตตานี


วันอังคารที่ 23 เมษายน 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการดำเนินงานของสถานีขนส่งผู้โดยสารจังหวัดปัตตานี
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการดำเนินสถานีขนส่งจังหวัดปัตตานี โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายพิเชฐ คุณาธรรมารักษ์ อธิบดีกรมการขนส่งทางราง นายณพศิษฏ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด พร้อมด้วยผู้บริหารหน่วยงานในสังกัด ร่วมตรวจเยี่ยม เมื่อวันที่ 23 เมษายน 2567 ณ สถานีขนส่งจังหวัดปัตตานี
นายสุรพงษ์ ปิยะโชติ กล่าวว่า ตามนโยบายของ นายเศรษฐา ทวีสิน นายกรัฐมนตรี ในการเชื่อมโยง สนับสนุนการเดินทางสถานที่ท่องเที่ยว สถานที่สำคัญบนถนนสายวัฒนธรรมในย่านการค้าดั้งเดิมของเมืองท่าปัตตานี ซึ่งมีชื่อเส้นทาง ‘อา-รมย์-ดี’ โดยย่อมาจากชื่อถนน 3 สาย คือ อาเนาะรู ปัตตานีภิรมย์ และฤดี ให้เป็นเส้นทางท่องเที่ยวทางพหุวัฒนธรรม เรียนรู้เกี่ยวกับเมืองท่าปัตตานี การติดต่อค้าขาย และความเชื่อมโยงทางวัฒนธรรมมลายูผ่านอาคารบ้านเรือน ศิลปะ สถาปัตยกรรม และวิถีชีวิตของชาวปัตตานี รวมทั้งยกระดับการอนุรักษ์เมืองเก่า พร้อมเสนอเป็นเมืองมรดกโลกทางวัฒนธรรมเชื่อมโยงระหว่างไทย จีน และมุสลิม การลงพื้นที่ครั้งนี้เพื่อรับฟังข้อมูลการให้บริการสาธารณะ และแนวทางการพัฒนาระบบรถโดยสารสาธารณะเพื่อรองรับการท่องเที่ยว และยกระดับระบบคมนาคมในพื้นที่จังหวัดปัตตานี
การเชื่อมต่อการเดินทางท่องเที่ยวในตัวเมืองปัตตานีในขณะนี้ ประชาชนสามารถเดินทางท่องเที่ยวจากสถานีขนส่งผู้โดยสารจังหวัดปัตตานี ดังนี้ 1) รถโดยสารขนาดเล็ก (ตุ๊กตุ๊ก) คิดอัตราค่าโดยสาร โดยการเดินทางรับ - ส่ง ภายในเขตเมืองปัตตานี คนละ 20 บาท และรับ - ส่ง ภายในเขตเมืองปัตตานี - สถานีขนส่งผู้โดยสารจังหวัดปัตตานี คนละ 30 บาท 2) รถจักรยานยนต์รับจ้าง อัตราค่าโดยสารตามกฎกระทรวงฯ ทั้งนี้ การเดินทางไปยังสถานที่ท่องเที่ยวต่าง ๆ มีการให้บริการโดยรถโดยสารไม่ประจำทาง (รถตุ๊กตุ๊ก) และรถจักรยานยนต์รับจ้าง ได้แก่ สุสานเจ้าแม่ลิ้มกอเหนี่ยว ศาลเจ้าเล่งจูเกียง (เจ้าแม่ลิ้มกอเหนี่ยว) มัสยิดกรือเซะ มัสยิดรายอฟาฏอนี (160 ปี) มัสยิดกลางจังหวัดปัตตานี หอนาฬิกา 3 วัฒนธรรม ชุมชนเมืองเก่า (กือดาจีนอ) และศาลหลักเมืองจังหวัดปัตตานี
สำหรับสถานีขนส่งจังหวัดปัตตานี องค์การบริหารส่วนจังหวัดปัตตานีได้รับถ่ายโอนจากกรมการขนส่งทางบก (โดยสำนักงานขนส่งจังหวัดปัตตานี) เมื่อวันที่ 1 พฤศจิกายน 2553 เพื่อดำเนินภารกิจตามพระราชบัญญัติกำหนดแผน และขั้นตอนการกระจายอำนาจให้แก่องค์กรปกครองส่วนท้องถิ่น พ.ศ. 2542 และได้เปิดให้บริการสถานีขนส่งฯ ตั้งแต่วันที่ 5 มกราคม 2554 ปัจจุบันมีปริมาณรถโดยสารที่เข้าใช้สถานีขนส่งฯ นอกช่วงเทศกาล 38 - 45 เที่ยว/วัน และช่วงช่วงเทศกาล 53 - 72 เที่ยว/วัน
ในโอกาสนี้ นายสุรพงษ์ ได้มีข้อสั่งการให้สำนักงานขนส่งจังหวัดปัตตานี ร่วมกับองค์การบริหารส่วนจังหวัดปัตตานี เพิ่มความถี่ของจำนวนเที่ยววิ่ง ลดค่าใช้จ่ายในการเดินทางให้ผู้โดยสารมาใช้บริการขนส่งสาธารณะ รวมทั้งจัดระเบียบการเดินรถในพื้นที่ให้สามารถรองรับนักท่องเที่ยวทั้งชาวไทย และประเทศเพื่อนบ้าน ซึ่งมีนักท่องเที่ยวส่วนใหญ่เป็นชาวมาเลเซีย ประมาณ 1000คน/ปี รวมทั้งให้มีการเพิ่มเที่ยววิ่งและการจองรถโดยสารล่วงหน้าในช่วงเทศกาล เพื่อสนับสนุนการเดินทางกลับบ้านและการท่องเที่ยว นอกจากนี้ให้เพิ่มจุดจอดรถเพื่ออำนวยความสะดวกในการเดินทางในระบบขนส่งสาธารณะในพื้นที่ให้มากขึ้น เพื่อสนับสนุนการเดินทางด้วยระบบขนส่งสาธารณะในจังหวัด อำนวยความสะดวกในการเดินทางให้นักท่องเที่ยวและประชาชนในพื้นที่

ที่มา : https://www.thaigov.go.th/news/contents/details/82080