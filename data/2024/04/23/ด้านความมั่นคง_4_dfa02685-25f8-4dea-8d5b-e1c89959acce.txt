รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว ทรงพระกรุณาโปรดเกล้าฯ รับโครงการก่อสร้างฝายทุ่งข้าวหล่อพร้อมระบบส่งน้ำ ตำบลบ้านโป่ง อำเภองาว จังหวัดลำปาง  รับไว้เป็นโครงการอันเนื่องมาจากพระราชดำริ


วันอังคารที่ 23 เมษายน 2567
พระบาทสมเด็จพระเจ้าอยู่หัว ทรงพระกรุณาโปรดเกล้าฯ รับโครงการก่อสร้างฝายทุ่งข้าวหล่อพร้อมระบบส่งน้ำ ตำบลบ้านโป่ง อำเภองาว จังหวัดลำปาง  รับไว้เป็นโครงการอันเนื่องมาจากพระราชดำริ
เพื่อช่วยเหลือราษฎรตำบลบ้านโป่งและตำบลหลวงใต้ ซึ่งขาดแคลนน้ำทำการเกษตรในช่วงฤดูแล้ง ตามที่ราษฎรขอพระราชทานพระมหากรุณา เดิมพื้นที่แห่งนี้มีการสร้างฝายแบบดั้งเดิมโดยใช้วัสดุธรรมชาติ ต่อมาสภาพแวดล้อมที่เปลี่ยนไปประกอบกับราษฎรมีความต้องการใช้น้ำมากขึ้น
อีกทั้งฝายมีการออกแบบไม่เหมาะสมกับปริมาณน้ำที่มากขึ้นจึงทำให้ชำรุดเสียหาย และเหมืองส่งน้ำมีวัชพืชปกคลุมไม่สามารถใช้งานได้ ส่งผลให้ไม่สามารถบริหารจัดการน้ำได้เพียงพอ
โครงการก่อสร้างฝายทุ่งข้าวหล่อพร้อมระบบส่งน้ำ อันเนื่องมาจากพระราชดำริดำเนินการแล้วเสร็จเมื่อเดือนพฤษภาคม ๒๕๖๕ ปัจจุบันสามารถส่งน้ำช่วยเหลือพื้นที่เพาะปลูกในช่วงฤดูฝนได้ ๒,๕๐๐ ไร่ ฤดูแล้ง ๑,๙๕๐ ไร่ ราษฎรได้รับประโยชน์ ๔๗๑ ครัวเรือน ประชากร ๑,๒๖๓ คน และเป็นแหล่งน้ำสำหรับการอุปโภคบริโภคของราษฎรในเขตโครงการและบริเวณใกล้เคียง อีกทั้งยังสามารถบรรเทาความเสียหายจากอุทกภัยบริเวณด้านท้ายน้ำของโครงการอีกด้วย
ที่มา พระลาน

ที่มา : https://www.thaigov.go.th/news/contents/details/82033