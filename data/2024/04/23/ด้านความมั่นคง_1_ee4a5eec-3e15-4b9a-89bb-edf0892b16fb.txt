รัฐบาลไทย-ข่าวทำเนียบรัฐบาล-‘พัชรวาท’ ห่วงปัญหาฝุ่น PM 2.5 สั่งตั้งศูนย์ปฏิบัติการระดับจังหวัด ในพื้นที่อุบลราชธานี และนครพนม แก้ไขปัญหามลพิษทางอากาศ 


วันจันทร์ที่ 22 เมษายน 2567
‘พัชรวาท’ ห่วงปัญหาฝุ่น PM 2.5 สั่งตั้งศูนย์ปฏิบัติการระดับจังหวัด ในพื้นที่อุบลราชธานี และนครพนม แก้ไขปัญหามลพิษทางอากาศ
‘พัชรวาท’ ห่วงปัญหาฝุ่น PM 2.5 สั่งตั้งศูนย์ปฏิบัติการระดับจังหวัด ในพื้นที่อุบลราชธานี และนครพนม แก้ไขปัญหามลพิษทางอากาศ
‘พัชรวาท’ ห่วงปัญหาฝุ่น PM 2.5 สั่งตั้งศูนย์ปฏิบัติการระดับจังหวัด ในพื้นที่อุบลราชธานี และนครพนม แก้ไขปัญหามลพิษทางอากาศ
วันที่ 22 เมษายน 2567 เวลา 13.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมคณะกรรมการจัดการปัญหามลพิษทางอากาศเพื่อความยั่งยืน ครั้งที่2/2567 โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายจตุพร บุรุษพัฒน์ ปลัดกระทรวงฯ พร้อมด้วยคณะกรรมการจากหน่วยงานที่เกี่ยวข้อง เข้าร่วมการประชุมฯ และมีนางสาวปรีญาพร สุวรรณเกษ อธิบดีกรมควบคุมมลพิษ ทำหน้าที่ฝ่ายเลขานุการ ณ ห้องประชุม 202 ชั้น 2 กระทรวงทรัพยากรธรรมชาติและสิ่งแวดล้อม และผ่านระบบการประชุมทางไกล VDO Conference เพื่อรับฟังรายงานความก้าวหน้าสถานการณ์ฝุ่นละออง PM2.5 และการดำเนินงานโครงการที่ขอรับจัดสรรงบประมาณรายจ่ายงบกลาง เพื่อการแก้ไขปัญหาไฟป่า หมอกควัน และฝุ่นละออง PM2.5 ประจำปี 2567 รวมถึงการปฏิบัติงานตามข้อสั่งการของคณะรัฐมนตรี และข้อมอบหมายจากการประชุมแก้ไขปัญหาฝุ่น PM2.5
ที่ประชุมฯ ได้พิจารณาผลการดำเนินงานตามมาตรการเพิ่มเติมในการแก้ไขปัญหาฝุ่นตามมติคณะรัฐมนตรี เมื่อวันที่ 6 กุมภาพันธ์ 2567 วันที่ 9 เมษายน 2567 และข้อมอบหมายจากการประชุมแก้ไขปัญหาฝุ่น PM 2.5 เมื่อวันที่ 9 เมษายน 2567 ได้แก่ การบังคับใช้กฎหมายกับผู้ลักลอบเผา การสนับสนุนการเกษตรปลอดการเผา การห้ามหรือควบคุมการนำเข้าสินค้าเกษตรที่เกี่ยวข้องกับการเผา ซึ่งอยู่ระหว่างการออกแบบมาตรการ เพื่อไม่ให้เกิดปัญหาการกีดกันทางการค้า การประกาศเขตให้ความช่วยเหลือผู้ประสบภัยพิบัติ การตั้งศูนย์บัญชาการป้องกันและแก้ไขปัญหาไฟป่า หมอกควัน และฝุ่นละอองขนาดเล็ก (PM2.5) ในพื้นที่จังหวัดเชียงใหม่ และประกาศเขตอัคคีภัย ไฟป่า ในพื้นที่ 8 อำเภอ เพื่อควบคุมสถานการณ์ ผสานความร่วมมือจากองค์กรปกครองส่วนท้องถิ่น สร้างการรับรู้ความเข้าใจ รวมถึงบังคับใช้มาตรการฉุกเฉิน ควบคู่กับการดูแลประชาชนอย่างใกล้ชิด การดูแลสุขภาพของประชาชน การจัดตั้งห้องปลอดฝุ่นที่รองรับได้มากกว่า 900,000 คน การสนับสนุนหน่วยแพทย์เคลื่อนที่ คลินิกมลพิษและ Telemedicine การยกระดับความร่วมมือและเจรจากับประเทศเพื่อนบ้านที่ยังมีการเผาอยู่มาก และการจัดตั้งศูนย์ปฏิบัติการร่วม 9 จังหวัดภาคเหนือตอนบน เพื่อให้เกิดการติดตามสถานการณ์และเฝ้าระวังปัญหาไฟป่าและฝุ่น PM.2.5 อย่างใกล้ชิด
นอกจากนี้ ยังได้หารือการดำเนินงานภายใต้มาตรการฉุกเฉินยกระดับการปฏิบัติการแก้ไขปัญหาฝุ่นละออง PM2.5 ในช่วงสถานการณ์วิกฤต โดยได้เห็นชอบร่างคำสั่งการจัดตั้งศูนย์ปฏิบัติการระดับจังหวัด เพื่อแก้ไขปัญหามลพิษทางอากาศในพื้นที่ จ.อุบลราชธานี และจ.นครพนม เนื่องจากมีค่าปริมาณฝุ่นละออง PM2.5 เฉลี่ย 24 ชั่วโมง มากกว่า 75.1 ไมโครกรัมต่อลูกบาศก์เมตร ต่อเนื่องติดต่อกัน 5 วัน อีกทั้ง ยังได้ให้ความเห็นชอบในหลักการการจัดตั้งศูนย์ปฏิบัติการระดับจังหวัด เพื่อแก้ไขปัญหามลพิษทางอากาศเพิ่มเติม กรณีปริมาณฝุ่นละออง PM2.5 เฉลี่ย 24 ชั่วโมง มีค่าตั้งแต่ 75.1 ไมโครกรัมต่อลูกบาศก์เมตร ติดต่อกัน 3 วัน โดยมอบหมายให้ฝ่ายเลขานุการจัดทำคำสั่งจัดตั้งศูนย์ปฏิบัติการระดับจังหวัดฯ และดำเนินการเสนอประธานกรรมการจัดการปัญหามลพิษทางอากาศเพื่อความยั่งยืนลงนามต่อไป

ที่มา : https://www.thaigov.go.th/news/contents/details/82020