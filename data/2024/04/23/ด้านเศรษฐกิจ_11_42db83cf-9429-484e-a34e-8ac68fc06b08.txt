รัฐบาลไทย-ข่าวทำเนียบรัฐบาล-กรมบัญชีกลางย้ำและเตือนต่อเนื่อง ระวังมิจฉาชีพแอบอ้างชื่อกรมบัญชีกลาง อย่าหลงเชื่อ อย่าทำตาม


วันอังคารที่ 23 เมษายน 2567
23/04/2567
พิมพ์
กรมบัญชีกลางย้ำและเตือนต่อเนื่อง ระวังมิจฉาชีพแอบอ้างชื่อกรมบัญชีกลาง อย่าหลงเชื่อ อย่าทำตาม
กรมบัญชีกลางยังคงได้รับแจ้งเบาะแสเกี่ยวกับมิจฉาชีพที่แอบอ้างใช้ชื่อผู้บริหารและเจ้าหน้าที่กรมบัญชีกลาง โทรศัพท์ไปหาผู้รับบำนาญและทายาท รวมทั้งประชาชนทั่วไปอย่างต่อเนื่อง
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดว่า ปัจจุบันกรมบัญชีกลางยังคงได้รับแจ้งเบาะแสเกี่ยวกับมิจฉาชีพที่แอบอ้างใช้ชื่อผู้บริหารและเจ้าหน้าที่กรมบัญชีกลาง โทรศัพท์ไปหาผู้รับบำนาญและทายาท รวมทั้งประชาชนทั่วไปอย่างต่อเนื่อง โดยรูปแบบการหลอกลวงยังคงเป็นรูปแบบเดิมๆ เช่น โทรศัพท์สอบถามข้อมูลส่วนตัวและแจ้งข้อมูลส่วนตัวเกี่ยวกับบำเหน็จบำนาญของผู้รับบำนาญรายนั้น ๆ แจ้งให้สแกน QR Code เพื่อให้แอดไลน์เพิ่มเพื่อน แจ้งให้ปรับปรุงบัญชีเงินฝากธนาคารที่รับบำนาญ แจ้งให้ติดต่อขอรับบำนาญหรือบำเหน็จดำรงชีพที่อ้างว่ายังค้างรับจากกรมบัญชีกลาง ให้อัปเดตข้อมูลผ่านไลน์ ให้ดาวน์โหลดแอปพลิเคชันระบบ Digital Pension สแกนใบหน้า และกดลิงก์ต่าง ๆ เป็นต้น
“แม้ว่ากรมบัญชีกลางจะได้แจ้งเตือนเกี่ยวกับมิจฉาชีพที่แอบอ้างชื่อกรมบัญชีกลาง โทรศัพท์หลอกลวงผู้รับบำนาญและบุคคลในครอบครัวอย่างต่อเนื่อง  แต่เพราะมิจฉาชีพมีการปรับปรุงเทคนิคทำให้หลอกหลวงได้อย่างแยบยลมากกว่าเดิม โดยการหลอกลวงเหยื่อที่เฉพาะเจาะจง ทราบข้อมูลเบื้องต้นเกี่ยวกับเหยื่อ วิธีการป้องกันไม่ให้ตกเป็นเหยื่อของมิจฉาชีพ ขอให้ติดตามข่าวสารอย่างใกล้ชิดจะได้รู้เท่าทันภัยรูปแบบใหม่ ๆ และที่สำคัญ อย่าหลงเชื่อทำตาม ไม่คุย ไม่บอกข้อมูลส่วนตัว ไม่ต้องดำเนินการใด ๆ ตามที่มิจฉาชีพแจ้งโดยเด็ดขาด เนื่องจากกรมบัญชีกลางไม่มีนโยบายให้เจ้าหน้าที่โทรศัพท์หาผู้รับบำนาญหรือบุคคลในครอบครัวแต่อย่างใด ทั้งนี้ หากผู้รับบำนาญหรือบุคคลในครอบครัวได้รับโทรศัพท์และแจ้งว่าโทรมาจากกรมบัญชีกลางให้วางสาย และไม่ควรสนทนาต่อ หากมีข้อสงสัยสามารถติดต่อสอบถามได้ที่ call center ของกรมบัญชีกลางหมายเลขโทรศัพท์ 0 2270 6400 ในวันและเวลาทำการ” โฆษกกรมบัญชีกลาง กล่าว

ที่มา : https://www.thaigov.go.th/news/contents/details/82052