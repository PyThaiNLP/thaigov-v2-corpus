รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการติดตาม เร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิต ครั้งที่ 3/2567 


วันอังคารที่ 23 เมษายน 2567
นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการติดตาม เร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิต ครั้งที่ 3/2567
...
วันนี้ (23 เมษายน 2567) นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการติดตาม เร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิต ครั้งที่ 3/2567 โดยมี ผู้แทนกรมทางหลวง (ทล.) กรุงเทพมหานคร (กทม.) การไฟฟ้านครหลวง (กฟน.) การประปานครหลวง (กปน.) และสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ร่วมการประชุม ณ ห้องประชุมกระทรวงคมนาคม
นายมนตรี เดชาสกุลสม กล่าวว่า การประชุมครั้งนี้เป็นการติดตามเร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิตของ ทล. กระทรวงคมนาคม ซึ่งโครงการฯ มีวัตถุประสงค์เพื่อแก้ไขปัญหาอุทกภัยและน้ำท่วมขัง ส่งเสริมการบริหารจัดการน้ำ และยกระดับคุณภาพชีวิตของประชาชน โดยเฉพาะประชาชนที่อาศัยอยู่ริมถนนวิภาวดีรังสิต ปัจจุบันโครงการมีผลงานก่อสร้าง ระยะที่ 2 ตอนที่ 1 ร้อยละ 67.144 คาดว่าจะแล้วเสร็จในเดือนพฤศจิกายน 2567 ตอนที่ 2 ร้อยละ 75.957 คาดว่าจะแล้วเสร็จในเดือนมิถุนายน 2567 ตอนที่ 3 ร้อยละ 98.022% และระยะที่ 3 ร้อยละ 5.935 คาดว่าจะแล้วเสร็จในเดือนกรกฎาคม 2569 นอกจากนี้ ที่ประชุมได้รับทราบการดำเนินการตามข้อสั่งการในการประชุมสรุปได้ ดังนี้
1. ทล. ได้ดำเนินการแก้ไขปัญหา อุปสรรคที่เกี่ยวกับการรื้อย้ายสาธารณูปโภคร่วมกับหน่วยงานที่เกี่ยวข้องแล้วเสร็จเพื่อดำเนินโครงการต่อไป ได้แก่ บริเวณหน้าโรงเรียนหอวัง แยกสุทธิสาร ด้านหน้ามหาวิทยาลัยเกษตรศาสตร์
2. กทม. ขอให้ ทล. เร่งรัดผู้รับจ้างเพื่อแก้ไขปัญหากองวัสดุก่อสร้างที่กีดขวางทางระบายน้ำริมถนนวิภาวดีรังสิต เพื่อป้องกันปัญหาน้ำท่วมขังในช่วงฤดูฝน ทั้งบริเวณฝั่งขาออก 5 จุด ได้แก่ บริเวณหน้า EV society สถานีบริการน้ำมันบางจาก หน้าสำนักงานไทยรัฐ ซอยวิภาวดีรังสิต 13 หน้าร้านอาหารเพลิน และฝั่งขาเข้า 4 จุด ได้แก่ หน้าสำนักงานเดลินิวส์ โรงพยาบาลวิภาวดี อีซูซุตรีเพชร และด้านหน้า CAAD BYD
3. ทล. อยู่ระหว่างจัดทำร่างบันทึกข้อตกลงความร่วมมือ (MOU) ร่วมกับการรถไฟแห่งประเทศไทย เพื่อเป็นการบูรณาการการแก้ไขปัญหาการใช้ที่ดินบนเขตแนวรถไฟ ช่วง กม. 14+000 - 25+500 ถนนวิภาวดีรังสิต (หลักสี่ - ดอนเมือง) รวมถึงร่วมกันสำรวจเขตทางเพื่อขออนุญาตเข้าพื้นที่ก่อนได้รับอนุญาต
4. ที่ประชุมเห็นชอบแนวทางการบูรณาการการปรับปรุงทัศนียภาพโครงการฯ โดยความร่วมมือจากภาครัฐ เอกชน และประชาชนริมลำน้ำ ซึ่ง ทล. ได้ทยอยปลูกต้นทองอุไร และต้นลีกวนยู ในกระถางแล้วพร้อมทั้งออกแบบให้มีระบบน้ำ โดยมีถังเก็บน้ำสำหรับบำรุงรักษาต้นไม้ ซึ่ง กทม. ได้ให้คำแนะนำที่เป็นประโยชน์ต่อการดูแล บำรุงรักษาต้นไม้ที่เหมาะกับสภาพภูมิอากาศ นอกจากนี้ที่ประชุมมอบให้ ทล. ประสานงานกับ กฟน. และ กปน. เพื่อหารือการกำหนดจุดจ่ายไฟฟ้าและระบบน้ำประปาเพื่อสนับสนุนการดำเนินโครงการ
5. ที่ประชุมมอบหมายให้สำนักงานทางหลวงที่ 13 (กรุงเทพฯ) พิจารณาการจัดกิจกรรมเฉลิมพระเกียรติพระบาทสมเด็จพระเจ้าอยู่หัว และนำเสนอในการประชุมครั้งต่อไป
6. ที่ประชุมได้มอบให้ ทล. เร่งรัดผู้รับจ้างให้ดำเนินโครงการให้เป็นไปตามแผนงานโดยเร็ว เนื่องจากปัจจุบันใกล้จะเข้าสู่ฤดูฝนซึ่งอาจะเป็นอุปสรรคต่อการดำเนินงาน

ที่มา : https://www.thaigov.go.th/news/contents/details/82075