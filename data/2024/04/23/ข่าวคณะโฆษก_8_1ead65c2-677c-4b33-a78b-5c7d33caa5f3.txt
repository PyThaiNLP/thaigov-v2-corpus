รัฐบาลไทย-ข่าวทำเนียบรัฐบาล-​ครม.อนุมัติเพิ่มวงเงินก่อหนี้ผูกพันงบประมาณการก่อสร้างระบบระบายน้ำถนนเลียบทางรถไฟฝั่งตะวันออกระยะที่ 1 เมืองพัทยาอำเภอบางละมุงจังหวัดชลบุรีจากเดิม 655.20 ล้านบาทเป็น 680.20ล้านบาท


วันอังคารที่ 23 เมษายน 2567
23/04/2567
พิมพ์
​ครม.อนุมัติเพิ่มวงเงินก่อหนี้ผูกพันงบประมาณการก่อสร้างระบบระบายน้ำถนนเลียบทางรถไฟฝั่งตะวันออกระยะที่ 1 เมืองพัทยาอำเภอบางละมุงจังหวัดชลบุรีจากเดิม 655.20 ล้านบาทเป็น 680.20ล้านบาท
​ครม.อนุมัติเพิ่มวงเงินก่อหนี้ผูกพันงบประมาณการก่อสร้างระบบระบายน้ำถนนเลียบทางรถไฟฝั่งตะวันออก ระยะที่ 1 เมืองพัทยา อำเภอบางละมุง จังหวัดชลบุรี จากเดิม 655.20 ล้านบาท เป็น 680.20 ล้านบาท
วันนี้ (23 เมษายน 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติอนุมัติวงเงินก่อนหนี้ผูกพันประมาณรายการการก่อสร้างระบบระบายน้ำถนนเลียบทางรถไฟฝั่งตะวันออก ระยะที่ 1 เมืองพัทยา อำเภอบางละมุง จังหวัดชลบุรี (โครงการสร้างระบบระบายน้ำฯ) จากเดิม 655.20 ล้านบาท เป็น 680.20 ล้านบาท ซึ่งเกินกว่าวงเงินที่คณะรัฐมนตรีได้อนุมัติให้ก่อหนี้ผุกพันข้ามปีงบประมาณไว้เดิม จำนวน 25.00 ล้านบาท รวมทั้งอนุมัติขยายระยะเวลาการก่อหนี้ผูกพันงบประมาณรายการดังกล่าว จาก ปีงบประมาณ พ.ศ. 2563 - 2565 เป็น ปีงบประมาณ พ.ศ. 2563 - 2567 ตามที่กระทรวงมหาดไทย (มท.) เสนอ
นายคารม กล่าวว่า การก่อสร้างโครงการสร้างระบบระบายน้ำฯ การรถไฟแห่งประเทศไทยได้ขอนัดสำรวจชี้แนวท่อระบายน้ำสถานีพัทยาและท่อน้ำประปาของการประปาส่วนภูมิภาคที่กีดขวางการก่อสร้างโครงการรถไฟความเร็วสูงเชื่อมสามสนามบิน ซึ่งเมืองพัทยา การรถไฟแห่งประเทศไทย การประปาส่วนภูมิภาค และเอกชนคู่สัญญาโครงการรถไฟความเร็วสูงเชื่อมสามสนามบินได้ร่วมสำรวจชี้แนวท่อประปาและท่อระบายน้ำที่กีดขวางการก่อสร้างโครงการดังกล่าว พบว่ามีท่อระบายน้ำเสียแรงนของเมืองพัทยาและท่อส่งน้ำประปาของการประปาส่วนภูมิภาคกีดขวางการดำเนินงาน รวมถึงแนวการก่อสร้างท่อระบายน้ำในโครงการสร้างระบบระบายน้ำฯ อยู่ในพื้นที่ทับซ้อนกับการก่อสร้างสถานีรถไฟความเร็วสูง คณะกรรมการตรวจรับพัสดุจึงได้มีมติให้แก้ไขปัญหาเรื่องท่อน้ำเสียแรงดันและท่อส่งน้ำประปาที่กีดขวางการก่อสร้างก่อน จึงได้มีการแก้ไขสัญญาเพิ่มเติม โดยเปลี่ยนแปลงรูปแบบการก่อสร้างแต่ไม่เปลี่ยนแปลงวงเงินงบประมาณ และให้ขยายเวลาการดำเนินงานตามสัญญาออกไปอีก 40 วัน รวมระยะเวลาดำเนินงานที่เปลี่ยนแปลง 640 วัน โดยเมืองพัทยาได้ทำการออกแบบเปลี่ยนแปลงแนวการก่อสร้างจากเดิมที่ขนานกับถนนเลียบทางรถไฟฝั่งตะวันออก ไปเป็นการก่อสร้างวางท่อระบายน้ำเพื่อเบี่ยงหลบอาคารสถานีรถไฟความเร็วสูงโดยก่อสร้างตามแนวขอบที่ดินใหม่ของการรถไฟแห่งประเทศไทยที่ได้มีการเวนคืนที่ดิน เพื่อก่อสร้างอาคารสถานี ส่งผลให้ความยาวของการวางท่อระบายน้ำมีความยาวเพิ่มขึ้นประมาณ 200 เมตร จากเดิม 5,291 เมตร เป็น 5,491 เมตร และต้องเปลี่ยนชนิดท่อระบายน้ำจาก HDPE ชนิดลอนเสริมเหล็ก ขนาด 2,000 มิลลิเมตร เป็นท่อเหล็กรับแรงดันขนาด 1,800 มิลลิเมตร เนื่องจากระดับท่อที่จะทำการก่อสร้างใหม่ไม่สามารถระบายน้ำ โดยอาศัยแรงโน้มถ่วงตามธรรมชาติได้จึงต้องใช้วิธีการสูบส่งแทน ส่งผลให้ต้องเพิ่มวงเงินงบประมาณตามสัญญาในการก่อสร้างโครงการสร้างระบบระบายน้ำฯ เป็นจำนวนเงิน 59.20 ล้านบาท และจะทำให้งบประมาณโดยรวมเปลี่ยนแปลง จากเดิม 621.00 ล้านบาท เป็น 680.20 ล้านบาท ซึ่งเกินกว่าวงเงินการก่อหนี้ผูกพันข้ามปีงบประมาณ (รวมเงินสำรองเผื่อเหลือเผื่อขาด) ที่คณะรัฐมนตรีได้อนุมัติไว้ จำนวน 655.20 ล้านบาท (3 มีนาคม 2563) เป็นเงิน 25.00 ล้านบาท รวมถึงต้องขยายระยะเวลาการก่อหนี้ผูกพันงบประมาณจากปีงบประมาณ พ.ศ. 2563 - 2565 เป็นปีงบประมาณ พ.ศ. 2563 - 2567

ที่มา : https://www.thaigov.go.th/news/contents/details/82064