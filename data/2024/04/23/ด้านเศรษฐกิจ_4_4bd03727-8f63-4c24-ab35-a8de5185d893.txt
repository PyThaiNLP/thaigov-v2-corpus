รัฐบาลไทย-ข่าวทำเนียบรัฐบาล-‘ไทย – ซาอุดีอาระเบีย’ ส่งเสริมความร่วมมือด้านเกษตรและสิ่งแวดล้อม พร้อมเชิญไทยเข้าร่วมประชุม UNCCD ครั้งที่ 16


วันอังคารที่ 23 เมษายน 2567
‘ไทย – ซาอุดีอาระเบีย’ ส่งเสริมความร่วมมือด้านเกษตรและสิ่งแวดล้อม พร้อมเชิญไทยเข้าร่วมประชุม UNCCD ครั้งที่ 16
‘ไทย – ซาอุดีอาระเบีย’ ส่งเสริมความร่วมมือด้านเกษตรและสิ่งแวดล้อม พร้อมเชิญไทยเข้าร่วมประชุม UNCCD ครั้งที่ 16
ผนึกกำลังฟื้นฟูดินและแก้ไขปัญหาการแปรสภาพเป็นทะเลทราย
‘รมว.ธรรมนัส’ เล็งรุกส่งออกสินค้าต้นไม้บุกตลาดซาอุฯ หวังบรรลุเป้าหมาย พลิกทะเลทรายให้
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ อนุญาติให้ นาย Khaled Al-Alabdulkader ผู้อำนวยการใหญ่ จาก National Center for Vegetation Cover and Combatting Desertification (NCVC) ของราชอาณาจักรซาอุดีอาระเบีย พร้อมผู้ติดตาม เข้าพบ เพื่อหารือความร่วมมือด้านการเกษตร พร้อมด้วย นายประยูร อินสกุล ปลัดกระทรวงเกษตรและสหกรณ์ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ และหน่วยงานภายใต้สังกัดกระทรวงเกษตรและสหกรณ์ ได้แก่ กรมวิชาการเกษตร กรมส่งเสริมการเกษตร กรมพัฒนาที่ดิน และองค์การตลาดเพื่อเกษตรกร เข้าร่วม ณ ห้อง 112 กระทรวงเกษตรและสหกรณ์
สำหรับวัตถุประสงค์ในการเข้าพบหารือในโอกาสเดินทางเยือนประเทศไทยของผู้อำนวยการใหญ่ NCVC ของราชอาณาจักรซาอุดีอาระเบียในครั้งนี้ เพื่อแสวงหาความร่วมมือด้านการเกษตรและสิ่งแวดล้อมที่ใกล้ชิดและหลากหลายยิ่งขึ้น และคาดหวังว่าทั้งสองประเทศจะได้ขยายขอบเขตความร่วมมือในอนาคตอย่างแน่นอน
โอกาสนี้ ฝ่ายซาอุดีอาระเบีย ได้เชิญผู้แทนไทยเข้าร่วมการประชุมรัฐภาคีอนุสัญญาสหประชาชาติว่าด้วยการต่อต้านการแปรสภาพเป็นทะเลทราย สมัยที่ 16 (UN Convention to Combat Desertification: UNCCD COP 16) ซึ่งจะจัดขึ้นระหว่างวันที่ 2 - 13 ธันวาคม 2567 ณ กรุงริยาด ราชอาณาจักรซาอุดีอาระเบีย ซึ่งเป็นเวทีในการหารือระหว่างภาครัฐ ภาคเอกชน และภาคประชาสังคมในการแก้ไขปัญหาต่าง ๆ เพื่อส่งเสริมความยั่งยืน ครอบคลุมการฟื้นฟูความเสื่อมโทรมของดิน การเสริมสร้างความยืดหยุ่นต่อภัยแล้ง รวมทั้งการต่อสู้การแปรสภาพเป็นทะเลทราย ซึ่งในการประชุมครั้งนี้จะมีการจัดนิทรรศการ (pavilion) ด้านพื้นที่สีเขียว (green zone) เป็นครั้งแรก เพื่อส่งเสริมการฟื้นฟูดินด้วยเทคนิค เทคโนโลยี และนวัตกรรมต่าง ๆ
รัฐมนตรีว่าการกระทรวงเกษตรและสหกรณ์ กล่าวว่า กรมพัฒนาที่ดินเป็นหน่วยงานหลักของกระทรวงเกษตรและสหกรณ์สำหรับการประชุม UNCCD COP และเข้าร่วมประชุมดังกล่าวมาโดยตลอด ดังนั้น จึงเห็นควรให้ทั้งสองฝ่ายมีการหารืออย่างใกล้ชิดกันต่อไป เพื่อกระชับความสัมพันธ์ให้แน่นแฟ้น รวมถึงเสริมสร้างความร่วมมือในการฟื้นฟูดินและการแก้ไขปัญหาการแปรสภาพเป็นทะเลทราย
อย่างไรก็ตาม ทางฝ่ายซาอุดีอาระเบีย ได้ให้ความเห็นว่า การจัดการประชุม UNCCD COP 16 เป็นช่วงเวลาเดียวกับการจัดงานวันดินโลก จึงได้เชิญให้ฝ่ายไทยพิจารณาสนับสนุนการจัดกิจกรรมและนิทรรศการวันดินโลกในห้วงการประชุม UNCCD COP 16 ณ กรุงริยาด ราชอาณาจักรซาอุดีอาระเบีย ดังนั้น จึงมอบหมายให้ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นผู้ประสานงานด้านความร่วมมือในทุกประเด็นระหว่างกระทรวงเกษตรและสหกรณ์ กับ NCVC ต่อไป

ที่มา : https://www.thaigov.go.th/news/contents/details/82025