รัฐบาลไทย-ข่าวทำเนียบรัฐบาล-ทช. รับนโยบาย “สุริยะ” ขยายถนนสาย ลบ.1036 จังหวัดลพบุรี เชื่อมโยงถนน - รางอย่างไร้รอยต่อ พัฒนาถนนสายรองเข้าถึงชุมชน - แหล่งท่องเที่ยว


วันอังคารที่ 23 เมษายน 2567
ทช. รับนโยบาย “สุริยะ” ขยายถนนสาย ลบ.1036 จังหวัดลพบุรี เชื่อมโยงถนน - รางอย่างไร้รอยต่อ พัฒนาถนนสายรองเข้าถึงชุมชน - แหล่งท่องเที่ยว
....
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ตามที่ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มอบหมายให้กรมทางหลวงชนบท (ทช.) ดำเนินโครงการก่อสร้างขยายถนนทางหลวงชนบทสาย ลบ.1036 แยก ทล.1 - บ้านป่าหวาย อำเภอเมือง จังหวัดลพบุรี นั้น ทช. ได้ดำเนินโครงการแล้วเสร็จสมบูรณ์ ซึ่งเป็นการยกระดับการคมนาคม รองรับการขยายตัวของเมือง แก้ปัญหาการจราจรที่หนาแน่นบริเวณสายทาง พร้อมทั้งสนับสนุนการใช้เส้นทางรถไฟทางคู่ ช่วงลพบุรี - ปากน้ำโพ ในอนาคต เชื่อมโยงการคมนาคมจากถนนสู่ระบบรางอย่างไร้รอยต่อ ตามนโยบาย “คมนาคม เพื่อความอุดมสุขของประชาชน” ในการพัฒนาโครงข่ายถนนสายรองให้ครอบคลุมปริมาณความต้องการของประชาชน เพื่ออำนวยความสะดวกในการเข้าถึงพื้นที่ชุมชน และแหล่งท่องเที่ยวในจังหวัด
สำหรับถนนทางหลวงชนบทสาย ลบ.1036 หรือ ถนนพระปิยะ เป็นถนนที่อยู่ในย่านบริเวณชุมชนมีปริมาณการจราจรหนาแน่น ประกอบกับมีสถานที่ตั้งของหน่วยงานราชการในสายทางหลายแห่ง อาทิ ที่ว่าการอำเภอเมืองลพบุรี สถานีตำรวจภูธรเมืองลพบุรี สำนักงานสรรพากรพื้นที่ลพบุรี ทช. จึงได้ดำเนินโครงการดังกล่าว มีจุดเริ่มต้นบริเวณ กม.ที่ 0+000 จากวงเวียนพระนารายณ์มหาราช ไปสิ้นสุดที่บริเวณ กม.ที่ 2+752 วงเวียนพลร่มป่าหวาย รวมระยะทาง 2.752 กิโลเมตร โดยขยายความกว้างช่องจราจรและไหล่ทาง ก่อสร้างเป็นถนนผิวจราจรแบบแอสฟัลท์ติกคอนกรีต จำนวน 4 ช่องจราจร กว้างช่องจราจรละ 3.50 เมตร มีไหล่ทางกว้าง 2.50 - 3.50 เมตร พร้อมก่อสร้างทางเท้า ระบบระบายน้ำ ไฟฟ้าแสงสว่าง สัญญาณไฟจราจร เครื่องหมายจราจร และสิ่งอำนวยความปลอดภัยทางถนน ใช้งบประมาณก่อสร้าง 150 ล้านบาท ถนนสายดังกล่าวจะช่วยส่งเสริมการขนส่งระบบโลจิสติกส์ให้สมบูรณ์ตามยุทธศาสตร์ด้านคมนาคม รวมทั้งสามารถใช้เป็นเส้นทางลัด (Shortcut) ไปยังแหล่งเศรษฐกิจ ชุมชนเมืองของจังหวัดลพบุรี เลี่ยงการจราจรที่ติดขัด ลดระยะเวลา เพิ่มความสะดวกและความปลอดภัยในการเดินทางของประชาชนให้มากยิ่งขึ้นอีกด้วย

ที่มา : https://www.thaigov.go.th/news/contents/details/82062