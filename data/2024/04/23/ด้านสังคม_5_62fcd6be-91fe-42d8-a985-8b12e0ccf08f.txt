รัฐบาลไทย-ข่าวทำเนียบรัฐบาล-“วราวุธ” ย้ำชัด พม. เปิดรับคำขอเงินครอบครัวอุปถัมภ์ดูแลผู้สูงอายุยากจน ถึง 15 พ.ค. นี้ เผย งบฯ67 นี้ได้เพียง 1,107 ราย


วันอังคารที่ 23 เมษายน 2567
“วราวุธ” ย้ำชัด พม. เปิดรับคำขอเงินครอบครัวอุปถัมภ์ดูแลผู้สูงอายุยากจน ถึง 15 พ.ค. นี้ เผย งบฯ67 นี้ได้เพียง 1,107 ราย
“วราวุธ” ย้ำชัด พม. เปิดรับคำขอเงินครอบครัวอุปถัมภ์ดูแลผู้สูงอายุยากจน ถึง 15 พ.ค. นี้ เผย งบฯ67 นี้ได้เพียง 1,107 ราย
วันที่ 23 เมษายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ประเด็นเรื่องเงินครอบครัวอุปถัมภ์ ประมาณ 2,000 - 3,000 บาทต่อคนต่อเดือน ที่จะช่วยดูแลผู้สูงอายุยากจน ก่อนอื่นต้องขออภัยพี่น้องประชาชน ถ้าหากว่าการให้ข่าวก่อนหน้านี้ของกระทรวง พม. โดยอธิบดีกรมกิจการผู้สูงอายุนั้นอาจจะก่อให้เกิดความสับสน ขออนุญาตเรียนผ่านสื่อมวลชน ว่า กระทรวง พม. โดยกรมกิจการผู้สูงอายุ จะเปิดรับคำขอรับสิทธิเงินครอบครัวอุปถัมภ์สำหรับการช่วยเหลือผู้ดูแลผู้สูงอายุจนถึงวันที่ 15 พฤษภาคม 2567 ซึ่งท่านสามารถยื่นคำขอรับสิทธิได้ที่หน่วยงานของกระทรวงการพัฒนาสังคมและความมั่นคงของมนุษย์ในทุกจังหวัดทั่วประเทศ ทั้งนี้ ขออนุญาตเรียนว่า ทุกคำขอรับสิทธิที่ได้รับเข้ามานั้น ทางกรมกิจการผู้สูงอายุจะนำเข้าคณะกรรมการฯ พิจารณา เพราะว่าในสัดส่วนงบประมาณปี พ.ศ. 2567 นั้น เราได้รับเงินสนับสนุนมาเพียง 1,107 ครอบครัวเท่านั้น ทำให้ไม่สามารถครอบคลุมผู้สูงอายุได้ทุกท่านที่ต้องการความช่วยเหลือ แต่ในปี 2568 เราจะพยายามประสานงานกับสำนักงบประมาณ เพื่อให้ได้งบประมาณเพิ่มขึ้น
นายวราวุธ กล่าวว่า สำหรับเงื่อนไขสำคัญที่จะได้รับเงินครอบครัวอุปถัมภ์นั้น จะต้องเป็นการดูแลผู้สูงอายุที่มีฐานะยากจนหรืออยู่เพียงลำพัง ถูกทอดทิ้ง หรือครอบครัวที่จะรับดูแลผู้สูงอายุ มีบุตรมีญาติที่ไม่มีรายได้ หรือจำเป็นที่จะต้องออกจากงาน ทำให้สูญเสียรายได้ โดยท่านมีสิทธิที่จะขอเงินสนับสนุนครอบครัวละ 2,000 บาท หรือในกรณีที่มีความจำเป็น จะได้เงินถึง 3,000 บาท แต่ขอเรียนว่า เบื้องต้น กระทรวง พม. ได้รับงบประมาณเพียงพอสำหรับการดูแลผู้สูงอายุเพียง 1,107 ครอบคัว จนถึงสิ้นปีงบประมาณ พ.ศ. 2567 ส่วนในปี 2568 เราจะพยายามให้ได้มากขึ้น แต่จะขอนำไปประสานงานกับสำนักงบประมาณ และจะนำเรียนกับพี่น้องประชาชนในลำดับต่อไป ทั้งนี้ เงินจำนวน 2,000 - 3,000 บาทนั้น จะได้ทุกเดือนไม่ใช่ได้ครั้งเดียวแล้วจบ และส่วนท่านที่ได้รับแล้ว พอข้ามปีงบประมาณ ท่านจะยังได้สิทธิ์นั้นอยู่ และจะเพิ่มเติมครอบครัวเข้ามาเรื่อยๆ ถ้าหากว่าเราได้รับงบประมาณเพิ่ม
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เงินครอบครัวอุปถัมภ์ #ผู้สูงอายุ

ที่มา : https://www.thaigov.go.th/news/contents/details/82061