รัฐบาลไทย-ข่าวทำเนียบรัฐบาล-ผู้ว่าฯ บุรีรัมย์ สั่งการชุดเฉพาะกิจอำเภอสตึก สนธิกำลังฝ่ายความมั่นคง จับกุมพ่อค้ายาบ้ารายใหญ่ เบื้องต้นจับผู้กระทำผิดได้ 2 ราย พร้อมยาบ้าเกือบ 1 ล้านเม็ด เน้นย้ำเร่งขยายผล


วันอังคารที่ 23 เมษายน 2567
23/04/2567
พิมพ์
ผู้ว่าฯ บุรีรัมย์ สั่งการชุดเฉพาะกิจอำเภอสตึก สนธิกำลังฝ่ายความมั่นคง จับกุมพ่อค้ายาบ้ารายใหญ่ เบื้องต้นจับผู้กระทำผิดได้ 2 ราย พร้อมยาบ้าเกือบ 1 ล้านเม็ด เน้นย้ำเร่งขยายผล
ผู้ว่าฯ บุรีรัมย์ สั่งการชุดเฉพาะกิจอำเภอสตึก สนธิกำลังฝ่ายความมั่นคง จับกุมพ่อค้ายาบ้ารายใหญ่ เบื้องต้นจับผู้กระทำผิดได้ 2 ราย พร้อมยาบ้าเกือบ 1 ล้านเม็ด เน้นย้ำเร่งขยายผลทลายเครือข่ายทั้งขบวนการโดยเร็วที่สุด
วันนี้ (23 เม.ย. 67) นายนฤชา โฆษาศิวิไลซ์ ผู้ว่าราชการจังหวัดบุรีรัมย์ เปิดเผยว่า จังหวัดบุรีรัมย์ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยล่าสุดตนได้มอบหมายให้ นายเกรียงศักดิ์ สมจิต ปลัดจังหวัดบุรีรัมย์ และ นายคำเคลื่อน พณะชัย นายอำเภอสตึก สั่งการนายพิชัย โชติเชื้อวงค์ ปลัดอำเภอสตึก นำชุดเฉพาะกิจอำเภอสตึก พร้อมด้วยสมาชิกอาสารักษาดินแดนอำเภอสตึก บูรณาการกำลังกับเจ้าหน้าที่ตำรวจชุด ชป.ปส. บุรีรัมย์ ร้อย ตชด.ที่ 215 ,216 เจ้าหน้าที่ทหารหน่วยข่าว.กกล.สุรนารี,กอ.รมน.จ.บุรีรัมย์ หน่วย.ฉก.กรมทหารพราน ท.26 บุกจับกุมเครือข่ายค้ายาเสพติดยาบ้า ในบริเวณพื้นที่ถนนระหว่างบ้านหนองดวน ม.7 ตำบลเมืองแก อำเภอสตึก จังหวัดบุรีรัมย์ เบื้องต้นสามารถจับกุมผู้ต้องหาได้ 2 ราย ตรวจยึดของกลางยาบ้าได้ 922,000 เม็ด และรถยนต์ 1 คัน แต่ยังมีผู้ต้องหาหลบหนีไปได้พร้อมกับรถยนต์อีก 1 คัน ทั้งนี้ ได้สั่งการให้เจ้าหน้าที่เร่งดำเนินการติดตามจับกุมทั้งขบวนการและขยายผลตรวจยึดทรัพย์สินตามกฎหมายต่อไป
“สืบเนื่องจากการข่าวฝ่ายความมั่นคงได้รับข้อมูลมาว่าจะมีเครือข่ายผู้ค้ายาเสพติดรายใหญ่ลำเลียงยาเสพติดมาส่งมอบในพื้นที่จังหวัดบุรีรัมย์ และจังหวัดใกล้เคียง ในคืนวันที่ 21 เมษายน 2567 ชุดเฉพาะกิจอำเภอสตึกได้บูรณาการหน่วยงานความมั่นคงลงพื้นที่เฝ้าระวังบริเวณตำบลเมืองแก อำเภอสตึก ซึ่งเจ้าหน้าที่สามารถจับกุมผู้ต้องหาได้ 2 ราย เป็นชาวไทยเพศชาย 1 ราย และชาวลาวเพศหญิง 1 ราย โดยทั้งคู่ใช้รถยนต์ โตโยต้า อัลติส สีบรอนซ์เงิน ทะเบียนสกลนคร ทำหน้าที่ขับนำหน้าเเละโทรหาลูกค้ายาเสพติดรายใหญ่เพื่อให้มารับยาบ้า และอีกคันคือรถยนต์ ฮอนด้า แจ๊ส สีเขียว ไม่ติดแผ่นป้ายทะเบียน ซึ่งเป็นรถในการขนส่งยาเสพติดและคอยนำมาวางไว้ที่จุดต่าง ๆ เพื่อให้ลูกค้ามารับตามคำสั่งของผู้ต้องหาชาวไทยที่อยู่ในรถคันแรก ซึ่งรถทั้ง 2 คัน ไปรับยาเสพติดตามแนวชายเเดนของจังหวัดมุกดาหาร มุ่งหน้าไปที่จังหวัดบุรีรัมย์เพื่อส่งมอบยาเสพติดให้กับลูกค้าในจุดต่างๆดังกล่าว โดยการเข้าจับกุมครั้งนี้เกิดจากการที่เจ้าหน้าที่สังเกตเห็นถึงพฤติกรรมที่น่าสงสัยของรถยนต์ทั้ง 2 คันดังกล่าว เจ้าหน้าที่จึงได้ขับรถยนต์ตามเข้าไปในถนนภายในหมู่บ้านแห่งหนึ่ง และในระหว่างนั้นรถยนต์ของผู้ต้องหาทั้งสองคันไหวตัวทัน ได้สังเกตเห็นรถเจ้าหน้าที่จึงได้ขับรถหลบหนี โดยเจ้าหน้าที่สามารถจับกุมได้ 1 คันผู้ต้องหา 2 คน ส่วนอีก 1 คัน คือ รถยนต์ ฮอนด้า แจ๊ส สีเขียว ขับหลบหนีไปได้ หลังจากนั้นเจ้าหน้าที่ได้ตรวจสอบพื้นที่โดยละเอียด พบว่าผู้ต้องหาได้ทิ้งยาบ้าลงบนถนนและบริเวณข้างทาง ทั้งหมด 9 จุด เจ้าหน้าที่ได้ตรวจสอบเป็นยาบ้ารวมทั้งหมด 922,000 เม็ด สำหรับผู้ต้องหาที่หลบหนีไปได้ เจ้าหน้าที่กำลังอยู่ระหว่างติดตามจับกุมและขยายผลตรวจยึดทรัพย์สินเพื่อนำตัวผู้กระทำผิดมาดำเนินคดีตามกฎหมายต่อไป” นายนฤชาฯ กล่าว
นายนฤชา โฆษาศิวิไลซ์ ผู้ว่าราชการจังหวัดบุรีรัมย์ กล่าวในช่วงท้ายว่า ขอขอบคุณเจ้าหน้าที่และหน่วยงานทุกฝ่ายที่เกี่ยวข้อง ที่ร่วมกันทำหน้าที่ “บำบัดทุกข์ บำรุงสุข” ให้กับพี่น้องประชาชนชาวบุรีรัมย์อย่างเคร่งครัดตลอดทุกช่วงเวลาทั้งกลางวันและกลางคืน ซึ่งจังหวัดบุรีรัมย์มีความมุ่งมั่นแน่วแน่ในการขับเคลื่อนนโยบายของกระทรวงมหาดไทย ด้านการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยที่ผ่านมาจังหวัดบุรีรัมย์ได้บูรณาการทุกภาคส่วนในการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่องในทุกพื้นที่เพื่อกวาดล้างสิ่งผิดกฎหมาย ทั้งนี้ ได้กำชับให้เจ้าหน้าที่ฝ่ายปกครองและทุกหน่วยงานที่เกี่ยวข้องยกระดับความเข้มข้นในการเสาะหาเบาะแส ติดตามจับกุมพ่อค้ายาเสพติดขบวนการนี้ให้ได้ทั้งกระบวนการ และขยายผลตรวจยึดทรัพย์สินตามกฎหมายต่อไป และขอความร่วมมือจากพี่น้องประชาชนหากพบเบาะแสการกระทำความผิดเกี่ยวกับยาเสพติด หรือ การกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือ ศูนย์ดำรงธรรม สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82078