รัฐบาลไทย-ข่าวทำเนียบรัฐบาล-นายกฯ แจ้งข้อสั่งการก่อนการประชุม ครม. วันที่ 23 เมษายน 2567


วันอังคารที่ 23 เมษายน 2567
23/04/2567
พิมพ์
นายกฯ แจ้งข้อสั่งการก่อนการประชุม ครม. วันที่ 23 เมษายน 2567
นายกฯ แจ้งข้อสั่งการก่อนการประชุม ครม. วันที่ 23 เมษายน 2567
วันนี้ (23 เมษายน 2567) ก่อนการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง แจ้งข้อสั่งการ/นโยบายแก่ที่ประชุมคณะรัฐมนตรี นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกฯ สั่งการให้กระทรวงยุติธรรม จัดกิจกรรมแสดงพลังในการทำความดีของกลุ่มผู้ต้องราชทัณฑ์ และผู้ที่อยู่ในกระบวนการยุติธรรมในลักษณะที่เป็นงานบริการสาธารณะ เพื่อชดเชยความเสียหายที่เคยได้กระทำ กลับคืนสู่สังคม เพื่อสนับสนุนการแสดงพลังในการทำความดี เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 พร้อมให้ประสานกระทรวงทรัพยากรธรรมชาติและสิ่งแวดล้อม ให้กลุ่มผู้ต้องขังร่วมดำเนินกิจกรรม เช่น ปลูกป่า เก็บขยะพื้นที่ชายฝั่งทะเล ขุดลอกคูคลอง ท่อระบายน้ำ
นายกฯ ยังได้มอบหมายให้
- กระทรวงการพัฒนาสังคมและความมั่นคงของมนุษย์ การเคหะแห่งชาติ ตรวจสอบความต้องการที่อยู่อาศัยของประชาชนผู้มีรายได้น้อย รวมถึงกลุ่มเปราะบาง เพื่อส่งเสริมการเข้าถึงที่อยู่อาศัย และได้มีที่อยู่อาศัยเป็นของตนเอง
- กระทรวงคมนาคม การรถไฟแห่งประเทศไทย ตรวจสอบที่ดินบริเวณ ริมทางรถไฟและรถไฟฟ้าที่มีความเหมาะสมกับการสร้างที่อยู่อาศัย และ
- กระทรวงการคลัง ธนาคารอาคารสงเคราะห์ ศึกษาแนวทางในการส่งเสริมให้ผู้มีรายได้น้อยสามารถเข้าถึงแหล่งเงินกู้ที่เหมาะสมและเป็นธรรม
ทั้งนี้ นายกฯ ในฐานะ ประธานสภาความมั่นคงแห่งชาติ ได้ออกคำสั่งสภาความมั่นคงแห่งชาติ แต่งตั้งคณะกรรมการเฉพาะกิจบริหารสถานการณ์อันเนื่องมาจากความไม่สงบในเมียนมา เพื่อเป็นกลไกในการติดตาม ประเมิน และวิเคราะห์สถานการณ์ในภาพรวม รวมทั้งให้ความเห็นและข้อเสนอแนะต่าง ๆ ต่อสภาความมั่นคงแห่งชาติ นายกรัฐมนตรี และคณะรัฐมนตรี ให้ไทยสามารถดำเนินนโยบายการทูตเชิงรุกที่จำเป็น

ที่มา : https://www.thaigov.go.th/news/contents/details/82066