รัฐบาลไทย-ข่าวทำเนียบรัฐบาล-ปลัดมหาดไทย นำประชุมขับเคลื่อนโครงการเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันอังคารที่ 23 เมษายน 2567
23/04/2567
พิมพ์
ปลัดมหาดไทย นำประชุมขับเคลื่อนโครงการเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ปลัด มท. นำประชุมขับเคลื่อนโครงการเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพี่น้องประชาชนทั่วประเทศเตรียมความพร้อมร่วมกิจกรรมห้วง พ.ค.-ก.ค.
ปลัดมหาดไทย นำประชุมขับเคลื่อนโครงการเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพี่น้องประชาชนทั่วประเทศเตรียมความพร้อมร่วมกิจกรรมห้วงเดือนพฤษภาคม - กรกฎาคม 2567 นี้
วันนี้ (23 เม.ย. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้จัดการประชุมโครงการเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ครั้งที่ 1/2567 โดยมีนายเชษฐา โมสิกรัตน์ รองปลัดกระทรวงมหาดไทย นายประสพโชค อยู่สำราญ ที่ปรึกษาปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นายสมชัย เลิศประสิทธิพันธ์ รองอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น และเจ้าหน้าที่ที่เกี่ยวข้อง เข้าร่วมประชุม ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย เพื่อจัดกิจกรรมให้พี่น้องประชาชนได้มีส่วนร่วมในการแสดงความจงรักภักดีต่อพระบาทสมเด็จพระเจ้าอยู่หัว
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เพื่อให้พี่น้องประชาชนคนไทยทั่วทั้งประเทศ ได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทยจึงได้จัดโครงการเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งจะมีการเดิน-วิ่ง ธงตราสัญลักษณ์งานเฉลิมพระเกียรติฯ ในทุกจังหวัดมายังกระทรวงมหาดไทย เพื่อเข้าร่วมประกอบพิธีขบวนอัญเชิญน้ำพระพุทธมนต์ศักดิ์สิทธิ์ ณ วัดพระเชตุพนวิมลมังคลาราม ในวันพฤหัสบดีที่ 25 กรกฎาคม 2567 และจะมีพิธีเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ไปยังพระบรมมหาราชวัง ในวันอาทิตย์ที่ 28 กรกฎาคม 2567
“การจัดกิจกรรมเดิน - วิ่ง ธงตราสัญลักษณ์งานเฉลิมพระเกียรติฯ ในครั้งนี้ เป็นกิจกรรมครั้งสำคัญที่ทำให้พี่น้องประชาชนได้ร่วมกันแสดงความจงรักภักดีต่อพระบาทสมเด็จพระเจ้าอยู่หัว และส่งเสริมให้พี่น้องประชาชนหันมาดูแลสุขภาพ เพื่อทำให้สุขภาพร่างกายแข็งแรง ด้วยการเดิน การวิ่ง ออกกำลังกาย รวมทั้งยังเป็นการร่วมกันเผยแพร่พระเกียรติคุณของพระบาทสมเด็จพระเจ้าอยู่หัวให้เป็นไปอย่างกว้างขวาง โดยในกิจกรรมระดับอำเภอ จะมีท่านนายอำเภอ ผู้นำองค์กรปกครองส่วนท้องถิ่น ผู้นำท้องที่ ร่วมกันช่วยคิด ช่วยทำ กำหนดรูปแบบในการจัดกิจกรรมร่วมกับพี่น้องประชาชน พร้อมทั้งมีการจัดกิจกรรมสันทนาการสร้างความสุข อาทิ การฉายภาพยนตร์พระราชประวัติ และพระราชกรณียกิจของพระบาทสมเด็จพระเจ้าอยู่หัว การจัดนิทรรศการเฉลิมพระเกียรติฯ กิจกรรมถวายพระพร เพื่อน้อมรำลึกในพระมหากรุณาธิคุณ เนื่องในโอกาสมหามงคลที่พระบาทสมเด็จพระเจ้าอยู่หัว จะทรงเจริญพระชนมพรรษาครบ 6 รอบ ในวันที่ 28 กรกฎาคม 2567 ควบคู่กับการส่งมอบความสุขให้กับพี่น้องประชาชนด้วยการจัดกิจกรรมในพื้นที่ หรือ การปฏิบัติบูชา เช่น การจัดหน่วยบริการประชาชนเคลื่อนที่ หรือ การแสดงวัฒนธรรมประจำถิ่น มหรสพ การประกวดร้องเพลง ประกวดกล่าวสุนทรพจน์เฉลิมพระเกียรติ เป็นต้น” นายสุทธิพงษ์ กล่าว
นายสุทธิพงษ์ กล่าวเพิ่มเติมว่า สำหรับกิจกรรมเดิน - วิ่ง ธงตราสัญลักษณ์งานเฉลิมพระเกียรติฯ ในครั้งนี้ ขอให้ทุกพื้นที่ที่ขบวนเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จะเคลื่อนผ่าน ประดับธงตราสัญลักษณ์เฉลิมพระเกียรติฯ และเชิญชวนพี่น้องประชาชนมาร่วมกิจกรรมแสดงพลังแห่งความจงรักภักดี โดยการให้กำลังใจขบวนที่วิ่งผ่าน และเพื่อให้เกิดความคึกคักในพื้นที่ที่เป็นจุดพักของทีมนักเดิน - วิ่ง ขอให้มีกิจกรรมเฉลิมพระเกียรติและให้มีงานสมโภช มหรสพ หรือการแสดงพื้นบ้าน เช่น ประกวดร้องเพลง ลำตัด หนังตะลุง รำโนราห์ การแสดงของนักเรียน เป็นต้น โดยขอให้ส่วนราชการระดับกรม หน่วยงานรัฐวิสาหกิจ จังหวัด อำเภอ และองค์กรปกครองส่วนท้องถิ่น ได้บูรณาการร่วมกับหน่วยงานที่เกี่ยวข้อง เพื่อให้การดำเนินงานเป็นไปด้วยความเหมาะสม
“กระทรวงมหาดไทย จึงขอเชิญชวนพี่น้องประชาชนเข้าร่วมกิจกรรมเดิน - วิ่ง ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งจะจัดขึ้นในทุกจังหวัดทั่วประเทศ ระหว่างเดือนพฤษภาคม - กรกฎาคม 2567 โดยกระทรวงมหาดไทยจะได้ประชาสัมพันธ์กิจกรรมของแต่ละพื้นที่ และพี่น้องประชาชนสามารถติดตามรายละเอียดกิจกรรมได้ผ่านสื่อประชาสัมพันธ์ของแต่ละจังหวัด อำเภอ และองค์กรปกครองส่วนท้องถิ่นทั่วประเทศต่อไป” นายสุทธิพงษ์ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82043