รัฐบาลไทย-ข่าวทำเนียบรัฐบาล- นายกฯ รับฟังความต้องการชาวสวนทุเรียน อ.เกาะสมุย ย้ำทุเรียนเป็นพืชเศรษฐกิจที่รัฐบาลให้ความสำคัญ พร้อมขจัดอุปสรรคให้เกษตรกรชาวสวนทุเรียน


วันอาทิตย์ที่ 7 เมษายน 2567
07/04/2567
พิมพ์
นายกฯ รับฟังความต้องการชาวสวนทุเรียน อ.เกาะสมุย ย้ำทุเรียนเป็นพืชเศรษฐกิจที่รัฐบาลให้ความสำคัญ พร้อมขจัดอุปสรรคให้เกษตรกรชาวสวนทุเรียน
นายกฯ รับฟังความต้องการชาวสวนทุเรียน อ.เกาะสมุย ย้ำทุเรียนเป็นพืชเศรษฐกิจที่รัฐบาลให้ความสำคัญ พร้อมขจัดอุปสรรคให้เกษตรกรชาวสวนทุเรียน
วันนี้ (7 เม.ย. 67) เวลา 11.20 น. น.ส.เกณิกา อุ่นจิตร์ เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง รับฟังปัญหาของกลุ่มเกษตรกรแปลงใหญ่ และเยี่ยมชมแปลงทุเรียนสาธิต ณ แปลงทุเรียนสาธิตสวนทุเรียนนายชัยณรงค์ ทองสุข อำเภอเกาะสมุย จังหวัดสุราษฎร์ธานี ซึ่งเป็นการรวมตัวของเกษตรกรผู้ปลูกทุเรียนในตำบลหน้าเมือง อำเภอเกาะสมุย เพื่อเข้ากระบวนการพัฒนาตามระบบส่งเสริมเกษตรแบบแปลงใหญ่ โดยพัฒนาความรู้ในการปลูกและดูแลทุเรียนให้มีคุณภาพ สามารถยกระดับความรู้ พัฒนาผลผลิตให้มีคุณภาพเพิ่มขึ้น และมีการนำเอาเทคโนโลยีนวัตกรรมเข้ามาบริหารจัดการแปลงได้อย่างเหมาะสม น.ส.เกณิกา อุ่นจิตร์ เปิดเผยสาระสำคัญสรุป ดังนี้
นายกฯ ได้รับทราบประเด็นปัญหาและความต้องการจากผู้แทนเกษตรกรผู้ปลูกทุเรียนในตำบลหน้าเมือง อำเภอเกาะสมุย เช่น ความต้องการสะพานข้ามเกาะ เพิ่มเที่ยวเรือเพื่อแก้ไขปัญหาการขนส่ง ปัญหาเรื่องที่ดิน ปัญหาแหล่งน้ำและไฟฟ้าที่ไม่เพียงพอ ทั้งนี้ นายกฯ กล่าวว่า การมาเยี่ยมชมสวนทุเรียนในวันนี้ รัฐบาลมองเห็นถึงความสำคัญของทุเรียนซึ่งทุเรียนเป็นพืชเศรษฐกิจตัวใหม่ของเรา สามารถสร้างรายได้ให้กับประเทศและเกษตรกรอย่างมหาศาล สำหรับกรณีการขอให้มีการเพิ่มเที่ยวเรือนั้น นายกฯ มอบกรมเจ้าท่าศึกษาการเพิ่มเที่ยวเรือเพื่อ ท่าเรือ แก้ปัญหาการขนส่งทุเรียน และมอบเทศบาลนครเกาะสมุย ดูแลเรื่องถนนและไฟฟ้า ส่วนการก่อสร้างสะพานนั้น ต้องขอเวลาศึกษาความเหมาะสมของพื้นที่ ผลกระทบที่จะเกิดขึ้นก่อน พร้อมย้ำว่ารัฐบาลพร้อมส่งเสริมทุเรียนและมังคุด ซึ่งเป็นพืชเศรษฐกิจที่สำคัญของประเทศ และพร้อมจะขจัดอุปสรรคทีละเรื่องตามงบประมาณ ตามความถูกต้อง เพราะฉะนั้นขอให้เกษตรกรชาวสวนทุเรียนมั่นใจ
สำหรับสถานการณ์การปลูกทุเรียน ที่จัดได้ว่าเป็นพืชเศรษฐกิจที่มีการส่งออกสูงสุด สามารถสร้างมูลค่าและสร้างรายได้ให้กับประเทศ โดยเฉพาะอําเภอเกาะสมุยการทำสวนทุเรียนเป็นอาชีพรองจากภาคการท่องเที่ยว พื้นที่ปลูกส่วนใหญ่เป็นพื้นที่บริเวณภูเขาไม่มีเอกสารสิทธิ์ อาศัยน้ำฝน และแหล่งน้ำจากธรรมชาติในการบริหารจัดการผลผลิต ทั้งนี้ พื้นที่ปลูกทุเรียนและปริมาณการผลิต อำเภอเกาะสมุยมีพื้นที่ปลูกทุเรียน จำนวน 13,713 ไร่ จำนวน 1,517 ครัวเรือน โดยมีพื้นที่ปลูกมากที่สุด คือ ตำบลหน้าเมือง จำนวน 4,618 ไร่ จำนวน 463 ครัวเรือน รองลงมา คือตำบลแม่น้ำ จำนวน 2,618 ไร่ จำนวน 254 ครัวเรือน ตำบลมะเร็ต 2,069 ไร่ จำนวน 196 ครัวเรือน ตำบลอ่างทอง จำนวน 1,525 ไร่ จำนวน 196 ครัวเรือน ตำบลตลิ่งงาม จำนวน 1,425 ไร่ จำนวน 167 ครัวเรือน ตำบลลิปะน้อย จำนวน 1,172 ไร่ จำนวน 193 ครัวเรือนและตำบลบ่อผุด จำนวน 286 ไร่ 48 ครัวเรือน ตามลำดับ ผลผลิตปัจจุบันประมาณ 30,000 ตัน มูลค่า 5,000 ล้าน และเชื่อว่าภายใน 2-3 ปีข้างหน้า ผลผลิตและมูลค่าจะเพิ่มขึ้นเป็น 2 เท่าอย่างอย่างแน่นอน

ที่มา : https://www.thaigov.go.th/news/contents/details/81428