รัฐบาลไทย-ข่าวทำเนียบรัฐบาล-รองโฆษกรัดเกล้า เผย ทส. ใส่ใจการประกอบกิจการสวนสัตว์ต้องมีมาตรฐาน ถูกต้องตามกฎหมาย เพื่อชีวิตมนุษย์ สวัสดิภาพสัตว์ สุขภาพอนามัย และความปลอดภัยของชุมชนข้างเคียง


วันอาทิตย์ที่ 7 เมษายน 2567
07/04/2567
พิมพ์
รองโฆษกรัดเกล้า เผย ทส. ใส่ใจการประกอบกิจการสวนสัตว์ต้องมีมาตรฐาน ถูกต้องตามกฎหมาย เพื่อชีวิตมนุษย์ สวัสดิภาพสัตว์ สุขภาพอนามัย และความปลอดภัยของชุมชนข้างเคียง
รองโฆษกรัดเกล้า เผย ทส. ใส่ใจการประกอบกิจการสวนสัตว์ต้องมีมาตรฐาน ถูกต้องตามกฎหมาย เพื่อชีวิตมนุษย์ สวัสดิภาพสัตว์ สุขภาพอนามัย และความปลอดภัยของชุมชนข้างเคียง
วันที่ 7 เมษายน 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า  กระทรวงทรัพยากรธรรมชาติและสิ่งแวดล้อม ใส่ใจการประกอบกิจการสวนสัตว์ต้องมีมาตรฐาน โดยที่ประชุม ครม. เมื่อวันที่ 2 เมษายน 2567 มีมติอนุมัติหลักการร่างกฎกระทรวงการขอรับใบอนุญาตและการออกใบอนุญาตจัดตั้ง และประกอบกิจการสวนสัตว์ พ.ศ. ....
รองโฆษกประจำสำนักนายกรัฐมนตรี กล่าวว่า กฎหมายไทยได้กำหนดมาตรฐานสำหรับการจัดตั้งและประกอบกิจการสวนสัตว์ที่ครอบคลุมประเด็นต่าง ๆ อาทิ การจัดการพื้นที่ การดูแลด้านโภชนาการ การสุขาภิบาล การควบคุมโรค การดูแลรักษาสัตว์ การจัดสวัสดิภาพสัตว์ ความปลอดภัยและการรักษาความปลอดภัย และการปฏิบัติการและมาตรการฉุกเฉินต่าง ๆ เป็นต้น
โดยร่างกฎกระทรวงการขอรับใบอนุญาตและการออกใบอนุญาตจัดตั้ง และประกอบกิจการสวนสัตว์ พ.ศ. .... มีสาระสำคัญเป็นการกำหนดหลักเกณฑ์ วิธีการ และเงื่อนไขการขอรับใบอนุญาตและการออกใบอนุญาต จัดตั้งและประกอบกิจการสวนสัตว์ (เอกชรน) เพื่อให้มีมาตรฐสนควบคุมและกำกับดูแลให้การจัดตั้งและประกอบกิจการสวนสัตว์มีความปลอดภัยต่อมนุษย์และสัตว์ป่า สุขอนามัยที่ดีแก่สัตว์ป่า ความปลอดภัยของผู้เข้าชม รวมถึงการป้องกันการเกิดโรคระบาดจากสัตว์ รวมทั้งเพื่อเป็นการส่งเสริมการประกอบกิจการสวนสัตว์ที่ถูกต้องตามกฎหมาย
เช่นนี้ ผู้ที่จะดำเนินกิจการสวนสัตว์ต้องมีคุณสมบัติที่เหมาะสม มีความพร้อมและมีความสามารถที่จะดูแลสัตว์ป่าให้มีสวัสดิภาพที่ดี มีความปลอดภัย ป้องกันการรบกวนชุมชนข้างเคียง
รองรัดเกล้าฯ กล่าวว่า “สวนสัตว์ เป็นสถานที่หรือบริเวณที่รวบรวมสัตว์ป่า และจัดแสดงไว้เพื่อประโยชน์แก่การพักผ่อนหย่อนใจ การเรียน การค้นคว้า อีกทั้งยังเป็นสถานที่ที่ให้ประโยชน์ในการรักษาสายพันธุ์สัตว์ไม่ให้สูญพันธุ์และปกป้องคุ้มครองสัตว์ป่า การประกอบกิจการสวนสัตว์จึงจำเป็นต้องมีมาตรการควบคุมและดูแลเพราะส่งผลกระทบต่อชีวิตมนุษย์ สวัสดิภาพสัตว์ สุขภาพอนามัย และความปลอดภัยของชุมชนข้างเคียง”

ที่มา : https://www.thaigov.go.th/news/contents/details/81424