รัฐบาลไทย-ข่าวทำเนียบรัฐบาล-​“รัดเกล้า” เผยนายกฯ สั่งการจัดลำดับคุณภาพน้ำมันปาล์มให้ได้มาตรฐาน 


วันอาทิตย์ที่ 7 เมษายน 2567
07/04/2567
พิมพ์
​“รัดเกล้า” เผยนายกฯ สั่งการจัดลำดับคุณภาพน้ำมันปาล์มให้ได้มาตรฐาน
​“รัดเกล้า” เผยนายกฯ สั่งการจัดลำดับคุณภาพน้ำมันปาล์มให้ได้มาตรฐาน
วันนี้ (7 เม.ย. 67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า​ หลังจากที่ตนเองได้มีโอกาสสรุปการลงพื้นที่ของทีมโฆษกรัฐบาลและสื่อมวลชน​ (Press Tour) ที่ได้รับฟังข้อเสนอ​ 4 ข้อจากภาคเอกชนในอุตสาหกรรมน้ำมันปาล์มวานนี้ ให้​ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้รับทราบ​ นายกฯ​ ให้ความสนใจเป็นอย่างมากและสั่งการ​แนวทางแก้ไขทันที
นางรัดเกล้ากล่าวต่อไปว่า นายกฯ ยังได้กล่าวว่าเรื่องน้ำมันปาล์มนั้นสำคัญมาก เพราะเป็นพืชเศรษฐกิจหลักอีกอย่างหนึ่งของเกาะสมุยและสุราษฎร์ธานี ที่มีการปลูกปาล์มกันเยอะและปลูกแข่งกับต่างประเทศ ดังนั้น เรื่องคุณภาพน้ำมันปาล์มเป็นเรื่องสำคัญมาก และปาล์มเป็นพืชเศรษฐกิจสำคัญมากของพี่น้องชาวใต้ทุกคน จึงอยากให้มีการพัฒนาในแง่ของการจัดลำดับคุณภาพของน้ำมันปาล์ม เพราะที่ประเทศมาเลเซียมีการทำเรื่องของคุณภาพแล้ว ไม่เช่นนั้นถ้าเราผลิตออกมามากแล้วคุณภาพไม่ดี ชื่อเสียงก็จะเสีย
“นายกฯ จะสั่งการให้กรมวิชาการเกษตรไปดูเรื่องปาล์ม และมีการจัดลำดับกับผู้ผลิตปาล์มเพื่อให้แน่ใจว่าน้ำมันปาล์มที่ผลิตออกมาได้คุณภาพมาตรฐาน สามารถคงราคาไว้ได้ ซึ่งน้ำมันปาล์มมีเรื่องดี ๆ อีกหลายเรื่อง ไม่ว่าจะเป็นการนำมาใช้น้ำมันปาล์มเป็นส่วนผสมของสินค้าอุปโภคบริโภคหลายอย่างหรือทำเป็น Cooking Oil โดยนายกฯ จะได้สั่งการให้กรมวิชาการเกษตรไปศึกษาว่าปาล์มจะสามารถทำอะไรได้อีกเพื่อสร้างดีมานด์ให้เพิ่มขึ้น ทำให้ราคาของน้ำมันปาล์มสูงขึ้น ซึ่งจะเป็นโครงการระยะยาวที่รัฐบาลจะดำเนินการ” รองโฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/81438