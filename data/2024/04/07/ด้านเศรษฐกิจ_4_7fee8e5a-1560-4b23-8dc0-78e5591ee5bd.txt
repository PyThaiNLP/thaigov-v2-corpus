รัฐบาลไทย-ข่าวทำเนียบรัฐบาล-​“พิมพ์ภัทรา” สั่งปูพรมตรวจสอบกากแคดเมียมทั้งใน จ.สมุทรสาครและพื้นที่ใกล้เคียง  หลังพบเพิ่มอีกกว่า 1,000 ตัน เร่งส่งกลับฝังกลบโดยเร็ว


วันอาทิตย์ที่ 7 เมษายน 2567
07/04/2567
พิมพ์
​“พิมพ์ภัทรา” สั่งปูพรมตรวจสอบกากแคดเมียมทั้งใน จ.สมุทรสาครและพื้นที่ใกล้เคียง  หลังพบเพิ่มอีกกว่า 1,000 ตัน เร่งส่งกลับฝังกลบโดยเร็ว
​“พิมพ์ภัทรา” สั่งปูพรมตรวจสอบกากแคดเมียมทั้งใน จ.สมุทรสาครและพื้นที่ใกล้เคียง  หลังพบเพิ่มอีกกว่า 1,000 ตัน เร่งส่งกลับฝังกลบโดยเร็ว
จากกรณีที่เป็นข่าวในช่วงที่ผ่านมาว่า กากแคดเมียมจากโรงงานในจังหวัดตากจำนวน 13,000 ตันเศษ ถูกขนออกจากพื้นที่ และพบกากแคดเมียมที่โรงงานในจังหวัดสมุทรสาครจำนวนประมาณ 2,500 ตัน ที่เหลืออีกกว่า 10,000 ตันไม่พบในบริเวณโรงงาน และเมื่อวันที่ 6 เมษายน กระทรวงอุตสาหกรรม และเจ้าหน้าที่ตำรวจ ได้พบกองกากแคดเมียม อีกกว่า 6,000 ตัน ในโกดังแถวคลองกิ่ว อ.บ้านบึง จ.ชลบุรี ซึ่งตรวใจสอบแล้วมาจากแหล่งเดียวกันกับที่โรงงานในสมุทรสาคร โดยได้ทำการยึดอายัด และแจ้งความดำเนินคดี ไปแล้วนั้น
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เปิดเผยว่า ภายหลังจากที่กรมโรงงานอุตสาหกรรม ได้ชี้แจงว่า กากสังกะสีปนแดคเมียมดังกล่าวถือเป็นวัตถุอันตรายชนิดที่ 3 ภายใต้ พ.ร.บ.วัตถุอันตราย ผู้ที่ครอบครองโดยผิดกฎหมายจะถูกดำเนินคดี นั้น ล่าสุด เมื่อเช้าวันที่ 7 เมษายน กระทรวงอุตสาหกรรม โดยสำนักงานอุตสาหกรรมจังหวัดสมุทรสาคร ได้สนธิกำลังของเจ้าหน้าที่ตำรวจสอบสวนกลาง และ บก.ปทส. เข้าตรวจสอบโรงงานแห่งหนึ่งในตำบลบางน้ำจืด สมุทรสาคร ซึ่งประกอบกิจการหล่อหลอมทองแดง และตะกอนทองแดง พบกองกากแคดเมียม กระจายอยู่ทั้งในและนอกอาคาร จำนวนกว่า 1,000 ตัน ซึ่งได้ทำการยึดอายัด และแจ้งความร้องทุกข์กล่าวโทษ กับโรงงานดังกล่าว ด้วยแล้ว นอกจากนี้ ยังได้สั่งให้โรงงาน เคลื่อนย้ายกองกากเข้าไปในอาคารทั้งหมด เพื่อไม่ให้มีการฟุ้งกระจายของกากแคดเมียม
ขณะเดียวกัน ทาง สอจ.สมุทรสาคร ยังได้แบ่งทีมเจ้าหน้าที่เข้าตรวจสอบโรงงานอีกแห่งในพื้นที่นาโคก สมุทรสาคร ซึ่งคาดว่าจะมีกองกากแคดเมียม เช่นเดียวกัน
นางสาวพิมพ์ภัทรา วิชัยกุล กล่าวว่า จากการตรวจสอบและยึดอายัดกากแคดเมียมในช่วงสัปดาห์ที่ผ่านมา นับจำนวนได้เกือบ 10,000 ตัน คิดเป็นร้อยละ 70 ของจำนวนกากแคดเมียมทั้งหมดที่ขนมาจากที่ตากมาไว้ในสมุทรสาคร โดยตนได้มอบให้กรมโรงงานอุตสาหกรรม และสำนักงานอุตสาหกรรมจังหวัดเร่งตรวจสอบในพื้นที่อื่น ๆ ทั้งในสมุทรสาคร และจังหวัดใกล้เคียงที่คาดว่าจะมีการจัดเก็บ เพื่อรอการแปรสภาพหรือขนส่งไปที่อื่น และเคลื่อนย้ายกากแคดเมียมที่ยึดอายัดทั้งหมดกลับไปฝังกลบที่เดิมโดยเร็ว ทั้งนี้เพื่อให้ประชาชนคลายความวิตกกังวล

ที่มา : https://www.thaigov.go.th/news/contents/details/81434