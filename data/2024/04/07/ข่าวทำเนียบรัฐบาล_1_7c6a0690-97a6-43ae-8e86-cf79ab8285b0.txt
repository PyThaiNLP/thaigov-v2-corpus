รัฐบาลไทย-ข่าวทำเนียบรัฐบาล-นลินี ทวีสิน เยือนภูฏานเน้นย้ำ ไทย-ภูฏาน ความสัมพันธ์แน่นแฟ้นทุกมิติ พร้อมจับมือพัฒนาการค้าการลงทุน ตั้งสมาคมมวยไทย ขยายนักท่องเที่ยวระหว่างกัน


วันอาทิตย์ที่ 7 เมษายน 2567
07/04/2567
พิมพ์
นลินี ทวีสิน เยือนภูฏานเน้นย้ำ ไทย-ภูฏาน ความสัมพันธ์แน่นแฟ้นทุกมิติ พร้อมจับมือพัฒนาการค้าการลงทุน ตั้งสมาคมมวยไทย ขยายนักท่องเที่ยวระหว่างกัน
นลินี ทวีสิน เยือนภูฏานเน้นย้ำ ไทย-ภูฏาน ความสัมพันธ์แน่นแฟ้นทุกมิติ พร้อมจับมือพัฒนาการค้าการลงทุน ตั้งสมาคมมวยไทย ขยายนักท่องเที่ยวระหว่างกัน
วันที่ 7 เมษายน 2567 ดร. นลินี ทวีสิน ผู้แทนการค้าไทย พร้อมด้วยนางมาฆวดี สุมิตรเหมาะ เอกอัครราชทูต ณ กรุงธากา และคณะ ได้เข้าพบกับ Dasho Tshering Tobgay นายกรัฐมนตรีภูฏาน ในระหว่างการเดินทางเยือนราชอาณาจักรภูฏาน 3 – 6 เม.ย. 2567 นายกรัฐมนตรีภูฏานเน้นย้ำถึงความสัมพันธ์ที่ใกล้ชิดของทั้งสองประเทศตั้งแต่ระดับพระราชวงศ์จนถึงระดับประชาชน พร้อมพัฒนาความสัมพันธ์การค้าการลงทุน และการท่องเที่ยวเพิ่มขึ้น
นอกจากนี้ ผู้แทนการค้าไทยและคณะ ยังได้พบหารือกับ นางสาว Tashi Wangmo ปลัดกระทรวงอุตสาหกรรม พาณิชย์ และการจ้างงาน ราชอาณาจักรภูฏาน โดยผู้แทนการค้าไทยได้เชิญชวนให้ผู้ประกอบการภูฏานเข้าร่วมงานแสดงสินค้านานาชาติที่ไทยจัดขึ้นทุกปี เช่น STYLE Bangkok งานแสดงสินค้าไลฟ์สไตล์และของตกแต่งบ้าน THAIFEX-ANUGA Asia งานแสดงสินค้าอาหารนานาชาติใหญ่ที่สุดในอาเซียน และ THAIFEX-HOREC Asia งานแนะนำธุรกิจโรงแรม ร้านอาหาร และการจัดเลี้ยง โดยสถานเอกอัครราชทูต ณ กรุงธากา และสำนักงานส่งเสริมการค้าในต่างประเทศ ณ กรุงธากา พร้อมอำนวยความสะดวกในทุกด้าน
ภูฏานพร้อมเป็นเจ้าภาพจัดการประชุมคณะกรรมการร่วมทางการค้า (JTC) ไทย-ภูฏาน ครั้งที่ 5 และวางแผนเปิดเจรจา FTA ในเดือน พ.ค.นี้ โดยประเทศไทยถือเป็นคู่ค้าที่สำคัญอันดับ 4 ของภูฏาน
ไทยกำลังขยายการตรวจลงตราอิเล็กทรอนิกส์ (e-visa) เพื่ออำนวยความสะดวกในการเดินทางไปไทยให้ครอบคลุมสัญชาติต่างๆ รวมถึงชาวภูฏาน ขณะที่ภูฏานมีแผนจัดกิจกรรมส่งเสริมการท่องเที่ยวและวัฒนธรรมภูฏานในประเทศไทยควบคู่ไปกับการแนะนำสินค้าอาหาร เครื่องดื่ม และผลิตภัณฑ์ออร์แกนิคต่าง ๆ โดยจะเร่งพิจารณาตอบรับการต่ออายุบันทึกความเข้าใจระหว่างการท่องเที่ยวแห่งประเทศไทยกับกรมการท่องเที่ยวภูฏาน เพื่อแลกเปลี่ยนองค์ความรู้และแนวทางส่งเสริมการท่องเที่ยวระหว่างกัน
ภูฏานยังต้องการให้ไทยสนับสนุนการจัดตั้งสมาคมมวยไทยและศูนย์ฝึกมวยไทยในภูฏาน เพื่อส่งเสริมให้เยาวชนได้เรียนรู้และฝึกฝนศิลปะการป้องกันตัวของไทย และให้มวยไทยกลายเป็นกีฬายอดนิยมในภูฏาน

ที่มา : https://www.thaigov.go.th/news/contents/details/81431