รัฐบาลไทย-ข่าวทำเนียบรัฐบาล-“รัดเกล้า” เผยนายกฯ ให้ความสำคัญบริหารจัดการน้ำเกาะสมุย แย้มข่าวดี เดือน ต.ค.นี้ จะสามารถเดินท่อส่งน้ำประปาจากสุราษฎร์ฯ มาที่เกาะสมุยได้


วันอาทิตย์ที่ 7 เมษายน 2567
07/04/2567
พิมพ์
“รัดเกล้า” เผยนายกฯ ให้ความสำคัญบริหารจัดการน้ำเกาะสมุย แย้มข่าวดี เดือน ต.ค.นี้ จะสามารถเดินท่อส่งน้ำประปาจากสุราษฎร์ฯ มาที่เกาะสมุยได้
“รัดเกล้า” เผยนายกฯ ให้ความสำคัญบริหารจัดการน้ำเกาะสมุย แย้มข่าวดี เดือน ต.ค.นี้ จะสามารถเดินท่อส่งน้ำประปาจากสุราษฎร์ฯ มาที่เกาะสมุยได้
วันนี้ (7 เม.ย. 67) เวลา 13.45 น. ณ สำนักงานเทศบาลนครเกาะสมุย อำเภอเกาะสมุย จังหวัดสุราษฎร์ธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ประชุมหารือบูรณาการจังหวัดสุราษฎร์ธานี ร่วมกับผู้ที่เกี่ยวข้อง โดยที่ประชุมได้มีการหารือเพื่อพิจารณาประเด็นการพัฒนาที่สำคัญของจังหวัดสุราษฎร์ธานี
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยภายหลังการประชุมว่า นายกฯ ได้รับทราบรายงานปัญหา และแนวทางการแก้ไขในพื้นที่เกาะสมุย และรับฟังข้อเสนอจากภาคเอกชน ว่า นายกรัฐมนตรีให้ความสำคัญกับเรื่องการบริหารจัดการน้ำของเกาะสมุย โดยเฉพาะในเรื่องน้ำประปาซึ่งเป็นเรื่องสำคัญ โดยนายกฯ ได้บอกข่าวดีว่า เรื่องท่อน้ำที่เสนอมานั้นอยู่ในงบประมาณ ปี 2568 เพราะฉะนั้นเดือนตุลาคมนี้ จะสามารถเดินท่อส่งน้ำประปาจากสุราษฎร์ธานีเข้ามาที่เกาะสมุยได้ แต่เข้าใจว่าขณะนี้มีความจำเป็นเร่งด่วน จึงต้องมีการนำน้ำทะเลมาทำเป็นน้ำประปาใช้งบประมาณ 10 ล้านบาท ซึ่งใช้เวลาประมาณ 3 - 4 เดือนน่าจะแล้วเสร็จ โดยจะเป็นการแก้ไขปัญหาระยะสั้นควบคู่กันไปกับการแก้ปัญหาระยะยาว

ที่มา : https://www.thaigov.go.th/news/contents/details/81437