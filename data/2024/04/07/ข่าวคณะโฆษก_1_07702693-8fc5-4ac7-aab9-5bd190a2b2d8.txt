รัฐบาลไทย-ข่าวทำเนียบรัฐบาล-รัฐบาลขอความร่วมมือผู้ประกอบการขนส่งสินค้าให้หลีกเลี่ยงการขนส่งสินค้า และงดการใช้รถที่ไม่มีการบรรทุกสินค้า (รถเปล่า) ในระหว่างวันที่ 11 - 17 เมษายน 2567


วันอาทิตย์ที่ 7 เมษายน 2567
07/04/2567
พิมพ์
รัฐบาลขอความร่วมมือผู้ประกอบการขนส่งสินค้าให้หลีกเลี่ยงการขนส่งสินค้า และงดการใช้รถที่ไม่มีการบรรทุกสินค้า (รถเปล่า) ในระหว่างวันที่ 11 - 17 เมษายน 2567
รัฐบาลขอความร่วมมือผู้ประกอบการขนส่งสินค้าให้หลีกเลี่ยงการขนส่งสินค้า และงดการใช้รถที่ไม่มีการบรรทุกสินค้า (รถเปล่า) ในระหว่างวันที่ 11 - 17 เมษายน 2567
วันที่ 7 เมษายน 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ช่วงเทศกาลสงกรานต์ของทุกปี ปริมาณยานพาหนะที่ใช้บนท้องถนนมีความคับคั่ง และมีโอกาสก่อให้เกิดอุบัติเหตุทางถนนเพิ่มสูงขึ้นกว่าปกติ รัฐบาล     โดยกรมการขนส่งทางบก กระทรวงคมนาคม ขอความร่วมมือผู้ประกอบการขนส่งให้ดูแลกวดขัน และกำชับผู้ขับรถ รวมทั้งตรวจสอบอุปกรณ์ส่วนควบ และความพร้อมของรถที่ทำการขนส่งอย่างเข้มงวดและต่อเนื่อง โดยให้ถือปฏิบัติ ดังต่อไปนี้
1. กำชับผู้ขับรถให้ขับด้วยความระมัดระวัง ใช้ความเร็วตามกฎหมายกำหนด ให้ผู้ขับรถพักผ่อนอย่างเพียงพอ มีสภาพร่างกายพร้อมที่จะปฏิบัติหน้าที่ได้อย่างปลอดภัย และไม่ขับรถเกินชั่วโมงทำงานตามที่กฎหมายกำหนด
2. ตรวจสอบสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุก/รถลากจูง/รถพ่วง ก่อนใช้งานทุกครั้ง
3. ผู้ขับรถบรรทุกต้องมีปริมาณแอลกอฮอล์ในลมหายใจเป็นศูนย์ (0)
4. ผู้ประกอบการขนส่งที่มีการติดตั้งระบบ Global Positioning System (GPS) ในรถของตนเอง ให้ติดตามการใช้ความเร็วของรถบรรทุกอย่างต่อเนื่องผ่าน Application DLT- GPS และแจ้งเตือนผู้ขับรถเมื่อพบว่ามีการใช้ความเร็วเกินกำหนด
5. สำหรับผู้ประกอบการที่ขนส่งน้ำมันเชื้อเพลิง ขอให้วางแผนการรับ-ส่งสินค้าให้ไม่กระทบต่อการเดินทางของประชาชน เพื่อร่วมป้องกันการเกิดอุบัติเหตุ
“ขอความร่วมมือผู้ประกอบการขนส่งสินค้าให้หลีกเลี่ยงการขนส่งสินค้า และงดการใช้รถที่ไม่มีการบรรทุกสินค้า (รถเปล่า) ในระหว่างวันที่ 11 - 17 เมษายน 2567 รวมทั้งหลีกเลี่ยงการจอดรถทิ้งไว้บนไหล่ทาง ในกรณีที่มีความจำเป็นต้องใช้รถ ให้เดินรถได้เฉพาะช่องเดินรถซ้ายสุดเท่านั้น เพื่อป้องกันอุบัติเหตุที่อาจจะเกิดขึ้น”

ที่มา : https://www.thaigov.go.th/news/contents/details/81422