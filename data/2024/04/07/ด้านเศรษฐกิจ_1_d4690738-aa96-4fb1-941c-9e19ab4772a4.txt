รัฐบาลไทย-ข่าวทำเนียบรัฐบาล-ด่วน พบแล้ว กากแคดเมียมที่เหลือ ซุกชลบุรี “พิมพ์ภัทรา” สั่งเร่งจัดการนำไปฝังกลบยังแหล่งต้นทางโดยเร็ว พร้อมตรวจสอบทั้งกระบวนการ


วันอาทิตย์ที่ 7 เมษายน 2567
07/04/2567
พิมพ์
ด่วน พบแล้ว กากแคดเมียมที่เหลือ ซุกชลบุรี “พิมพ์ภัทรา” สั่งเร่งจัดการนำไปฝังกลบยังแหล่งต้นทางโดยเร็ว พร้อมตรวจสอบทั้งกระบวนการ
ด่วน พบแล้ว กากแคดเมียมที่เหลือ ซุกชลบุรี “พิมพ์ภัทรา” สั่งเร่งจัดการนำไปฝังกลบยังแหล่งต้นทางโดยเร็ว พร้อมตรวจสอบทั้งกระบวนการ
ด่วน พบแล้ว กากแคดเมียมที่เหลือ ซุกชลบุรี “พิมพ์ภัทรา” สั่งเร่งจัดการนำไปฝังกลบยังแหล่งต้นทางโดยเร็ว พร้อมตรวจสอบทั้งกระบวนการ
ตามที่ปรากฏเป็นข่าวในช่วงที่ผ่านมาว่ากากแคดเมียมจากโรงงานในจังหวัดตากจำนวน 13,000 ตันเศษ ถูกขนออกจากพื้นที่ และพบกากแคดเมียมที่โรงงานในจังหวัดสมุทรสาครจำนวนประมาณ 2,500 ตัน ที่เหลืออีกกว่า 10,000 ตันไม่พบในบริเวณโรงงาน
ซึ่งเรื่องดังกล่าว นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้สั่งการให้กรมโรงงานอุตสาหกรรม (กรอ.) ร่วมกับ กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) ตรวจสอบข้อมูลการขนย้ายตลอดจนแหล่งปลายทางการขนย้ายทั้งหมด เพื่อให้สามารถติดตามและนำกากแคดเมียมกลับไปฝังกลบที่ต้นทางจังหวัดตาก นั้น
ช่วงบ่ายวันนี้ (6 เมษายน 2567) นางสาวพิมพ์ภัทราฯ  เปิดเผยว่า กระทรวงอุตสาหกรรม ได้รับแจ้งจากเจ้าหน้าที่ตำรวจ และ บก.ปทส. ว่าตรวจพบถุงบิ๊กแบ็กจำนวนมาก กระจายอยู่ในพื้นที่โรงเรือน ซึ่งตั้งอยู่ที่ ตำบลคลองกิ่ว อ.บ้านบึง จ.ชลบุรี คาดว่าจะเป็นกองกากแคดเมียมที่มาจากโรงงานที่สมุทรสาคร โดยขณะนี้ ทางเจ้าหน้าที่ตำรวจ บก.ปทส. กรมโรงงาน อุตสาหกรรมและอุตสาหกรรมจังหวัดชลบุรี กำลังตรวจสอบกองกากดังกล่าว เบื้องต้น นับได้ประมาณ 4,200 ถุง คาดว่าน่าจะมีน้ำหนักรวม ประมาณ 6,720 ตัน และได้ทำการยึดอายัดไว้เป็นที่เรียบร้อย
“ดิฉันจะได้มอบหมายให้ปลัดกระทรวงอุตสาหกรรม และอธิบดีกรมโรงงาน อุตสาหกรรมเร่งจัดการนำกากแคดเมียมทั้งหมด กลับไปฝังกลบยังแหล่งต้นทางให้เร็วและปลอดภัยที่สุด พร้อมทั้งต้องตรวจสอบว่ายังคงมีกากแคดเมียม หลงเหลือในพื้นที่อื่นอีกหรือไม่ เพื่อคลายความกังวลให้กับประชาชน ซึ่งในวันนี้ สำนักงานอุตสาหกรรมจังหวัดสมุทรสาคร ก็ได้เข้าแจ้งความร้องทุกข์โรงงานที่สมุทรสาครไว้กับ บก.ปทส.เรียบร้อยแล้ว” รมว.อุตสาหกรรม กล่าว

ที่มา : https://www.thaigov.go.th/news/contents/details/81426