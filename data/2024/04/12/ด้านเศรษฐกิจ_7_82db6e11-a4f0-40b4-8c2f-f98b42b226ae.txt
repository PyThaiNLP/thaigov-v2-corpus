รัฐบาลไทย-ข่าวทำเนียบรัฐบาล-​ก.อุตฯ แจงค่าความชื้นจากตัวอย่างกากตะกอนแร่แคดเมียมลดลง!! คาดปริมาณที่ตรวจพบใกล้เคียงของเดิมแล้ว ล่าสุดค้นโรงงาน จ.นนทบุรี "ไม่พบ" กากตะกอนแร่แคดเมียม


วันศุกร์ที่ 12 เมษายน 2567
12/04/2567
พิมพ์
​ก.อุตฯ แจงค่าความชื้นจากตัวอย่างกากตะกอนแร่แคดเมียมลดลง!! คาดปริมาณที่ตรวจพบใกล้เคียงของเดิมแล้ว ล่าสุดค้นโรงงาน จ.นนทบุรี "ไม่พบ" กากตะกอนแร่แคดเมียม
กระทรวงอุตสาหกรรม สั่งกรมโรงงานอุตสาหกรรม ตรวจวัดค่าความชื้นจากตัวอย่างกากตะกอนแร่แคดเมียม พบลดลงเหลือ 18% จาก 33%  คาดการณ์กากตะกอนแร่ที่พบอาจใกล้เคียงปริมาณที่ขนย้ายจากจังหวัดตากแล้ว สั่งเร่งปูพรมตรวจสอบโรงงานต้องสงสัยเชื่อมโยงกับที่ตรวจเจอก่อนหน้า
12 เมษายน 2567- ดร.ณัฐพล รังสิตพล ปลัดกระทรวงอุตสาหกรรม เปิดเผยว่า ได้สั่งการให้ศูนย์วิจัยและเตือนภัยมลพิษของกรมโรงงานอุตสาหกรรม ตรวจสอบและคำนวณปริมาณน้ำหนักปัจจุบันของกากตะกอนแร่แคดเมียมที่สามารถตรวจยึดได้ เพื่อเปรียบเทียบกับน้ำหนักเดิมที่มีค่าความชื้นจากแหล่งฝังกลบในจังหวัดตาก เพื่อเตรียมการสำหรับวางแผนการขนย้ายกลับคืนบ่อคอนกรีตฝังกลบเดิม พบว่า จากการตรวจสอบตัวอย่างกากตะกอนแร่แคดเมียมที่ต้นทางจากจังหวัดตากมีค่าความชื้นอยู่ที่ 33% และตัวอย่างกากตะกอนแร่แคดเมียมที่ตรวจยึดได้มีค่าความชื้อเหลือเพียง 18% ซึ่งมีความเป็นไปได้ว่าจำนวนกากตะกอนแร่แคดเมียมที่พบตอนนี้ ใกล้เคียงปริมาณเดิมที่ถูกขนย้ายออกมาแล้ว
"ตนได้กำกับให้ทีมเจ้าหน้าที่ของสำนักงานอุตสาหกรรมจังหวัดยังคงดำเนินการตรวจสอบและติดตามโรงงานและโกดังที่อยู่ในพื้นที่ต้องสงสัย ให้มีการค้นหากากตะกอนแร่แคดเมียมอย่างต่อเนื่องและครบถ้วน เพื่อสร้างความมั่นใจให้ประชาชนว่ากระทรวงอุตสาหกรรมใส่ใจในความปลอดภัยและตั้งใจที่จะคลายความกังวลในทุก ๆ เรื่อง" ปลัดกระทรวงอุตสาหกรรมกล่าว
ซึ่งปัจจุบันมีปริมาณกากตะกอนแร่แคดเมียมที่พบจากการประเมินล่าสุด จำนวน 12,535 ตัน รายละเอียดดังนี้ 1.บริษัท เจ แอนด์ บี เมททอล จำกัด จังหวัดสมุทรสาคร ตรวจพบ 6,492 ตัน 2. บริษัท ซิน หงส์ เฉิง อินเตอร์ เทค (2008) จำกัด จังหวัดสมุทรสาคร ตรวจพบ 1,034 ตัน 3. โกดังคลองมะเดื่อ จังหวัดสมุทรสาคร ตรวจพบ 468 ตัน 4. โกดังคลองกิ่ว จังหวัดชลบุรี ตรวจพบ 4,391 ตัน และ 5. บริษัท ล้อโลหะไทยเมททอล จำกัด เขตบางซื่อ กรุงเทพฯ ตรวจพบ 150 ตัน
และล่าสุดเมื่อวานนี้ (11 เมษายน 2567) เจ้าหน้าที่กระทรวงอุตสาหกรรมร่วมกับกองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) กองบัญชาการตำรวจสอบสวนกลาง ได้เข้าตรวจสอบโรงงาน 2 แห่ง ในพื้นที่อำเภอเมือง และอำเภอบางกรวย จังหวัดนนทบุรี หลังมีเบาะแสว่ามีถุงบิ๊กแบ็กลักษณะคล้ายถุงบรรจุกากตะกอนแคดเมียมอยู่ภายในโรงงาน และมีความเชื่อมโยงกับโรงงานที่ได้ตรวจพบไปก่อนหน้านี้ โดยจากการตรวจสอบพบว่าว่า ไม่พบกากตะกอนแร่แคดเมียมแต่อย่างใด

ที่มา : https://www.thaigov.go.th/news/contents/details/81693