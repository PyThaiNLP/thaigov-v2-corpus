รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ศิรินันท์ ร่วมปล่อยขบวนพาเหรด เปิดงาน “Maha Songkran World Water Festival 2024 เย็นทั่วหล้า มหาสงกรานต์ 2567”


วันศุกร์ที่ 12 เมษายน 2567
12/04/2567
พิมพ์
ผู้ช่วยรัฐมนตรีฯ ศิรินันท์ ร่วมปล่อยขบวนพาเหรด เปิดงาน “Maha Songkran World Water Festival 2024 เย็นทั่วหล้า มหาสงกรานต์ 2567”
ผู้ช่วยรัฐมนตรีฯ ศิรินันท์ ร่วมปล่อยขบวนพาเหรด เปิดงาน “Maha Songkran World Water Festival 2024 เย็นทั่วหล้า มหาสงกรานต์ 2567”
เมื่อวันที่ 11 เมษายน 2567 เวลา 17.15 น. นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม ร่วมพิธีปล่อยขบวนรถพาเหรดและงาน “Maha Songkran World Water Festival 2024 เย็นทั่วหล้า มหาสงกรานต์ 2567” ณ ลานพลับพลามหาเจษฎาบดินทร์ และท้องสนามหลวง กรุงเทพมหานคร โดยมีนางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา เป็นประธานในพิธี พร้อมด้วย นายเสริมศักดิ์  พงษ์พานิช รัฐมนตรีว่าการกระทรวงวัฒนธรรม นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย คณะทูตานุทูต และคณะกรรมการยุทธศาสตร์ซอฟพาวเวอร์แห่งชาติ ร่วมเปิดงาน เพื่อเฉลิมฉลองเนื่องในโอกาสที่ประเพณีสงกรานต์ในประเทศไทยได้รับการประกาศจากองค์การ UNESCO ให้ขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติ
การจัดงานในครั้งนี้ได้นำเสนอภาพลักษณ์ความสวยงามของประเพณีสงกรานต์ไทยด้วยขบวนรถพาเหรดมหาสงกรานต์กว่า 20 ขบวน พร้อมการแสดงศิลปวัฒนธรรมจากนักแสดงและผู้ร่วมขบวนแห่กว่าพันคน เคลื่อนจากถนนราชดำเนินกลางสู่ท้องสนามหลวง พร้อมกิจกรรมนำเสนอศิลปวัฒนธรรมประเพณี และ Soft Power หลากหลายสาขาบริเวณท้องสนามหลวง เพื่อส่งเสริมประเพณีวัฒนธรรมไทย กระตุ้นเศรษฐกิจการท่องเที่ยว และสร้างรายได้ให้กับชุมชนรวมถึงกิจกรรมเล่นน้ำทั้งรูปแบบดั้งเดิม และการสาดน้ำ พร้อมแสงสีเสียง ซึ่งจะทำให้สงกรานต์เป็นเทศกาลที่จะอยู่ในความทรงจำและสร้างความประทับใจให้กับประชาชนชาวไทยและชาวต่างชาติจากทั่วโลกที่ได้ร่วมเป็นส่วนหนึ่งในการร่วมเฉลิมฉลองประเพณีที่ยิ่งใหญ่และทรงคุณค่าของชาวไทย

ที่มา : https://www.thaigov.go.th/news/contents/details/81691