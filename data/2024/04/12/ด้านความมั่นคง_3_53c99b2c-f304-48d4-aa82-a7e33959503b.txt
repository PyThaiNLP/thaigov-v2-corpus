รัฐบาลไทย-ข่าวทำเนียบรัฐบาล-โฆษก มท. เผยราชกิจจานุเบกษาเผยแพร่ประกาศกระทรวงมหาดไทยยกเว้นการยื่นแบบ ตม.6 ณ ด่านทางบก 8 ด่าน และทางเรือสำราญ 8 ด่าน เริ่ม 15 เม.ย. – 15 ต.ค. 67 เพิ่มความสะดวกนักเดินทาง 


วันศุกร์ที่ 12 เมษายน 2567
12/04/2567
พิมพ์
โฆษก มท. เผยราชกิจจานุเบกษาเผยแพร่ประกาศกระทรวงมหาดไทยยกเว้นการยื่นแบบ ตม.6 ณ ด่านทางบก 8 ด่าน และทางเรือสำราญ 8 ด่าน เริ่ม 15 เม.ย. – 15 ต.ค. 67 เพิ่มความสะดวกนักเดินทาง
โฆษก มท. เผยราชกิจจานุเบกษาเผยแพร่ประกาศกระทรวงมหาดไทยยกเว้นการยื่นแบบ ตม.6 ณ ด่านทางบก 8 ด่าน และทางเรือสำราญ 8 ด่าน เริ่ม 15 เม.ย. – 15 ต.ค. 67 เพิ่มความสะดวกนักเดินทาง กระตุ้นท่องเที่ยวและเศรษฐกิจประเทศ
เมื่อวันที่ 11 เม.ย. 67 น.ส.ไตรศุลี ไตรสรณกุล เลขานุการ รัฐมนตรีว่าการกระทรวงมหาดไทย และ โฆษกกระทรวงมหาดไทย กล่าวว่า จากที่รัฐบาลได้มีนโยบายส่งเสริมและกระตุ้นการท่องเที่ยวผ่านมาตรการต่างๆ และการอำนวยความสะดวก ณ จุดบริการต่าง ๆ นับเป็นปัจจัยสำคัญที่จะสนับสนุนการท่องเที่ยวให้เกิดความคล่องตัวและเกิดภาพลักษณ์ที่ดีต่อประเทศไทย ซึ่งล่าสุดคณะรัฐมนตรี (ครม.) เมื่อวันที่ 9 เม.ย. 67 ได้เห็นชอบในหลักการการขอยกเว้นการยื่นรายการตามแบบรายการของคนต่างด้าวซึ่งเดินทางเข้ามาใน หรือออกไปนอกราชอาณาจักร (ตม.6) ที่บริเวณด่านตรวจคนเข้าเมืองที่กำหนด เป็นการชั่วคราวระหว่างวันที่ 15 เม.ย. – 15 ต.ค. 67 เพื่อเป็นการลดความแออัดบริเวณหน้าด่าน และอำนวยความสะดวกแก่นักท่องเที่ยวยิ่งขึ้น
ทั้งนี้ เพื่อให้เป็นไปตามนโยบายรัฐบาล นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มอบหมายให้หน่วยงานที่เกี่ยวข้องดำเนินการด้านกฎหมายโดยออกประกาศกระทรวงมหาดไทย เรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักร เป็นกรณีพิเศษ โดยได้รับยกเว้นการยื่นรายการตามแบบรายการของคนต่างด้าว ซึ่งเดินทางเข้ามาใน หรือ ออกไปนอกราชอาณาจักร (ตม.6) ให้ทันตามกรอบเวลาที่รัฐบาลกำหนดและได้นำเรียน นายเศรษฐา ทวีสิน นายยกรัฐมนตรี ทราบถึงการดำเนินการแต่ละขั้นตอนอย่างต่อเนื่อง และล่าสุดวันนี้ (11 เม.ย. 67) ราชกิจจานุเบกษาได้เผยแพร่ประกาศดังกล่าวแล้ว และจะเริ่มมีผลบังคับระหว่างวันที่ 15 เม.ย. - 15 ต.ค. 67 ต่อไป
น.ส.ไตรศุลี กล่าวว่า ประกาศกระทรวงมหาดไทยฉบับนี้ จะอนุญาตให้คนต่างด้าวที่เดินทางเข้ามาในหรือออกไปนอกราชอาณาจักรตามช่องทางอนุญาตของด่านตรวจคนเข้าเมืองทางบก ทั้งสิ้น 8 ด่าน ได้รับการยกเว้นการยื่นแบบ ตม.6 ประกอบด้วย (1) ด่านตรวจคนเข้าเมืองอรัญประเทศ จังหวัดสระแก้ว (2) ด่านตรวจคนเข้าเมืองมุกดาหาร จังหวัดมุกดาหาร เฉพาะช่องทางอนุญาตเส้นทางคมนาคมทางบกจากพรมแดนถึงที่ตั้งด่านตรวจคนเข้าเมืองมุกดาหาร (3) ด่านตรวจคนเข้าเมืองหนองคาย จังหวัดหนองคาย เฉพาะช่องทางอนุญาตเส้นทางคมนาคมทางบกจากพรมแดนถึงที่ตั้งด่านตรวจคนเข้าเมืองหนองคาย และช่องทางอนุญาตเส้นทางคมนาคมทางรถไฟ จากพรมแดนถึงบริเวณเขตสถานีรถไฟหนองคาย (4) ด่านตรวจคนเข้าเมืองเชียงแสน จังหวัดเชียงราย เฉพาะช่องทางอนุญาตเส้นทางคมนาคมทางบกจากพรมแดนถึงที่ตั้งด่านตรวจคนเข้าเมืองเชียงแสน (5) ด่านตรวจคนเมืองปาดังเบซาร์ จังหวัดสงขลา (6) ด่านตรวจคนเข้าเมืองสะเดา จังหวัดสงขลา (7) ด่านตรวจคนเข้าเมืองสุไหงโก-ลก จังหวัดนราธิวาส และ (8) ด่านตรวจคนเข้าเมืองเบตง จังหวัดยะลาบริเวณอ่าวหน้าทอน
นอกจากนี้ ยังได้ยกเว้นการยื่นแบบ ตม.6 สำหรับคนต่างด้าวซึ่งเดินทางเข้ามาใน หรือ ออกไปนอกราชอาณาจักรโดยเรือสำราญและกีฬา (เรือยอร์ซ) ทั้งสิ้น 8 ด่าน ได้แก่ (1) ด่านตรวจคนเข้าเมืองพัทยา จังหวัดชลบุรี (2) ด่านตรวจคนเข้าเมืองศรีราชา จังหวัดชลบุรี (3) ด่านตรวจคนเข้าเมืองสีชัง จังหวัดชลบุรี (4) ด่านตรวจคนเข้าเมืองมาบตาพุด จังหวัดระยอง (5) ด่านตรวจคนเข้าเมืองภูเก็ต จังหวัดภูเก็ต (6) ด่านตรวจคนเข้าเมืองกระบี่ จังหวัดกระบี่ (7) ด่านตรวจคนเข้าเมืองสุราษฎร์ธานี จังหวัดสุราษฎร์ธานี และ (8) ด่านตรวจคนเข้าเมืองสมุย จังหวัดสุราษฎร์ธานี เฉพาะช่องทางอนุญาตทำเลจอดเรือ
"ประกาศกระทรวงมหาดไทยเพื่อยกเว้นการยื่นแบบ ตม.6 ดังกล่าว จะมีผลบังคับตั้งแต่วันที่ 15 เม.ย. - 15 ต.ค. 67 ซึ่งรัฐบาลและกระทรวงมหาดไทยมั่นใจว่าจะเป็นมาตรการที่ช่วยลดความแออัดหน้าด่าน อำนวยความสะดวกให้ผู้เดินทาง กระตุ้นการท่องเที่ยวและเศรษฐกิจได้อย่างต่อเนื่อง ขณะเดียวกันรัฐบาลก็ได้พิจารณาถึงมิติของความมั่นคงและผลประโยชน์แห่งชาติด้วย โดยระหว่างดำเนินมาตรการหน่วยงานความมั่นคงจะมีการติดตามผลกระทบในด้านต่างๆและพิจารณามาตรการที่เหมาะสมต่อไป" น.ส.ไตรศุลี กล่าว
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81684