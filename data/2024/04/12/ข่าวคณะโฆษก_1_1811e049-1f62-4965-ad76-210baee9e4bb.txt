รัฐบาลไทย-ข่าวทำเนียบรัฐบาล-รัฐบาล เน้นย้ำ ความปลอดภัยเส้นทางก่อสร้างโครงการรถไฟฟ้าทุกสาย ให้ ปชช.เดินทางสะดวกและปลอดภัยช่วงเทศกาลสงกรานต์ 


วันศุกร์ที่ 12 เมษายน 2567
12/04/2567
พิมพ์
รัฐบาล เน้นย้ำ ความปลอดภัยเส้นทางก่อสร้างโครงการรถไฟฟ้าทุกสาย ให้ ปชช.เดินทางสะดวกและปลอดภัยช่วงเทศกาลสงกรานต์
รัฐบาล เน้นย้ำ ความปลอดภัยเส้นทางก่อสร้างโครงการรถไฟฟ้าทุกสาย ให้ ปชช.เดินทางสะดวกและปลอดภัยช่วงเทศกาลสงกรานต์ เปิดบริการให้ผู้มีอายุ 60 ปีขึ้นไป ขึ้นรถไฟฟ้า MRT ฟรี ระหว่าง 13 – 15 เมษายน
วันนี้ (12 เม.ย.67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เตรียมอำนวยความสะดวกและปลอดภัยในการเดินทางให้แก่ประชาชนในช่วงเทศกาลสงกรานต์ปี 2567 ด้วยยกเว้นค่าโดยสารรถไฟฟ้า MRT ทั้ง 4 สาย ได้แก่ รถไฟฟ้ามหานคร สายฉลองรัชธรรม (MRT สายสีม่วง) รถไฟฟ้ามหานคร สายเฉลิมรัชมงคล (MRT สายสีน้ำเงิน) รถไฟฟ้ามหานคร สายสีเหลือง ช่วงลาดพร้าว - สำโรง (MRT สายสีเหลือง) และรถไฟฟ้ามหานครสายสีชมพู ช่วงแคราย - มีนบุรี (MRT สายสีชมพู) ให้แก่ผู้โดยสารที่มีอายุ 60 ปีบริบูรณ์ขึ้นไป ระหว่างวันที่ 13 - 15 เมษายน 2567 และได้เตรียมพร้อมการอำนวยความสะดวกปลอดภัย ในบริเวณเส้นทางพื้นที่ก่อสร้างโครงการรถไฟฟ้าที่อยู่ระหว่างก่อสร้างทุกสายรองรับการเดินทางของประชาชน
นายคารม กล่าวว่า รัฐบาลใส่ใจ ห่วงใยความปลอดภัยต่อการเดินทางของประชาชนช่วงเทศกาลสงกรานต์ เน้นย้ำให้หน่วยงานที่เกี่ยวข้องเตรียมความพร้อมเพื่ออำนวยความสะดวก โดยเฉพาะเรื่องความปลอดภัยในบริเวณพื้นที่ก่อสร้างโครงการรถไฟที่อยู่ระหว่างก่อสร้างทุกสาย รองรับการเดินทางของประชาชนที่จะเดินทางกลับภูมิลำเนา หรือเดินทางไปท่องเที่ยวในช่วงเทศกาลสงกรานต์ 2567 ให้ปฏิบัติตามมาตรการความปลอดภัยในงานก่อสร้างอย่างเคร่งครัด หมั่นตรวจสอบ และจัดสภาพหน้างานให้อยู่ในสภาพเรียบร้อย เช่น การปิดกั้นพื้นที่ก่อสร้างและช่องเปิดต่าง ๆ การจัดเก็บอุปกรณ์เครื่องมือ เครื่องจักรให้เรียบร้อยและปลอดภัย ไม่กีดขวางการจราจร การจัดแนวแบริเออร์ให้เป็นระเบียบ ติดตั้งป้ายเตือน ป้ายทางเบี่ยง ทางเลี่ยง และปิดกั้นแนวรั้วคอนกรีตบริเวณจุดที่เป็นอันตรายให้เรียบร้อย รวมถึงการติดตั้งไฟส่องสว่างให้ชัดเจน การตรวจสอบอุปกรณ์ไฟฟ้า จัดเก็บวัตถุไวไฟหรือสารไวไฟให้ปลอดภัย นอกจากนี้ จัดให้มีเจ้าหน้าที่เฝ้าระวังและจัดเตรียมอุปกรณ์ด้านจราจร เพื่อเตรียมพร้อมให้การช่วยเหลือกรณีเกิดเหตุฉุกเฉิน ตลอด 24 ชั่วโมง เพื่อทำให้เกิดความปลอดภัยในชีวิตและทรัพย์สิน รวมทั้งป้องกันอุบัติเหตุที่อาจจะเกิดขึ้น

ที่มา : https://www.thaigov.go.th/news/contents/details/81670