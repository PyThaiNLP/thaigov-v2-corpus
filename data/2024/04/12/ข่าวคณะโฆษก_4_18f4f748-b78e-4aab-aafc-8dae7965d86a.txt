รัฐบาลไทย-ข่าวทำเนียบรัฐบาล-“เกณิกา”เผย นายกฯห่วงใยประชาชน ลงพื้นที่ตรวจความพร้อมคมนาคมทุกช่องทาง ให้บริการประชาชนช่วงเทศกาลสงกรานต์ ขอทุกฝ่ายร่วมกันลดอุบัติเหตุพร้อมให้กำลังใจเจ้าหน้าที่ปฏิบัติงาน


วันศุกร์ที่ 12 เมษายน 2567
12/04/2567
พิมพ์
“เกณิกา”เผย นายกฯห่วงใยประชาชน ลงพื้นที่ตรวจความพร้อมคมนาคมทุกช่องทาง ให้บริการประชาชนช่วงเทศกาลสงกรานต์ ขอทุกฝ่ายร่วมกันลดอุบัติเหตุพร้อมให้กำลังใจเจ้าหน้าที่ปฏิบัติงาน
“เกณิกา”เผย นายกฯห่วงใยประชาชน ลงพื้นที่ตรวจความพร้อมคมนาคมทุกช่องทาง ให้บริการประชาชนช่วงเทศกาลสงกรานต์ ขอทุกฝ่ายร่วมกันลดอุบัติเหตุพร้อมให้กำลังใจเจ้าหน้าที่ปฏิบัติงาน วันหยุดที่อำนวยความสะดวกให้ประชาชน
12 เม.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า ในช่วงก่อนเทศกาลสงกรานต์ รัฐบาลโดยท่านเศรษฐา ทวีสิน นายกรัฐมนตรี และ รมว.คลัง ได้เดินทางไปตรวจเยี่ยมการเตรียมความพร้อมรองรับการเดินทางของประชาชนในช่วงสงกรานต์ ในทุกช่องทางของการคมนาคม ทั้งสนามบินสุวรรณภูมิ บขส. กรมทางหลวงพิเศษ และสถานีรถไฟ โดยนายกรัฐมนตรีมีความห่วงใยต่อความปลอดภัยของประชาชนในการเดินทางสัญจรโดยเฉพาะทางถนน จึงได้กำชับขอให้ดูเรื่องสุขภาพของคนขับรถและตรวจเข้มเรื่องของสารเสพติด เพื่อลดอุบัติเหตุและลดอัตราจำนวนเสียชีวิตจากอุบัติเหตุทางถนน
“รัฐบาลมีความตั้งใจที่อยากให้ประชาชนมีความสะดวกสบาย และสิ่งสำคัญที่สุดคือความสะอาด พร้อมกับการให้บริการที่ดีในช่วงเทศกาลสงกรานต์ให้เกิดความปลอดภัยทุกจุด ทั้งบนถนนสายหลักสายรอง และสถานีขนส่งผู้โดยสารทั่วประเทศ พร้อมทั้งบังคับใช้มาตรการป้องกันและลดอุบัติเหตุอย่างจริงจัง“
ทั้งนี้ นายกรัฐมนตรีขอเป็นกำลังใจให้เจ้าหน้าที่ทุกภาคส่วนที่เสียสละทำงานช่วงเทศกาล ให้ปฏิบัติงานด้วยความเข้มแข็ง ดูแลให้ประชาชนปลอดภัยมากที่สุด และขอเชิญชวนประชาชนทุกคน ร่วมกันลดอุบัติเหตุทางถนนของประเทศไทย ขอให้ขับขี่รถอย่างมีสติ ไม่ขับรถเร็วเกินความเร็วที่กฎหมายกำหนด เมาไม่ขับ เพื่อความปลอดภัยในชีวิตและทรัพย์สินของตนเองและผู้ร่วมทางในช่วงเทศกาลปีใหม่ไทยนี้

ที่มา : https://www.thaigov.go.th/news/contents/details/81676