รัฐบาลไทย-ข่าวทำเนียบรัฐบาล-“สุริยะ“ นั่งรถไฟตรวจเยี่ยมสถานีชะอำ-หัวหิน ตามงานก่อสร้างรถไฟทางคู่สายใต้ ยันเดินหน้าทุกเส้นทางทั่วประเทศเสร็จตามแผน ช่วยอำนวยความสะดวก-ร่นระยะเวลาการเดินทาง 


วันศุกร์ที่ 12 เมษายน 2567
“สุริยะ“ นั่งรถไฟตรวจเยี่ยมสถานีชะอำ-หัวหิน ตามงานก่อสร้างรถไฟทางคู่สายใต้ ยันเดินหน้าทุกเส้นทางทั่วประเทศเสร็จตามแผน ช่วยอำนวยความสะดวก-ร่นระยะเวลาการเดินทาง
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า วานนี้ (11 เมษายน 2567) ได้ลงพื้นที่ไปยังสถานีรถไฟชะอำ อำเภอชะอำ จังหวัดเพชรบุรี ก่อนออกเดินทางโดยรถไฟต่อไปยังสถานีรถไฟหัวหิน อำเภอหัวหิน จังหวัดประจวบคีรีขันธ์ เพื่อติดตามการดำเนินโครงการก่อสร้างรถไฟทางคู่สายใต้ โดยเมื่อโครงการแล้วเสร็จ จะช่วยอำนวยความสะดวก และลดระยะเวลาในการเดินทางของประชาชน ขณะเดียวกันกระทรวงคมนาคม ยังได้เดินหน้าโครงการรถไฟทางคู่อีกหลายเส้นทาง ทั้งระยะที่ 1 และระยะที่ 2 ซึ่งยืนยันว่า จะสามารถดำเนินการให้แล้วเสร็จตามแผนที่กำหนดไว้อย่างแน่นอน สำหรับการลงพื้นที่ในครั้งนี้ ได้ตรวจความพร้อมในการให้บริการประชาชนและนักท่องเที่ยวช่วงเทศกาลสงกรานต์ 2567 พร้อมทั้งตรวจเยี่ยมและให้กำลังใจผู้ปฏิบัติงานด้วย นอกจากนี้ ยังได้พบปะและพูดคุยกับประชาชนผู้ใช้บริการรถไฟไทย ทั้งนี้ จากการพูดคุยกับผู้โดยสารได้ให้ความคิดเห็นตรงกันว่า ในปัจจุบันรถไฟไทยมีความตรงต่อเวลาในการเดินทาง อีกทั้งยังมีความสะดวก ปลอดภัย และถึงจุดหมายได้รวดเร็วมากขึ้นด้วย
นายสุริยะ กล่าวต่อว่า ในช่วงเทศกาลสงกรานต์ 2567 นี้ คาดการณ์ว่าจะมีประชาชนและนักท่องเที่ยวใช้บริการเดินทางด้วยรถไฟเป็นจำนวนมาก สะท้อนได้จากช่วงก่อนหน้านี้ที่การรถไฟแห่งประเทศไทย (รฟท.) ได้เปิดจำหน่ายตั๋วโดยสารล่วงหน้า 90 วัน มีผู้โดยสารให้ความสนใจจองตั๋วโดยสาร เพื่อเดินทางกลับภูมิลำเนาในวันที่ 10 - 11 เมษายน 2567 และขากลับเข้ากรุงเทพฯ ในวันที่ 16 - 17 เมษายน 2567 ซึ่งปรากฏว่ามีการจองตั๋วโดยสารล่วงหน้าเต็มทุกชั้นทุกขบวน ดังนั้น จึงได้มอบหมายให้ รฟท. จัดเพิ่มขบวนรถเสริมพิเศษในเส้นทางสายเหนือ และสายตะวันออกเฉียงเหนือ (อีสาน) สำหรับรองรับการเดินทางของประชาชนเพิ่มเติม โดยแบ่งเป็น 2 ช่วง ได้แก่ เที่ยวไป ระหว่างวันที่ 10, 11, 12 และ 14 เมษายน 2567 รวม 8 ขบวน และเที่ยวกลับ ระหว่างวันที่ 11, 13, 16 และ 17 เมษายน 2567 อีก 8 ขบวน
ทั้งนี้ การเพิ่มขบวนรถเสริมพิเศษดังกล่าว ทำให้สามารถรองรับการเดินทางของผู้โดยสารเพิ่มเติมได้ไม่ต่ำกว่า 100,000 คนต่อวัน รวมถึงจัดเตรียมรถโดยสารสำหรับหมุนเวียนเพิ่มเติมอีกจำนวน 40 คัน เพื่อรองรับผู้โดยสารที่ต้องการซื้อตั๋วในวันเดินทาง อย่างไรก็ตาม ยืนยันว่า ในช่วงเทศกาลสงกรานต์ 2567 จะไม่มีผู้โดยสารตกค้าง และสามารถขนส่งผู้โดยสารได้อย่างรวดเร็ว ตรงต่อเวลาในทุกเส้นทาง

ที่มา : https://www.thaigov.go.th/news/contents/details/81674