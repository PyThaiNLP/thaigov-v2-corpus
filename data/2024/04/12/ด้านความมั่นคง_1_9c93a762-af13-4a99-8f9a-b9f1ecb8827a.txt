รัฐบาลไทย-ข่าวทำเนียบรัฐบาล-“พัชรวาท”  อวยพรปีใหม่ไทย  “เทศกาลสงกรานต์ 2567” ขอให้คนไทยทุกคนมีความสุข พร้อมร่วมส่งความรัก-ความปรารถนาดี เนื่องในวันผู้สูงอายุแห่งชาติ-วันครอบครัว


วันศุกร์ที่ 12 เมษายน 2567
“พัชรวาท”  อวยพรปีใหม่ไทย  “เทศกาลสงกรานต์ 2567” ขอให้คนไทยทุกคนมีความสุข พร้อมร่วมส่งความรัก-ความปรารถนาดี เนื่องในวันผู้สูงอายุแห่งชาติ-วันครอบครัว
“พัชรวาท”  อวยพรปีใหม่ไทย  “เทศกาลสงกรานต์ 2567” ขอให้คนไทยทุกคนมีความสุข พร้อมร่วมส่งความรัก-ความปรารถนาดี เนื่องในวันผู้สูงอายุแห่งชาติ-วันครอบครัว
“พัชรวาท”  อวยพรปีใหม่ไทย  “เทศกาลสงกรานต์ 2567” ขอให้คนไทยทุกคนมีความสุข พร้อมร่วมส่งความรัก-ความปรารถนาดี เนื่องในวันผู้สูงอายุแห่งชาติ-วันครอบครัว  ขอคนไทยรัก สามัคคีกัน  แนะวิธีเที่ยวสงกรานต์แบบรักษ์โลก ย้ำเปิด 3 ป่านันทนาการให้นักท่องเที่ยวเข้ายลฟรี   13 – 15 เมษายนนี้
พล.ต.อ.พัชรวาท วงษ์สุวรรณ รองนายกรัฐมนตรี และรมว.ทรัพยากรธรรมชาติและสิ่งแวดล้อม ส่งความสุขผ่านคำอวยพรไปยังประชาชน  เนื่องในวันสงกรานต์ ประจำปี 2567 ข้อความว่า
“เนื่องในโอกาสเทศกาลสงกรานต์ประจำปี 2567  ซึ่งถือเป็นวันขึ้นปีใหม่ไทย  และเป็น “วันผู้สูงอายุแห่งชาติ” รวมถึงวันที่ 14 เมษายน จะเป็น “วันครอบครัว”  ผมขออำนาจคุณพระศรีรัตนตรัยและสิ่งศักดิ์สิทธิ์ทั้งหลาย จงดลบันดาลให้ประชาชนคนไทยทุกคนประสบแต่ความสุขด้วยจตุรพิธพรชัย สมบูรณ์พูนผลในสิ่งที่พึงปรารถนาทุกประการ เต็มไปด้วยความอบอุ่น ความรัก ความสามัคคี และความปรารถนาดีต่อกันและกัน ร่วมส่งเสริมความรักความผูกพันในครอบครัวให้แน่นแฟ้นมากยิ่งขึ้น  เดินทางกลับภูมิลำเนา และเดินทางท่องเที่ยวโดยสวัสดิภาพ  สุขภาพแข็งแรง ปลอดภัยตลอดไป”
โอกาสนี้ พล.ต.อ.พัชรวาท ยังขอให้ประชาชนร่วมกันสืบสานประเพณีไทย “เทศกาลสงกรานต์” แบบวิถีใหม่ ใส่ใจสิ่งแวดล้อมแบบยั่งยืน รู้รักษ์น้ำ คัดแยกขยะ-ทิ้งขยะในจุดที่มีถังขยะรองรับไว้  รวมทั้งวางแผนการเดินทางท่องเที่ยวหรือกลับภูมิลำเนาด้วยกัน เพื่อประหยัดการใช้พลังงาน ลดการสร้างมลพิษทางอากาศ  ตลอดจนไม่เก็บวัตถุใดๆ จากธรรมชาติในแหล่งท่องเที่ยวกลับบ้าน
พล.ต.อ.พัชรวาท  เปิดเผยด้วยว่า เนื่องในเทศกาลสงกรานต์ปีนี้  กระทรวงทรัพยากรธรรมชาติและสิ่งแวดล้อม ได้มอบของขวัญให้ประชาชนด้วยการยกเว้นค่าบริการในการเข้าไปท่องเที่ยวสำหรับบุคคลชาวไทย พร้อมยานพาหนะที่เข้าไปใช้บริการในป่านันทนาการ 3 แห่ง ระหว่างวันที่ 13 – 15 เมษายน 2567   ได้แก่ ป่านันทนาการหินสามวาฬ จังหวัดบึงกาฬ ป่านันทนาการน้ำตกเขาอีโต้ จังหวัดปราจีนบุรี และป่านันทนาการทะเลหมอกอัยเยอร์เวง จังหวัดยะลา โดยพื้นที่ป่านันทนาการทั้ง 3 แห่ง จัดเป็นแหล่งท่องเที่ยวทางธรรมชาติที่ได้รับความนิยมจากประชาชนและนักท่องเที่ยวทั้งในประเทศและต่างประเทศมาอย่างต่อเนื่อง ซึ่งการยกเว้นค่าบริการในพื้นที่ป่านันทนาการทั้ง 3 แห่งนี้  ถือเป็นการส่งเสริมการท่องเที่ยวในพื้นที่ให้ขยายตัวเพิ่มยิ่งขึ้น และนับเป็นอีกหนึ่งการบริการที่ช่วยส่งเสริมการศึกษาเรียนรู้ทางธรรมชาติให้แก่ประชาชนควบคู่ไปกับการพักผ่อนหย่อนใจในพื้นที่ป่านันทนาการได้อย่างเต็มที่
---------

ที่มา : https://www.thaigov.go.th/news/contents/details/81679