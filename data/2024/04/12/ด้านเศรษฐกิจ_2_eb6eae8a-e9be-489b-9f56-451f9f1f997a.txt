รัฐบาลไทย-ข่าวทำเนียบรัฐบาล-“สุริยะ” ลงพื้นที่ ถ.พระราม 2 เช็กสภาพจราจรเส้นทางสู่ภาคใต้ มอบ “กรมทางหลวง” พร้อมอำนวยความสะดวก-ปลอดภัยในการเดินทางของประชาชนเต็มที่ 


วันศุกร์ที่ 12 เมษายน 2567
“สุริยะ” ลงพื้นที่ ถ.พระราม 2 เช็กสภาพจราจรเส้นทางสู่ภาคใต้ มอบ “กรมทางหลวง” พร้อมอำนวยความสะดวก-ปลอดภัยในการเดินทางของประชาชนเต็มที่
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า วานนี้ ( 11 เมษายน 2567) ได้ลงพื้นที่บริเวณทางหลวงแผ่นดินหมายเลข 35 (ถนนพระราม 2) ตรวจสภาพการจราจร และความพร้อมการอำนวยความสะดวกปลอดภัย รองรับการเดินทางของประชาชนในช่วงเทศกาลสงกรานต์ 2567 ณ ศูนย์บริหารการจราจรระหว่างการก่อสร้างโครงการก่อสร้างทางยกระดับ ช่วงบางขุนเทียน - เอกชัย - บ้านแพ้ว จากนั้นได้เดินทางไปตรวจเยี่ยมจุดให้บริการประชาชน ทล.35 บริเวณ กม.ที่ 29+383 ขาออก จังหวัดสมุทรสาคร เพื่อให้กำลังใจเจ้าหน้าที่และมอบสิ่งของจำเป็นสนับสนุนการปฏิบัติหน้าที่
ทั้งนี้ กระทรวงคมนาคมมีความห่วงใยพี่น้องประชาชนและให้ความสำคัญในการเตรียมความพร้อมการอำนวยความสะดวกปลอดภัยรองรับการเดินทางของประชาชนในช่วงเทศกาลสงกรานต์ 2567 ระหว่างวันที่ 11 - 17 เมษายน 2567 โดยได้สั่งการให้หน่วยงานในสังกัดกระทรวงคมนาคม เตรียมความพร้อมอำนวยความสะดวก และปลอดภัยในการเดินทางให้กับประชาชนและนักท่องเที่ยว ทั้งทางบก ทางน้ำ ทางราง และทางอากาศ
นายสุริยะ กล่าวต่อว่า จากการรายงานของกรมทางหลวง (ทล.) ระบุว่า ถนนพระราม 2 นับเป็นเส้นทางทางหลวงที่มีการจราจรหนาแน่น เนื่องจากเป็นเส้นทางสายหลักที่ประชาชนใช้ในการเดินทางไปสู่ภาคใต้ ซึ่ง ทล. ได้ตระหนักถึงความสะดวกและความปลอดภัยในการเดินทางของประชาชน โดยได้กำหนดแผนบริหารการจราจรในช่วงเทศกาลสงกรานต์อย่างเป็นระบบ และได้บูรณาการร่วมกันกับหน่วยงานที่เกี่ยวข้อง เพื่อสร้างความมั่นใจในการเดินทางของพี่น้องประชาชน ที่ใช้เส้นทางบนถนนพระราม 2 นอกจากนี้ ได้จัดเตรียมเจ้าหน้าที่ เครื่องจักร และอุปกรณ์ต่าง ๆ ในการอำนวยความสะดวกและความปลอดภัยแก่ประชาชนอย่างเต็มกำลังตลอดเทศกาลสงกรานต์ 2567 อาทิ คืนพื้นผิวจราจรบนถนนพระราม 2 ที่มีการก่อสร้างทั้งหมด พร้อมให้หยุดการก่อสร้างชั่วคราว เพื่ออำนวยความสะดวกประชาชน ขณะเดียวกัน ยังได้ประสานงานร่วมกับตำรวจทางหลวงในการเปิดช่องทางพิเศษ (REVERSIBLE LANE) ในกรณีที่การจราจรคับคั่ง เพื่อระบายการจราจรให้คล่องตัวด้วย
“ในช่วงเทศกาลสงกรานต์ 2567 ผมขอให้พี่น้องประชาชนทุกคนมีความสุข และหวังว่าทุก ๆ ท่าน เดินทางกลับภูมิลำเนาโดยสวัสดิภาพ หรือเดินทางท่องเที่ยวไปยังจุดหมายปลายทางต่าง ๆ ได้อย่างสะดวก รวดเร็ว ปลอดภัย และไร้อุบัติเหตุ” นายสุริยะ กล่าว

ที่มา : https://www.thaigov.go.th/news/contents/details/81673