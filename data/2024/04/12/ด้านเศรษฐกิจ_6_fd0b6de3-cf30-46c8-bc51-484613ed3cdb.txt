รัฐบาลไทย-ข่าวทำเนียบรัฐบาล-“พิมพ์ภัทรา” ห่วงความปลอดภัยประชาชนช่วงสงกรานต์ สั่ง สมอ. ตรวจเข้มมาตรฐาน หมวกกันน็อก ปืนฉีดน้ำ ยางรถยนต์  


วันศุกร์ที่ 12 เมษายน 2567
12/04/2567
พิมพ์
“พิมพ์ภัทรา” ห่วงความปลอดภัยประชาชนช่วงสงกรานต์ สั่ง สมอ. ตรวจเข้มมาตรฐาน หมวกกันน็อก ปืนฉีดน้ำ ยางรถยนต์
“พิมพ์ภัทรา” ห่วงความปลอดภัยประชาชนช่วงสงกรานต์ สั่ง สมอ. ตรวจเข้มมาตรฐาน หมวกกันน็อก ปืนฉีดน้ำ ยางรถยนต์
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เปิดเผยว่า ช่วงเทศกาลสงกรานต์ของทุกปี มักเป็นช่วงที่เกิดอุบัติเหตุมากที่สุด เห็นได้จากสถิติปี 2566 มีอุบัติเหตุจากการใช้รถจักรยานยนต์ สูงถึง 80.46 % ของอุบัติเหตุทางถนนทั้งหมด ตนจึงได้กำชับให้สำนักงานมาตรฐานผลิตภัณฑ์อุตสาหกรรม (สมอ.) ในฐานะหน่วยงานที่ทำหน้าที่ควบคุมมาตรฐานสินค้าให้เพิ่มความเข้มงวดในการตรวจสินค้าที่เกี่ยวข้องกับความปลอดภัยและเป็นที่นิยมใช้ของประชาชนในช่วงเทศกาลสงกรานต์ ทั้งหมวกกันน็อก ปืนฉีดน้ำ และยางรถยนต์ในร้านจำหน่ายทั่วไป ห้างสรรพสินค้า รวมทั้งเฝ้าระวังการจำหน่ายผ่านแพลตฟอร์มออนไลน์ เพื่อป้องกันสินค้าด้อยคุณภาพไม่ได้มาตรฐานถึงมือผู้บริโภค ลดการสูญเสียทั้งต่อชีวิตและทรัพย์สิน เพื่อให้เทศกาลสงกรานต์เป็นเทศกาลแห่งความสุขของประชาชนทุกคน
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า สมอ. ส่งเจ้าหน้าที่ออกตรวจหมวกกันน็อก ปืนฉีดน้ำ และยางรถยนต์ อย่างต่อเนื่องและเข้มงวดมากขึ้น  ก่อนเทศกาลสงกรานต์ เพื่อป้องกันและสกัดสินค้าไม่ได้มาตรฐานในท้องตลาดก่อนถึงมือประชาชน โดยเฉพาะปืนฉีดน้ำซึ่งเป็นสินค้าที่ทุกเพศทุกวัยนิยมซื้อมาใช้ในช่วงสงกรานต์ และจัดเป็นสินค้าควบคุมของ สมอ. ในกลุ่ม “ของเล่น” ปัจจุบันมีทั้งปืนฉีดน้ำแบบทั่วไปและปืนฉีดน้ำไฟฟ้า ซึ่งปืนฉีดน้ำไฟฟ้าที่ได้มาตรฐาน มอก. นั้น ครอบคลุมเฉพาะปืนฉีดน้ำไฟฟ้าที่มีแรงดันไม่เกิน 24 โวลต์ และต้องผ่านการทดสอบแรงดันน้ำ ด้วยการยิงปืนฉีดน้ำใส่แผ่นอะลูมิเนียมฟอยล์ในระยะ 100 เซนติเมตร แผ่นอะลูมิเนียมฟอยล์ต้องไม่ฉีกขาด ซึ่งหมายถึง     จะไม่ทำให้เกิดการบาดเจ็บตามร่างกาย ดังนั้น จึงขอเตือนประชาชนที่จะซื้อปืนฉีดน้ำไฟฟ้า ขอให้เลือกที่มีมาตรฐาน มอก. และขอให้เล่นด้วยความระมัดระวัง หลีกเลี่ยงการฉีดน้ำใส่ใบหน้าหรือดวงตาผู้อื่น สำหรับผู้ที่ขับขี่รถจักรยานยนต์ขอให้เลือกใช้หมวกกันน็อกที่มีเครื่องหมาย มอก. เพื่อช่วยป้องกันศีรษะไม่ให้ได้รับอันตรายเมื่อเกิดอุบัติเหตุ ส่วนยางรถยนต์ต้องเลือกที่มีเครื่องหมาย มอก. เพราะว่าจะมีประสิทธิภาพในการยึดเกาะถนนช่วยป้องกันการเกิดอุบัติเหตุจากการขับขี่ได้
สุดท้าย ขอฝากความห่วงใยถึงประชาชนที่เดินทางในช่วงเทศกาล และไม่อยู่บ้านเป็นเวลาหลายวัน ขอให้ตรวจสอบเครื่องใช้ไฟฟ้าทุกอย่างภายในบ้าน โดยเฉพาะปลั๊กไฟและปลั๊กพ่วงต้องมีเครื่องหมาย มอก. และอยู่ในสภาพที่ดี เพื่อลดความเสี่ยงในการเกิดเหตุเพลิงไหม้ที่มีสาเหตุมาจากเครื่องใช้ไฟฟ้าไม่ได้มาตรฐานด้วย เลขาธิการ สมอ. กล่าว

ที่มา : https://www.thaigov.go.th/news/contents/details/81692