รัฐบาลไทย-ข่าวทำเนียบรัฐบาล-สธ. สืบสานประเพณีไทย “ชลน่าน” นำคณะผู้บริหาร สรงน้ำพระ รดน้ำขอพรผู้อาวุโส เนื่องในเทศกาลสงกรานต์


วันพุธที่ 10 เมษายน 2567
สธ. สืบสานประเพณีไทย “ชลน่าน” นำคณะผู้บริหาร สรงน้ำพระ รดน้ำขอพรผู้อาวุโส เนื่องในเทศกาลสงกรานต์
กระทรวงสาธารณสุข ร่วมสืบสานประเพณีไทย อัญเชิญ “พระพุทธนิรามัย” พระพุทธรูปประจำกระทรวงให้บุคลากรได้สรงน้ำเนื่องในวันสงกรานต์
“หมอชลน่าน” นำคณะผู้บริหาร รดน้ำขอพรผู้อาวุโสอดีตผู้บริหารและผู้มีคุณูปการต่อกระทรวงสาธารณสุข สร้างสัมพันธภาพที่ดีและความรักความสามัคคีภายในองค์กร
วันนี้ (10 เมษายน 2567) ที่กระทรวงสาธารณสุข จังหวัดนนทบุรี นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นายสันติ  พร้อมพัฒน์ รัฐมนตรีช่วยว่าการกระทรวงสาธารณสุข และนายแพทย์โอภาส การย์กวินพงศ์ ปลัดกระทรวงสาธารณสุข ร่วมงาน “สรงน้ำพระและรดน้ำขอพร” เนื่องในเทศกาลสงกรานต์ประจำปี 2567 โดยในช่วงเช้า ได้มีการอัญเชิญพระพุทธนิรามัย ขนาดหน้าตัก 9 นิ้ว มาประดิษฐานบนขบวนรถแห่เวียนรอบบริเวณกระทรวงสาธารณสุข เพื่อให้บุคลากรได้ร่วมกันสรงน้ำพระพุทธรูปประจำกระทรวงเป็นศิริมงคล ก่อนจะร่วมกันรดน้ำขอพรผู้อาวุโสอดีตผู้บริหารกระทรวงสาธารณสุขเป็นลำดับถัดไป
โดยเทศกาลสงกรานต์กระทรวงสาธารณสุขปี 2567 นี้ ได้เชิญอดีตปลัดกระทรวงสาธารณสุข ประกอบด้วย ศ.พิเศษ นายแพทย์ไพจิตร ปวะบุตร, นายแพทย์วินัย วิริยกิจจา, ศ.พิเศษ ดร. นายแพทย์วิชัย เทียนถาวร, นายแพทย์ไพจิตร์ วราชิต, นายแพทย์เจษฎา โชคดำรงสุข และ นายแพทย์เกียรติภูมิ วงศ์รจิต เพื่อให้บุคลากรสาธารณสุขได้ร่วมรดน้ำขอพร แสดงกตเวทิตาในคุณงามความดีที่ทุกท่านได้เป็นผู้นำทางด้านนโยบาย ทุ่มเทสติปัญญา ความรู้ ความสามารถ ในการพัฒนากระทรวงสาธารณสุขและระบบสุขภาพของประเทศไทยจนเจริญก้าวหน้า ซึ่งเป็นสิ่งที่ชาวกระทรวงสาธารณสุขยึดถือปฏิบัติมาอย่างต่อเนื่อง
ทั้งนี้ วันสงกรานต์ ถือเป็นวันขึ้นปีใหม่ของไทย เป็นวันที่ครอบครัว ชุมชน ได้มารวมกันทำกิจกรรมต่างๆที่แสดงถึงความรัก ความผูกพัน ความเอื้ออาทรที่มีต่อกัน เป็นประเพณีที่ดีงามสอดคล้องกับวิถีชีวิตของคนไทย กระทรวงสาธารณสุข ได้จัดกิจกรรม “วันสงกรานต์” เป็นประจำทุกปี เพื่อสืบสานวัฒนธรรมประเพณีที่ดีงามของไทย รวมถึงสร้างสัมพันธภาพที่ดีและความรักความสามัคคีให้เกิดขึ้นภายในองค์กรต่อไป
********************************************** 10 เมษายน 2567

ที่มา : https://www.thaigov.go.th/news/contents/details/81599