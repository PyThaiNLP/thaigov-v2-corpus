รัฐบาลไทย-ข่าวทำเนียบรัฐบาล-อำเภอแม่ใจ จับมือสำนักงานพัฒนาชุมชนอำเภอ และนักขับเคลื่อนยุทธศาสตร์นำการเปลี่ยนแปลงตำบล ร่วมจัด “กิจกรรมรักษ์ชีวี” เปิดตลาดนัดชุมชน “กาดนำวิถี ของดีตำบลศรีถ้อย” ขยายผลสู่การพัฒนาฯ


วันพุธที่ 10 เมษายน 2567
10/04/2567
พิมพ์
อำเภอแม่ใจ จับมือสำนักงานพัฒนาชุมชนอำเภอ และนักขับเคลื่อนยุทธศาสตร์นำการเปลี่ยนแปลงตำบล ร่วมจัด “กิจกรรมรักษ์ชีวี” เปิดตลาดนัดชุมชน “กาดนำวิถี ของดีตำบลศรีถ้อย” ขยายผลสู่การพัฒนาฯ
อำเภอแม่ใจ จับมือสำนักงานพัฒนาชุมชนอำเภอ และนักขับเคลื่อนยุทธศาสตร์นำการเปลี่ยนแปลงตำบล ร่วมจัด “กิจกรรมรักษ์ชีวี” เปิดตลาดนัดชุมชน “กาดนำวิถี ของดีตำบลศรีถ้อย” ขยายผลสู่การพัฒนาโครงการตำบลเข้มแข็งตามหลักปรัชญาเศรษฐกิจพอเพียง
วันนี้ (10 เม.ย. 67) นายพีรัช จันธิมา นายอำเภอเเม่ใจ เปิดเผยว่า อำเภอแม่ใจ จังหวัดพะเยา ได้จัดกิจกรรมเปิดตลาดนัดชุมชน “กาดนำวิถี ของดีตำบลศรีถ้อย” ภายใต้โครงการตำบลเข้มแข็ง ตามหลักปรัชญาของเศรษฐกิจพอเพียง เพื่อส่งเสริมให้ผู้นำกลุ่มองค์กรภาคีเครือข่ายและประชาชนได้เรียนรู้และน้อมนำหลักปรัชญาของเศรษฐกิจพอเพียงมาใช้ในการดำเนินชีวิตให้มีความเข้มแข็งทั้ง 3 มิติ ได้แก่ ด้านความมั่นคง ความมั่งคั่ง และความยั่งยืน โดยมีนางชุติกาญจน์ จันธิมา นายกกิ่งกาชาดอำเภอแม่ใจ นางสาวจินตนา สายสอน พัฒนาการอำเภอแม่ใจ หัวหน้าส่วนราชการระดับอำเภอ กำนัน ผู้ใหญ่บ้าน และประชาชนในพื้นที่อำเภอแม่ใจเข้าร่วมกิจกรรมดังกล่าว
นายพีรัช จันธิมา นายอำเภอเเม่ใจ กล่าวว่า การจัดตลาดนัดชุมชน “กาดนำวิถี ของดีตำบลศรีถ้อย” ในครั้งนี้ เป็นการรวบรวมผลผลิตทางการเกษตรปลอดภัย ของประชาชนทั้ง 13 หมู่บ้าน จากการสร้างความมั่นคงทางอาหาร ตลอดจนการแปรรูปผลิตภัณฑ์ชุมชน และการใช้ประโยชน์จากพืชให้สี ตามโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดาฯ สยามบรมราชกุมารี (อพ.สธ.) นำมาสร้างมูลค่าเพิ่ม สร้างอาชีพ สร้างรายได้ เพื่อพัฒนาคุณภาพชีวิตให้แก่ประชาชนในตำบลศรีถ้อย และพื้นที่ใกล้เคียง ซึ่งกิจกรรมในวันนี้เป็นการแสดงพลังความเข้มแข็งของหมู่บ้าน/ชุมชน ในตำบลศรีถ้อย อำเภอแม่ใจ จังหวัดพะเยา ในรูปแบบที่หลากหลาย อาทิ การแสดงฟ้อนรำของกลุ่มสตรีบ้านขัวตาด การแสดงดนตรีพื้นบ้านโดยชมรมผู้สูงอายุ การแสดงโฟล์คซองคำเมืองของกลุ่มศิลปินตำบลศรีถ้อย พิธีเปิดป้ายตลาดชุมชน “กาดนำวิถี ของดีตำบลศรีถ้อย” การทอดผ้าป่าเมล็ดพันธุ์/แบ่งปันต้นกล้าแห่งความดีให้แก่ประชาชน โดยได้รับพระเมตตาจากพระครูประยุตสีลสุนทร เจ้าคณะตำบลศรีถ้อย เจ้าอาวาสวัดศรีบุญชุม และพระครูพิพิธปัญญากร เจ้าอาวาสวัดฝายหิน เข้าร่วมกิจกรรมนอกจากนี้ ภายในกาดนำวิถีของดีตำบลศรีถ้อยได้มีการจำหน่าย ผลิตภัณฑ์ชุมชนที่หลากหลาย เช่น ผัก ผลไม้ ข้าวอินทรีย์ ชา กาแฟ และผลิตภัณฑ์ผ้าพิมพ์ลายใบไม้สีธรรมชาติ ด้วย
“ขอชื่นชมและเป็นกำลังใจให้ผู้นำนักขับเคลื่อนยุทธศาสตร์นำการเปลี่ยนแปลง ระดับตำบล (ทีมครู ข ตำบลศรีถ้อย) ที่ได้มีแนวคิดในการนำผลผลิตจากการสร้างความมั่นคงทางอาหาร จากระดับพออยู่ พอกิน มาแบ่งปัน สร้างเป็นอาชีพ และสร้างรายได้ ขยายผลไปสู่การเสริมสร้างความสามารถในการบริหารจากตำบลไปสู่อีกตำบลด้วยการจัดการตนเอง และร่วมกันค้นหาวิธีการขับเคลื่อนตำบลเข้มแข็งฯ ที่สามารถทำการดำเนินงานได้ครอบคลุมทุกหมู่บ้านในตำบล ภายใต้การดำเนินงานตำบลเข้มแข็ง ตามหลักปรัชญาของเศรษฐกิจพอเพียง ซึ่งสอดคล้องกับนโยบายของนายสุทธิพงษ์ จุลเจริญ ปลัดกระทรวงมหาดไทย ที่ให้ยึดหลักการมีส่วนร่วม (ร่วมคิด ร่วมพูดคุยและวางแผน ร่วมลงมือทำ และร่วมรับผลประโยชน์) ผ่านกระบวนการเรียนรู้ร่วมกันตามกลไกการขับเคลื่อนงานสืบสานศาสตร์พระราชา (3 ระดับ 5 กลไก 7 ภาคีเครือข่าย) ที่เกิดจากการ “ระเบิดจากข้างใน” อย่างแท้จริง และมีความมุ่งหวังเป็นอย่างยิ่งว่าจะเกิดความต่อเนื่องและยั่งยืน รักษาอัตลักษณ์วิถีชุมชน และให้มีการพัฒนาต่อยอดให้ดียิ่งขึ้น รวมถึงประชาสัมพันธ์สร้างการรับรู้อย่างทั่วถึง โดยการขับเคลื่อนโครงการหมู่บ้านยั่งยืน (Sustainable Village) ทำให้ทุกพื้นที่มีความมั่นคงและเข้มแข็ง รวมถึงมีการน้อมนำหลักปรัชญาของเศรษฐกิจพอเพียงมาประยุกต์ใช้ ทั้งนี้ การจัดกิจกรรมดังกล่าว ยังเป็นส่วนหนึ่งของการบูรณาการงานในพื้นที่อำเภอแม่ใจ ในกิจกรรมรักษ์ชีวีภายใต้โครงการ 6 รักษ์ 6 รอบ 72 พรรษา เฉลิมพระเกียรติพระบาทสมเด็จพระเจ้าอยู่หัวฯ ของอำเภอแม่ใจอีกด้วย” นายพีรัชฯ กล่าวเพิ่มเติม
นายพีรัช จันธิมา นายอำเภอเเม่ใจ กล่าวในช่วงท้ายว่า สิ่งสำคัญที่อำเภอแม่ใจ จังหวัดพะเยา มุ่งเน้นในการขับเคลื่อนการดำเนินกิจกรรม คือ กลไก 7 ภาคีเครือข่าย ได้แก่ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน และหลักการทรงงาน 4 ด้าน คือ ร่วมคิด ร่วมวางแผน ร่วมทำ และร่วมรับประโยชน์ มาอย่างต่อเนื่อง โดยเฉพาะอย่างยิ่งภาคีเครือข่ายภาคผู้นำศาสนา ซึ่งอำเภอแม่ใจได้รับเมตตาจากคณะสงฆ์ เป็นผู้นำศาสนาตามหลักการ “บวร - บ้าน วัด ราชการ/โรงเรียน” ร่วมกับผู้นำให้พื้นที่ และฝ่ายปกครอง ในการเสริมสร้างสิ่งที่ดีของชีวิตให้กับพี่น้องประชาชน ด้วยการรณรงค์ให้มีการปลูกผักสวนครัวทุกครัวเรือน เน้นการพึ่งตนเองและความสามัคคีของคนในชุมชน พร้อมทั้งต่อยอดและขยายผลอย่างต่อเนื่องให้เห็นผลเป็นรูปธรรม โดยในปี 2567 ได้มีการต่อยอดเป้าหมายการดำเนินการครัวเรือนปลูกผักสวนครัวอย่างน้อย 10 ชนิด ให้เต็มพื้นที่ครบทุกครัวเรือน ตามข้อมูลมาตรฐาน ThaiQM ของกรมการปกครอง กระทรวงมหาดไทย พร้อมทั้งมีการรณรงค์ส่งเสริมการดำเนินกิจกรรม “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” ให้เต็มในทุกพื้นที่ของอำเภอแม่ใจ จังหวัดพะเยา
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81582