รัฐบาลไทย-ข่าวทำเนียบรัฐบาล-“รัฐบาล”อวยพรชาวไทยมุสลิมเนื่องในวันอีฎิ้ลฟิตริ ขอมีแต่ความสันติสุข กำลังกายสมบูรณ์แข็งแรงแก่พี่น้องชาวไทยมุสลิมทุกท่าน


วันพุธที่ 10 เมษายน 2567
10/04/2567
พิมพ์
“รัฐบาล”อวยพรชาวไทยมุสลิมเนื่องในวันอีฎิ้ลฟิตริ ขอมีแต่ความสันติสุข กำลังกายสมบูรณ์แข็งแรงแก่พี่น้องชาวไทยมุสลิมทุกท่าน
“รัฐบาล”อวยพรชาวไทยมุสลิมเนื่องในวันอีฎิ้ลฟิตริ ขอมีแต่ความสันติสุข กำลังกายสมบูรณ์แข็งแรงแก่พี่น้องชาวไทยมุสลิมทุกท่าน
10 เม.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า เนื่องด้วยสำนักจุฬาราชมนตรีประกาศได้ออกประกาศ เรื่องกำหนดให้วันที่ 1 ของเดือนเซาวาล (วันอีฎิ้ลฟิตริ) ฮิจเราะห์ศักราช 1445
โดยตามที่ได้ประกาศให้พี่น้องชาวไทยมุสลิมทั่วประเทศ ดูดวงจันทร์ กำหนดให้วันที่ 1 ของเดือนเซาวาล (วันอีฎิ้ลฟิตริ) ฮิจเราะห์ศักราช 1445 ในวันอังคารที่ 9 เมษายน พ.ศ. 2567 เวลาหลังดวงอาทิตย์ลับขอบฟ้านั้น ปรากฏว่า “มีผู้เห็นดวงจันทร์”จึงประกาศว่า วันที่ 1 ของเดือนเซาวาล (วันอีฎิ้ลฟิตริ) ฮิจเราะห์ศักราช 1445 ตรงกับวันพุธที่ 10 เมษายน พ.ศ. 2567
“รัฐบาลโดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ขอส่งความรัก ความระลึกถึงและความปรารถนาดีมายังพี่น้องชาวไทยมุสลิมทุกคนทั้งที่พำนักอยู่ในประเทศและต่างประเทศ วันอีฎิ้ลฟิตริคือวาระแห่งการเฉลิมฉลองวันสิ้นสุดการถือศีลอดในเดือนรอมฎอน เป็นสิ่งที่น่าชื่นชมถึงจิตใจอันบริสุทธิ์ ที่บริบูรณ์ไปด้วยศรัทธาในการทำคุณงามความดี ด้วยความมุ่งมั่น เสียสละ และอดทนของพี่น้องชาวไทยมุสลิมทุกคน อีกทั้งยังแสดงถึงความสัมพันธ์ และความเอื้ออาทรต่อกันในหมู่ครอบครัว มิตรสหาย อันเป็นวิถีปฏิบัติที่งดงามและเปี่ยมไปด้วยความรักอย่างแท้จริง“
น.ส.เกณิกา กล่าวต่อว่า ในโอกาสนี้ รัฐบาลขอสันติสุขจงประสบแด่ทุกคน และขอพรอันประเสริฐจากเอกองค์พระผู้อภิบาล ได้โปรดประทานความเมตตา ความอิ่มเอมใจ และมีความสันติสุขตลอดไป ในวาระนี้ขอพระผู้เป็นเจ้าได้โปรดประทานความเมตตา ความสุขสวัสดี ความเจริญรุ่งเรือง และกำลังใจ กำลังกายที่สมบูรณ์แข็งแรงแก่พี่น้องชาวไทยมุสลิมทุกท่านโดยทั่วกัน

ที่มา : https://www.thaigov.go.th/news/contents/details/81575