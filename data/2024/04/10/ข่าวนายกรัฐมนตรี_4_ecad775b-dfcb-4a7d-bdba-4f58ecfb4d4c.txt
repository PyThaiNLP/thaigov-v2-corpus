รัฐบาลไทย-ข่าวทำเนียบรัฐบาล-นายกฯ ตรวจเยี่ยมสถานีขนส่งผู้โดยสารกรุงเทพ (หมอชิต 2) เช็คความพร้อมรองรับการเดินทางของประชาชนช่วงเทศกาลสงกรานต์ ให้คะแนน 8/10 ย้ำเข้มงวดตรวจสภาพร่างกาย-สารเสพติดพนักงานขับรถ


วันพุธที่ 10 เมษายน 2567
10/04/2567
พิมพ์
นายกฯ ตรวจเยี่ยมสถานีขนส่งผู้โดยสารกรุงเทพ (หมอชิต 2) เช็คความพร้อมรองรับการเดินทางของประชาชนช่วงเทศกาลสงกรานต์ ให้คะแนน 8/10 ย้ำเข้มงวดตรวจสภาพร่างกาย-สารเสพติดพนักงานขับรถ
นายกฯ ตรวจเยี่ยมสถานีขนส่งผู้โดยสารกรุงเทพ (หมอชิต 2) เช็คความพร้อมรองรับการเดินทางของประชาชนช่วงเทศกาลสงกรานต์ ให้คะแนน 8/10 ย้ำเข้มงวดตรวจสภาพร่างกาย-สารเสพติดพนักงานขับรถก่อนออกเดินทาง เพื่อความปลอดภัยของผู้โดยสาร
วันนี้ (10 เมษายน 2567)  เวลา 14.20 น. ณ สถานีขนส่งผู้โดยสารกรุงเทพ (จตุจักร) หรือ หมอชิต 2 ถนนกำแพงเพชร 2 เขตจตุจักร กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจเยี่ยมการเตรียมความพร้อมรองรับการเดินทางของประชาชนในช่วงเทศกาลสงกรานต์ โดยมีนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นางมนพร เจริญศรี รัฐมนตรีช่วยว่าการกระทรวงคมนาคม นายสุรพงษ์ ปิยะโชติ รัฐมนตรีช่วยว่าการกระทรวงคมนาคม และนายชยธรรม์ พรหมศร ปลัดกระทรวงคมนาคม เข้าร่วมด้วย นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีรับฟังรายงานสรุปภาพรวมการพัฒนาสถานีขนส่งผู้โดยสารกรุงเทพ (จตุจักร) และการเตรียมความพร้อมในการอำนวยความสะดวกและความปลอดภัยเพื่อรองรับการเดินทางของประชาชนในช่วงเทศกาลสงกรานต์ ปี 2567 จากนั้น นายกฯ ได้ตรวจติดตามความพร้อมในการอำนวยความสะดวกและความปลอดภัยเพื่อรองรับการเดินทางของประชาชน อาทิ การพัฒนาสถานีขนส่งฯ และการปรับปรุงชานชาลาจุดจอดสำหรับรถโดยสาร (ขาเข้า - ขาออก) บริเวณชานชาลาที่ 1 และ 2 การปรับปรุงสิ่งอำนวยความสะดวกต่าง ๆ เช่น การเพิ่มเก้าอี้พักคอย ห้องน้ำ ความพร้อมของไฟส่องสว่าง บริเวณภายในห้องโถงสถานีขนส่งผู้โดยสาร ชั้น 1 การเชื่อมโยงระบบขนส่งสาธารณะอย่างไร้รอยต่อ บริเวณจุดให้บริการรถแท็กซี่ และรถโดยสารสาธารณะ ขสมก. โดยนายกฯ กล่าวชื่นชมทุกหน่วยงานที่เกี่ยวข้องที่ร่วมกันพัฒนาและปรับปรุงสถานีขนส่งผู้โดยสารกรุงเทพฯ (หมอชิต 2) สร้างความสะดวกให้กับประชาชนผู้ใช้งานในช่วงเทศกาลสงกรานต์ พร้อมกับเน้นย้ำให้เข้มงวดในการตรวจสภาพร่างกาย ตรวจสารเสพติดของพนักงานขับรถโดยสารก่อนออกเดินทางเพื่อความปลอดภัยของผู้โดยสาร และอยากให้มีการจัดเจ้าหน้าที่ทำความสะอาดเป็นประจำเพื่อให้สถานีขนส่งผู้โดยสารกรุงเทพฯ (หมอชิต 2) มีความสะอาดอยู่เสมอ
ภายหลังตรวจเยี่ยมสถานีขนส่งผู้โดยสารกรุงเทพฯ (หมอชิต 2) นายกฯ ให้สัมภาษณ์ต่อสื่อมวลชนว่า รัฐบาลมีความตั้งใจที่อยากให้ประชาชนมีความสะดวกสบาย และสิ่งสำคัญที่สุดคือความสะอาด พร้อมกับการให้บริการที่ดี สามารถจองตั๋วออนไลน์ ซึ่งจากการได้สอบถามประชาชนที่ใช้บริการต่างบอกว่ามีความสุขดี สถานที่สะอาดขึ้น และตั๋วมีราคาที่เหมาะสม โดยการมาตรวจเยี่ยมสถานีขนส่งผู้โดยสารกรุงเทพฯ (หมอชิต 2) ในวันนี้อาจมีการเตรียมงานไว้เป็นพิเศษ จะต้องไปตรวจเยี่ยมแบบที่ไม่มีการแจ้งล่วงหน้าจะดีกว่าเพื่อเห็นหน้างานจริง อีกทั้งนายกฯ ได้ให้คะแนนสถานีขนส่งผู้โดยสารกรุงเทพฯ (หมอชิต 2) 8 เต็ม 10 คะแนน และเสนอแนะให้ บขส. มีการหารายได้เสริมด้วยการติดป้ายโฆษณา เนื่องจากปัจจุบันสามารถเก็บค่าบริการได้ถึง 3 ล้านบาท เพื่อนำรายได้ส่วนนี้มาพัฒนาต่อไป

ที่มา : https://www.thaigov.go.th/news/contents/details/81607