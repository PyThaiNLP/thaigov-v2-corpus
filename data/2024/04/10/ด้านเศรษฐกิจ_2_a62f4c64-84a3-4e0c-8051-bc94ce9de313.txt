รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ประชุมผู้บริหารระดับสูงของ อก. ติดตามการออกใบอนุญาต รง. ความคืบหน้าอนุมัติสินเชื่อกองทุน SME และกากแคดเมียม


วันพุธที่ 10 เมษายน 2567
10/04/2567
พิมพ์
รัฐมนตรีฯ พิมพ์ภัทรา ประชุมผู้บริหารระดับสูงของ อก. ติดตามการออกใบอนุญาต รง. ความคืบหน้าอนุมัติสินเชื่อกองทุน SME และกากแคดเมียม
รัฐมนตรีฯ พิมพ์ภัทรา ประชุมผู้บริหารระดับสูงของ อก. ติดตามการออกใบอนุญาต รง. ความคืบหน้าอนุมัติสินเชื่อกองทุน SME และกากแคดเมียม
วันที่ 9 เมษายน 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมผู้บริหารระดับสูงของกระทรวงอุตสาหกรรม ครั้งที่ 5 /2567 โดยมีนายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายณัฐพล รังสิตพล ปลัดกระทรวงอุตสาหกรรม นายเอกภัทร วังสุวรรณ นายบรรจง สุกรีฑา นายใบน้อย สุวรรณชาตรี นางสาวณัฐฏิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ นายศุภกิจ บุญศิริ นายเอกนิติ รมยานนท์ นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม และผู้บริหารระดับสูงของกระทรวงอุตสาหกรรม ร่วมประชุม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
โดยที่ประชุมได้รายงานความคืบหน้าการดำเนินงานการออกใบอนุญาตของกรมโรงงานอุตสาหกรรม (กรอ.) และรายงานผลการดำเนินงานจากการลงพื้นที่ตรวจราชการของกระทรวงอุตสาหกรรม (อก.)ในคราวประชุมคณะรัฐมนตรีสัญจร ณ จังหวัดหนองบัวลำภู ครั้งที่ 1/2566 จังหวัดระนอง ครั้งที่ 1/2567 และจังหวัดพะเยา ครั้งที่ 2/2567 นอกจากนี้ยังได้มีการนำเสนอผลงานสำคัญในรอบ 6 เดือนของ อก. ซึ่งรัฐมนตรีฯ พิมพ์ภัทรา ได้ให้ทางสถาบันเพิ่มผลผลิตแห่งชาติ หาแนวทางการมอบรางวัลคุณภาพแห่งชาติ ให้กับทาง SME เพื่อเป็นกำลังใจในการขับเคลื่อนสู่ภาคอุตสาหกรรมต่อไป นอกจากนี้ กองทุนพัฒนาเอสเอ็มอีตามแนวประชารัฐ ได้รายงานความคืบหน้าการอนุมัติสินเชื่อโครงการสินเชื่อลดโลกร้อน วงเงิน 1,500 ล้าน ล่าสุดได้มีการอนุมัติไปแล้ว 34.8 ล้านบาท และมีการเบิกจ่ายแล้ว 15.19 ล้านบาท
นอกจากนี้ ที่ประชุมยังได้รายงานกรณีการตรวจพบการขนย้ายกากอุตสาหกรรมจากจังหวัดตากมายังจังหวัดสมุทรสาคร โดยบริษัทได้รับอนุญาตให้นำสิ่งปฏิกูลหรือวัสดุที่ไม่ใช้แล้วออกนอกบริเวณโรงงาน ประเภทกากสังกะสีและกาดแคดเมียม ปริมาณ 15,000 เมตริกตัน เพื่อส่งไปกำจัดยังโรงงานที่จังหวัดสมุทรสาคร จากข้อมูลในระบบของ กรอ. พบว่า มีการขนออกไปแล้วปริมาณ 13,832.10 เมตริกตัน และ กระทรวงอุตสากรรม ได้ออกคำสั่งที่ 79/2567 เรื่อง แต่งตั้งคณะกรรมการอำนวยการการขนย้ายกากแคดเมียมและกากสังกะสี โดยให้มีหน้าที่และอำนาจที่สำคัญคือ การอำนวยการและบริหารจัดการเพื่อให้ขนกากแคดเมียมและกากสังกะสีไปยังต้นกำเนิดให้แล้วเสร็จ รวมทั้งรับผิดชอบในการให้ข่าวสารประชาสัมพันธ์ภารกิจ และความคืบหน้าในการดำเนินการในนามของกระทรวงอุตสาหกรรมด้วย

ที่มา : https://www.thaigov.go.th/news/contents/details/81583