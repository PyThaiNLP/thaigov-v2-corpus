รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม มอบ ขสมก. จัดรถ Shuttle Bus เชื่อมต่อหมอชิต 2 - อนุสาวรีย์ชัยสมรภูมิ ระหว่างวันที่ 10 - 18 เมษายน 2567 อำนวยความสะดวกประชาชน


วันพุธที่ 10 เมษายน 2567
นางมนพร เจริญศรี รัฐมนตรีช่วยว่าการกระทรวงคมนาคม มอบ ขสมก. จัดรถ Shuttle Bus เชื่อมต่อหมอชิต 2 - อนุสาวรีย์ชัยสมรภูมิ ระหว่างวันที่ 10 - 18 เมษายน 2567 อำนวยความสะดวกประชาชน
...
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ช่วงเทศกาลสงกรานต์ 2567 คาดว่าจะมีประชาชนเดินทางไปสถานีขนส่งผู้โดยสารกรุงเทพ (จตุจักร) หรือหมอชิต 2 และสถานีกลางกรุงเทพอภิวัฒน์ เพื่อเดินทางกลับภูมิลำเนาต่างจังหวัดเป็นจำนวนมาก  ทางองค์การขนส่งมวลชนกรุงเทพ (ขสมก.) มีความห่วงใยประชาชน จึงได้มีการเตรียมความพร้อม จัดรถโดยสารประจำทาง จำนวน 14 เส้นทาง ได้แก่ สาย 3, 5, 16, 49, 77, 96, 134, 136, 138, 145, 204, 509, 536 และ A1 ให้บริการเพิ่มความสะดวกสบาย ให้กับพี่น้องประชาชนในการเดินทางจากใจกลางกรุงเทพฯ สู่สถานีขนส่งฯ  โดยมอบหมายให้ ขสมก. จัดรถ Shuttle Bus เชื่อมต่อ สถานีขนส่งผู้โดยสารกรุงเทพ (จตุจักร) - สถานีกลางกรุงเทพอภิวัฒน์ - สถานีรถไฟฟ้า BTS หมอชิต, สถานีรถไฟฟ้าใต้ดิน MRT สวนจตุจักร - อนุสาวรีย์ชัยสมรภูมิ (ฝั่งเกาะพหลโยธิน) ตั้งแต่วันที่ 10 - 18 เมษายน 2567  ให้เป็นไปตามนโยบาย “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” และนโยบาย “ราชรถยิ้ม” ของกระทรวงคมนาคม
ด้านนายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กล่าวว่า ขสมก. ได้จัดเตรียมรถโดยสารปรับอากาศยูโรทู จำนวน 4 คัน และรถโดยสารธรรมดา จำนวน 4 คัน เพื่อวิ่งให้บริการประชาชน (จอดรับ - ส่งทุกป้าย)ในเส้นทางเดินรถ Shuttle Bus เชื่อมต่อสถานีขนส่งผู้โดยสารกรุงเทพ (จตุจักร) - สถานีกลางกรุงเทพอภิวัฒน์ - สถานีรถไฟฟ้า BTS หมอชิต, สถานีรถไฟฟ้าใต้ดิน MRT สวนจตุจักร - อนุสาวรีย์ชัยสมรภูมิ (ฝั่งเกาะพหลโยธิน)  โดยมีรายละเอียด ดังนี้
- รถโดยสารปรับอากาศยูโรทู       จัดเก็บค่าโดยสารในอัตรา 13 บาท ตลอดสาย
- รถโดยสารธรรมดา                 จัดเก็บค่าโดยสารในอัตรา 8 บาท ตลอดสาย
ให้บริการตั้งแต่เวลา 05.00 - 24.00 น. โดยปล่อยรถออกวิ่งทุก 10 นาที
ทั้งนี้ ประชาชนผู้ใช้บริการ สามารถสอบถามข้อมูลเพิ่มเติม ผ่านสายด่วน Call Center 1348
ได้ทุกวัน ตั้งแต่เวลา 05.00 - 22.00 น.

ที่มา : https://www.thaigov.go.th/news/contents/details/81586