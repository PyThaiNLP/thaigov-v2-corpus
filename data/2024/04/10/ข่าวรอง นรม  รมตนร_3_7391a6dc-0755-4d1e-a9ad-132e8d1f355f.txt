รัฐบาลไทย-ข่าวทำเนียบรัฐบาล-พวงเพ็ชร เอาจริง! ปราบบุหรี่ไฟฟ้า ตัวการทำลายเด็ก-เยาวชน สั่ง สคบ. ลงพื้นที่เชิงรุกใกล้ ม.ดัง กทม.  จับได้เพิ่มอีกกว่า 12,000 ชิ้น มูลค่ากว่า 3.6 ล้าน เตรียมรื้อกฎหมายเอาผิดขั้นสุด


วันพุธที่ 10 เมษายน 2567
10/04/2567
พิมพ์
พวงเพ็ชร เอาจริง! ปราบบุหรี่ไฟฟ้า ตัวการทำลายเด็ก-เยาวชน สั่ง สคบ. ลงพื้นที่เชิงรุกใกล้ ม.ดัง กทม.  จับได้เพิ่มอีกกว่า 12,000 ชิ้น มูลค่ากว่า 3.6 ล้าน เตรียมรื้อกฎหมายเอาผิดขั้นสุด
พวงเพ็ชร เอาจริง! ปราบบุหรี่ไฟฟ้า ตัวการทำลายเด็ก-เยาวชน สั่ง สคบ. ลงพื้นที่เชิงรุกใกล้ ม.ดัง กทม.  จับได้เพิ่มอีกกว่า 12,000 ชิ้น มูลค่ากว่า 3.6 ล้าน เตรียมรื้อกฎหมายเอาผิดขั้นสุด
วันนี้ (10 เมษายน 2567) เวลา 09.30 น. ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย นายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค พ.ต.อ.ประทีป เจริญกัลป์ รองเลขาธิการคณะกรรมการคุ้มครองผู้บริโภค และ พ.ต.อ.เจษฎา ยางนอก ผู้กำกับ สน.วังทองหลาง แถลงข่าวผลการลงพื้นที่จับกุมร้านค้าลักลอบจำหน่ายบุหรี่ไฟฟ้าใกล้สถานศึกษา บริเวณซอยรัชดาภิเษก 36 หลังมหาวิทยาลัยราชภัฎจันทรเกษม และบริเวณย่านรามคำแหง โดย สคบ. ได้บูรณาการความร่วมมือกับหน่วยงานที่เกี่ยวข้อง ประกอบด้วย เจ้าหน้าที่ตำรวจ สน.พหลโยธิน  เจ้าหน้าที่ตำรวจ สน.วังทองหลาง และสถาบันยุวทัศน์แห่งประเทศไทย
ดร.พวงเพ็ชร เปิดเผยว่า จากข้อสั่งการของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้กำชับในที่ประชุมคณะรัฐมนตรีเมื่อวานนี้ (9 เมษายน 2567) ให้หน่วยงานที่เกี่ยวข้องร่วมกับปราบปราม จับกุมผู้ลักลอบนำเข้า และจำหน่าย “บุหรี่ไฟฟ้า” อย่างจริงจังและเด็ดขาด  โดยเฉพาะร้านที่อยู่ใกล้สถานศึกษา ประกอบกับการลงพื้นที่ปราบปรามบุหรี่ไฟฟ้าอย่างต่อเนื่องของ สคบ. ในห้วงที่ผ่านมา พบว่ากลุ่มผู้เสพบุหรี่ไฟฟ้าส่วนมากเป็นกลุ่มเด็กและเยาวชน โดยมีการจำหน่ายทั้งออนไลน์และออฟไลน์ ที่น่ากังวลคือแบบออฟไลน์  ที่มีทั้งนำส่งถึงในโรงเรียน ใช้นักเรียนเป็นคนขาย หรือตั้งร้านค้าใกล้เคียงสถานศึกษา จากการปฏิบัติการเมื่อคืนที่ผ่านมา ได้รับรายงานจากทาง สคบ. ว่ามีการลงพื้นที่ 3 จุด จับกุมร้านค้าได้ 5 ร้าน  คือ จุดที่ 1 บริเวณซอยรัชดาภิเษก 36 (ซอยเสือใหญ่) เขตจตุจักร จำนวน 3 ร้าน จุดที่ 2 ซอยลาดพร้าว 122 (ซอยมหาดไทย) เขตวังทองกลาง จำนวน 1 ร้าน และจุดที่ 3 ซอยรามคำแหง 65 ถนนศรีวรา เขตวังทองหลาง จำนวน 1 ร้าน ยึดของกลางได้ 20 กระสอบ  ปริมาณกว่า 12,000 ชิ้น  คิดเป็นเงินมูลค่ากว่า 3.6 ล้านบาท
“เราต้องเร่งให้ความรู้เด็กและเยาวชน รวมถึงผู้ปกครอง ให้เฝ้าระวังการระบาดของบุหรี่ไฟฟ้า และรู้ถึงโทษที่ส่งผลต่อร่างการและพัฒนาการของเด็ก ที่ผ่านมาได้พูดคุยกับคณะผู้บริหารสถานศึกษาในพื้นที่กรุงเทพมหานคร 437 แห่ง ให้เร่งสร้างความตระหนักรู้เรื่องบุหรี่ไฟฟ้า ขณะเดียวกัน ขอความร่วมมือผู้ปกครองและผู้ใกล้ชิดเด็กและเยาวชน คอยสังเกตุและตรวจสอบสิ่งที่คาดว่าจะเป็นบุหรี่ไฟฟ้า และคอยตักเตือนและให้ความรู้ ป้องกันไม่ให้เด็กตกเป็นเหยื่อของมหันตภัยร้ายที่จะทำลายอนาคตของชาติ” ดร.พวงเพ็ชร กล่าว
นอกจากนี้ ดร.พวงเพ็ชร ยังได้กล่าวถึงการเตรียมหารือยกระดับการลงโทษผู้กระทำผิด ทั้งผู้ขาย ผู้ซื้อ และผู้เสพบุหรี่ไฟฟ้า พร้อมจะมีการจัดตั้งคณะทำงานเฉพาะกิจ เพื่อตรวจจับการลักลอบจำหน่ายบุหรี่ไฟฟ้าอย่างต่อเนื่อง โดยขอความร่วมมือประชาชนหากพบเห็นเบาะแสการลักลอบจำหน่ายบุหรี่ไฟฟ้า สามารถแจ้งได้ที่สายด่วน สคบ. 1166 ทางแอปพลิเคชัน OCPB Connect และ ทางไลน์ @TraffyFondue  ของกรุงเทพมหานคร

ที่มา : https://www.thaigov.go.th/news/contents/details/81585