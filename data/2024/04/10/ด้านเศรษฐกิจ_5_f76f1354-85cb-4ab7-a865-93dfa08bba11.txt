รัฐบาลไทย-ข่าวทำเนียบรัฐบาล-กระทรวงคมนาคมจัดงานวันสงกรานต์ประจำปี 2567 สืบสานวัฒนธรรมประเพณีของไทย


วันพุธที่ 10 เมษายน 2567
กระทรวงคมนาคมจัดงานวันสงกรานต์ประจำปี 2567 สืบสานวัฒนธรรมประเพณีของไทย
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เป็นประธานงานวันสงกรานต์ ของกระทรวงคมนาคม ประจำปี 2567 พร้อมด้วย ดร.มนพร เจริญศรี และนายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม ข้าราชการการเมือง ผู้บริหารระดับสูง
และหัวหน้าหน่วยงานในสังกัดกระทรวงคมนาคม เข้าร่วมงานฯ ในวันที่ 10 เมษายน 2567 ณ หอประชุมราชรถสโมสร กระทรวงคมนาคม
นายสุริยะ กล่าวว่า วันสงกรานต์ถือเป็นวันขึ้นปีใหม่ของไทยมาแต่โบราณ เป็นประเพณี
ที่เก่าแก่ งดงาม และเต็มไปด้วยบรรยากาศของความกตัญญู ความสนุกสนาน ความอบอุ่น และการแสดงความเคารพซึ่งกันและกัน อีกทั้ง ปัจจุบัน UNESCO ได้ประกาศขึ้นทะเบียนให้ “สงกรานต์ในประเทศไทย” เป็นมรดกทางวัฒนธรรมที่จับต้องไม่ได้ของมนุษยชาติ ตามมติที่ประชุมคณะกรรมการระหว่างรัฐบาลว่าด้วยการสงวนรักษามรดกวัฒนธรรมที่จับต้องไม่ได้ ครั้งที่ 18 ณ สาธารณรัฐบอตสวานา ซึ่งเป็นของขวัญอันล้ำค่าที่สร้างความภาคภูมิใจและเป็นเกียรติกับประเทศไทยอย่างมาก กระทรวงคมนาคมจึงขอร่วมเป็นส่วนหนึ่งในการสืบสานวัฒนธรรมประเพณีอันดีนี้ ด้วยการจัดงานวันสงกรานต์ของกระทรวงคมนาคม ประจำปี 2567 โดยภายในงาน
มีกิจกรรม ได้แก่ การสรงน้ำพระพุทธคมนาคมบพิธ และรดน้ำขอพรผู้ใหญ่ เพื่อความเป็นสิริมงคลในวันขึ้นปีใหม่ไทย
นายสุริยะ กล่าวเพิ่มเติมว่า ในเทศกาลสงกรานต์ที่ใกล้จะมาถึงนี้ กระทรวงคมคมได้เตรียมความพร้อมอำนวยความสะดวกและความปลอดภัยให้กับประชาชนอย่างเต็มกำลังความสามารถ โดยได้เน้นย้ำให้ทุกหน่วยงานดำเนินการภายใต้แผนการอำนวยความสะดวกและความปลอดภัยรองรับการเดินทางของประชาชน ช่วงเทศกาลสงกรานต์ พ.ศ. 2567 ของกระทรวงคมนาคมอย่างเคร่งครัด ภายใต้หัวข้อการรณรงค์ “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” เพื่อลดความสูญเสียทั้งชีวิต
และทรัพย์สินของพี่น้องประชาชน ในทุกมิติทั้งทางบก ทางราง ทางน้ำ และทางอากาศ

ที่มา : https://www.thaigov.go.th/news/contents/details/81588