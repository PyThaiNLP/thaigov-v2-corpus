รัฐบาลไทย-ข่าวทำเนียบรัฐบาล-“คารม” เผย รอง นรม. อนุทิน ลงพื้นที่เชียงใหม่ติดตามการแก้ปัญหาฝุ่น PM 2.5  ขอให้คนเผาป่าหยุดการกระทำ  ชื่นชม ปปส. ภาค 5 สกัดจับขบวนการค้ายาบ้า  เตือนคนขาย หนีไม่พ้นกฎหมาย


วันพุธที่ 10 เมษายน 2567
10/04/2567
พิมพ์
“คารม” เผย รอง นรม. อนุทิน ลงพื้นที่เชียงใหม่ติดตามการแก้ปัญหาฝุ่น PM 2.5  ขอให้คนเผาป่าหยุดการกระทำ  ชื่นชม ปปส. ภาค 5 สกัดจับขบวนการค้ายาบ้า  เตือนคนขาย หนีไม่พ้นกฎหมาย
“คารม” เผย รอง นรม. อนุทิน ลงพื้นที่เชียงใหม่ติดตามการแก้ปัญหาฝุ่น PM 2.5  ขอให้คนเผาป่าหยุดการกระทำ  ชื่นชม ปปส. ภาค 5 สกัดจับขบวนการค้ายาบ้า  เตือนคนขาย หนีไม่พ้นกฎหมาย
วันนี้ (10 เมษายน 2567) นายคารม   พลพรกลาง รองโฆษกประจำสำนักนายกรัฐมนตรี เปิดเผยว่า นายอนุทิน   ชาญวีรกูล  รองนายกรัฐมนตรีและรัฐมนตรีว่าการกระทรวงมหาดไทย  พร้อมด้วยนายสุทธิพงษ์  จุลเจริญ ปลัดกระทรวงมหาดไทย   อธิบดีกรมส่งเสริมการปกครองท้องถิ่น  อธิบดีกรมป้องกันและบรรเทาสาธารณภัย ร่วมเดินทางมายังจังหวัดเชียงใหม่   เพื่อติดตามการแก้ปัญหาหมอกควัน  และฝุ่น PM. 2.5 โดยมี นายนิรัตน์   พงษ์สิทธิถาวร  ผู้ว่าราชการจังหวัดเชียงใหม่ให้การต้อนรับ  และนำคณะฯ เข้าติดตามสถานการณ์หมอกควันไฟป่า และฝุ่นละอองขนาดเล็ก ณ กองพลทหารราบที่ 7  ตำบลดอนแก้ว อำเภอแม่ริม   จังหวัดเชียงใหม่
นายคารมกล่าวว่า นายอนุทิน มอบสิ่งของให้กับเจ้าหน้าที่ผู้ปฏิบัติงานด้านการควบคุมไฟป่าในพื้นที่จังหวัดเชียงใหม่  และพบปะให้กำลังใจเจ้าหน้าที่  พร้อมย้ำให้ทำงานอย่างเต็มที่  และได้ขอร้องให้คนที่ทำการเผาป่า ขอให้หยุดการกระทำ  เพราะทำให้อากาศเป็นพิษ  และทำลายการท่องเที่ยว  หากจับได้เจ้าหน้าที่จำเป็นต้องบังคับใช้กฎหมายอย่างเคร่งครัด
จากนั้น นายอนุทิน และคณะ ได้เข้ารับทราบผลการปฏิบัติงานของสำนักงานป้องกันและปราบปรามยาเสพติดภาค  5  พร้อมทั้งชื่นชมและให้กำลังใจการทำงานของเจ้าหน้าที่ ซึ่งทราบว่ามีผลการจับกุมยาบ้านับตั้งแต่เดือนตุลาคม  2566  ถึงเดือนมีนาคม  2567 สามารถจับกุมยาบ้าได้มากถึงเกือบ  60  ล้านเม็ด  พร้อมกล่าวย้ำว่า  “คนที่ทำการค้ายาเสพติด ไม่อาจหนีพ้นเงื้อมมือของกฎหมายไปได้  ต้องรับโทษสูงสุดถึงประหารชีวิต หรือจำคุก  ทำให้ครอบครัวเดือดร้อน  และไม่ควรคิดที่จะมาต่อสู้กับรัฐบาล  ซึ่งไม่มีทางที่จะสู้ได้  ต่อให้มีการผลิตออกมาเท่าใด  รัฐบาลต้องติดตามจับกุมได้ในที่สุด”

ที่มา : https://www.thaigov.go.th/news/contents/details/81613