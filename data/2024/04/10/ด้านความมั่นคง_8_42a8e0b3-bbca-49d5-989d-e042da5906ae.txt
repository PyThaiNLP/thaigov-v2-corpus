รัฐบาลไทย-ข่าวทำเนียบรัฐบาล-มท.1 ลงพื้นที่ติดตามสถานการณ์หมอกควัน ไฟป่า ในพื้นที่จังหวัดเชียงใหม่ ย้ำ รัฐบาลจะอยู่เคียงข้างผู้ปฏิบัติงานทุกหน่วยทุกคนจนกว่าจะปฏิบัติภารกิจสำเร็จ กำชับผู้ว่าฯ ใช้กลไกมาตรการ กม.


วันพุธที่ 10 เมษายน 2567
10/04/2567
พิมพ์
มท.1 ลงพื้นที่ติดตามสถานการณ์หมอกควัน ไฟป่า ในพื้นที่จังหวัดเชียงใหม่ ย้ำ รัฐบาลจะอยู่เคียงข้างผู้ปฏิบัติงานทุกหน่วยทุกคนจนกว่าจะปฏิบัติภารกิจสำเร็จ กำชับผู้ว่าฯ ใช้กลไกมาตรการ กม.
มท.1 ลงพื้นที่ติดตามสถานการณ์หมอกควัน ไฟป่า ในพื้นที่จังหวัดเชียงใหม่ ย้ำ รัฐบาลจะอยู่เคียงข้างผู้ปฏิบัติงานทุกหน่วยทุกคนจนกว่าจะปฏิบัติภารกิจสำเร็จ พร้อมกำชับผู้ว่าฯ ใช้กลไกมาตรการตามกฎหมายขั้นเด็ดขาดกับผู้ลักลอบเผาป่าไม่มีละเว้น
วันนี้ (10 เม.ย. 67) เวลา 09.30 น. ที่กองพลทหารราบที่ 7 ตำบลดอนแก้ว อำเภอแม่ริม จังหวัดเชียงใหม่ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ลงพื้นที่ตรวจติดตามสถานการณ์หมอกควัน ไฟป่า และฝุ่นละอองขนาดเล็ก (PM 2.5) ในพื้นที่จังหวัดเชียงใหม่ โดยมี นายสุทธิพงษ์ จุลเจริญ ปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายชูศักดิ์ รู้ยิ่ง หัวหน้าผู้ตรวจราชการกระทรวงมหาดไทย นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นายจักรพล ตั้งสุทธิธรรม รองเลขาธิการนายกรัฐมนตรีฝ่ายการเมือง พลตำรวจโท กฤตธาพล ยี่สาคร ผู้บัญชาการตำรวจภูธรภาค 5 พันเอก สุกิจ ภิญโญ เลขานุการผู้อำนวยการศูนย์ปฏิบัติการดับไฟป่า ร่วมลงพื้นที่
โอกาสนี้ นายอนุทิน ได้มอบสิ่งของและพบปะให้กำลังใจเจ้าหน้าที่ผู้ปฏิบัติงานด้านการควบคุมไฟป่าในพื้นที่จังหวัดเชียงใหม่ ได้แก่ ชุดสิงห์ไฟ กรมการปกครอง กระทรวงมหาดไทย ชุดเสือไฟ กรมป่าไม้ ชุดเหยี่ยวไฟ กรมอุทยานแห่งชาติ สัตว์ป่า และพันธุ์พืช และชุดปฏิบัติการลาดตระเวนและดับไฟป่า กองทัพภาค 3
นายอนุทิน กล่าวว่า การได้มาพบกับทุกท่านในวันนี้ด้วยความเป็นห่วงและความปรารถนาดี พวกเราทุกคนที่อยู่ส่วนกลางมีความห่วงใยท่านตลอดเวลา ท่านนายกรัฐมนตรีเศรษฐา ทวีสิน ได้สั่งการให้ตนได้เร่งเดินทางมาพบกับทุกท่าน พร้อมทั้งได้แสดงความชื่นชมและให้กำลังใจทุกคนที่ได้มุ่งมั่นปฏิบัติภารกิจด้วยความทุ่มเทเสียสละ และเราพร้อมที่จะให้การสนับสนุนในทุกวิถีทางที่จะทำให้ภารกิจสำเร็จลุล่วงด้วยดี ซึ่งแม้ว่าจะมีความเสี่ยงในการปฏิบัติภารกิจง ทั้งเรื่องสุขภาพ ทั้งเรื่องความปลอดภัย แต่ทุกท่านก็ยัง ยืนหยัด พร้อมที่จะทุ่มเทเสียสละตลอดเวลา นับเป็นสิ่งที่น่าภาคภูมิใจ เพราะทุกท่านเสี่ยงเพื่อประเทศชาติ เพื่อประชาชน เพื่อบ้านเมืองของเรา ดังที่พวกเราทุกคนตั้งใจเข้ามารับราชการ
"วันนี้ตนได้เห็นความพร้อมทั้งจากการสรุปสถานการณ์ของท่านผู้ว่าราชการจังหวัด และท่านผู้บังคับบัญชาระดับสูง ตลอดจนได้เห็นด้วยสายตาตนเองในความพร้อมของทุกท่าน โดยมีข้าราชการชั้นผู้ใหญ่ระดับผู้ตรวจราชการกระทรวงต่าง ๆ มาบัญชาการสถานการณ์ โดยมีทรัพยากรในการปฏิบัติภารกิจ เช่น เครื่องบินปีกหมุน ตลอดจนอุปกรณ์ต่าง ๆ ในการป้องกันบรรเทาไฟป่าโดยรัฐบาลจะอยู่เคียงข้างอย่างต่อเนื่องจนกว่าเราจะปฏิบัติภารกิจได้สำเร็จ ขณะเดียวกันเราใช้องคาพยพทุกวิถีทางอย่างเต็มที่่ในการหาวิธีป้องกันและลดความรุนแรงของไฟป่า" นายอนุทิน กล่าว
จากนั้น รองนายกรัฐมนตรีและรัฐมนตรีว่าการกระทรวงมหาดไทย พร้อมคณะ เดินทางไปยังศูนย์บัญชาการป้องกันและแก้ไขปัญหาไฟป่า หมอกควันและฝุ่นละอองขนาดเล็ก (PM 2.5) องค์การบริหารส่วนจังหวัดเชียงใหม่ ตำบลช้างเผือก อำเภอเมืองเชียงใหม่ จังหวัดเชียงใหม่ เพื่อรับฟังบรรยายสรุปข้อมูลสถานการณ์หมอกควัน ไฟป่าและฝุ่นละอองขนาดเล็ก (PM 2.5) ในพื้นที่จังหวัดเชียงใหม่
นายอนุทิน กล่าวมอบแนวทางการดำเนินงานว่า เราต่อสู้กับปัญหาไฟป่า หมอกควันและฝุ่นละอองขนาดเล็ก (PM 2.5) มาโดยตลอด บางปัญหาก็ควบคุมได้ บางปัญหาก็เกินความสามารถที่เราควบคุม เพราะเป็นภัยธรรมชาติ ทั้งนี้ แม้ว่าเราจะเอาชนะธรรมชาติไม่ได้ แต่เราก็หาวิธีการอยู่รอดได้ ทั้งนี้ จากหลายสาเหตุตามที่เราได้ทราบมา รวมถึงสถานการณ์ที่มาจากประเทศเพื่อนบ้าน ในเรื่องนี้ทางรัฐบาลได้ดำเนินการเจรจากับประเทศเพื่อนบ้านอย่างต่อเนื่อง และขอให้มั่นใจว่าเราจะไม่มีการเกรงใจพ่อค้าหรือนายทุนต่าง ๆ ที่แม้จะเป็นคนไทยแต่ไปสนับสนุนการปลูกพืชไร่ในประเทศเพื่อนบ้านแล้วให้เขาเผา แล้วฝุ่นละอองทั้งหลายก็ข้ามมาประเทศเรา เราจะไม่ลดลาวาศอกในเรื่องนี้ "ในส่วนปัญหาที่เกิดขึ้นในประเทศ ท่านผู้ว่าราชการจังหวัด และผู้บังคับการตำรวจภูธรจังหวัด ตลอดจนถึงทุกหน่วยงานที่มีอำนาจหน้าที่รับผิดชอบ ต้องพิจารณาตัดสินใจใช้ความเข้มงวดตามมาตรการกฎหมายในการดำเนินคดีกับผู้ที่ยังคิดที่จะเผาป่า เพียงเพราะเพื่อประโยชน์ในการทำพืชไร่ของตนเอง โดยไม่คำนึงว่าทำให้เกิดความเดือดร้อนต่อสุขภาพของประชาชนโดยรวม"
นายอนุทิน กล่าวเพิ่มเติมว่า ขอให้ผู้ว่าราชการจังหวัดและผู้บังคับการตำรวจภูธรจังหวัดตลอดจนหน่วยงานที่เกี่ยวข้องในฐานะทัพหน้า ได้เดินหน้าแก้ปัญหาเฉพาะหน้าอย่างไม่หยุดยั้ง เพราะความเดือดร้อนของพี่น้องประชาชนและสุขภาพอนามัยพี่น้องประชาชนเป็นเรื่องที่เราต้องช่วยกันอย่างเข้มข้นทุกวิถีทาง สำหรับในเรื่องการแก้ปัญหาระยะยาว ขอให้ได้ร่วมกันถอดบทเรียน นำผลจากการปฏิบัติไปดำเนินการปรับแผนเผชิญเหตุในอนาคตต่อไป ทั้งนี้ ทุกภาคส่วนตั้งแต่ท่านนายกรัฐมนตรีได้ให้การสนับสนุนงบกลางในการใช้ค่าน้ำมันอากาศยานเพื่อแก้ปัญหาดับไฟป่า ขณะเดียวกันส่วนกลางโดยกรมป้องกันและบรรเทาสาธารณภัย กรมส่งเสริมการปกครองท้องถิ่น พร้อมจะสนับสนุนอุปกรณ์ ทรัพยากรกำลังคน ทรัพยากรต่าง ๆ อย่างเต็มที่
เรื่องสำคัญคือเรื่องการสื่อสาร เมื่อมีการกระจายข่าวสารในวงกว้าง ก็จะมีข้อสงสัย ข้อกังขา ขอย้ำว่า เราต้องอดทน เรามีหน้าที่ในการบำบัดทุกข์ บำรุงสุข มีหน้าที่พิทักษ์สันติราษฎร์ มีหน้าที่ป้องกันป่า ป้องกันไฟ เราเป็นผู้รับผิดชอบสถานการณ์ ไม่มีใครจะบริหารสถานการณ์ที่เกิดขึ้นจริงได้ดีกว่าเรา และขอให้เราชี้แจงตามกระบวนการขั้นตอน ตามหลัก 3H : What บอกความจริงกับประชาชนว่าเกิดอะไรขึ้น How สื่อสารอย่างไรให้กระชับ ได้ใจความ เข้าใจง่าย When ต้องคาดการณ์ร่วมกับหน่วยงานที่เกี่ยวข้อง บอกให้ประชาชนรู้ว่ามันจะอยู่อีกนานเท่าไร แล้วต้องปฏิบัติตนอย่างไร ที่สำคัญต้องทันท่วงที

ที่มา : https://www.thaigov.go.th/news/contents/details/81597