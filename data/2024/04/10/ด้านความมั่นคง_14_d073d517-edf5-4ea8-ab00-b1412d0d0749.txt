รัฐบาลไทย-ข่าวทำเนียบรัฐบาล-จังหวัดอุทัยธานี นำจิตอาสา และสมาชิก อส. บูรณาการภาคีเครือข่าย สร้างบ้านให้ประชาชนผู้เดือดร้อนในพื้นที่ 


วันพุธที่ 10 เมษายน 2567
10/04/2567
พิมพ์
จังหวัดอุทัยธานี นำจิตอาสา และสมาชิก อส. บูรณาการภาคีเครือข่าย สร้างบ้านให้ประชาชนผู้เดือดร้อนในพื้นที่
ผู้ว่าฯ อุทัย เผย "ที่อยู่อาศัย" ถือเป็นปัญหาที่กลุ่มผู้ยากไร้ไม่สามารถแก้ไขได้ด้วยตนเอง มุ่งมั่นเดินหน้า บำบัดทุกข์ บำรุงสุข ยกระดับคุณภาพชีวิตพี่น้องประชาชนอย่างยั่งยืน
วันนี้ (10 เม.ย. 67) นายกองเอกธีรพัฒน์ คัชมาตย์ ผู้ว่าราชการจังหวัดอุทัยธานี/ผู้บังคับการกองอาสารักษาดินแดนจังหวัดอุทัยธานี เปิดเผยว่า จังหวัดอุทัยธานี โดยกองอาสารักษาดินแดนจังหวัดอุทัยธานี ได้นำกำลัง สมาชิกกองอาสารักษาดินแดน กองร้อยอาสารักษาดินแดนจังหวัดอุทัยธานี ที่ 1 ร่วมกับอำเภอหนองขาหย่าง ทหาร จิตอาสา อ.หนองขาหย่าง จ.อุทัยธานี ปฏิบัติภารกิจก่อสร้างบ้านให้กับ นายมะยม แสวงทรัพย์ อายุ 70 ปี ซึ่งเป็นผู้ได้รับความเดือดร้อนตามข้อมูลในระบบ ThaiQM ในเรื่องปัญหาไม่มีที่อยู่อาศัย โดยได้ดำเนินการก่อสร้างบ้านในพื้นที่หมู่ที่ 5 บ้านทุ่งประจาน ต.ดงขวาง อ.หนองขาหย่าง จ.อุทัยธานี มีกำหนดดำเนินการระหว่างวันที่ 3 – 11 เมษายน 2567 ตามเป้าหมายการส่งเสริมและพัฒนาคุณภาพชีวิตของพี่น้องประชาชนให้มีความสุขมากยิ่งขึ้น และมุ่งสู่การบำบัดทุกข์ บำรุงสุข แบบบูรณาการอย่างยั่งยืน
นายกองเอกธีรพัฒน์ คัชมาตย์ ผู้บังคับการกองอาสารักษาดินแดนจังหวัดอุทัยธานี กล่าวว่า จากข้อมูลในระบบ ThaiQM ที่มีการสำรวจสภาพปัญหาทุกพื้นที่ ทำให้ทราบได้ว่า ปัญหาเดือดร้อนเร่งด่วนของพี่น้องประชาชนอยู่ที่ไหนตำบลใด และยังมีพี่น้องประชาชนอีกจำนวนมากที่รอรับการช่วยเหลือและให้การสนับสนุน จังหวัดอุทัยธานีจึงได้บูรณาการภาคีเครือข่าย นำโดยว่าที่นายกองเอกบำรุงเกียรติ วินัยพานิช หัวหน้าฝ่ายอำนวยการกองบังคับการกองอาสารักษาดินแดนจังหวัดอุทัยธานี นายหมวดเอกกฤษณะ หอมกิจ ผบ.ร้อย อส.จ.อน.ที่ 1 นำสมาชิกกองอาสารักษาดินแดน เจ้าหน้าที่อำเภอหนองขาหย่างดำเนินการก่อสร้างบ้านให้กับประชาชนไม่มีที่อยู่อาศัย โดยมีจิตอาสา และทหาร ได้ร่วมกันในการสนับสนุนการดำเนินการสร้างบ้านให้กับกลุ่มเป้าหมาย ซึ่งกระทรวงมหาดไทยมีนโยบายสำคัญในการขับเคลื่อนงานตามนโยบายของรัฐบาล ซึ่งมีแนวทางขจัดความยากจนในครัวเรือนแบบพุ่งเป้าตามข้อมูลระบบ ThaiQM เพื่อให้การสนับสนุน รวมถึงสร้างโอกาสที่จะพัฒนาคุณภาพชีวิตของประชาชนทุกช่วงวัยในทุกมิติ พร้อมกับให้ความสำคัญและเน้นย้ำการขับเคลื่อนการแก้ไขปัญหาความยากจน โดยให้คำนิยามว่า “ความยากจน” คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ที่อยู่อาศัย" ถือว่าเป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง อำเภอหนองขาหย่าง จังหวัดอุทัยธานี จึงได้บูรณาการร่วมกับภาคีเครือข่ายในพื้นที่ร่วมกันสร้างที่อยู่อาศัยให้มั่นคง แข็งแรง เกิดผลลัพธ์ที่เป็นรูปธรรม เพื่อให้ประชาชนสามารถใช้ชีวิตให้มีความสุขอย่างยั่งยืน
นายกองเอกธีรพัฒน์ คัชมาตย์ ผู้บังคับการกองอาสารักษาดินแดนจังหวัดอุทัยธานี กล่าวเพิ่มเติมว่า การดำเนินการดังกล่าวเกิดจากความตั้งใจ และ Passion ของบุคลากรจังหวัดอุทัยธานีทุกคนที่มุ่งมั่นตั้งใจสนองพระราชปณิธานในการ ทำให้ประเทศชาติมั่นคง ประชาชน มีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง ของพระบาทสมเด็จพระเจ้าอยู่หัว รวมถึงนโยบายของกระทรวงมหาดไทยที่ให้ความสำคัญในการขับเคลื่อนเป้าหมายการพัฒนาที่ยั่งยืน (SDGs) โดยเฉพาะอย่างยิ่งการพัฒนาคุณภาพชีวิตของพี่น้องประชาชน ซึ่งสิ่งสำคัญ คือ การสร้างพื้นฐานที่มั่นคงในการดำรงชีวิต นั่นคือปัจจัย 4 ไม่ว่าจะเป็น อาหารดี มียารักษาโรค เครื่องนุ่งห่ม และที่อยู่อาศัยที่ได้มาตรฐานและมีความปลอดภัย สามารถดำรงชีวิตอยู่ได้ตามหลักปรัชญาของเศรษฐกิจพอเพียงอย่างยั่งยืน จึงนำไปสู่การเข้าช่วยเหลือในครั้งนี้ ซึ่งตนได้มอบหมายให้ นายหมวดเอกกฤษณะ หอมกิจ ผู้บัญชาการร้อยอาสารักษาดินแดนจังหวัดอุทัยธานี ที่ 1 นำกำลัง สมาชิกกองอาสารักษาดินแดน กองร้อยอาสารักษาดินแดนจังหวัดอุทัยธานี ที่ 1 ร่วมกับอำเภอหนองขาหย่าง ทหาร จิตอาสา ดำเนินการก่อสร้างบ้านให้กับ นายมะยม แสวงทรัพย์ อายุ 70 ปี ซึ่งเป็นผู้ได้รับความเดือดร้อน ไม่มีที่อยู่อาศัย ในพื้นที่หมู่ที่ 5 บ้านทุ่งประจาน ตำบลดงขวาง อำเภอหนองขาหย่าง จังหวัดอุทัยธานี โดยมีกำหนดดำเนินการก่อสร้างระหว่างวันที่ 3 – 11 เมษายน 2567 หรือจนกว่าการก่อสร้างจะแล้วเสร็จ
นายกองเอกธีรพัฒน์ คัชมาตย์ ผู้บังคับการกองอาสารักษาดินแดนจังหวัดอุทัยธานี กล่าวในช่วงท้ายว่า จังหวัดอุทัยธานีได้ผนึกกำลังร่วมกับภาคีเครือข่ายอย่างเข้มแข็งที่มีใจเป็นจิตอาสา และมีความมุ่งมั่นที่จะเสริมสร้างความยั่งยืน ให้กับประชาชนในทุกมิติ โดยเฉพาะการลงพื้นที่ไปพบพี่น้องประชาชน ทำให้พี่น้องประชาชนเกิดความอุ่นใจ เกิดความมั่นใจ ว่า “ข้าราชการไม่ทอดทิ้งประชาชน” และเราจะ “ทำงานร่วมกับพี่น้องประชาชน” พัฒนาไปกับพี่น้องประชาชน รวมทั้งกำหนดแผนในการขับเคลื่อนในทุกมิติ อาทิ การส่งเสริมการปลูกพืชผักสวนครัวพืชสมุนไพรให้กับสมาชิกในครัวเรือนกลุ่มเป้าหมายเพื่อให้ได้มีแหล่งอาหารภายในบ้านของตนเอง รวมถึงการส่งเสริมความรู้รักสามัคคีของคนในชุมชนด้วยกิจกรรมต่าง ๆ เพื่อทำให้ทุกพื้นที่เป็นพื้นที่แห่งความสุขที่ยั่งยืน นำมาซึ่งคุณภาพชีวิตที่ดี มีอาหารการกินที่สมบูรณ์ มีอาชีพ มีรายได้ที่มั่นคง มีชีวิตที่ยืนยาวด้วยสุขภาพที่แข็งแรงในชุมชนและสังคมที่มีความสุขอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI#กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81617