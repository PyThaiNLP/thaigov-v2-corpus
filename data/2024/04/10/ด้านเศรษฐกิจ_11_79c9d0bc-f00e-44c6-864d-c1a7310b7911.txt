รัฐบาลไทย-ข่าวทำเนียบรัฐบาล-ธ.ก.ส. จ่ายเงินค่าบริหารจัดการข้าวให้ชาวนาตามนโยบายรัฐบาล กว่า 8,500 ครัวเรือน เป็นเงินกว่า 60 ล้านบาท 10 เม.ย. นี้


วันพุธที่ 10 เมษายน 2567
10/04/2567
พิมพ์
ธ.ก.ส. จ่ายเงินค่าบริหารจัดการข้าวให้ชาวนาตามนโยบายรัฐบาล กว่า 8,500 ครัวเรือน เป็นเงินกว่า 60 ล้านบาท 10 เม.ย. นี้
วันนี้ ธ.ก.ส. โอนเงินตามโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว (ไร่ละพัน) ปีการผลิต 2566/67 ทุกจังหวัดทั่วประเทศ รอบที่ 9 อีกกว่า 8,500 ครัวเรือน เป็นเงินกว่า 60 ล้านบาท
นายพงษ์พันธ์ จงรักษ์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ได้โอนเงินช่วยเหลือเกษตรกรผู้ปลูกข้าวตามโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ซึ่งคณะรัฐมนตรีมีมติเมื่อวันที่ 14 พฤศจิกายน 2566 กรอบวงเงินรวม 54,336 ล้านบาท ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาท เป้าหมายเกษตรกรได้รับประโยชน์กว่า 4.68 ล้านครัวเรือน โดยวันนี้เป็นการโอนรอบที่ 9 จำนวนกว่า 8,500 ครัวเรือน เป็นเงิน 60 ล้านบาท
ทั้งนี้ การดำเนินงานดังกล่าว ธ.ก.ส. ได้โอนเงินเข้าบัญชีเกษตรกรโดยตรงไปแล้ว ได้แก่ รอบที่ 1 ระหว่างวันที่ 28 พ.ย. - 2 ธ.ค. 2566 รอบที่ 2 เมื่อวันที่ 18 ธ.ค. 2566 รอบที่ 3 เมื่อวันที่ 27 ธ.ค. 2566 รอบที่ 4 เมื่อวันที่ 19 ม.ค.2567 รอบที่ 5 เมื่อวันที่ 3 ก.พ. 2567 รอบที่ 6 เมื่อวันที่ 19 ก.พ. 2567 รอบที่ 7 เมื่อวันที่ 1 มี.ค. 2567 และรอบที่ 8 เมื่อวันที่ 20 มี.ค. 2567 รวมกับการโอนเงินรอบที่ 9 ในวันนี้ สามารถให้ความช่วยเหลือเกษตรกรไปแล้ว 4.67 ล้านครัวเรือน เป็นเงินถึง 53,288 ล้านบาท
โดยเกษตรกรสามารถตรวจสอบผลการโอนเงินได้ทางแอปพลิเคชัน BAAC Mobile ตลอด 24 ชั่วโมง จะมีข้อความแจ้งเตือนเงินเข้าบัญชีผ่านบริการ BAAC Connect ทาง Line: BAAC Family ด้วย หรือผ่านทาง https://chongkho.inbaac.com

ที่มา : https://www.thaigov.go.th/news/contents/details/81612