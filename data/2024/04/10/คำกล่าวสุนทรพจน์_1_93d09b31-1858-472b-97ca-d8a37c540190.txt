รัฐบาลไทย-ข่าวทำเนียบรัฐบาล-สาร  นายเศรษฐา  ทวีสิน  นายกรัฐมนตรี เนื่องในโอกาสวันอีฎิ้ลฟิตริ ประจำปีฮิจเราะห์ศักราช ๑๔๔๕


วันพุธที่ 10 เมษายน 2567
10/04/2567
พิมพ์
สาร  นายเศรษฐา  ทวีสิน  นายกรัฐมนตรี เนื่องในโอกาสวันอีฎิ้ลฟิตริ ประจำปีฮิจเราะห์ศักราช ๑๔๔๕
สาร นายเศรษฐา  ทวีสิน  นายกรัฐมนตรี เนื่องในโอกาสวันอีฎิ้ลฟิตริ ประจำปีฮิจเราะห์ศักราช ๑๔๔๕
เนื่องในโอกาสวันอีฎิ้ลฟิตริ ประจำปีฮิจเราะห์ศักราช ๑๔๔๕ ผมขอส่งความรัก ความระลึกถึง และความปรารถนาดีมายังพี่น้องชาวไทยมุสลิมทุกคนทั้งในประเทศและต่างประเทศ
วันอีฎิ้ลฟิตริ นับเป็นวาระแห่งการเฉลิมฉลองวันสิ้นสุดการถือศีลอดในเดือนรอมฎอน ซึ่งถือเป็นการข้ามผ่านการทดสอบศรัทธาตามหลักศาสนกิจโดยสมบูรณ์ เป็นสิ่งที่น่าชื่นชมถึงจิตใจอันบริสุทธิ์ที่บริบูรณ์ไปด้วยศรัทธาในการทำคุณงามความดี เพื่อถวายแด่เอกองค์พระผู้อภิบาล ด้วยความมุ่งมั่น เสียสละ และอดทนของพี่น้องชาวไทยมุสลิม อีกทั้งยังแสดงถึงความสัมพันธ์และความเอื้ออาทรต่อกันในหมู่ครอบครัว มิตรสหาย อันเป็นวิถีปฏิบัติที่งดงาม และเปี่ยมไปด้วยความรักอย่างแท้จริง
ในโอกาสวันอีฎิ้ลฟิตริ ประจำปีฮิจเราะห์ศักราช ๑๔๔๕ ผมขอพรอันประเสริฐแห่งองค์พระผู้เป็นเจ้า ได้โปรดประทานความเมตตา ความสุขสวัสดี พร้อมทั้งกำลังกาย กำลังใจ และจิตวิญญาณ ที่เข้มแข็ง ในการปฏิบัติตนเป็นสัตบุรุษที่เพียบพร้อมด้วยศรัทธาและคุณงามความดี เพื่อประโยชน์แก่ตนเอง สังคม และประเทศชาติสืบไป

ที่มา : https://www.thaigov.go.th/news/contents/details/81595