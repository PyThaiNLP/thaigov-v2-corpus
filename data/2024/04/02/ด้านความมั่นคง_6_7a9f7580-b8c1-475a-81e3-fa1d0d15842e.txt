รัฐบาลไทย-ข่าวทำเนียบรัฐบาล-คณะทำงาน มท.3 ลงพื้นที่จังหวัดภูเก็ต เพื่อขับเคลื่อนนโยบายกระทรวงมหาดไทยด้านการป้องกันและปราบปรามผู้มีอิทธิพล และติดตามการแก้ไขปัญหาความเดือดร้อนของประชาชน


วันอังคารที่ 2 เมษายน 2567
02/04/2567
พิมพ์
คณะทำงาน มท.3 ลงพื้นที่จังหวัดภูเก็ต เพื่อขับเคลื่อนนโยบายกระทรวงมหาดไทยด้านการป้องกันและปราบปรามผู้มีอิทธิพล และติดตามการแก้ไขปัญหาความเดือดร้อนของประชาชน
คณะทำงาน มท.3 ลงพื้นที่จังหวัดภูเก็ต เพื่อขับเคลื่อนนโยบายกระทรวงมหาดไทยด้านการป้องกันและปราบปรามผู้มีอิทธิพล และติดตามการแก้ไขปัญหาความเดือดร้อนของประชาชน
เมื่อวันที่ 1 เมษายน 2567 นายนิยม ช่างพินิจ ผู้ช่วยเลขานุการรัฐมนตรีว่าการกระทรวงมหาดไทย (ผู้แทน นายชาดา ไทยเศรษฐ์ รัฐมนตรีช่วยว่าการกระทรวงมหาดไทย และประธานคณะอนุกรรมการป้องกันและปราบปรามผู้มีอิทธิพล) นายณัฏฐพล จรัสรพีพงษ์ ที่ปรึกษารัฐมนตรีช่วยว่าการกระทรวงมหาดไทย นายบุญธรรม  หอไพบูลย์สกุล รองอธิบดีกรมที่ดิน และคณะทำงานขับเคลื่อนการป้องกันและปราบปรามผู้มีอิทธิพล กระทรวงมหาดไทย ร่วมลงพื้นที่ จังหวัดภูเก็ต เพื่อขับเคลื่อนนโยบายกระทรวงมหาดไทยด้านการป้องกันและปราบปรามผู้มีอิทธิพล รวมไปถึงติดตามการแก้ไขปัญหาความเดือดร้อนของประชาชนในพื้นที่ อาทิ ผู้มีอิทธิพลซึ่งเป็นเจ้าหน้าที่ของรัฐใช้อำนาจหน้าที่ข่มเหงรังแกประชาชน กลุ่มนายทุนผู้มีอิทธิพลบุกรุกที่ดินสาธารณะ กลุ่มนายทุนกระทำนิติกรรมอำพรางในรูปแบบนิติบุคคลเพื่อให้ชาวต่างชาติเข้าถือครองที่ดิน ตลอดจนติดตามปัญหาเรื่องร้องเรียนจากประชาชนซึ่งร้องเรียนมายังคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล กระทรวงมหาดไทย
ทั้งนี้ นายนิยม ช่างพินิจ ผู้ช่วยเลขานุการรัฐมนตรีว่าการกระทรวงมหาดไทย ได้กล่าวถึงนโยบายของ นายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงมหาดไทย ในเรื่องการจัดระเบียบสังคม ปราบปรามผู้มีอิทธิพลหรือกลุ่มที่มีการใช้อำนาจเหล่านั้นในทางมิชอบ โดยขอให้ส่วนราชการดำเนินการตามอำนาจหน้าที่ ยึดถือผลประโยชน์ของประชาชนและประเทศชาติเป็นสิ่งสำคัญในการปฎิบัติราชการ
ที่มา..สำนักงานเลขานุการ มท.3

ที่มา : https://www.thaigov.go.th/news/contents/details/81224