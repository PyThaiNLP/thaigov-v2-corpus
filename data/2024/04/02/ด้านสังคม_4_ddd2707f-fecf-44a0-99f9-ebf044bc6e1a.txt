รัฐบาลไทย-ข่าวทำเนียบรัฐบาล-วราวุธ นำทีม พม. ติดเข็มกลัดดอกลำดวน ให้ ครม. รณรงค์ วันผู้สูงอายุแห่งชาติ-วันแห่งครอบครัว ประจำปี 67 เผย 5 เมย.นี้ จัดงานใหญ่ ดาราดัง จากหนัง "หลานม่า" ร่วม


วันอังคารที่ 2 เมษายน 2567
วราวุธ นำทีม พม. ติดเข็มกลัดดอกลำดวน ให้ ครม. รณรงค์ วันผู้สูงอายุแห่งชาติ-วันแห่งครอบครัว ประจำปี 67 เผย 5 เมย.นี้ จัดงานใหญ่ ดาราดัง จากหนัง "หลานม่า" ร่วม
วราวุธ นำทีม พม. ติดเข็มกลัดดอกลำดวน ให้ ครม. รณรงค์ วันผู้สูงอายุแห่งชาติ-วันแห่งครอบครัว ประจำปี 67 เผย 5 เมย.นี้ จัดงานใหญ่ ดาราดัง จากหนัง "หลานม่า" ร่วม
วันนี้ (2 เม.ย. 67) ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึง กิจกรรมติดเข็มกลัดดอกลำดวนให้แก่คณะรัฐมนตรี ว่า กิจกรรมดังกล่าว เพื่อแสดงสัญลักษณ์สื่อความหมายถึง การยกย่อง ให้เกียรติในคุณค่า และประสบการณ์ชีวิตของผู้สูงอายุที่ทำคุณประโยชน์แก่ชาติบ้านเมืองมาอย่างยาวนาน พร้อมทั้งรณรงค์ประชาสัมพันธ์ให้ประชาชนทุกภาคส่วน แสดงความรัก ความเอื้ออาทร ความผูกพัน และให้ความสำคัญกับผู้สูงอายุ โดยผู้ที่มาติดดอกลำดวนให้แก่ครม. นั้นประกอบด้วยผู้บริหารของกระทรวงพม. และผู้สูงอายุ จากศูนย์พัฒนาการจัดสวัสดิการสังคมผู้สูงอายุ บ้านบางแค
นายวราวุธ กล่าวว่า ซึ่งดอกลำดวน เป็นสัญลักษณ์ของผู้สูงอายุ เพราะต้นไม้ที่ให้ความร่มเย็น ลำต้นมีอายุยืน มีใบเขียวตลอดปี ให้ร่มเงาดีและมีดอกสีนวล กลิ่นหอมเย็นนาน กลีบแข็ง ไม่ร่วงง่าย เปรียบเหมือนผู้สูงอายุที่คงคุณธรรมความดีงาม ไว้ให้เป็นแบบอย่างที่ดีแก่ลูกหลาน
นายวราวุธ กล่าวว่า นอกจากนี้จะมีการจัดงาน “วันผู้สูงอายุแห่งชาติและวันแห่งครอบครัว ประจำปี 2567“ ในวันที่ 5 เมษายนนี้ ที่โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กทม. ตามแนวคิด ”ผู้สูงวัย ศูนย์รวมใจของครอบครัว“ เพื่อรณรงค์ให้สังคมตระหนักถึงคุณค่าและความสำคัญของผู้สูงอายุและครอบครัว เนื่องด้วยวันที่ 13 เมษายนของทุกปีเป็นวันผู้สูงอายุแห่งชาติ และวันที่ 14 เมษายนของทุกปีเป็นวันแห่งครอบครัว
นายวราวุธ กล่าวว่า และเพื่อยกย่องเชิดชูเกียรติผู้สูงอายุแห่งชาติและผู้สูงอายุที่เป็นแบบอย่างที่ดีในสังคม และระดับจังหวัด รวมไปถึงยกย่องเชิดชูเกียรติหน่วยงานและเครือข่ายที่สนับสนุนการดำเนินงานด้านผู้สูงอายุและครอบครัว อีกทั้งยังเป็นการส่งเสริมการเรียนรู้ตลอดชีวิตให้แก่ผู้สูงอายุ ครอบครัวและคนทุกวัย การจัดกิจกรรมพิเศษเพื่อส่งเสริมความสัมพันธ์ระหว่างผู้สูงอายุและคนทุกช่วงวัย ในการก่อให้เกิดความผูกพันระหว่างผู้สูงอายุและครอบครัว
นายวราวุธ กล่าวว่า โดยพลตำรวจเอก พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม จะเป็นประธานเปิดงาน พร้อมมอบโล่ประกาศเกียรติคุณให้แก่ผู้สูงอายุแห่งชาติ รางวัลด้านผู้สูงอายุและครอบครัวประเภทต่างๆ และในงานดังกล่าวจะมีการนำเสนอวิดิทัศน์สารจากนายกรัฐมนตรี และวิดิทัศน์แนวคิด  ”ผู้สูงวัย ศูนย์รวมใจของครอบครัว“
นายวราวุธ กล่าวว่า นอกจากนี้ภายในงานยังมีกิจกรรมต่างๆที่น่าสนใจ อาทิ มีการนำเสนอวิดิทัศน์ผู้สูงอายุแห่งชาติประจำปี 2567 , เสวนาแลกเปลี่ยนทัศนะของผู้สูงวัย โดยนักแสดงจากภาพยนตร์ เรื่อง หลานม่า และคนรุ่นใหม่จากเพจตายายสอนหลาน , เปิดตัว โรงเรียนครอบครัว: พื้นที่เรียนรู้สำหรับครอบครัวทุกช่วงวัย , การแสดงความสามารถทางดนตรีของผู้สูงอายุและคนทุกช่วงวัย
นายวราวุธ กล่าวว่า มีการจัดแสดงบูธต่างๆ เช่น นำเสนอประวัติผู้สูงอายุแห่งชาติประจำปี 2567 บูธของหน่วยงานภาคีเครือข่าย บูธการให้บริการสำหรับผู้สูงอายุและคนทุกช่วงวัย บูธแสดงสินค้า การแสดงนิทรรศการภาพถ่ายมุมมองสังคมสูงวัยก่อนตะวันจะรับขอบฟ้า(Golden Age)
#ช่วย24ชั่วโมง #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #วันผู้สูงอายุแห่งชาติ #วันแห่งครอบครัว

ที่มา : https://www.thaigov.go.th/news/contents/details/81205