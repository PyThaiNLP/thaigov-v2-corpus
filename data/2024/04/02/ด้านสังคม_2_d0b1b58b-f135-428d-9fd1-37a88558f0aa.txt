รัฐบาลไทย-ข่าวทำเนียบรัฐบาล-นายกฯ - วราวุธ - พวงเพ็ชร - ชัชชาติ - ปลัด พม. ลงพื้นที่ดินแดง สางสารพัดปัญหา ขยะ ที่จอดรถ ยาเสพติด กลุ่มเปราะบาง


วันอังคารที่ 2 เมษายน 2567
นายกฯ - วราวุธ - พวงเพ็ชร - ชัชชาติ - ปลัด พม. ลงพื้นที่ดินแดง สางสารพัดปัญหา ขยะ ที่จอดรถ ยาเสพติด กลุ่มเปราะบาง
นายกฯ - วราวุธ - พวงเพ็ชร - ชัชชาติ - ปลัด พม. ลงพื้นที่ดินแดง สางสารพัดปัญหา ขยะ ที่จอดรถ ยาเสพติด กลุ่มเปราะบาง
วันที่ 1 เมษายน 2567 นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนางพวงเพ็ชร ชุนละเอียด รัฐมนตรีประจำสำนักนายกรัฐมนตรี ลงพื้นที่ตรวจเยี่ยมความเป็นอยู่ พร้อมพบปะชาวชุมชนแฟลตดินแดง เขตดินแดง กรุงเทพฯ ณ บริเวณลานกีฬาแฟลต 51-53 ซอยประชาสงเคราะห์ 11 ตลาดกลางดินแดงซอยประชาสงเคราะห์ 9 พร้อมเดินเยี่ยมชมแฟลตดินแดง รับฟังปัญหาต่างๆ ในชุมชน อาทิ ปัญหายาเสพติด อาชีพ รายได้ และหนี้นอกระบบ เพื่อช่วยพัฒนาคุณภาพชีวิตความเป็นอยู่ของชาวชุมชนแฟลตดินแดง อีกทั้งเยี่ยมให้กำลังใจและมอบถุงยังชีพเครื่องอุปโภคบริโภคที่จำเป็นให้กับกลุ่มเปราะบางที่เป็นคนพิการและผู้สูงอายุ จำนวน 2 ครอบครัว โดยมีนายธเนศพล ธนบุณยวัฒน์ เลขานุการ รมว.พม. นายชัชชาติ สิทธิพันธุ์ ผู้ว่าราชการ กทม. และคณะ พร้อมนายอนุกูล ปีดแก้ว ปลัดกระทรวง พม.  นายทวีพงษ์ วิชัยดิษฐ ผู้ว่าการการเคหะแห่งชาติ (ผู้ว่าการ กคช.) และคณะผู้บริหารกระทรวงพม. ร่วมลงพื้นที่
นายวราวุธ กล่าวว่า วันนี้พบปัญหาที่ต้องเร่งแก้ไข ไม่ว่าจะเป็น เรื่องขยะที่กองล้นออกมาเป็นเวลานานอยู่หน้าชุมชนเคหะดินแดง ซึ่งมีการทับซ้อนในภารกิจการจัดเก็บขยะระหว่าง กทม. และ กคช. เรื่องที่จอดรถมีการจอดขวางกันอย่างไม่เป็นระเบียบในพื้นที่ เรื่องหนี้ทั้งในและนอกระบบของชาวชุมชน ทั้งที่แก้ไขมาแล้วและที่ยังไม่ได้ดำเนินการ การช่วยเหลือผู้ป่วยติดเตียงในชุมชนและความสามารถในการเข้าถึงระบบสาธารณสุขพื้นฐานอย่างเท่าถึงของประชาชนในพื้นที่
นายวราวุธ กล่าวว่า วันนี้ นายกรัฐมนตรี ได้เยี่ยมให้กำลังใจ หญิงอายุ 26 ปี ที่พิการทางสติปัญญา มีอาการชาที่ปลายประสาท มีภาวะติดเชื้อในกระแสเลือด ส่งผลให้เป็นผู้ป่วยติดเตียง ไม่สามารถประกอบอาชีพได้ และได้รับเบี้ยความพิการ เดือนละ 800 บาท โดยเงินเข้าบัญชีผู้เป็นป้า ปัจจุบันพักอาศัยอยู่กับมารดา เนื่องจากแยกทางกับบิดา โดยมีรายได้ไม่แน่นอนจากการประกอบอาชีพขายกับข้าว ทำให้ครอบครัวประสบปัญหารายได้ไม่เพียงพอต่อค่าใช้จ่ายในการดำเนินชีวิต ทั้งนี้ ทางกระทรวง พม. จะประสานสำนักงานเขตดินแดงเพื่อเปลี่ยนบัญชีธนาคารในการรับเบี้ยความพิการมาเป็นของมารดาแทน มอบเงินสงเคราะห์ต่างๆ มอบเตียงนอนลม แผ่นรองซับ และผ้าอ้อมสำเร็จรูปผู้ใหญ่
นอกจากนี้ นายวราวุธยังได้มอบรถเข็นนั่งคนพิการสำหรับคุณตา อายุ 72 ปี พิการทางการเคลื่อนไหวหรือทางร่างกาย ป่วยด้วยโรคความดันโลหิตสูง โรคเบาหวาน และโรคเก๊าท์ ต้องใช้ผ้าอ้อมสำเร็จรูปผู้ใหญ่ตลอดเวลา ปัจจุบัน พักอาศัยอยู่กับภรรยา บุตรชาย และหลาน โดยครอบครัวไม่มีรายได้จากการประกอบอาชีพ มีเพียงรายรับจากสวัสดิการของรัฐ ไม่เพียงพอต่อการดำรงชีวิตในการจ่ายค่าเช่าที่พัก ค่าน้ำประปา-ไฟฟ้าจ่าย ค่าเดินทางไปพบแพทย์ ซึ่งทางกระทรวง พม. จะประสานเรื่องการเปลี่ยนสิทธิการรักษาพยาบาล เพื่อให้คนพิการได้ใช้สิทธิ์หลักประกันสุขภาพแห่งชาติ สำหรับคนพิการ มอบเงินสงเคราะห์ต่างๆ มอบแผ่นรองซับ และผ้าอ้อมสำเร็จรูปผู้ใหญ่ และรถเข็นนั่งคนพิการ
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #วราวุธศิลปอาชา #แฟลตดินแดง #เศรษฐาทวีสิน #พม #การเคหะแห่งชาติ

ที่มา : https://www.thaigov.go.th/news/contents/details/81202