รัฐบาลไทย-ข่าวทำเนียบรัฐบาล-“ฝ่ายปกครองอำเภอเดชอุดม รวบชายคลั่งยาขู่ทำร้ายแม่ตัวเอง หลังเพื่อนบ้านแจ้งสายด่วนนายอำเภอ” นายอำเภอเดชอุดม สั่งการฝ่ายปกครองลงพื้นที่บุกจับกุมชายเสพยาบ้าคลุ้มคลั่งพกมีดขู่ทำร้ายแม่


วันอังคารที่ 2 เมษายน 2567
02/04/2567
พิมพ์
“ฝ่ายปกครองอำเภอเดชอุดม รวบชายคลั่งยาขู่ทำร้ายแม่ตัวเอง หลังเพื่อนบ้านแจ้งสายด่วนนายอำเภอ” นายอำเภอเดชอุดม สั่งการฝ่ายปกครองลงพื้นที่บุกจับกุมชายเสพยาบ้าคลุ้มคลั่งพกมีดขู่ทำร้ายแม่
นายอำเภอเดชอุดม สั่งการฝ่ายปกครองลงพื้นที่บุกจับกุมชายเสพยาบ้าคลุ้มคลั่งพกมีดขู่ทำร้ายแม่ หลังจากได้รับโทรศัพท์สายตรงจากชาวบ้านที่เดือดร้อน ย้ำ เจ้าหน้าที่ทุกภาคส่วนยกระดับความเข้มข้น Re X-ray ในพื้นที่ หากพบเหตุด่วนเหตุร้ายแจ้งสายด่วน 1567 ทันที
วันนี้ (2 เม.ย. 67) นายสะอาด วงศ์รักษ์ นายอำเภอเดชอุดม เปิดเผยว่า อำเภอเดชอุดม จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันและแก้ไขปัญหายาเสพติด ซึ่งที่ผ่านมาอำเภอเดชอุดมได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้สั่งการให้ นายราเยส ราย ปลัดอำเภอหัวหน้าฝ่ายความมั่นคง อำเภอเดชอุดม บูรณาการสนธิกำลังร่วมกับสมาชิกกองอาสารักษาดินแดนที่ 5 ร่วมกันเข้าจับกุมผู้เสพยาเสพติดในพื้นที่ดังกล่าว
“การปฏิบัติการครั้งนี้สืบเนื่องมาจากการได้รับแจ้งจากพี่น้องประชาชนผ่านโทรศัพท์ประจำตำแหน่งนายอำเภอเดชอุดม ที่ร้องเรียนด้วยความหวาดกลัว จากกรณีลูกชายเพื่อนบ้านข้างเคียงติดยาเสพติด (ยาบ้า) ทำลายข้าวของ พกอาวุธมีดขู่ทำร้ายแม่ ที่บ้านหนองยาว หมู่ที่ 3 ตำบลทุ่งเทิง อำเภอเดชอุดม ตนจึงได้สั่งการให้เจ้าหน้าที่ลงตรวจสอบทันที พบนายพิทยา อายุ 36 ปี ภูมิลำเนา หมู่ 3 บ้านหนองยาว ตำบลทุ่งเทิง อำเภอเดชอุดม อยู่ภายในบ้าน เจ้าหน้าที่จึงได้แสดงตัวและเข้าจับกุมผู้ต้องหาดังกล่าว พร้อมกับยึดของกลาง ได้แก่ ยาบ้า จำนวน 3 เม็ด อาวุธมีดและขวาน จำนวน 5 เล่ม นอกจากนี้ ยังมีผลตรวจปัสสาวะจากโรงพยาบาลสมเด็จพระยุพราช ผลเป็นบวก จำนวน 1 ชุด ทั้งนี้ เจ้าหน้าที่ชุดจับกุมได้แจ้งข้อกล่าวหา พร้อมทั้งทำบันทึกการจับกุม และนำตัวส่งพนักงานสอบสวนสถานีตำรวจภูธรอำเภอเดชอุดม เพื่อดำเนินการตามกฎหมายต่อไป” นายสะอาดฯ กล่าว
นายสะอาด วงศ์รักษ์ นายอำเภอเดชอุดม กล่าวในช่วงท้ายว่า อำเภอเดชอุดมได้นำนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่เร่งตรวจสอบค้นหาผู้ป่วยจิตเภทซึ่งอาจก่อเหตุร้ายกับบุคคลในครอบครัวมาอย่างต่อเนื่อง เพื่อนำตัวผู้ป่วยเหล่านี้เข้าสู่กระบวนการบำบัดรักษาต่อไป นอกจากนี้ อำเภอเดชอุดมได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ และขอความร่วมมือจากพี่น้องประชาชนหากมีเบาะแสการกระทำความผิด หรือเบาะแสยาเสพติด หรือหากพบเหตุด่วนเหตุร้ายที่ก่อให้เกิดอันตรายต่อชีวิตและทรัพย์สิน ขอให้แจ้งมายังสายด่วนศูนย์ดำรงธรรม โทร. 1567 ทันที ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81219