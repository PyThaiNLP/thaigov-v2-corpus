รัฐบาลไทย-ข่าวทำเนียบรัฐบาล-สธ.เผยมาตรการเร่งด่วนเฝ้าระวังผลกระทบสุขภาพ กรณีพบ “กากแคดเมียม” ในโรงงานสมุทรสาคร


วันศุกร์ที่ 5 เมษายน 2567
สธ.เผยมาตรการเร่งด่วนเฝ้าระวังผลกระทบสุขภาพ กรณีพบ “กากแคดเมียม” ในโรงงานสมุทรสาคร
กระทรวงสาธารณสุข เผยมาตรการเฝ้าระวังผลกระทบ “กากแคดเมียม” ในโรงงานสมุทรสาคร ระยะเร่งด่วน ตรวจสุขภาพพนักงาน 11 ราย เบื้องต้นยังปกติ เตรียมประสานบริษัทนัดคนงานตรวจเพิ่ม
วันนี้ (5 เมษายน 2567) นพ.กิตติ กรรภิรมย์ รักษาราชการแทนผู้ตรวจราชการกระทรวงสาธารณสุข เขตสุขภาพที่ 5 กล่าวถึงความคืบหน้ากรณีตรวจ พบกากแคดเมียมและกากสังกะสีจำนวนมากภายในโรงงาน 3 แห่ง ในจังหวัดสมุทรสาคร ว่า นพ.ชลน่าน ศรีแก้ว รัฐมนตรีว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุข มีความเป็นห่วงความปลอดภัยของประชาชน ได้มอบหมายให้ตนลงพื้นที่กำกับดูแลการดำเนินมาตรการด้านการแพทย์และสาธารณสุขอย่างใกล้ชิด โดยในช่วงระยะเฉียบพลัน (48 – 72 ชั่วโมง) สำนักงานสาธารณสุขจังหวัดสมุทรสาครและโรงพยาบาลสมุทรสาคร จะเฝ้าระวังผลกระทบด้านสุขภาพในกลุ่มผู้สัมผัสและกลุ่มเสี่ยงโดยการตรวจสุขภาพพนักงานบริษัททุกคน เบื้องต้นตรวจแล้ว 11 ราย ผลเป็นปกติ ส่วนการตรวจหาสารแคดเมียมในปัสสาวะจะทราบผลภายใน 3 – 5 วัน และบริษัทจะนัดหมายพนักงานส่วนที่เหลือให้รีบมาตรวจสุขภาพที่โรงพยาบาลสมุทรสาครต่อไป ส่วนการเฝ้าระวังในประชาชน จะมีการตรวจสุขภาพและสุ่มตรวจสารแคดเมียมในปัสสาวะ เพื่อประเมินผลกระทบทางด้านสุขภาพ และให้ความรู้กับประชาชนในเรื่องการได้รับสารพิษ และอาการที่เป็นอันตรายต่อสุขภาพ
นพ.กิตติกล่าวต่อว่า สำหรับการเตรียมพร้อมด้านการรักษาพยาบาล กรณีที่ประชาชนได้รับผลกระทบจากสารแคดเมียมนั้น โรงพยาบาลสมุทรสาครได้เตรียมสถานที่และผู้เชี่ยวชาญ ยา เวชภัณฑ์ และสารแก้พิษไว้แล้ว  พร้อมทั้งสื่อสารความรู้กับพนักงานที่เกี่ยวข้องกับการขนย้ายกากสารเคมีในการดูแลตนเองขณะที่มีการขนส่ง กลุ่ม อสม.และประชาชน ให้ความรู้การดูแลตนเอง และอาการที่เกี่ยวเนื่องกับการได้รับสารแคดเมียม รวมถึงเผยแพร่ความรู้ในสื่อโซเชียลต่างๆ ของหน่วยงาน และยังจัดทีมเยียวยาจิตใจลงพื้นที่เพื่อประเมินสุขภาพจิตของประชาชน ส่วนในระยะถัดไป ช่วง 3 – 6 เดือน จะสุ่มตรวจเพิ่มเติมในประชาชนและเฝ้าระวังอาการโดยเฉพาะกลุ่มพนักงานในโรงงาน และตรวจการปนเปื้อนในสิ่งแวดล้อมตามมาตรฐานด้วย
************************************* 5 เมษายน 2567

ที่มา : https://www.thaigov.go.th/news/contents/details/81366