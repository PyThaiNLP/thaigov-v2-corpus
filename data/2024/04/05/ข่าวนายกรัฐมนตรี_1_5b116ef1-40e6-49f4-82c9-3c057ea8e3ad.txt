รัฐบาลไทย-ข่าวทำเนียบรัฐบาล-นายกฯหารือผู้บริหาร Forbes Media หารือเพื่อโอกาสการค้าการลงทุนในไทย โดย Forbes เชิญ นายกฯ กล่าวปาฐกถาในงาน Forbes Global CEO Conference 


วันศุกร์ที่ 5 เมษายน 2567
05/04/2567
พิมพ์
นายกฯหารือผู้บริหาร Forbes Media หารือเพื่อโอกาสการค้าการลงทุนในไทย โดย Forbes เชิญ นายกฯ กล่าวปาฐกถาในงาน Forbes Global CEO Conference
นายกฯหารือผู้บริหาร Forbes Media หารือเพื่อโอกาสการค้าการลงทุนในไทย โดย Forbes เชิญ นายกฯ กล่าวปาฐกถาในงาน Forbes Global CEO Conference สัมมนาใหญ่ประจำปี ในช่วงเดือนพฤศจิกายน 2567 ที่กรุงเทพฯ
วันนี้ (5 เมษายน 2567) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายสตีฟ ฟอร์บส์ (Mr. Steve Forbes) ประธานกรรมการและบรรณาธิการบริหารของบริษัท Forbes Media LLC เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยนายชัย วัชรงค์ โฆษกประจำสำนักนายกรัฐมนตรีเปิดเผยสาระสำคัญจากการหารือ ดังนี้
นายกรัฐมนตรียินดีที่ได้พบกับนายสตีฟ ฟอร์บส์ กล่าวว่า รัฐบาลไทยตอนนี้มุ่งหน้าแก้ไขปัญหาในประเทศ เพื่อประชาชนทั้งประเทศ โดยนายกรัฐมนตรีได้กล่าวถึงการดึงดูดการลงทุนเข้าประเทศตามที่ได้ทำมาตลอด ซึ่งนายสตีฟ ฟอร์บส์กล่าวว่าประเทศไทยเปรียบเสมือนแม่เหล็กดึงดูดการลงทุนอยู่แล้ว ด้วยรัฐบาลที่มีศักยภาพ พยายามแก้ไขอุปสรรคการค้าการลงทุน และต้อนรับการลงทุน
ทั้งสองฝ่ายได้แลกเปลี่ยนถึงปัจจัยที่ช่วยสนับสนุนการลงทุนระหว่างประเทศ ซึ่งประเทศไทยมีความพร้อม พลังงานสะอาด ค่าครองชีพที่สมเหตุสมผล คุณภาพชีวิต ระบบการศึกษาที่รองรับ ระบบสาธารณสุขที่มีคุณภาพ และการสนับสนุนจาก BOI สามารถเป็นปัจจัยดึงดูดการลงทุนต่างชาติได้ รวมทั้งไทยเป็นกลางพร้อมที่จะร่วมมือกับทุกประเทศ ซึ่งนายสตีฟ ฟอร์บส์กล่าวว่าประเทศไทยเปรียบเสมือนสวิตเซอร์แลนด์ของเอเชีย (Switzerland of Asia)
ในโอกาสนี้ นายสตีฟ ฟอร์บส์กล่าวว่า ด้วยความเป็นผู้นำที่มีบทบาททันสมัย มีวิสัยทัศน์มองไปข้างหน้า พร้อมต่อสู้แก้ไขปัญหาของนายกรัฐมนตรี ขอเชิญนายกรัฐมนตรีร่วมกล่าวปาฐกถาในงาน Forbes Global CEO Conference ซึ่งเป็นงานสัมมนาที่จัดโดยนิตยสาร Forbes เป็นเวทีสำหรับนักธุรกิจรายใหญ่ทั่วโลก โดยในปีนี้ งาน Forbes Global CEO Conference ครั้งที่ 22 มีกำหนดจัดขึ้นในวันที่ 20 – 22 พฤศจิกายน 2567 ที่กรุงเทพฯ คาดหวังว่าจะมีแขกเข้าร่วมงานทั้งสิ้น 400 คน โดยหัวข้อหลักของงานฯ ปีนี้ “New Paradigms” เกิดจากแนวคิดว่าปัจจุบันโลกต้องเผชิญกับความเปลี่ยนแปลง ทั้งประเด็นทางภูมิรัฐศาสตร์ การค้า ภาวะเศรษฐกิจที่ผันผวน ตลอดจนด้านพลังงานและเทคโนโลยี ทั้งนี้ ในฐานะผู้นำต้องสร้างกระบวนทัศน์ใหม่เพื่อก้าวไปข้างหน้า ให้อยู่รอด และเติบโตได้ โดยในงานนี้มีผู้สนับสนุนหลักได้แก่ เครือเจริญโภคภัณฑ์ (ซีพี กรุ๊ป) บริษัท ไทยเบฟเวอเรจ จำกัด (มหาชน) เเละ ธนาคารกรุงเทพจำกัด (มหาชน) ซึ่งเชื่อมั่นว่าในงานนี้จะเป็นโอกาสให้นักธุรกิจต่างชาติมองที่ประเทศไทยอีกครั้ง
ในตอนท้าย ทั้งสองฝ่ายได้แลกเปลี่ยนความคิดเห็นระหว่างกันเกี่ยวกับสถานการณ์ที่น่าสนใจในโลก โอกาสทางธุรกิจ และอุปสรรค ความท้าทายในโลกปัจจุบัน ซึ่งนายสตีฟ ฟอร์บส์ ได้กล่าวชื่นชมนายกรัฐมนตรีว่าเป็นผู้ที่มีความสามารถในการปฏิบัติงาน มุ่งผลสำเร็จ หวังผลอย่างเป็นรูปธรรม ซึ่งนายกรัฐมนตรีเน้นย้ำว่าตนต้องดูแลประชาชนทุกคนในประเทศ

ที่มา : https://www.thaigov.go.th/news/contents/details/81367