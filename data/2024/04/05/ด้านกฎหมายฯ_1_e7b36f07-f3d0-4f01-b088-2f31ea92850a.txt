รัฐบาลไทย-ข่าวทำเนียบรัฐบาล-กระทรวงยุติธรรม จัดพิธีลงนามบันทึกข้อตกลงความร่วมมือการให้ความช่วยเหลือทางด้านกฎหมายแก่เจ้าหน้าที่ราชทัณฑ์ ระหว่างกรมราชทัณฑ์ กับ สภาทนายความในพระบรมราชูปถัมภ์ 


วันศุกร์ที่ 5 เมษายน 2567
05/04/2567
พิมพ์
กระทรวงยุติธรรม จัดพิธีลงนามบันทึกข้อตกลงความร่วมมือการให้ความช่วยเหลือทางด้านกฎหมายแก่เจ้าหน้าที่ราชทัณฑ์ ระหว่างกรมราชทัณฑ์ กับ สภาทนายความในพระบรมราชูปถัมภ์
กระทรวงยุติธรรม จัดพิธีลงนามบันทึกข้อตกลงความร่วมมือการให้ความช่วยเหลือทางด้านกฎหมายแก่เจ้าหน้าที่ราชทัณฑ์ ระหว่างกรมราชทัณฑ์ กับ สภาทนายความในพระบรมราชูปถัมภ์
ในวันศุกร์ที่ ๕ เมษายน ๒๕๖๗ เวลา ๑๔.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีลงนามบันทึกข้อตกลงความร่วมมือการให้ความช่วยเหลือทางด้านกฎหมายแก่เจ้าหน้าที่ราชทัณฑ์ ระหว่างกรมราชทัณฑ์กับสภาทนายความในพระบรมราชูปถัมภ์ โดยมี นางจิรภา สินธุนาวา รองปลัดกระทรวงยุติธรรม ร่วมเป็นเกียรติฯ พร้อมด้วยนายสหการณ์ เพ็ชรนรินทร์ อธิบดีกรมราชทัณฑ์ และ ดร.วิเชียร ชุบไธสง นายกสภาทนายความในพระบรมราชูปถัมภ์ เป็นผู้ร่วมลงนาม ณ ห้องประชุม ๑๐-๐๙ อาคารกระทรวงยุติธรรม
โดยพิธีลงนามบันทึกข้อตกลงความร่วมมือในครั้งนี้จัดขึ้นเพื่อร่วมกันให้คำแนะนำ คำปรึกษาด้านกฎหมาย และให้ความช่วยเหลือแก่ข้าราชการ พนักงานราชการ ลูกจ้างประจำ ลูกจ้างชั่วคราว และพนักงานจ้างเหมาบริการในสังกัดกรมราชทัณฑ์ที่ได้รับความเดือดร้อนจากการปฏิบัติหน้าที่ ในกรณีที่พนักงานอัยการไม่สามารถรับแก้ต่างให้ได้ รวมถึงคดีล้มละลาย ตลอดจนความร่วมมือในการสร้างองค์ความรู้ด้านกฎหมายให้แก่เจ้าหน้าที่ราชทัณฑ์ผ่านการจัดกิจกรรมการเรียนการสอนในหลักสูตรต่าง ๆ
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า ขอขอบคุณรองปลัดกระทรวงยุติธรรม อธิบดีกรมราชทัณฑ์ที่เชิญสภาทนายความในพระบรมราชูปถัมภ์ เข้าร่วมการทำข้อตกลงความร่วมมือในครั้งนี้ นอกจากความรู้ทางกฎหมายที่จะได้รับแล้ว ยังเป็นการส่งเสริมกระบวนการสร้างความสมานฉันท์ให้เกิดขึ้นได้ พร้อมทั้งขอฝากอธิบดีกรมราชทัณฑ์ นายกสภาทนายความฯ ให้ส่งความช่วยเหลือครั้งนี้ไปสู่เจ้าหน้าที่และขยายไปถึงครอบครัวของเจ้าหน้าที่ราชทัณฑ์ทุกครอบครัว เนื่องจากเจ้าหน้าที่ราชทัณฑ์มีความเคร่งเครียดในการปฏิบัติงานเป็นทุนเดิมอยู่แล้ว การเข้าไปช่วยเหลือประเด็นปัญหาทางกฎหมายในครั้งนี้จะทำให้เจ้าหน้าที่เกิดความมั่นใจ มีกำลังใจในการปฏิบัติงาน ใช้ความซื่อสัตย์สุจริตในการปฏิบัติงานอย่างเต็มกำลังความสามารถ พร้อมทั้งขอให้ส่งเสริมการสร้างขวัญและกำลังใจให้เกิดประโยชน์เกื้อกูลต่อเจ้าหน้าที่ราชทัณฑ์ เพื่อการปฎิบัติตามข้อกฎหมายอย่างเคร่งครัดให้เกิดประสิทธิภาพสูงสุดในการขับเคลื่อนนโยบายของกระทรวงยุติธรรมต่อไป

ที่มา : https://www.thaigov.go.th/news/contents/details/81376