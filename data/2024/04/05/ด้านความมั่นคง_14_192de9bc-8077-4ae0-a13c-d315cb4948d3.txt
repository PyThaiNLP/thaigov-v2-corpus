รัฐบาลไทย-ข่าวทำเนียบรัฐบาล-จังหวัดชัยภูมิ จัดฝึกอบรมเพิ่มทักษะการมัดหมี่ผ้าลายพระราชทานสิริวชิราภรณ์ ให้แก่กลุ่มช่างทอผ้า ผู้ผลิต ผู้ประกอบการ OTOP และเยาวชนคนรุ่นใหม่ ขับเคลื่อนแนวคิด Sustainable Fashion 


วันศุกร์ที่ 5 เมษายน 2567
05/04/2567
พิมพ์
จังหวัดชัยภูมิ จัดฝึกอบรมเพิ่มทักษะการมัดหมี่ผ้าลายพระราชทานสิริวชิราภรณ์ ให้แก่กลุ่มช่างทอผ้า ผู้ผลิต ผู้ประกอบการ OTOP และเยาวชนคนรุ่นใหม่ ขับเคลื่อนแนวคิด Sustainable Fashion
จังหวัดชัยภูมิ จัดฝึกอบรมเพิ่มทักษะการมัดหมี่ผ้าลายพระราชทานสิริวชิราภรณ์ ให้แก่กลุ่มช่างทอผ้า ผู้ผลิต ผู้ประกอบการ OTOP และเยาวชนคนรุ่นใหม่ ขับเคลื่อนแนวคิด Sustainable Fashion เพื่อส่งเสริมสนับสนุนการใช้และสวมใส่ผ้าไทยอย่างยั่งยืน
วันนี้ (5 เม.ย. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า จังหวัดชัยภูมิได้จัดโครงการฝึกอบรมเพิ่มทักษะการมัดหมี่ผ้าลายพระราชทานสิริวชิราภรณ์ แก่ช่างทอผ้า กลุ่มผู้ผลิต ผู้ประกอบการ OTOP เยาวชนคนรุ่นใหม่ และผู้ที่สนใจ ซึ่งมีนางศิริพร นาคนิยม ประธานแม่บ้านมหาดไทยจังหวัดชัยภูมิ หัวหน้าส่วนราชการระดับจังหวัด ผู้อำนวยการศูนย์หม่อนไหมเฉลิมพระเกียรติฯ ชัยภูมิ ผู้แทนวัฒนธรรมจังหวัดชัยภูมิ ผู้อำนวยการกลุ่มงานทุกกลุ่มงาน หัวหน้าส่วนราชการระดับอำเภอ พัฒนาการอำเภอบ้านเขว้า เจ้าหน้าที่พัฒนาชุมชนจังหวัด/อำเภอ เข้าร่วมพิธีเปิดโครงการฝึกอบรมฯ ด้วย โดยมีนายพลวรรธนพล ศักดิ์วรรธนชัย นายอำเภอบ้านเขว้า กล่าวต้อนรับ และนายโดมทอง ดิเรกศิลป์ พัฒนาการจังหวัดชัยภูมิ กล่าวรายงานวัตถุประสงค์การดำเนินโครงการ ณ ห้องประชุมสำนักงานเทศบาลตำบลบ้านเขว้า อำเภอบ้านเขว้า จังหวัดชัยภูมิ
นายอนันต์ นาคนิยม ผู้ว่าราชการจังหวัดชัยภูมิ กล่าวว่า อำเภอบ้านเขว้าเป็นศูนย์กลางแหล่งผลิตและจำหน่ายผ้าไหมที่ใหญ่ที่สุดในจังหวัดชัยภูมิ จนได้ชื่อว่าเป็น "บ้านเขว้าเมืองไหม" ซึ่งจังหวัดชัยภูมิ โดยสำนักงานพัฒนาชุมชนจังหวัดชัยภูมิ ได้จัดทำโครงการฝึกอบรมเพิ่มศักยภาพการมัดหมี่ “ผ้าลายสิริวชิราภรณ์” ขึ้น โดยได้รับการสนับสนุนงบประมาณจากสำนักตรวจราชการ กรมการพัฒนาชุมชน โดยมีวัตถุประสงค์เพื่อเพิ่มและพัฒนาทักษะ ความรู้ ความสามารถของกลุ่มผู้ผลิต ผู้ประกอบการ OTOP ประเภทผ้า ในการมัดหมี่ลายผ้าสิริวชิราภรณ์ ให้ถูกต้อง ครบถ้วนตามความหมายและพระประสงค์ในการออกแบบลายผ้า และแนวคิด Sustainable Fashion เพื่อส่งเสริมสนับสนุนการใช้และสวมใส่ผ้าไทย ให้เกิดการสร้างงาน สร้างรายได้ขับเคลื่อนเศรษฐกิจฐานราก ตามโครงการผ้าไทยใส่ให้สนุก และโครงการหมู่บ้านยั่งยืน (Sustainable Village)
นายอนันต์ นาคนิยม ผู้ว่าราชการจังหวัดชัยภูมิ กล่าวต่อว่า กิจกรรมฝึกอบรมมีกำหนดดำเนินการในระหว่างวันที่ 4 - 5 เมษายน 2567 (2 วัน) โดยมีกลุ่มเป้าหมายประกอบด้วย ช่างทอผ้า ผู้ผลิต ผู้ประกอบการ OTOP เยาวชนคนรุ่นใหม่ และผู้ที่สนใจในพื้นที่จังหวัดชัยภูมิ รวมจำนวนทั้งสิ้น 30 คน ณ ห้องประชุมสำนักงานเทศบาลตำบลบ้านเขว้า อำเภอบ้านเขว้า ซึ่งมีกิจกรรมที่น่าสนใจ ประกอบด้วย 1. การบรรยายสร้างความตระหนักรู้ถึงความสำคัญและความเป็นมาผ้าลายพระราชทานสิริวชิราภรณ์ โดยนายโดมทอง ดิเรกศิลป์ พัฒนาการจังหวัดชัยภูมิ 2. การฝึกปฏิบัติค้นหัวหมี่ จำนวน 72 ลำ และ 3. การฝึกปฏิบัติมัดหมี่ผ้าลายพระราชทานสิริวชิราภรณ์
นายอนันต์ นาคนิยม ผู้ว่าราชการจังหวัดชัยภูมิ กล่าวต่อว่า การอบรมครั้งนี้ได้รับเกียรติจากวิทยากรในพื้นที่จังหวัดชัยภูมิ ได้แก่ เครือข่ายกลุ่มมัดหมี่ทอผ้าตำบลบ้านโสก อำเภอคอนสวรรค์ โดยคุณอุไรวรรณ วิเศษแสง และกลุ่มไหมมีชัย อำเภอบำเหน็จณรงค์ นายเนติพงศ์ กระแสโสม เยาวชนที่ได้รับรางวัลชนะเลิศ “รางวัลเยาวชนต้นกล้านารีรัตน” และรางวัลเหรียญทอง การประกวดผ้าลายพระราชทาน 2 ปีซ้อน ซึ่งจากการที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ได้ทรงศึกษาค้นคว้าลวดลายผืนผ้าจากทุกภูมิภาคทั่วประเทศ และทรงนำมาออกแบบลายผ้าพระราชทานเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษ 6 รอบ 28 กรกฎาคม 2567 ชื่อลายสิริวชิราภรณ์ ประกอบด้วย 4 ลายหลัก ได้แก่ ลายวชิรภักดิ์ ลายขอเจ้าฟ้าสิริวัณณรีฯ 2567 ลายหัวใจ และลายดอกรักราษฎร์ภักดี โดยพระราชทานแบบตั้งต้นไว้ 4 ประเภท ได้แก่ ประเภทผ้ากาบบัว ประเภทผ้ายก จก ขิด แพรวา ประเภทผ้ามัดหมี่ และประเภทผ้าบาติก ซึ่งสามารถนำลายพระราชทานหลัก ทั้ง 4 ประเภทนี้ ไปถักทอผสมผสานกับลวดลายภูมิปัญญาพื้นถิ่นตามความคิดสร้างสรรค์
นายอนันต์ นาคนิยม ผู้ว่าราชการจังหวัดชัยภูมิ ได้กล่าวทิ้งท้ายว่า ข้าราชการและบุคลากรทุกหมู่เหล่าในจังหวัดชัยภูมิต่างน้อมสำนึกในพระมหากรุณาธิคุณสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ได้อุทิศพระองค์ปฏิบัติบำเพ็ญพระกรณียกิจเพื่ออำนวยประโยชน์สุขแก่อาณาประชาราษฎร์ ทรงมุ่งมั่นที่จะสืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการอนุรักษ์ ฟื้นฟู ศิลปวัฒนธรรม ภูมิปัญญาผ้าไทยและงานหัตถกรรม ให้ดำรงอยู่และต่อยอดด้วยการออกแบบลายผ้าพระราชทานเพื่อมอบให้กับช่างทอผ้า กลุ่มทอผ้า และผู้ผลิตผ้าทุกกลุ่ม ทุกเทคนิค ได้นำลายผ้าพระราชทานไปเป็นต้นแบบและพัฒนาต่อยอดเพิ่มมูลค่าให้กับผลิตภัณฑ์ผ้าพื้นถิ่นและงานหัตถกรรม เพื่อการพัฒนาและยกระดับทักษะและฝีมือของกลุ่มผู้ประกอบการ ให้นำกลับไปขยายผล และต่อยอดผลิตภัณฑ์ต่อไป ซึ่งเป็นการส่งเสริมการสร้างงาน สร้างอาชีพ และรายได้ ขับเคลื่อนเศรษฐกิจฐานรากตามวิถีชุมชน พร้อมทั้งได้เน้นย้ำถึงกระบวนการผลิตผ้าที่เป็นมิตรกับสิ่งแวดล้อม Sustainable Fashion ให้เกิดความยั่งยืน และรณรงค์ส่งเสริมการใช้และสวมใส่ผ้าไทยให้สนุกทุกวัน เพื่อสนับสนุนพี่น้องช่างทอผ้า ช่างหัตถกรรม ผู้ผลิต ผู้ประกอบการ OTOP ภายในจังหวัด ชัยภูมิ ให้มีคุณภาพชีวิตที่ดีอย่างยั่งยืนต่อไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81383