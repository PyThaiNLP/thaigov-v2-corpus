รัฐบาลไทย-ข่าวทำเนียบรัฐบาล-โฆษก มท. เผยกรณีพบกากแคดเมียมในโรงงานสมุทรสาคร ย้ำ ยังไม่มีการประกาศพื้นที่ภัยพิบัติ มีเพียงประกาศงดเข้าพื้นที่ 90 วัน เพื่อเจ้าหน้าที่ดำเนินการควบคุมและตรวจสอบ พร้อมดำเนินการ


วันศุกร์ที่ 5 เมษายน 2567
05/04/2567
พิมพ์
โฆษก มท. เผยกรณีพบกากแคดเมียมในโรงงานสมุทรสาคร ย้ำ ยังไม่มีการประกาศพื้นที่ภัยพิบัติ มีเพียงประกาศงดเข้าพื้นที่ 90 วัน เพื่อเจ้าหน้าที่ดำเนินการควบคุมและตรวจสอบ พร้อมดำเนินการ
โฆษก มท. เผยกรณีพบกากแคดเมียมในโรงงานสมุทรสาคร ย้ำ ยังไม่มีการประกาศพื้นที่ภัยพิบัติ มีเพียงประกาศงดเข้าพื้นที่ 90 วัน เพื่อเจ้าหน้าที่ดำเนินการควบคุมและตรวจสอบ พร้อมดำเนินตามมาตรการทางความปลอดภัย
วันนี้ (5 เม.ย. 67) นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย เปิดเผยถึงกรณีที่จังหวัดสมุทรสาคร โดยสำนักงานอุตสาหกรรมจังหวัดสมุทรสาคร พบว่ามีกากแคดเมียม และกากสังกะสี จำนวนมากอยู่ในพื้นที่โรงงาน บริษัท เจ แอนด์ บี เมททอล จำกัด ตั้งอยู่ที่ตำบลบางน้ำจืด อำเภอเมืองสมุทรสาคร จังหวัดสมุทรสาคร ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) ได้รับรายงานจาก นายผล ดำธรรม ผู้ว่าราชการจังหวัดสมุทรสาคร หลังจากการลงพื้นที่พร้อมกับหน่วยงานที่เกี่ยวข้องเข้าตรวจสอบบริษัทดังกล่าว ทราบข้อเท็จจริงว่า บริษัท เจ แอนด์ บี เมททอล จำกัด ได้รับอนุญาตให้ประกอบกิจการโรงงานถูกต้องตามกฎหมาย มีทั้งสิ้น 3 ใบอนุญาต โดยทั้งหมดประกอบกิจการหล่อและหลอมโลหะประเภทต่าง ๆ จากการตรวจสอบโรงงานแห่งที่ 1 ตั้งอยู่เลขที่ 132 หมู่ที่ 2 พบกากแคดเมียมและกากสังกะสีบรรจุอยู่ในถุงบิ๊กแบ็คสีขาวจำนวนประมาณ 1,300 ถุง และพบอยู่ภายนอกโรงงานอีก 100 ถุง เจ้าหน้าที่ได้ให้ผู้ประกอบการเคลื่อนย้ายกากแคดเมียมที่อยู่ภายนอกเข้าไปในโรงงานโดยเร็วที่สุด ในส่วนโรงงานแห่งที่ 2 ซึ่งตั้งอยู่ในบริเวณเดียวกับโรงงานแห่งที่ 1 พบกากอลูมิเนียมอยู่ภายในโรงงาน และมีกากแคดเมียมและกากสังกะสี จำนวน 9 ถุง เจ้าหน้าที่ได้ให้ผู้ประกอบการเคลื่อนย้ายกากแคดเมียมและกากสังกะสีดังกล่าวไปเก็บไว้ที่โรงงานแห่งที่ 1 โดยด่วน ต่อมาเจ้าหน้าที่ได้ไปตรวจสอบโรงงานแห่งที่ 3 ตั้งอยู่เลขที่ 136/2 หมู่ที่ 2 พบกากแคดเมียมและกากสังกะสีอีก 227 ถุง อยู่ภายในโรงงาน
นางสาวไตรศุลี กล่าวว่า ในขณะนี้ผู้ว่าราชการจังหวัดสมุทรสาคร ในฐานะผู้อำนวยการกองอำนวยการป้องกันและบรรเทาสาธารณภัยจังหวัดสมุทรสาคร ได้ลงนามประกาศกองอำนวยการป้องกันและบรรเทาสาธารณภัยจังหวัดสมุทรสาคร เมื่อวันที่ 4 เมษายน 2567 ห้ามมิให้บุคคลใด ๆ เข้าไปอยู่อาศัยหรือดำเนินกิจการใดในพื้นที่โรงงาน บริษัท เจ แอนด์ บี เมททอล จำกัด เพื่อให้เจ้าหน้าที่สามารถดำเนินการควบคุมและตรวจสอบ พร้อมดำเนินการตามมาตรการทางความปลอดภัยในบริเวณดังกล่าวต่อไป เพื่อไม่ให้เกิดอันตรายต่อประชาชนในพื้นที่และบริเวณใกล้เคียง ซึ่งในขณะนี้ยังไม่มีข้อมูลผู้ได้รับผลกระทบจากสารแคดเมียมในบริเวณดังกล่าว ซึ่งเจ้าหน้าที่จากกรมควบคุมมลพิษ สำนักงานสิ่งแวดล้อมและควบคุมมลพิษที่ 5 และสำนักงานทรัพยากรธรรมชาติและสิ่งแวดล้อมจังหวัดสมุทรสาคร ได้ลงพื้นที่ตรวจสอบ มีความเห็นว่ากากแคดเมียมและกากสังกะสีดังกล่าวอาจจะผสมด้วยปอร์ตแลนด์ซีเมนต์ 30% เพื่อทำลายฤทธิ์ ปัจจุบันอยู่ในสถานะแข็งตัวและเสถียร หากเก็บไว้ในสถานที่มิดชิดและไม่มีการชำระล้าง จะไม่ก่อให้เกิดผลกระทบต่อสิ่งแวดล้อม
"อย่างไรก็ตามที่มีการเผยแพร่ข้อมูลในสื่อสังคมออนไลน์ว่า ทางกองอำนวยการป้องกันและบรรเทาสาธารณภัยจังหวัดสมุทรสาครได้มีการประกาศเขตภัยพิบัติฉุกเฉิน หรือประกาศพื้นที่ประสบสาธารณภัย ขอเรียนว่าไม่เป็นความจริงแต่อย่างใด ขณะนี้ทางจังหวัดสมุทรสาครได้มีเพียงประกาศห้ามมิให้ผู้ใดเข้าไปอยู่อาศัยหรือดำเนินกิจการใดในพื้นที่โรงงาน บริษัท เจ แอนด์ บี เมททอล จำกัด ตั้งอยู่เลขที่ 132 และ 136/2 หมู่ที่ 2 ซ.กองพนันพล ถ.เอกชัย ต.บางน้ำจืด อ.เมืองสมุทรสาคร เป็นระยะเวลา 90 วัน นับแต่วันประกาศเป็นต้นไป เท่านั้น" นางสาวไตรศุลี กล่าวเพิ่มเติม
นางสาวไตรศุลี กล่าวเน้นย้ำว่า ขอยืนยันว่า ทางกระทรวงมหาดไทย โดยจังหวัดสมุทรสาคร ภายใต้การนำของท่านผู้ว่าราชการจังหวัดสมุทรสาคร พร้อมด้วย ร.ต.ต.สัณฐิติ ธรรมใจ หัวหน้าสำนักงานป้องกันและบรรเทาสาธารณภัยจังหวัดสมุทรสาคร อุตสาหกรรมจังหวัดสมุทรสาคร สาธารณสุขจังหวัดสมุทรสาคร และหน่วยงานที่เกี่ยวข้อง ติดตามสถานการณ์นี้อย่างใกล้ชิด และดำเนินการสืบสวนว่าการกระทำนี้เป็นการฝ่าฝืนกฎหมายหรือไม่ หากพบมีการกระทำความผิดทางจังหวัดสมุทรสาครจะดำเนินการตามกฎหมายที่เกี่ยวข้อง ทั้งนี้ เพื่อความปลอดภัยในชีวิตและร่างกายของประชาชน ขอให้ปฏิบัติตามประกาศดังกล่าวอย่างเคร่งครัด พร้อมทั้งติดตามสถานการณ์ในพื้นที่เกิดเหตุอย่างใกล้ชิด และรับฟังข่าวสารที่เป็นความจริงเท่านั้น หากมีความคืบหน้าทางกระทรวงมหาดไทยและจังหวัดสมุทรสาครจะเร่งแจ้งให้พี่น้องประชาชนทราบต่อไป

ที่มา : https://www.thaigov.go.th/news/contents/details/81373