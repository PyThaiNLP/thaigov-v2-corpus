รัฐบาลไทย-ข่าวทำเนียบรัฐบาล-สำนักงานสลากฯ ครบรอบ 85 ปี เดินหน้าสู่องค์กรแห่งนวัตกรรม ควบคู่กับการดูแลรับผิดชอบต่อสังคม และสิ่งแวดล้อมอย่างยั่งยืน


วันศุกร์ที่ 5 เมษายน 2567
05/04/2567
พิมพ์
สำนักงานสลากฯ ครบรอบ 85 ปี เดินหน้าสู่องค์กรแห่งนวัตกรรม ควบคู่กับการดูแลรับผิดชอบต่อสังคม และสิ่งแวดล้อมอย่างยั่งยืน
สำนักงานสลากกินแบ่งรัฐบาล จัดกิจกรรมในโอกาสครบรอบวันคล้ายวันสถาปนาสำนักงานสลากกินแบ่งรัฐบาล ปีที่ 85 เมื่อวันที่ 5 เมษายน 2567 ที่สำนักงานสลากกินแบ่งรัฐบาล สนามบินน้ำ
สำนักงานสลากกินแบ่งรัฐบาล จัดกิจกรรมในโอกาสครบรอบวันคล้ายวันสถาปนาสำนักงานสลากกินแบ่งรัฐบาล ปีที่ 85 เมื่อวันที่ 5 เมษายน 2567 ที่สำนักงานสลากกินแบ่งรัฐบาล สนามบินน้ำ โดยได้รับเกียรติจากนายกฤษฎา จีนะวิจารณะ รัฐมนตรีช่วยว่าการกระทรวงการคลัง พร้อมด้วยนางสาวฐิติภัสร์ โชติเดชาชัยนันต์ ผู้ช่วยเลขานุการรัฐมนตรีว่าการกระทรวงการคลัง ปฏิบัติราชการประจำรัฐมนตรีช่วยว่าการกระทรวงการคลัง  รวมทั้งผู้บริหารระดับสูงจากหน่วยงานภาครัฐ รัฐวิสาหกิจ และหน่วยงานพันธมิตร ร่วมแสดงความยินดี โดยมีนายลวรณ แสงสนิท ปลัดกระทรวงการคลัง ในฐานะประธานกรรมการสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล และผู้บริหารระดับสูง ให้การต้อนรับ
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวเนื่องในวันคล้ายวันสถาปนาสำนักงานสลากกินแบ่งรัฐบาลว่า สลากกินแบ่งรัฐบาลเป็นผลิตภัณฑ์ที่อยู่คู่สังคมไทยมาอย่างยาวนาน ตลอดระยะเวลาที่ผ่านมา สำนักงานสลากฯ ไม่เคยหยุดนิ่งในการยกระดับการทำงานทุกมิติ เพื่อตอบสนองความต้องการของพี่น้องประชาชนผู้ซื้อสลาก และผู้มีส่วนได้ส่วนเสีย
ปัจจุบัน สำนักงานสลากฯ จำหน่ายสลากกินแบ่งรัฐบาลหกหลัก (Lottery 6: L6) ทั้งสลากใบ และสลากดิจิทัล รวม 103 ล้านฉบับ แบ่งเป็นแบบใบ 80 ล้านฉบับ และแบบดิจิทัล 23 ล้านฉบับ จำหน่ายผ่านแอปเป๋าตัง  ทั้งนี้ ได้มีการยกระดับการให้บริการด้านการจ่ายรางวัลที่สะดวก ง่ายไม่ยุ่งยาก โดยกรณีสลากแบบใบ สามารถขึ้นเงินรางวัลได้ที่สำนักงานสลากกินแบ่งรัฐบาล หรือที่ธนาคาร ธ.ก.ส. ธนาคารกรุงไทย และธนาคารออมสินทุกสาขาทั่วประเทศ โดยนำสลากใบที่ถูกรางวัลพร้อมด้วยบัตรประจำตัวประชาชนเพื่อแสดงต่อเจ้าหน้าที่ ส่วนสลากแบบดิจิทัล ระบบจะตรวจสอบการถูกรางวัลให้อัตโนมัติ โดยผู้ซื้อสามารถเลือกรับเงินรางวัลโดยการโอนเข้าบัญชีธนาคารกรุงไทย หรือเข้า G-Wallet ของผู้ซื้อได้ภายในไม่เกิน 2 ชั่วโมง
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวต่อไปอีกว่า  ในส่วนของบทบาทด้านความรับผิดชอบต่อสังคมนั้น ในฐานะที่สำนักงานสลากกินแบ่งรัฐบาลได้เข้าร่วมเป็นสมาชิกของสมาคมสลากกินแบ่งโลก หรือ World Lottery Association (WLA) จึงยึดถือหลักการแสดงความรับผิดชอบต่อผู้บริโภคและสังคมของผู้ให้บริการเกมเสี่ยงโชค หรือที่เรียกว่า Responsible Gaming (RG) จึงได้จัดกิจกรรมและโครงการต่างๆ ที่แสดงถึงความรับผิดชอบต่อสังคม ชุมชน ที่สามารถส่งเสริมและยกระดับคุณภาพชีวิตของคนในสังคม ทั้งในมิติเศรษฐกิจ สังคม สิ่งแวดล้อม และธรรมาภิบาล โดยมีโครงการที่จัดทำขึ้นอย่างต่อเนื่อง ได้แก่ โครงการสลากสรรค์สร้างเพื่อชุมชนที่ได้ดำเนินการต่อเนื่องเป็นปีที่ 6 มีชุมชนเข้าร่วมโครงการแล้วกว่า 50 ชุมชน, โครงการให้ความรู้ที่ถูกต้องเกี่ยวกับการพนันและการให้คำปรึกษาผู้ติดพนัน ตลอดจนการจัดแข่งขันฟุตบอล GLO Cup ส่งเสริมให้เยาวชนอายุไม่เกิน 13 ปี ได้ใช้เวลาว่างให้เป็นประโยชน์ในการออกกำลังกายและยังได้รับโอกาสในการฝึกฝนจากโค้ชอาชีพอีกด้วย นอกจากนี้ สำนักงานสลากฯ ยังได้รับเครื่องหมาย Green Industry ระดับที่ 4 (Green Culture) โดยได้มีการพิมพ์สัญลักษณ์ดังกล่าว บนสลากกินแบ่งรัฐบาล เพื่อเน้นย้ำวัฒนธรรมองค์กรที่ดำเนินการอย่างเป็นมิตรต่อสิ่งแวดล้อมและเป็นการแสดงถึงความรับผิดชอบต่อสังคมอย่างยั่งยืนของสำนักงานสลากฯ อีกด้วย
ผู้อำนวยการสำนักงานสลากกินแบ่งรัฐบาล กล่าวในตอนท้ายว่า ปีที่ผ่านมา สำนักงานสลากฯ สามารถนำส่งเงินเข้ารัฐเป็นรายได้แผ่นดินจำนวน 48,550 ล้านบาท จึงขอถือโอกาสนี้ ขอบพระคุณพี่น้องประชาชนผู้ซื้อสลาก ตัวแทนจำหน่ายสลาก และผู้มีส่วนได้ส่วนเสียทุกท่าน ที่มีส่วนสำคัญในการสนับสนุนให้สำนักงานสลากฯ ได้ทำหน้าที่ในการเป็น “องค์กรสลาก มุ่งเน้นนวัตกรรม ส่งเสริมเศรษฐกิจ สังคม เป็นที่ยอมรับของประชาชน”  สามารถขับเคลื่อนเศรษฐกิจและสังคมของประเทศ และพร้อมที่จะก้าวไปสู่ความเป็นองค์กรดิจิทัล ที่จะนำนวัตกรรมมาใช้ให้เกิดประโยชน์กับพี่น้องประชาชน สังคมและประเทศชาติ ภายใต้ความรับผิดชอบต่อสังคมและสิ่งแวดล้อมอย่างยั่งยืนต่อไป

ที่มา : https://www.thaigov.go.th/news/contents/details/81354