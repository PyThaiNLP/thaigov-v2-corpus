รัฐบาลไทย-ข่าวทำเนียบรัฐบาล-​สธ.เผยคืบหน้าบรรจุตำแหน่ง “นักสาธารณสุข” อนุมัติแล้ว 1,495 คน เร่งแก้ข้อติดขัดเรื่องเงื่อนไขหลักเกณฑ์ คาดรอบหน้าแต่งตั้งได้มากขึ้น


วันศุกร์ที่ 5 เมษายน 2567
05/04/2567
พิมพ์
​สธ.เผยคืบหน้าบรรจุตำแหน่ง “นักสาธารณสุข” อนุมัติแล้ว 1,495 คน เร่งแก้ข้อติดขัดเรื่องเงื่อนไขหลักเกณฑ์ คาดรอบหน้าแต่งตั้งได้มากขึ้น
สธ.เผยความคืบหน้าการเข้าสู่ตำแหน่ง “นักสาธารณสุข” อ.ก.พ.สธ. อนุมัติแล้ว 1,495 คน พร้อมเร่งแก้ไขปัญหา หลังพบบางส่วนยังติดเงื่อนไขหลักเกณฑ์การเปลี่ยนชื่อตำแหน่งทางสายงาน ทั้งใน สอน./รพ.สต. รวมถึงระดับชำนาญการพิเศษ หรือตำแหน่งด้านบริหาร
วันนี้ (5 เมษายน 2567) นายสรรเสริญ นามพรหม ผู้อำนวยการกองบริหารทรัพยากรบุคคล สำนักงานปลัด กระทรวงสาธารณสุข เปิดเผยว่า ตามที่คณะกรรมการข้าราชการพลเรือน (ก.พ.) เห็นชอบสายงาน “นักสาธารณสุข” เป็นสายงานเพิ่มใหม่ โดยให้ส่วนราชการพิจารณาเพิ่มสายงานในโครงสร้างของหน่วยงานที่สอดคล้องกับภารกิจ และผู้ที่จะเข้าสู่สายงานนักสาธารณสุข จะต้องได้รับปริญญาตรีหรือคุณวุฒิอย่างอื่นที่เทียบได้ในระดับเดียวกัน ในสาขาวิชาสาธารณสุขศาสตร์ และได้รับใบอนุญาตเป็นผู้ประกอบวิชาชีพการสาธารณสุขชุมชนนั้น ล่าสุด จากการตรวจสอบ พบว่า มีข้าราชการสังกัดสำนักงานปลัดกระทรวงสาธารณสุข ตำแหน่งนักวิชาการสาธารณสุข จำนวน 19,321 คน เป็นผู้ที่มีใบอนุญาตเป็นผู้ประกอบวิชาชีพการสาธารณสุขชุมชน จำนวน 9,760 คน ซึ่งที่ประชุม อ.ก.พ.กระทรวงสาธารณสุข เมื่อวันที่ 1 มีนาคม 2567 มีมติอนุมัติการปรับปรุงการกำหนดตำแหน่งผู้มีคุณสมบัติครบตรงตามหลักเกณฑ์ จากผู้ดำรงตำแหน่งนักวิชาการสาธารณสุขเป็นนักสาธารณสุขแล้ว จำนวน 1,495 คน และสำนักงานปลัดกระทรวงสาธารณสุขได้แจ้งมติดังกล่าวให้หน่วยงานดำเนินการย้ายเปลี่ยนสายงานผู้ที่มีความประสงค์ด้วยแล้ว
นายสรรเสริญ กล่าวต่อว่า นอกจากนี้ พบว่ามีบางกรณีที่เลขตำแหน่งนักวิชาการสาธารณสุขติดเงื่อนไขหลักเกณฑ์การเปลี่ยนชื่อตำแหน่งทางสายงาน เช่น ตำแหน่งนักวิชาการสาธารณสุขในสถานีอนามัยเฉลิมพระเกียรติ/โรงพยาบาลส่งเสริมสุขภาพตำบล (สอน./รพ.สต.) ก.พ. กำหนดให้เป็นสายงานที่เกี่ยวข้องกับการบริการทางการแพทย์ จึงไม่สามารถเปลี่ยนตำแหน่งเป็นสายงานอื่นได้ หรือตำแหน่งนักวิชาการสาธารณสุขที่เป็นระดับชำนาญการพิเศษขึ้นไป หรือตำแหน่งนักวิชาการสาธารณสุขที่มีชื่อทางการบริหาร ขณะนี้อยู่ระหว่างการทบทวนและการขอหลักเกณฑ์การประเมินค่างานเพื่อเข้าสู่ตำแหน่งนักสาธารณสุขชำนาญการพิเศษ หรือเข้าสู่ตำแหน่งทางการบริหารต่อไป
สำหรับมีผู้ที่มีคุณวุฒิไม่ตรงกับมาตรฐานกำหนดตำแหน่ง ซึ่งจากการตรวจสอบปรากฏเป็นคุณวุฒิที่ ก.พ. ไม่ได้กำหนดให้เป็นคุณวุฒิในสาขาวิชาสาธารณสุขศาสตร์ เช่น สาขาวิชาวิทยาศาสตร์การแพทย์ สาขาวิชาวิทยาศาสตร์ชีวภาพ สาขาวิชาวิทยาศาสตร์ประยุกต์ เป็นต้น สำนักงานปลัดกระทรวงสาธารณสุข จะตรวจสอบคุณวุฒิเพิ่มเติมของแต่ละสถาบันอีกครั้ง และขอยืนยันความสอดคล้องกับมาตรฐานกำหนดตำแหน่งกับสำนักงาน ก.พ. หากไม่ติดเงื่อนไขของตำแหน่งจะเสนอ อ.ก.พ.กระทรวงสาธารณสุข พิจารณากำหนดตำแหน่งเป็นนักสาธารณสุขในรอบถัดไป โดยคาดว่าจะสามารถแต่งตั้งนักสาธารณสุขเพิ่มขึ้นได้อีกจำนวนมาก
*************************************  5 เมษายน 2567

ที่มา : https://www.thaigov.go.th/news/contents/details/81384