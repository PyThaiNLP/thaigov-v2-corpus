รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม รับหนังสือจากผู้แทนสมาคมผู้ขับขี่รถจักรยานยนต์ไฟฟ้า EV รับจ้างสาธารณะ และกลุ่มผู้ประกอบอาชีพรถจักรยานยนต์รับจ้าง ขอให้ช่วยเหลือ


วันศุกร์ที่ 5 เมษายน 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม รับหนังสือจากผู้แทนสมาคมผู้ขับขี่รถจักรยานยนต์ไฟฟ้า EV รับจ้างสาธารณะ และกลุ่มผู้ประกอบอาชีพรถจักรยานยนต์รับจ้าง ขอให้ช่วยเหลือ
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม รับหนังสือและหารือร่วมกับนายสันติ ปฏิภาณรัตน์ นายกสมาคมผู้ขับขี่รถจักรยานยนต์ไฟฟ้า EV รับจ้างสาธารณะ และตัวแทนผู้ประกอบอาชีพรถจักรยานยนต์รับจ้าง ขอให้ช่วยเหลือแก้ไขปัญหาความเดือดร้อน โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก และผู้บริหารกรมการขนส่งทางบก ร่วมหารือ ในวันที่ 5 เมษายน 2567 ณ กรมการขนส่งทางบก
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเผยว่า สมาคมผู้ขับขี่รถจักรยานยนต์ไฟฟ้า EV รับจ้างสาธารณะ และกลุ่มผู้ประกอบอาชีพรถจักรยานยนต์รับจ้างมายื่นหนังสือเพื่อขอให้ติดตามการช่วยเหลือเพื่อแก้ไขปัญหาความเดือดร้อน 2 ประเด็นหลัก คือ
1) ขอให้กรมการขนส่งทางบกออกมาตรการหรือกำหนดระยะเวลาให้รถจักรยานยนต์รับจ้างที่ให้บริการผ่านแอปพลิเคชันมาจดทะเบียนเป็นรถรับจ้างสาธารณะให้ถูกต้องตามกฎหมายก่อนให้บริการประชาชน เนื่องจากปัจจุบันมีรถจักรยานยนต์รับจ้างผ่านแอปฯ ที่ไม่ได้จดทะเบียนจำนวนเพิ่มขึ้นอย่างต่อเนื่องมาให้บริการแข่งขันกับวินที่อยู่ในระบบถูกกฎหมาย ทำให้ผู้ขับขี่รถจักรยานยนต์รับจ้างสาธารณะถูกกฎหมายในพื้นที่กรุงเทพฯได้รับความเดือดร้อน
2) ขอให้เปิดลงทะเบียนผู้ขับขี่รถจักรยานยนต์รับจ้างสาธารณะรายใหม่ เพื่อทดแทนคนที่ขาดหายไปในวินรถเดิม และขยายจุดรับลงทะเบียนเพื่ออำนวยความสะดวกให้ผู้ประกอบอาชีพรถจักรยานยนต์รับจ้าง
ทั้งนี้ รัฐมนตรีช่วยว่าการกระทรวงคมนาคมได้มอบให้กรมการขนส่งทางบกประสานงานกับกรุงเทพมหานคร และหน่วยงานที่เกี่ยวข้อง เพื่อแก้ไขปัญหาโดยเร็วที่สุดต่อไป

ที่มา : https://www.thaigov.go.th/news/contents/details/81375