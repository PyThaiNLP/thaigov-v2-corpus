รัฐบาลไทย-ข่าวทำเนียบรัฐบาล-กยศ. เข้าพบเจ้ากรมพระธรรมนูญชี้แจงกรณีอัตราดอกเบี้ยและเบี้ยปรับของผู้กู้ยืมยืนยันคิดดอกเบี้ย 1% เบี้ยปรับ 0.5%


วันศุกร์ที่ 5 เมษายน 2567
05/04/2567
พิมพ์
กยศ. เข้าพบเจ้ากรมพระธรรมนูญชี้แจงกรณีอัตราดอกเบี้ยและเบี้ยปรับของผู้กู้ยืมยืนยันคิดดอกเบี้ย 1% เบี้ยปรับ 0.5%
ผู้จัดการ กยศ. อธิบดีกรมคุมประพฤติ และกรรมการผู้ทรงคุณวุฒิ กยศ. เข้าพบ เจ้ากรมพระธรรมนูญ และตุลาการพระธรรมนูญหัวหน้าคณะฝ่ายศาลทหารสูงสุด เพื่อชี้แจงข้อเท็จจริงกรณีที่มีข่าวในการประชุมแก้ไขปัญหาหนี้สินเงินกู้แก่บุคลากรภาครัฐ
เมื่อวันที่ 2 เมษายน 2567 นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา และนายเรืองศักดิ์ สุวารี อธิบดีกรมคุมประพฤติ และกรรมการผู้ทรงคุณวุฒิกองทุนเงินให้กู้ยืมเพื่อการศึกษา ได้ร่วมเข้าพบพลเอก พิสิษฐ์ นพเมือง เจ้ากรมพระธรรมนูญ และพลตรี นิติน ออรุ่งโรจน์ ตุลาการพระธรรมนูญหัวหน้าคณะฝ่ายศาลทหารสูงสุดเพื่อชี้แจงข้อเท็จจริงกรณีที่มีข่าวในการประชุมแก้ไขปัญหาหนี้สินเงินกู้แก่บุคลากรภาครัฐ เมื่อเดือนมีนาคมที่ผ่านมาว่ามีกำลังพลจำนวนหนึ่งมีหนี้ กยศ. ต้องเสียดอกเบี้ยในอัตราร้อยละ 18 นั้น กองทุนฯขอชี้แจงว่าเป็นความเข้าใจที่คลาดเคลื่อน เนื่องจากปัจจุบันกองทุนคิดอัตราดอกเบี้ยเพียงร้อยละ 1 และคิดอัตราเบี้ยปรับกรณีผิดนัดชำระเพียงร้อยละ 0.5 ตามกฎหมายใหม่มาโดยตลอด
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา ได้เปิดเผยว่า “จากกรณีที่มีข่าวในการประชุมแก้ไขปัญหาหนี้สินเงินกู้แก่บุคลากรภาครัฐ เมื่อเดือนมีนาคมที่ผ่านมาว่ามีกำลังพลจำนวนหนึ่งมีหนี้สินค้างมาจาก กยศ. ตั้งแต่ก่อนเข้ามารับข้าราชการซึ่งส่วนใหญ่เกิดจากการผิดนัดชำระหนี้เงินกู้ที่ต้องเสียดอกเบี้ยร้อยละ 18 จึงขอให้รัฐบาลใช้อัตราดอกเบี้ยผิดนัดเหลือร้อยละ 0.5 ตามพระราชบัญญัติกองทุนเงินให้กู้ยืมเพื่อการศึกษาฉบับใหม่ให้มีผลในทางปฏิบัติโดยเร็วที่สุดนั้น กองทุนฯขอชี้แจงว่าข้อมูลดังกล่าวมีความคลาดเคลื่อน เนื่องจากปัจจุบันกองทุนฯคิดอัตราดอกเบี้ยเพียงร้อยละ 1 และอัตราเบี้ยปรับกรณีผิดนัดชำระร้อยละ 0.5 ตามพระราชบัญญัติกองทุนเงินให้กู้ยืมเพื่อการศึกษา (ฉบับที่ 2) พ.ศ. 2566
ทั้งนี้ กองทุนฯยังพร้อมให้ความช่วยเหลือแก่บุคลากรภาครัฐที่เป็นผู้กู้ยืมทุกราย โดยได้เปิดให้มีการปรับโครงสร้างหนี้ เพื่อให้ผู้กู้ยืมผ่อนชำระเงินคืนกองทุนฯเป็นรายเดือนในอัตราเท่ากันทุกเดือน ให้ระยะเวลาผ่อนชำระสูงสุด 15 ปี เมื่อชำระหนี้เสร็จสิ้นตามสัญญาให้ส่วนลดเบี้ยปรับ 100% และปลดภาระผู้ค้ำประกันหลังจากทำสัญญาปรับโครงสร้างหนี้ โดยเงินที่ผู้กู้ยืมชำระคืนมาทุกบาทจะเป็นทุนหมุนเวียนเพื่อส่งต่อโอกาสทางการศึกษาให้แก่นักเรียน นักศึกษารุ่นน้องต่อไป” ผู้จัดการกองทุนฯกล่าวในที่สุด

ที่มา : https://www.thaigov.go.th/news/contents/details/81342