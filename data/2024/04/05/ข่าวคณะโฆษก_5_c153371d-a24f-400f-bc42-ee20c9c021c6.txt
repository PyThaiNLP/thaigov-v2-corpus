รัฐบาลไทย-ข่าวทำเนียบรัฐบาล-“รัดเกล้า” ย้ำ  รัฐบาลห่วงใยประชาชน อก. อว. ทส. สธ. ติดตามสถานการณ์ สารเคมีแคดเมียมในสมุทรสาครอย่างใกล้ชิด 


วันศุกร์ที่ 5 เมษายน 2567
05/04/2567
พิมพ์
“รัดเกล้า” ย้ำ  รัฐบาลห่วงใยประชาชน อก. อว. ทส. สธ. ติดตามสถานการณ์ สารเคมีแคดเมียมในสมุทรสาครอย่างใกล้ชิด
“รัดเกล้า” ย้ำ  รัฐบาลห่วงใยประชาชน อก. อว. ทส. สธ. ติดตามสถานการณ์ สารเคมีแคดเมียมในสมุทรสาครอย่างใกล้ชิด นายกฯ กำชับ รมว.อก. บังคับใช้กฎหมายเอาโทษคนทำผิด และให้หน่วยงานเกี่ยวข้องหามาตรการรองรับประชาชนเขตอันตราย
วันนี้ (5 เมษายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยถึงความคืบหน้า การช่วยเหลือประชาชน ที่อยู่ในรัศมีการลักลอบขนย้ายสารเคมีแคดเมียมที่อาจเป็นสารก่อมะเร็ง จำนวน 15,000 ตัน ที่จังหวัดสมุทรสาคร ว่าตั้งแต่เกิดเหตุการณ์ รัฐบาลมีความห่วงใยประชาชนและไม่นิ่งดูดาย เบื้องต้น กระทรวงอุตสาหกรรม (อก.) กระทรวงการอุดมศึกษา (อว.) กระทรวงทรัพยากรธรรมชาติและสิ่งแวดล้อม (ทส.) และ กระทรวงสาธารณสุข (สธ.) เข้าดูแลและควบคุมสถานการณ์อย่างทันท่วงที
ล่าสุด วันนี้ (5 เมษายน 2567) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้สั่งการให้รัฐมนตรีกระทรวงอุตสาหกรรมลงพื้นที่สมุทรสาครเพื่อกำกับดูแลการบังคับใช้กฎหมายให้รวดเร็ว พร้อมทั้งวางมาตรการเพื่อควบคุมสารอันตรายเพื่อไม่ให้เกิดเหตุการณ์เช่นนี้ขึ้นอีก โดยนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้อาศัยอำนาจตามมาตรา 35 และมาตรา 37 ของ พ.ร.บ.โรงงาน พ.ศ. 2535 เดินหน้าสั่งระงับการกระทำที่ฝ่าฝืนกฎหมาย ห้ามนำกากแคดเมียมและกากสังกะสีเข้าสู่กระบวนการผลิต พร้อมทั้งอายัดกากแคดเมียม กากสังกะสี และส่วนของอื่น ๆ ไว้เพื่อตรวจสอบให้เป็นไปตามกฎหมายแล้ว
นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม สั่งการด่วนให้ทีมนักวิทยาศาสตร์ปฏิบัติการเคลื่อนที่เร็ว (DSS Team) กรมวิทยาศาสตร์บริการ (วศ.) พร้อมด้วยทีมนักวิทยาศาสตร์ พร้อมลงพื้นที่และให้การสนับสนุนภารกิจกรณีกากแคดเมียมที่สมุทรสาคร เพื่อร่วมเฝ้าระวังควบคุมป้องกันผลกระทบที่จะเกิดกับประชาชนและสิ่งแวดล้อม
พล.ต.อ.พัชรวาท วงษ์สุวรรณ รองนายกรัฐมนตรีและ รมว.ทรัพยากรธรรมชาติและสิ่งแวดล้อม สั่งการให้เจ้าหน้าที่ของกระทรวงเข้าตรวจสอบร่วมกับหน่วยงานที่เกี่ยวข้องทันทีที่เกิดเหตุการณ์ รวมถึงสั่งการไปยังกรมควบคุมมลพิษให้เก็บตัวอย่าง เพื่อตรวจสอบหาสารปนเปื้อนทั้งในโรงงาน ในอากาศ และแหล่งน้ำธรรมชาติ เพื่อรายงานผลให้ประชาชนรับทราบโดยด่วน อีกทั้งยังสั่งการให้สำนักงานนโยบายและแผนทรัพยากรธรรมชาติและสิ่งแวดล้อม ตรวจสอบโรงงานถลุงแร่ว่ามีการจัดทำ EIA และได้ปฏิบัติตามมาตรการ EIA ที่กำหนดหรือไม่
นายแพทย์ ชลน่าน ศรีแก้ว  รัฐมนตรีว่าการกระทรวงสาธารณสุข สั่งการให้สำนักงานสาธารณสุขจังหวัดสมุทรสาครร่วมกับโรงพยาบาลสมุทรสาคร เตรียมความพร้อมทั้งทางด้านสถานที่และผู้เชี่ยวชาญเพื่อดูแลประชาชนที่ได้รับผลกระทบจากสารแคดเมียม​ นอกจากนั้นได้เดินหน้า ตรวจสุขภาพพนักงานที่ทำงานและเป็นกลุ่มผู้สัมผัสและกลุ่มเสี่ยง นอกจากนั้นมีการกำหนดให้มีทีมงานด้านจิตใจลงพื้นที่เพื่อประเมินสุขภาพจิตของประชาชนอีกด้วย
“รัฐบาลทำงานกันเป็นทีม ร่วมมือกันดูแลและให้ความเป็นธรรมกับประชาชนที่ได้รับผลกระทบ พร้อมเดินหน้าติดตามสถานการณ์อย่างใกล้ชิด หากมีการทำความผิดจริง ประชาชนเชื่อมั่นได้ว่าจะมีการดำเนินการอย่างเด็ดขาดและโปร่งใส่   นอกจากนี้ นายกรัฐมนตรี ยังชื่นชมผู้ว่าราชการ จังหวัดสมุทรสาครอีกด้วยที่ ประกาศเขตภัยพิบัติทันทีหลังเกิดเหตุการณ์ ทางรัฐบาลพร้อมสนับสนุนส่งผู้เกี่ยวข้องเข้าช่วยเหลืออย่างเต็มที่” รองโฆษกรัดเกล้าฯ เสริม

ที่มา : https://www.thaigov.go.th/news/contents/details/81357