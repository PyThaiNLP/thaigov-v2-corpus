รัฐบาลไทย-ข่าวทำเนียบรัฐบาล-งานประมูลขายบ้านมือสอง ครั้งที่ 1/2567 พบทรัพย์เด่น ทำเลดี มาจำหน่ายกว่า 5,000 รายการ


วันศุกร์ที่ 5 เมษายน 2567
05/04/2567
พิมพ์
งานประมูลขายบ้านมือสอง ครั้งที่ 1/2567 พบทรัพย์เด่น ทำเลดี มาจำหน่ายกว่า 5,000 รายการ
มีบ้านต้อนรับสงกรานต์กับ ธอส.!! ในงานประมูลขายบ้านมือสอง ครั้งที่ 1/2567 พบทรัพย์เด่น ทำเลดี มาจำหน่ายกว่า 5,000 รายการ ลดราคาสูงสุดถึง 45% On top อีก 5%* วันเสาร์ที่ 20 เมษายน 2567 เวลา 10.00 - 16.00 น.
ธนาคารอาคารสงเคราะห์ เพิ่มทางเลือกให้คนอยากมีบ้าน จัดงานประมูลขายบ้านมือสอง ธอส. ประจำปี ครั้งที่ 1/2567 ในวันเสาร์ที่ 20 เมษายน 2567 เวลา 10.00 - 16.00 น. พบกับบ้านมือสอง ธอส. ทำเลดี มากกว่า 5,000 รายการทั่วประเทศ มาประมูลขายในราคาลดพิเศษสูงสุดถึง 45% On top อีก 5% (*เงื่อนไขเป็นไปตามที่ธนาคารกำหนด)  เปิดประมูลในราคาต่ำสุดเพียง 55,000 บาท เท่านั้น พิเศษ!!  ผู้ชนะการประมูลสามารถขอสินเชื่อบ้านอัตราดอกเบี้ยต่ำสุด นานสูงสุด 24 เดือน* ผู้ที่สนใจสามารถลงทะเบียนเข้าร่วมประมูลล่วงหน้าผ่านช่องทางออนไลน์ https://crm.ghbank.co.th/survey/bitnpa ตั้งแต่วันนี้ - 18 เมษายน 2567
นายศักดิ์สิทธิ์ จิตตนูนท์ รองกรรมการผู้จัดการ กลุ่มงานปรับโครงสร้างหนี้ รักษาการรองกรรมการผู้จัดการ กลุ่มงานสาขา และรักษาการผู้ช่วยกรรมการผู้จัดการ สายงานบังคับคดี ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” ร่วมเป็นส่วนหนึ่งในการสนับสนุนคนไทยให้ได้มีที่อยู่อาศัยเป็นของตนเอง ในระดับราคาที่คุ้มค่า และทำเลที่เหมาะสมมาอย่างต่อเนื่อง โดยในปี 2566 ที่ผ่านมา ธอส. สามารถจำหน่ายบ้านมือสองในทุกช่องทางได้มากกว่า 4,200 ล้านบาท สะท้อนถึงการจัดโปรโมชันสินเชื่อบ้านอัตราดอกเบี้ยต่ำ พร้อมส่วนลด และสิทธิพิเศษในการประมูลมากมาย ดังนั้น เพื่อเป็นการสานต่อเจตนารมณ์ในการทำให้คนไทยมีบ้าน ธอส. จึงได้จัดงานประมูลขายบ้านมือสอง ธอส. ประจำปี ครั้งที่ 1/2567 ในวันเสาร์ที่ 20 เมษายน 2567 พร้อมกันทั่วประเทศ ระหว่างเวลา 10.00 - 16.00 น. โดยคัดบ้านมือสอง คุณภาพดี ทำเลเด่นทั่วประเทศ จำนวนมากกว่า 5,000 รายการ ทั้งประเภทบ้านเดี่ยว ทาวน์เฮาส์ ห้องชุด (คอนโดมิเนียม) อาคารพาณิชย์ และที่ดินเปล่า มาเปิดประมูลในราคาพิเศษ ด้วยส่วนลดสูงสุดถึง 45% จากราคาประเมิน แบ่งเป็นทรัพย์ในกรุงเทพฯ และปริมณฑล จำนวน 1,219 รายการ ราคาเริ่มต้นประมูลต่ำสุดเพียง 80,000 บาท ได้แก่ ทรัพย์ประเภทห้องชุด ขนาดเนื้อที่ 22.75 ตร.ม. ในโครงการโกลเด้นท์คอนโดทาวน์รังสิต 1 อ.ธัญบุรี จ.ปทุมธานี ขณะที่ทรัพย์เด่นราคาดีที่น่าสนใจ ได้แก่ ทรัพย์ประเภทบ้านเดี่ยว 2 ชั้น เนื้อที่ 153.8 ตร.ว. ในโครงการลัดดารมย์ - ปิ่นเกล้า ราคาเริ่มต้นประมูลอยู่ที่ 7.95 ล้านบาท ซึ่งเป็นทรัพย์ที่ตั้งอยู่บนเส้นทางคมนาคมหลัก และมีแหล่งอำนวยความสะดวกมากมาย อาทิ สวนสาธารณะ โรงพยาบาล และห้างสรรพสินค้า ส่วนทรัพย์ในภูมิภาคนำออกประมูลมากกว่า 5,000 รายการ โดยมีราคาเริ่มต้นประมูลต่ำสุดเพียง 55,000 บาท เท่านั้น ได้แก่ ทรัพย์ประเภทที่ดินเปล่า ขนาดเนื้อที่ 100 ตร.ว. ในโครงการราชพฤกษ์การ์เด้นโฮม อ.ปักธงชัย จ.นครราชสีมา ขณะที่ทรัพย์เด่นที่น่าสนใจ ได้แก่ ทรัพย์ประเภทบ้านเดี่ยว 1 ชั้น ขนาดเนื้อที่ 52 ตร.ว. ในโครงการเพชรพฤกษา อ.เมืองเพชรบูรณ์ จ.เพชรบูรณ์ ราคาเริ่มต้นประมูลอยู่ที่ 1.775 ล้านบาท เป็นบ้านเดี่ยวทำเลดี อยู่ติดกับถนนใหญ่ เดินทางได้อย่างคล่องตัว และมีสิ่งอำนวยความสะดวกในพื้นที่ใกล้เคียงจำนวนมาก
สำหรับผู้ที่สนใจเข้าร่วมประมูลบ้านมือสอง ธอส. สามารถลงทะเบียนออนไลน์เพื่อร่วมประมูลได้ทาง https://crm.ghbank.co.th/survey/bitnpa ตั้งแต่วันนี้ - 18 เมษายน 2567 โดยในวันประมูล ผู้ชนะการประมูลจะต้องวางเงินประกันการซื้อทรัพย์ 10,000 บาททุกรายการ ยกเว้นทรัพย์ที่มีราคาประมูลตั้งแต่ 10 ล้านบาท ขึ้นไป วางเงินประกันซื้อทรัพย์ 100,000 บาท ทำสัญญาจะซื้อจะขายตั้งแต่วันที่ 22 เมษายน – 7 พฤษภาคม 2567 นอกจากนี้ *โปรโมชันพิเศษ !! สำหรับผู้ซื้อและทำนิติกรรมภายในวันที่ 19 มิถุนายน 2567 จะได้รับส่วนลด On Top 5% (*เงื่อนไขเป็นไปตามที่ธนาคารกำหนด) ทั้งนี้ ผู้ที่ประมูลทรัพย์ในเขตกรุงเทพฯ และปริมณฑล สามารถร่วมประมูลได้ที่โถงนิติกรรม ฝ่ายพิธีการสินเชื่อ อาคาร 2 ชั้น 1  ธนาคารอาคารสงเคราะห์ สำนักงานใหญ่ ส่วนทรัพย์ในเขตภูมิภาค จัดประมูลในสาขาที่ตั้งทรัพย์ ผู้ที่สนใจสามารถลงทะเบียนเข้าร่วมงานประมูลได้ตั้งแต่เวลา 08.00 น. และเริ่มประมูลตั้งแต่เวลา 10.00 น. สอบถามข้อมูลเพิ่มเติมได้ที่ G H Bank Call Center โทร. 0-2645-9000 กด 5 หรือ Facebook Fanpage ธนาคารอาคารสงเคราะห์ หรือ ดูข้อมูลบ้านมือสอง ธอส. ได้ที่ www.ghbhomecenter.com และ Mobile Application : GHB ALL HOME

ที่มา : https://www.thaigov.go.th/news/contents/details/81350