รัฐบาลไทย-ข่าวทำเนียบรัฐบาล-​“เกณิกา”เผย นายกรัฐมนตรี มอบ“พล.ต.อ.พัชรวาท”เร่งปลดล็อกการบริหารจัดการให้อำนาจท้องถิ่นแก้ไขปัญหาลิง จ.ลพบุรี เตรียมจัดสรรงบ ในการแก้ปัญหา


วันศุกร์ที่ 5 เมษายน 2567
05/04/2567
พิมพ์
​“เกณิกา”เผย นายกรัฐมนตรี มอบ“พล.ต.อ.พัชรวาท”เร่งปลดล็อกการบริหารจัดการให้อำนาจท้องถิ่นแก้ไขปัญหาลิง จ.ลพบุรี เตรียมจัดสรรงบ ในการแก้ปัญหา
​“เกณิกา”เผย นายกรัฐมนตรี มอบ“พล.ต.อ.พัชรวาท”เร่งปลดล็อกการบริหารจัดการให้อำนาจท้องถิ่นแก้ไขปัญหาลิง จ.ลพบุรี เตรียมจัดสรรงบ ในการแก้ปัญหา
วันนี้ (5 เมษายน 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงการแก้ไขปัญหาลิงในพื้นที่จังหวัดลพบุรี ที่สร้างความเดือดร้อน ทั้งการทำร้ายร่างกายให้ได้รับบาดเจ็บ ทำลายสิ่งของ และแย่งชิงอาหารของประชาชนในพื้นที่ว่า รัฐบาลโดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้รับฟังปัญหาดังกล่าวจากพี่น้องประชาชน และสส.ในพื้นที่ จ.ลพบุรี ได้มีการสั่งการแก้ไขปัญหาเรื่องลิงตั้งแต่เมื่อครั้งลงพื้นที่เมื่อวันที่ 9 ก.พ. ที่ผ่านมา
โดยกระทรวงทรัพยากรธรรมชาติฯ ได้มีแนวทางในการแก้ไขปัญหานี้ และได้มีการลงนาม MOU เพื่อร่วมมือกัน 3 ฝ่ายคือ กรมอุทยานแห่งชาติสัตว์ป่าและพันธุ์พืช เทศบาลเมืองลพบุรี และ จ.ลพบุรี ในการจัดการปัญหานี้ ซึ่งจะมีการทำหมันลิง จากนั้นจะส่งไปที่สถานอนุบาลลิง ต.โพธิ์เก้าต้น จ.ลพบุรีต่อ เพื่อดูแล รักษา ฟื้นฟู และเตรียมการเคลื่อนย้ายลิงไปในสถานที่ที่เหมาะสม หรือปล่อยคืนสู่ธรรมชาติ ทั้งนี้ นายกรัฐมนตรีกำลังจะอนุมัติให้งบประมาณในการแก้ไขปัญหาและเพื่อดำเนินการจัดทำกรงในสถานอนุบาล
ท่านนายกรัฐมนตรีเศรษฐา ทวีสิน ให้ความสำคัญกับปัญหาที่เกิดขึ้นอย่างมาก เพราะมีประชาชนในพื้นที่เสี่ยงต่อการถูกลิงทำร้ายร่างกาย และการใช้ชีวิตประจำวัน แต่ลิงก็ไม่ใช่มีเฉพาะปัญหา เพราะที่ผ่านมาก็มีประโยชน์ และยังเป็นสัญลักษณ์ของจังหวัด ส่งเสริมการท่องเที่ยว ดังนั้นแนวทางในการแก้ไขปัญหาให้กับพี่น้องจึงต้องคำนึงถึงข้อกังวลของประชาชนทุกกลุ่มด้วย
น.ส.เกณิกา กล่าวต่อว่า การบริหารจัดการเพื่อแก้ไขปัญหาลิงครั้งนี้ต้องอาศัยร่วมมือของทุกฝ่าย รวมถึงนายกรัฐมนตรีได้มอบหมายให้ พล.ต.อ.พัชรวาท ศึกษากฎหมายที่จะให้อำนาจท้องถิ่นเข้ามาช่วยแก้ไขปัญหาเรื่องของสัตว์ป่าภายใต้ พ.ร.บ.สงวนคุ้มครองสัตว์ป่าได้ นอกจากนี้ ในส่วนของกระทรวงเกษตรและสหกรณ์ รัฐบาลมีแนวโน้มที่ให้กรมปศุสัตว์ เป็นผู้เข้ามาจัดการกับปัญหาลิง เช่นเดียวกับ สุนัข และแมว ซึ่งแนวทางนี้จะมีการประชุมเร็ว ๆ นี้ เพื่อหาทางแก้ไขปัญหาอย่างยั่งยืนต่อไป

ที่มา : https://www.thaigov.go.th/news/contents/details/81338