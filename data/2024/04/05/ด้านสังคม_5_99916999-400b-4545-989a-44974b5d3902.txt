รัฐบาลไทย-ข่าวทำเนียบรัฐบาล-สธ. ขยายบริการเชิงรุกสู่กลุ่มศาลยุติธรรม ลงนามความร่วมมือดูแลสุขภาพบุคลากรและคนในครอบครัว


วันศุกร์ที่ 5 เมษายน 2567
สธ. ขยายบริการเชิงรุกสู่กลุ่มศาลยุติธรรม ลงนามความร่วมมือดูแลสุขภาพบุคลากรและคนในครอบครัว
กระทรวงสาธารณสุขมุ่งดูแลสุขภาพเชิงรุกกลุ่มบุคลากรศาลยุติธรรม จัดลงนามบันทึกข้อตกลงความร่วมมือกับสำนักงานศาลยุติธรรมดูแลสุขภาพบุคลากรสำนักงานศาลทั่วประเทศ 341 แห่ง 18,765 คน ตลอดจนบุคคลในครอบครัว พร้อมแลกเปลี่ยนองค์ความรู้ด้านสุขภาพและกฎหมายระหว่างกัน
วันนี้ (5 เมษายน 2567) ที่อาคารศาลยุติธรรม เขตพระนคร กรุงเทพมหานคร นพ.โอภาส การย์กวินพงศ์ปลัดกระทรวงสาธารณสุข และ นายธานี สิงหนาท เลขาธิการสำนักงานศาลยุติธรรม ร่วมลงนามบันทึกข้อตกลง ความร่วมมือการดูแลด้านสุขภาพของบุคลากรศาลยุติธรรม ข้าราชการฝ่ายตุลาการศาลยุติธรรมบำนาญ และบุคคลในครอบครัว เพื่อเพิ่มการบริการสุขภาพที่เหมาะสมและมีมาตรฐาน ตลอดจนสนับสนุนความร่วมมือในการแลกเปลี่ยนองค์ความรู้และอื่นๆ ที่เกี่ยวข้องร่วมกัน โดยมี นางอโนชา ชีวิตโสภณ ประธานศาลฎีกา นายอดิศักดิ์ ตันติวงศ์ ประธานแผนกคดีภาษีอากรในศาลฎีกา นพ.สุภโชค เวชภัณฑ์เภสัช ผู้ช่วยปลัดกระทรวงสาธารณสุข คณะผู้บริหาร และผู้เกี่ยวข้อง เข้าร่วม
นพ.โอภาส กล่าวว่า การปฏิบัติงานของบุคลากรศาลยุติธรรมเกี่ยวข้องกับคดีความ ซึ่งมีข้อมูล ข้อกฎหมายที่ต้องรวบรวม คิดวิเคราะห์จำนวนมาก ก่อให้เกิดผลกระทบต่อสุขภาพทั้งด้านร่างกาย อารมณ์และจิตใจ โดยปัญหาสุขภาพหลักๆ ที่พบ เช่น เบาหวาน ความดัน ภาวะอ้วน ออฟฟิศซินโดรม เป็นต้น ขณะที่ข้อมูลการเข้ารับบริการ ที่โรงพยาบาลของบุคลากรมีเพียงปีละ 1-2 ครั้งเท่านั้น การลงนามบันทึกข้อตกลงความร่วมมือฯ ครั้งนี้ จะช่วยส่งเสริมให้บุคลากรศาลยุติธรรมฯ และบุคคลในครอบครัว เข้าถึงการตรวจรักษาได้อย่างเหมาะสม สามารถค้นพบความเจ็บป่วยได้รวดเร็วและเข้าสู่กระบวนการรักษาที่มีมาตรฐานได้ทันท่วงที อีกทั้งเป็นโอกาสที่จะได้แลกเปลี่ยนองค์ความรู้และความร่วมมือในการสนับสนุนและพัฒนาการปฏิบัติงานตามพันธกิจของทั้ง 2 หน่วยงานให้กว้างขวางขึ้นต่อไป
สำหรับขอบเขตการดำเนินงานตามข้อตกลงความร่วมมือฯ ครั้งนี้ จะมีการจัดตั้งเครือข่ายการดูแลสุขภาพบุคลากรศาลยุติธรรมฯ และบุคคลในครอบครัว โดยโรงพยาบาลสังกัดสำนักงานปลัดกระทรวงสาธารณสุข ใน 12 เขตสุขภาพ ภายใต้การกำกับของสำนักงานสาธารณสุขจังหวัด จำนวน 120 แห่ง ดูแลบุคลากรสำนักงานศาลที่ตั้งอยู่ในพื้นที่ 254 แห่ง จำนวน 12,461 คน และโรงพยาบาลสังกัดกรมการแพทย์ 13 แห่ง ในกรุงเทพมหานคร (เขตสุขภาพที่ 13) ดูแลบุคลากรสำนักงานศาล 87 แห่ง จำนวน 6,304 คน โดยจัดระบบการดูแลสุขภาพกาย สุขภาพจิต การป้องกัน ตรวจคัดกรอง และการส่งต่อผู้ป่วย ทั้งในเวลาราชการและคลินิกพิเศษเฉพาะทางนอกเวลาราชการ รวมถึงการจัดบริการเชิงรุก ณ ที่ทำงาน สามารถเบิกจ่ายได้ตามสิทธิ์ โดยมีการประสานงานร่วมกับสำนักการแพทย์ สำนักงานศาลยุติธรรม นอกจากนี้ ยังมีการแลกเปลี่ยนองค์ความรู้ระหว่างหน่วยงาน อาทิ การอบรมด้านการดูแลสุขภาพให้แก่บุคลากรศาลยุติธรรม และการอบรมด้านกฎหมายให้แก่บุคลากรกระทรวงสาธารณสุข เป็นต้น
************************************* 5 เมษายน 2567

ที่มา : https://www.thaigov.go.th/news/contents/details/81371