รัฐบาลไทย-ข่าวทำเนียบรัฐบาล-​เปิดภารกิจ รมว.แรงงาน นำทีมเยือนญี่ปุ่นกระชับความร่วมมือ เจรจาขยายตลาดแรงงานรัฐ-เอกชน


วันศุกร์ที่ 5 เมษายน 2567
05/04/2567
พิมพ์
​เปิดภารกิจ รมว.แรงงาน นำทีมเยือนญี่ปุ่นกระชับความร่วมมือ เจรจาขยายตลาดแรงงานรัฐ-เอกชน
รมว.แรงงาน “พิพัฒน์”เผยแผนเยือนญี่ปุ่น กระชับสัมพันธ์ สร้างความเชื่อมั่นในแรงงานไทย หารือรัฐบาลขยายตลาดแรงงานทักษะสูง พบเอกชนยักษ์ใหญ่ โรงพยาบาล โรงแรม รถไฟ สร้างโอกาสทำงาน ภาคบริบาล ภาคบริการ ท่องเที่ยวและโรงแรม อุตสาหกรรมก่อสร้าง
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงานมีเป้าหมายส่งแรงงานไทยไปทำงานต่างประเทศ 1 แสนอัตรา ภายในปี 2567 โดยมุ่งเน้นประเทศที่ค่าตอบแทนสูง ส่งเสริมศักยภาพแรงงาน ปลอดภัย และสวัสดิการดี ซึ่งประเทศญี่ปุ่นถือเป็นหนึ่งในประเทศที่แรงงานไทยให้ความสนใจไปทำงานอย่างยิ่ง ซึ่งคาดว่าปีนี้การส่งแรงงานไทยไปทำงานประเทศญี่ปุ่นจะเพิ่มขึ้นแน่นอน พร้อมผลักดันแรงงานไทย ไปทำงานในภาคอุตสาหกรรมอื่น ๆ ในสัปดาห์หน้าตนจะนำคณะผู้บริหารกระทรวงแรงงาน พร้อมด้วยอธิบดีกรมการจัดหางาน และเลขาธิการสำนักงานประกันสังคมเดินทางเยือนญี่ปุ่น ระหว่างวันที่ 8 – 12 เมษายน 2567 เพื่อกระชับความสัมพันธ์ระหว่างรัฐบาลไทย - ญี่ปุ่น สร้างความเชื่อมั่นและเพิ่มแรงจูงใจในการจ้างแรงงานไทย โดยมีกำหนดเข้าพบรัฐมนตรีว่าการกระทรวงสาธารณสุข แรงงาน และสวัสดิการของประเทศญี่ปุ่น และหารือแก้ไขปัญหาอุปสรรคในการจ้างแรงงานไทย ร่วมกับองค์กรพัฒนาฝีมือแรงงานระดับนานาชาติประเทศญี่ปุ่น (IM Japan) เพื่อให้การจัดส่งในรูปแบบภาครัฐเป็นผู้จัดส่ง มีประสิทธิภาพเกิดประโยชน์กับแรงงานไทยมากที่สุด และถือโอกาสเข้าพบกับภาคเอกชนรายใหญ่ในประเทศญี่ปุ่น ทั้งผู้ประกอบการโรงแรม โรงพยาบาล และรถไฟ โดยประเด็นหารือสำคัญ จะมุ่งไปที่การขยายตลาดแรงงานทักษะสูงแรงงานฝีมือ แรงงานทักษะเฉพาะ และสร้างโอกาสทำงานในประเภทงานที่หลากหลาย อาทิ ภาคบริบาล ภาคบริการ ท่องเที่ยวและโรงแรม อุตสาหกรรมก่อสร้าง อุตสาหกรรมด้านอาหาร เพื่อให้แรงงานไทยสามารถไปทำงานผ่านภาคเอกชนที่พร้อมจ่ายค่าตอบแทนสูงเพิ่มขึ้นได้ด้วย
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางานมีแผนประกาศรับสมัครคัดเลือกผู้ฝึกงานเทคนิคคนไทยไปฝึกงานในประเทศญี่ปุ่นผ่านองค์กร IM Japan ปี 2567 ตำแหน่งผู้ฝึกปฏิบัติงานทางเทคนิค ประเภทงานอุตสาหกรรมการผลิตและอุตสาหกรรมก่อสร้างเพศชาย ไม่จำกัดจำนวน รอบถัดไปกำหนด  รับสมัคร วันที่ 1 - 30 เมษายน 2567 วันที่ 1 - 31 พฤษภาคม 2567 และวันที่ 1 - 30 มิถุนายน 2567 ตามลำดับ
ทั้งนี้ กรมการจัดหางานจะประกาศรับสมัครทางเว็บไซต์ของกรมการจัดหางาน doe.go.th/prd หรือเว็บไซต์กองบริหารแรงงานไทยไปต่างประเทศ doe.go.th/overseas และ facebook: IMthailand หากต้องการสอบถามรายละเอียดเพิ่มเติม ติดต่อที่กองบริหารแรงงานไทยไปต่างประเทศ กรมการจัดหางาน โทร. 0 2245 9428 หรือสายด่วนกรมการจัดหางาน โทร. 1694 หรือ โทร.1506 กด 2

ที่มา : https://www.thaigov.go.th/news/contents/details/81372