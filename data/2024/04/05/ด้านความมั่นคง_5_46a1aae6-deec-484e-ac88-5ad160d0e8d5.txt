รัฐบาลไทย-ข่าวทำเนียบรัฐบาล-ฝ่ายปกครองจังหวัดเลย สนธิกำลังตำรวจ บุกจับนักพนัน พร้อมของกลางรวมมูลค่าเกือบ 100,000 บาท พ่อเมืองเลย กำชับเจ้าหน้าที่หมั่นตรวจตรา “บำบัดทุกข์” ควบคู่การ “บำรุงสุข” พี่น้องประชาชน


วันศุกร์ที่ 5 เมษายน 2567
05/04/2567
พิมพ์
ฝ่ายปกครองจังหวัดเลย สนธิกำลังตำรวจ บุกจับนักพนัน พร้อมของกลางรวมมูลค่าเกือบ 100,000 บาท พ่อเมืองเลย กำชับเจ้าหน้าที่หมั่นตรวจตรา “บำบัดทุกข์” ควบคู่การ “บำรุงสุข” พี่น้องประชาชน
ฝ่ายปกครองจังหวัดเลย สนธิกำลังตำรวจ บุกจับนักพนัน พร้อมของกลางรวมมูลค่าเกือบ 100,000 บาท ด้านพ่อเมืองเลย กำชับ เจ้าหน้าที่หมั่นตรวจตรา “บำบัดทุกข์” ควบคู่กับการ “บำรุงสุข” พี่น้องประชาชน
เมื่อวันที่ 4 เม.ย. 67 นายชัยพจน์ จรูญพงศ์ ผู้ว่าราชการจังหวัดเลย เปิดเผยว่า ฝ่ายปกครองจังหวัดเลย และเจ้าหน้าที่ตำรวจภูธรจังหวัดเลย ร่วมกันจับกุมนักพนัน ลักลอบเล่นการไพ่ป๊อกจำนวน 15 ราย แบ่งเป็น ชาย 6 ราย และ หญิง 9 ราย ที่บริเวณห้องแถวไม่มีเลขที่ ซ.วิสุทธิเทพ ถ.วิสุทธิเทพ ต.กุดป่อง อ.เมือง จ.เลย พร้อมของกลางเงินสดจำนวน 97,500 บาท แยกเป็นธนบัตรฉบับใบละ 1,000 บาท จำนวน 81 ฉบับ ธนบัตรฉบับใบละ 500 บาท จำนวน 5 ฉบับ และธนบัตรฉบับละ 100 บาท จำนวน 140 ฉบับ พร้อมกับชิปแทนเงินสดจำนวนหนึ่ง โดยขณะนี้ได้นำตัวผู้ต้องหาพร้อมของกลางทั้งหมด ส่งพนักงานสอบสวน สภ.เมืองเลย เพื่อดำเนินคดีตามกฎหมายแล้ว
นายชัยพจน์ จรูญพงศ์ ผู้ว่าราชการจังหวัดเลย กล่าวว่า ในห้วงเทศกาลสงกรานต์ 2567 จังหวัดเลยได้มีนโยบายในการกวดขัน และจัดระเบียบสังคมในพื้นที่ เพื่อระดมกวาดล้างอาชญากรรรม ร่วมกับหน่วยงานด้านความมั่นคง ทั้งทหาร และตำรวจ เพื่อรักษาความสงบเรียบร้อยในพื้นที่ รวมถึงการ Re X-Ray เพื่อป้องกันมิให้เกิดการกระทำความผิดทุกรูปแบบ พร้อมทั้งแจ้งให้ทุกหน่วยงานช่วยประชาสัมพันธ์ช่องทางการรับแจ้งเหตุด่วน - เหตุร้าย 191 และช่องทางการรับเรื่องราวร้องทุกข์ ที่สายด่วนศูนย์ดำรงธรรม 1567 และ รวมถึงช่องทางการให้ความช่วยเหลือหน่วยแพทย์ฉุกเฉิน 1669 หรือ สายด่วนนิรภัย 1784 พร้อมมอบหมายให้ นายกิตติคุณ บุตรคุณ รองผู้ว่าราชการจังหวัดเลย นายสามารถ หมั่นนอก ปลัดจังหวัดเลย และนายอำเภอทุกอำเภอ กำชับและให้ความสำคัญในภารกิจ “บำบัดทุกข์ บำรุงสุข” อย่างต่อเนื่อง โดยในระหว่างที่เจ้าหน้าที่ฝ่ายปกครองจังหวัดเลยกำลังปฏิบัติหน้าที่ มว.ท.ประวิทย์ ภิญโญ ป้องกันจังหวัดเลย ได้รับแจ้งจากแหล่งข่าวว่ามีการลักลอบการเล่นการพนันในพื้นที่ ต.กุดป่อง อ.เมือง จ.เลย จึงได้นำกำลัง นำโดย มว.ต.อภิชาต จันทวรรณ ผู้ช่วยป้องกันจังหวัดเลย นายณัฐพล ดลราศรี ผู้ช่วยป้องกันจังหวัดเลย เจ้าหน้าที่กองอาสารักษาดินแดน จ.เลย เจ้าหน้าที่ฝ่ายปกครองอำเภอเมืองเลย และตำรวจ สภ.เมืองเลย ร่วมบูรณาการลงพื้นที่ตรวจสอบข้อเท็จจริงในพื้นที่บริเวณดังกล่าว
นายชัยพจน์ จรูญพงศ์ ผู้ว่าราชการจังหวัดเลย กล่าวต่อว่า เจ้าหน้าที่ชุดปฏิบัติการได้ลงพื้นที่ ณ บริเวณห้องแถวไม่มีเลขที่ ซ.วิสุทธิเทพ ถ.วิสุทธิเทพ ต.กุดป่อง อ.เมือง จ.เลย พบว่า มีการลักลอบเล่นพนัน จึงได้ร่วมวางแผนและเข้าจับกุมนักพนันที่กำลังเล่นการพนันอยู่ในห้องแถว โดยเจ้าหน้าที่ได้กระจายกำลังเข้าจับกุมนักการพนัน ซึ่งสามารถจับกุมผู้ต้องหาได้ทั้งหมด 15 รายแบ่งเป็นชาย 6 ราย หญิง 9 ราย พร้อมเงินสดจำนวน 97,500 บาท แยกเป็นธนบัตรฉบับละ 1,000 บาท จำนวน 81,000 บาท และธนบัตรฉบับละ 500 บาท จำนวน 2,500 บาท ธนบัตรฉบับละ 100 บาท จำนวน 14,000 บาท พร้อมกับชิปแทนเงินสดจำนวนหนึ่ง โดยมีนางบุญชม (สงวนนามสกุล) ให้การว่าตนเป็นเจ้ามือ จึงแจ้งข้อหา “ร่วมกันเล่นการพนัน (ไพ่ป๊อก 8, 9) และ พนันเอาทรัพย์สินกันโดยไม่ไห้รับอนุญาต” โดยมีผู้ต้องหาที่ 14 เป็นเจ้ามือรับกินรับใช้ และได้เชิญตัวผู้ต้องหาทุกราย มาทำบันทึกจับกุม ที่กองร้อยบ้านทำแพ ต.เมือง อ.เมืองเลย
“จากนั้นเจ้าหน้าที่ได้ควบคุมตัวผู้ต้องหา พร้อมของกลางทั้งหมด ส่งพนักงานสอบสวน สภ.เมืองเลย เพื่อดำเนินคดีตามกฎหมาย ซึ่งภายหลังจากการจับกุมเรียบร้อยแล้ว ตนได้สั่งการให้เจ้าหน้าที่ฝ่ายความมั่นคง หมั่นลงพื้นที่กวดขันและตรวจตรา เพื่อป้องกันการกระทำความผิด และสอดส่องดูแลให้ความช่วยเหลือพี่น้องประชาชนไม่ใช่เพียงเฉพาะมิติการบำบัดทุกข์ แต่รวมถึงมิติการบำรุงสุข ที่ช่วยส่งเสริม และพัฒนาอาชีพรายได้ และสร้างความยั่งยืน ด้วยการสร้างความมั่นคงทางอาหาร เพื่อพัฒนาและยกระดับคุณภาพชีวิตที่ดีควบคู่ไปด้วย” นายชัยพจน์ จรูญพงศ์ ผู้ว่าราชการจังหวัดเลย กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/81347