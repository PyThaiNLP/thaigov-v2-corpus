รัฐบาลไทย-ข่าวทำเนียบรัฐบาล-กองทัพอากาศ เตรียมเครื่องบิน กำลังพล และยุทโธปกรณ์ พร้อมอพยพคนไทยในไต้หวันกลับประเทศหากมีสั่งการจากรัฐบาล


วันศุกร์ที่ 5 เมษายน 2567
กองทัพอากาศ เตรียมเครื่องบิน กำลังพล และยุทโธปกรณ์ พร้อมอพยพคนไทยในไต้หวันกลับประเทศหากมีสั่งการจากรัฐบาล
จากสถานการณ์แผ่นดินไหวในไต้หวันเมื่อช่วงเช้าวันนี้ (วันพุธที่ 3 เมษายน 2567) เวลา 06.58 น. (เวลาประเทศไทย) โดยมีแรงสั่นสะเทือนขนาด 7.4 ริกเตอร์ นอกชายฝั่งเมืองฮวาเหลียน แรงสั่นสะเทือนแผ่นดินไหวสามารถรับรู้ได้หลายพื้นที่ของไต้หวัน
และบางพื้นที่ได้รับความเสียหายอย่างหนัก ปัจจุบันยังไม่มีรายงานข้อมูลของคนไทยที่ได้รับบาดเจ็บหรือเสียชีวิต
พลอากาศตรี บุญเลิศ อันดารา โฆษกกองทัพอากาศ เปิดเผยว่า พลอากาศเอก พันธ์ภักดี พัฒนกุล ผู้บัญชาการทหารอากาศ ได้สั่งการให้กองทัพอากาศเตรียมความพร้อมปฏิบัติภารกิจอพยพคนไทย หรือการสนับสนุนภารกิจลำเลียงสิ่งของเพื่อช่วยเหลือด้านมนุษยธรรมและบรรเทาภัยพิบัติ หากได้รับการประสานจากรัฐบาล ซึ่งเบื้องต้นกองทัพอากาศได้เตรียมเครื่องบินแบบ C-130 ซึ่งเคยใช้ในการอพยพคนไทยจากเหตุการณ์แผ่นดินไหวในประเทศตุรกีและเหตุการณ์ความไม่สงบในสาธารณรัฐซูดานที่ผ่านมา รวมถึงเตรียมความพร้อมในส่วนที่เกี่ยวข้อง เช่น การพิจารณาเส้นทางการบิน ความพร้อมของสนามบินปลายทาง และการเตรียมการลำเลียงทางอากาศสายแพทย์ เป็นต้น
ทั้งนี้ กองทัพอากาศจะติดตามสถานการณ์และประสานกับรัฐบาล และกระทรวงการต่างประเทศ
อย่างใกล้ชิด
ที่มา กองทัพอากาศ

ที่มา : https://www.thaigov.go.th/news/contents/details/81335