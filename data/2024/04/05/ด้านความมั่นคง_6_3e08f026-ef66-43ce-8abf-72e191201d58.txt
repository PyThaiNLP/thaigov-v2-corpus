รัฐบาลไทย-ข่าวทำเนียบรัฐบาล-นายอำเภอเมืองเชียงราย “Kick Off หมู่บ้านป้องกันและแก้ไขปัญหายาเสพติด” ระดับอำเภอ โดยกองทุนแม่ของแผ่นดิน ตามนโยบายกระทรวงมหาดไทย มุ่งมั่นผสานความร่วมมือชุมชน การบริหารจัดการร่วมกัน 


วันศุกร์ที่ 5 เมษายน 2567
05/04/2567
พิมพ์
นายอำเภอเมืองเชียงราย “Kick Off หมู่บ้านป้องกันและแก้ไขปัญหายาเสพติด” ระดับอำเภอ โดยกองทุนแม่ของแผ่นดิน ตามนโยบายกระทรวงมหาดไทย มุ่งมั่นผสานความร่วมมือชุมชน การบริหารจัดการร่วมกัน
นายอำเภอเมืองเชียงราย “Kick Off หมู่บ้านป้องกันและแก้ไขปัญหายาเสพติด” ระดับอำเภอ โดยกองทุนแม่ของแผ่นดิน ตามนโยบายกระทรวงมหาดไทย มุ่งมั่นผสานความร่วมมือชุมชน การบริหารจัดการร่วมกัน เพื่อป้องกันและแก้ไขปัญหายาเสพติดให้เกิดผลอย่างเป็นรูปธรรม
เมื่อวันที่ 4 เม.ย. 67 นายบุญส่ง ตินารี นายอำเภอเมืองเชียงราย เปิดเผยว่า อำเภอเมืองเชียงราย ได้จัดกิจกรรม “Kick Off หมู่บ้านป้องกันและแก้ไขปัญหายาเสพติด” ระดับอำเภอ โดยกองทุนแม่ของแผ่นดิน ตามนโยบายกระทรวงมหาดไทย ในเวทีการประชุมกำนัน ผู้ใหญ่บ้าน ประจำเดือนเมษายน 2567 ณ หอประชุมอำเภอเมืองเชียงราย จังหวัดเชียงราย โดยมี ดร.ธวัช หล้านามวงศ์ ประธานเครือข่ายกองทุนแม่ของแผ่นดินจังหวัดเชียงราย นายสุริยา อุตเจริญ ประธานเครือข่ายกองทุนแม่ของแผ่นดินอำเภอเมืองเชียงราย หัวหน้าส่วนราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และคณะกรรมการกองทุนแม่ของแผ่นดินจังหวัดเชียงราย ร่วมกิจกรรม
นายบุญส่ง ตินารี นายอำเภอเมืองเชียงราย กล่าวว่า ตามที่กระทรวงมหาดไทย ได้ขับเคลื่อนนโยบายของรัฐบาล ที่กำหนดให้ "การแก้ไขปัญหายาเสพติด" เป็นวาระแห่งชาติ โดยประกาศเป็นนโยบายที่จะลดปัญหายาเสพติดอย่างเป็นรูปธรรมภายในระยะเวลา 1 ปี ซึ่งนายสุทธิพงษ์ จุลเจริญ ปลัดกระทรวงมหาดไทย ได้มีนโยบายให้ทุกอำเภอจัดตั้งหมู่บ้านป้องกันและแก้ไขปัญหายาเสพติด ด้วยกระบวนการกองทุนแม่ของแผ่นดิน ดำเนินมาตรการป้องกันและแก้ไขปัญหายาเสพติด โดยนำแนวทางวิธีการขั้นตอนของกองทุนแม่ของแผ่นดินไปดำเนินการในหมู่บ้าน ที่ยังไม่ได้จัดตั้งกองทุนแม่ของแผ่นดิน ให้ครบทุกพื้นที่ โดยใช้กลไกเครือข่ายกองทุนแม่ของแผ่นดินในทุกระดับ ร่วมกับสำนักงานพัฒนาชุมชนจังหวัด/อำเภอ เพื่อขับเคลื่อนและขยายผลให้สำเร็จเกิดเป็นรูปธรรม
“กิจกรรมในครั้งนี้ทุกภาคส่วนได้ร่วมกันประกาศเจตนารมณ์และร่วมเป็นสักขีพยาน โดยเป็นการประชุมเชิงปฏิบัติสร้างความรู้ความเข้าใจในการขับเคลื่อนการดำเนินงานป้องกันแก้ไขปัญหายาเสพติด ในระดับอำเภอ/ตำบล/ชุมชน/หมุ่บ้าน โดยใช้กระบวนการ 10 ขั้นตอนกองทุนแม่ของแผ่นดินให้บรรลุผลสำเร็จ ประกอบด้วย 1) การทำความเข้าใจโครงการทุกครัวเรือน 2) จัดตั้งคณะกรรมการกองทุนแม่ของแผ่นดิน 3) การรับสมัครครัวเรือนสมาชิกเข้าร่วมโครงการ 4) จัดตั้งกฎชุมชนเข้มแข็ง 5) ให้ความรู้ความเข้าใจเรื่องยาเสพติด 6) จัดตั้งกองทุนแก้ไขปัญหายาเสพติด 7) ประชาคมคัดแยกโดยสันติวิธี 8) การจัดกิจกรรมป้องกันและแก้ไขปัญหายาเสพติดร่วมกันของสมาชิก 9) รับรองครัวเรือนปลอดภัย 10) รักษาสถานะของชุมชนเข้มแข็ง ซึ่งอำเภอเมืองเชียงรายได้กำหนด Kick off การจัดตั้งหมู่บ้านป้องกันและแก้ไขปัญหายาเสพติด ณ บ้านห้วยส้าน หมู่ที่ 1 ตำบลห้วยชมภู อำเภอเมืองเชียงราย พร้อมส่งมอบเอกสาร แนวทาง เพื่อประกอบการชี้แจง กำหนดเป้าหมาย ขั้นตอน และแผนปฏิบัติการให้ทุกหมู่บ้านนำไปขับเคลื่อนต่อไป” นายบุญส่งฯ กล่าว
นายบุญส่ง ตินารี นายอำเภอเมืองเชียงราย กล่าวเพิ่มเติมว่า อำเภอเมืองเชียงราย มุ่งมั่นป้องกันและแก้ไขปัญหายาเสพติด โดยการบูรณาการผสานความร่วมมือกับชุมชน โดยเฉพาะความร่วมมือจากผู้นำชุมชน กำนัน ผู้ใหญ่บ้าน ที่จะเป็นจุดเริ่มต้นของความเข้มแข็งของคนในชุมชน พร้อมร่วมกับทีมอำเภอและ 7 ภาคีเครือข่ายตามแนวทางอำเภอบำบัดทุกข์บำรุงสุข และแนวทางโครงการหมู่บ้านยั่งยืน (Sustainable Village) โดยจะขยายผลจัดตั้งหมู่บ้านป้องกันและแก้ไขปัญหายาเสพติดให้ครอบคลุมทุกตำบล ภายในเดือนกรกฎาคม 2567 เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษ 6 รอบ 28 กรกฎาคม 2567 เพื่อทำให้คนในชุมชนมีความตระหนัก และห่วงใยต่อความเป็นไปของชุมชน สมาชิกในชุมชนร่วมมือร่วมใจกันอย่างจริงจัง มีการพูดคุยแลกเปลี่ยนเรียนรู้ ร่วมกันคิด ร่วมกันจัดกิจกรรม ทำให้คนในชุมชนเกิดความรักสามัคคี มีจิตอาสา สามารถพึ่งพาตนเองได้ เกิดความเข้มแข็งภายในชุมชน และร่วมกันสอดส่องลูกหลานไม่ให้ยุ่งเกี่ยวกับยาเสพติด ซึ่งจะนำไปสู่ความสุขของสังคมและชุมชนอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81348