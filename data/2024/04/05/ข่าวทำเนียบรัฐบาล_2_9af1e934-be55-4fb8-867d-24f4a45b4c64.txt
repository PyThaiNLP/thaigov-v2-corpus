รัฐบาลไทย-ข่าวทำเนียบรัฐบาล-เลขาธิการนายกรัฐมนตรี พบหารืออาจารย์จากคณะบริหารธุรกิจ ม. สแตนฟอร์ด สานต่อการหารือของนายกฯ ขับเคลื่อนการแก้ปัญหา PM 2.5 ให้เป็นรูปธรรม


วันศุกร์ที่ 5 เมษายน 2567
05/04/2567
พิมพ์
เลขาธิการนายกรัฐมนตรี พบหารืออาจารย์จากคณะบริหารธุรกิจ ม. สแตนฟอร์ด สานต่อการหารือของนายกฯ ขับเคลื่อนการแก้ปัญหา PM 2.5 ให้เป็นรูปธรรม
เลขาธิการนายกรัฐมนตรี พบหารืออาจารย์จากคณะบริหารธุรกิจ ม. สแตนฟอร์ด สานต่อการหารือของนายกฯ ขับเคลื่อนการแก้ปัญหา PM 2.5 ให้เป็นรูปธรรม
ศาสตราจารย์เอริกา เพลมเบค (Professor Erica Plambeck) ศาสตราจารย์ด้านปฏิบัติการ สารสนเทศและเทคโนโลยี และรองศาสตราจารย์แดน เอ เอียนคู (Associate Professor Dan A. Iancu) รองศาสตราจารย์ ด้านปฏิบัติการ สารสนเทศและเทคโนโลยี คณะบริหารธุรกิจ มหาวิทยาลัยสแตนฟอร์ด เข้าเยี่ยมคารวะนายพรหมินทร์ เลิศสุริย์เดช เลขาธิการนายกรัฐมนตรี ในโอกาสเยือนไทย นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
เลขาธิการนายกรัฐมนตรียินดีที่ได้ต้อนรับ และหารือเพื่อติดตามผลการเยือนมหาวิทยาลัยสแตนฟอร์ด สหรัฐอเมริกา ของนายกรัฐมนตรีเมื่อเดือนพฤศจิกายน 2566 ทั้งนี้ การจัดการแก้ไขปัญหา PM2.5 เป็นหนึ่งในประเด็นสำคัญที่นายกฯ ให้ความสำคัญ และหารือระหว่างการเยือน โดยรัฐบาลพร้อมที่จะร่วมมือกับมหาวิทยาลัยสแตนฟอร์ด เพื่อแลกเปลี่ยนความรู้ ประสบการณ์ และแนวทางปฏิบัติเพื่อขับเคลื่อนความร่วมมือระหว่างกัน
ด้านอาจารย์จากมหาวิทยาลัยสแตนฟอร์ด กล่าวยินดีที่ได้มาพบหารือในวันนี้ พร้อมขอรับฟังนโยบายเพื่อพิจารณาเดินหน้าความร่วมมือให้เกิดข้อริเริ่มด้านอากาศสะอาด และ แก้ไขปัญหา PM 2.5 ได้อย่างเป็นรูปธรรม โอกาสนี้ ศาสตราจารย์เพลมเบคได้กล่าวว่า มหาวิทยาลัยสแตนฟอร์ดพร้อมสนับสนุนนักศึกษาไทยให้ไปศึกษาต่อที่มหาวิทยาลัยฯ โดยมีทุนการศึกษาจำนวนมาก ในทุกระดับการศึกษา และมหาวิทยาลัยยังมีสาขาด้านความยั่งยืน Sustainability School อีกด้วย โดยการเดินทางมาไทยครั้งนี้ได้ร่วมหารือกับภาคส่วนต่างๆ ของไทย และถือว่าเป็นการเดินทางที่ได้ประโยชน์อย่างมาก
ทั้งนี้ ทั้งสองฝ่ายได้แลกเปลี่ยนความคิดเห็น โดยเลขาธิการนายกรัฐมนตรีกล่าวว่า นายกฯ ต้องการแก้ไขปัญหา PM 2.5 อย่างเด็ดขาด ซึ่งการแก้ไขปัญหาดังกล่าวต้องอาศัยความร่วมมือจากทุกภาคส่วน ทั้งในและต่างประเทศ ซึ่งเชื่อมั่นว่า การแลกเปลี่ยนและเรียนรู้แนวทางปฏิบัติกับมหาวิทยาลัยสแตนฟอร์ด โดยเฉพาะโครงการวิจัย PM 2.5 ของมหาวิทยาลัยจะมีส่วนช่วยในการเดินหน้าแก้ไขปัญหานี้ได้อย่างเป็นรูปธรรม ศาสตราจารย์จากมหาวิทยาลัยสแตนฟอร์ดเชื่อว่า หากการดำเนินมาตรการและนโยบายทำให้เกิดความยั่งยืนในทุกทาง ทั้งเศรษฐกิจ ชีวิตความเป็นอยู่ และการท่องเที่ยว จะช่วยลดฝุ่นมลพิษจากการเผาที่ทำให้เกิด PM 2.5 ได้มาก

ที่มา : https://www.thaigov.go.th/news/contents/details/81364