รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ผนึกกำลังประชุมแนวทางการขับเคลื่อนการป้องกัน ปราบปราม และแก้ไขปัญหายาเสพติด


วันจันทร์ที่ 29 เมษายน 2567
29/04/2567
พิมพ์
รัฐมนตรีว่าการกระทรวงยุติธรรม ผนึกกำลังประชุมแนวทางการขับเคลื่อนการป้องกัน ปราบปราม และแก้ไขปัญหายาเสพติด
รัฐมนตรีว่าการกระทรวงยุติธรรม ผนึกกำลังประชุมแนวทางการขับเคลื่อนการป้องกัน ปราบปราม และแก้ไขปัญหายาเสพติด
ในวันจันทร์ที่ ๒๙ เมษายน ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมแนวทางการขับเคลื่อนการป้องกัน ปราบปราม และแก้ไขปัญหายาเสพติด ปีงบประมาณ พ.ศ. ๒๕๖๗ ในห้วง ๖ เดือนหลัง และปีงบประมาณ พ.ศ. ๒๕๖๘ โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พลตำรวจโท พัฒนวุธ อังคะนาวิน ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม พร้อมด้วย พลตำรวจโท ภาณุรัตน์ หลักบุญ เลขาธิการ ป.ป.ส. พันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) และหัวหน้าส่วนราชการ อาทิ กระทรวงสาธารณสุข กระทรวงมหาดไทย กระทรวงกลาโหม กองรักษาความมั่นคงภายในราชอาณาจักร กระทรวงศึกษาธิการ กระทรวงแรงงาน กระทรวงการพัฒนาสังคมและความมั่นคงของมนุษย์ สำนักงานป้องกันและปราบปรามการฟอกเงิน สำนักงานตำรวจแห่งชาติ และกระทรวงยุติธรรม เข้าร่วมฯ ณ ห้องประชุม ๑๐-๐๑ กระทรวงยุติธรรม
ตามที่รัฐบาลได้แถลงนโยบายการบริหารราชการแผ่นดินต่อรัฐสภา เมื่อวันที่ ๑๑ กันยายน ๒๕๖๖ โดยกำหนดให้ปัญหายาเสพติดเป็นปัญหาสำคัญที่จะต้องได้รับ การแก้ไขเพื่อไม่ให้ส่งผลกระทบต่อประชาชน และเมื่อวันที่ ๒๖ ธันวาคม ๒๕๖๖ นายกรัฐมนตรีได้มอบนโยบายในการเปิดปฏิบัติลดความรุนแรงของปัญหายาเสพติด ระยะ ๑ ปีตามนโยบายรัฐบาล โดยมุ่งหวังที่จะลดปัญหายาเสพติดให้หมดสิ้นไปจากประเทศไทย สร้างชีวิตความเป็นอยู่ที่ดีขึ้นให้กับประชาชน โดยเฉพาะลูกหลานที่จะเป็นกำลังสำคัญในการพัฒนาประเทศในอนาคต ซึ่งมีหน่วยงานรวม ๙ กระทรวง ๒๖ หน่วยงาน ๒ ส่วนราชการไม่สังกัด เข้าร่วมในแผนงานบูรณาการป้องกัน ปราบปราม และบำบัดรักษายาเสพติด ในปีงบประมาณ พ.ศ. ๒๕๖๗ ซึ่งพระราชบัญญัติงบประมาณรายจ่ายประจำปีงบประมาณ พ.ศ. ๒๕๖๗ ได้ผ่านการพิจารณาของรัฐสภาและประกาศใช้เรียบร้อยแล้ว ทำให้ทุกหน่วยงานสามารถขับเคลื่อนงานได้อย่างคล่องตัวมากขึ้น
รัฐมนตรีว่าการกระทรวงยุติธรรม กล่าวว่า การประชุมในวันนี้จัดขึ้นเพื่อการแก้ปัญหายาเสพติดในทางปฏิบัติ เพื่อสร้างความเชื่อมั่นให้กับประชาชน ซึ่งที่ผ่านมาอาจจะมีความพึงพอใจในสถิติการจับกุมที่มากขึ้น สถิติการบำบัดมากขึ้น แต่สถิติปัญหาของประชาชนยังไม่ลดลง ต้องเรียนว่าการประชุมในวันนี้มีประโยชน์มาก เพราะปัญหาใหญ่ในวันนี้มีผู้เสพ ผู้ติดยาเสพติด และที่ผ่านมาอาจจะมีปัญหาเรื่องการประสานงานในกระบวนการยุติธรรมส่วนอื่น ๆ ถ้าทุกหน่วยได้เข้าใจปัญหาสถานการณ์ยาเสพติดพร้อมกันจะทำให้สามารถตอบโจทย์การทำให้ประชาชนมีความพึงพอใจกับรัฐบาลในการแก้ปัญหายาเสพติด และประชาชนมีความเชื่อมั่นว่ารัฐได้แก้ปัญหายาเสพติด และวันนี้ขอชื่นชมกระทรวงสาธารณสุขที่ได้มีการเตรียมพร้อมเรื่องโครงสร้างพื้นฐานเพื่อรองรับผู้ป่วยจิตเวชเข้ารับการรักษาหรือรองรับผู้ติดยาเสพติดต้องใช้การรักษา ซึ่งวันนี้ประชาชนในหมู่บ้านมีความเดือดร้อน ต้องทำให้ประชาชนเห็นผล เพราะเหลือเวลาอีกประมาณไม่ถึง ๖ เดือน ที่เราอยากจะมีการวัดผล โดยให้ทางสำนักงาน ป.ป.ส. ใช้การวัดผลที่เป็นกลางจากหน่วยงานหรือมหาวิทยาลัยมาช่วยวัดผล เพื่อจะนำเสียงสะท้อนนั้นมาแก้ปัญหา
ทั้งนี้ ในการประชุมได้มีการนำเสนอภาพรวมการขับเคลื่อนแผนบูรณาการป้องกัน ปราบปราม และบำบัดรักษายาเสพติด อีกทั้งอภิปรายแผนงาน โครงการงบประมาณของหน่วยงานบูรณาการป้องกัน และปราบปรามยาเสพติด ของปี ๒๕๖๗

ที่มา : https://www.thaigov.go.th/news/contents/details/82311