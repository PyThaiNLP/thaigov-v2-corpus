รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครอง อ.เดชอุดม ออกปฏิบัติการ "ยุทธการปิดสวิตช์ผู้ค้ายาเสพติดเมืองดอกบัว" ปิดล้อมบ้านพ่อค้ายาพื้นที่บ้านคำนาแซง หมู่ 19 ตำบลกุดประทาย พร้อมตรวจอายัดทรัพย์สิน


วันจันทร์ที่ 29 เมษายน 2567
29/04/2567
พิมพ์
ชุดปฏิบัติการพิเศษฝ่ายปกครอง อ.เดชอุดม ออกปฏิบัติการ "ยุทธการปิดสวิตช์ผู้ค้ายาเสพติดเมืองดอกบัว" ปิดล้อมบ้านพ่อค้ายาพื้นที่บ้านคำนาแซง หมู่ 19 ตำบลกุดประทาย พร้อมตรวจอายัดทรัพย์สิน
ชุดปฏิบัติการพิเศษฝ่ายปกครองอำเภอเดชอุดม ออกปฏิบัติการ "ยุทธการปิดสวิตช์ผู้ค้ายาเสพติดเมืองดอกบัว" ปิดล้อมบ้านพ่อค้ายาพื้นที่บ้านคำนาแซง หมู่ 19 ตำบลกุดประทาย พร้อมตรวจอายัดทรัพย์สินได้เป็นจำนวนมาก
เมื่อวันที่ 28 เม.ย. 67 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี พุ่งเป้าจัดระเบียบสังคมตามนโยบายของกระทรวงมหาดไทย ในการสร้างความเป็นระเบียบเรียบร้อยให้บ้านเมือง ปราบปรามผู้มีอิทธิพล และการป้องกันแก้ไขปัญหายาเสพติด ด้วยการ Re X- ray ทุกพื้นที่อย่างต่อเนื่องเพื่อกวาดล้างยาเสพติดให้หมดสิ้น ภายใต้ "ยุทธการปิดสวิตช์ผู้ค้ายาเสพติดเมืองดอกบัว"
"โดยล่าสุด ตนได้สั่งการให้ นายสะอาด วงศ์รักษ์ นายอำเภอเดชอุดม พร้อมด้วยนายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม นำสมาชิกกองอาสารักษาดินแดนอำเภอเดชอุดมที่ 5 ลงพื้นที่ตรวจสอบตามยุทธการปิดสวิตช์ผู้ค้ายาเสพติดเมืองดอกบัว บ้านคำนาแซง หมู่ที่ 19 ตำบลกุดประทาย อำเภอเดชอุดม ซึ่งได้เข้าตรวจค้นบ้าน นายวลิต (สงวนนามสกุล) หมู่ที่ 9 บ้านคำนาแซง ตำบลกุดประทาย ซึ่งเป็นเป้าหมายตามบัญชีพ่อค้ายาเสพติดของจังหวัดอุบลราชธานี แต่นายวลิต ไหวตัวหลบหนีเจ้าหน้าที่ไปได้ เจ้าหน้าที่ฝ่ายปกครองจึงได้ยึดอายัดสร้อยคอทองคำน้ำหนัก 10 บาท สร้อยข้อมือทองคำน้ำหนัก 10 บาท อาวุธปืนยาวขนาด .22 CZ จำนวน 1 กระบอก กล่องบรรจุกระสุนพร้อมเครื่องกระสุนจำนวน 25 นัด เงินสด จำนวน 440,000 บาท รวมจำนวนทรัพย์สินทั้งสิ้น 1,304,000 บาท ในเบื้องต้นเจ้าหน้าที่สันนิษฐานว่าทรัพย์สินดังกล่าวอาจได้มาจากการจำหน่ายยาเสพติด จึงได้จัดทำบันทึกตรวจยึดเพื่อทำการตรวจสอบหาข้อเท็จจริงต่อไป" นายศุภศิษย์ กล่าว
นายศุภศิษย์ กล่าวเพิ่มเติมว่า "ยาเสพติด คือ ภัยร้ายที่กำลังคุกคามสังคมที่น่าอยู่ของเรา" ซึ่งเห็นได้จากการทำงานของฝ่ายปกครองและตำรวจที่ได้จับกุมดำเนินคดีผู้ที่ค้ายาเสพติดเป็นจำนวนมาก ตนจึงอยากให้กำลังใจแก่เจ้าหน้าที่ทุกคนในการปฎิบัติหน้าที่ตามยุทธการปิดสวิตช์ผู้ค้ายาเสพติดเมืองดอกบัวตามนโยบายของกระทรวงมหาดไทยในการจัดระเบียบสังคมปราบปรามผู้มีอิทธิพลและการป้องกันแก้ไขปัญหายาเสพติด อย่างเข้มแข็งไม่ย่อท้อ และไม่โอนอ่อนต่ออธรรมทั้งหลาย เพราะเราคือปราการด่านสุดท้ายที่ปกป้องดูแลความปลอดภัยให้แก่พี่น้องประชาชน ฉะนั้นจึงจำเป็นต้องยกระดับความเข้มข้นของการประกาศสงครามกับยาเสพติดให้มากขึ้น ในการ Re X- ray ทุกพื้นที่เสี่ยงทั้งในระดับอำเภอ ตำบล และหมู่บ้าน คัดกรองผู้เสพเพื่อนำไปบำบัดรักษาฟื้นฟู และดำเนินคดีกับผู้ค้าให้ถึงที่สุด
"นอกจากนี้ ตนยังได้เน้นย้ำถึงการทำงานแบบภาคีเครือข่ายของทุกภาคส่วนที่ต้องยกระดับความเข้มข้นในการดูแลความปลอดภัยในสังคมมากยิ่งขึ้น และหากพี่น้องประชาชนพื้นที่ใดมีเบาะแสของการกระทำผิดเกี่ยวกับยาเสพติดและกฎหมายทุกประเภท ขอให้รีบแจ้งกับเจ้าหน้าที่ได้ทราบโดยเร็วผ่านสายด่วนศูนย์ดำรงธรรม 1567 โทรฟรีตลอด 24 ชั่วโมง เพื่อที่จะสามารถตรวจตรา ป้องกันปัญหาอาชญากรรมและภัยร้ายที่มีอยู่ในสังคมให้มากที่สุด" นายศุภศิษย์ กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/82300