รัฐบาลไทย-ข่าวทำเนียบรัฐบาล-ก.อุตฯ เผย ทดสอบขนย้ายเสมือนจริง หากราบรื่นเตรียมเริ่มขนย้ายกากฯ กลับตาก 29 เม.ย. ย้ำความปลอดภัยสูงสุด!


วันอาทิตย์ที่ 28 เมษายน 2567
28/04/2567
พิมพ์
ก.อุตฯ เผย ทดสอบขนย้ายเสมือนจริง หากราบรื่นเตรียมเริ่มขนย้ายกากฯ กลับตาก 29 เม.ย. ย้ำความปลอดภัยสูงสุด!
ก.อุตฯ เผย ทดสอบขนย้ายเสมือนจริง
หากราบรื่นเตรียมเริ่มขนย้ายกากฯ กลับตาก 29 เม.ย. ย้ำความปลอดภัยสูงสุด!
กระทรวงอุตสาหกรรม เตรียมการทดสอบเสมือนจริง ขนย้ายกากตะกอนแคดเมียมกลับไปยังบ่อฝังกลบ ที่จังหวัดตาก หากราบรื่นเป็นไปตามแผน จะเริ่มขนย้ายพรุ่งนี้ (29 เมษายน 67) คาดเสร็จสิ้นภายในวันที่ 17 มิถุนายน 2567 โดยวางระบบให้มีความปลอดภัยขั้นสูงสุด
ดร.ณัฐพล รังสิตพล ปลัดกระทรวงอุตสาหกรรมเปิดเผยว่า กระทรวงอุตสาหกรรม เตรียมขนย้ายกากตะกอนแร่แคดเมียมไปฝังกลบที่จังหวัดตาก โดยจะเริ่มทำการขนย้ายในวันพรุ่งนี้ (29 เม.ย.67) และคาดว่าการขนย้ายจะเสร็จสิ้นภายในวันที่ 17 มิถุนายน 2567 โดยเมื่อช่วงบ่ายที่ผ่านมา (28 เม.ย. 67) กระทรวงอุตสาหกรรม ร่วมกับ กทม. กรมควบคุมมลพิษ กระทรวงทรัพยากรธรรมชาติและสิ่งแวดล้อม กรมควบคุมโรค กระทรวงสาธารณสุข
และ กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) ลงพื้นที่เขตบางซื่อเพื่อทำการทดสอบการขนย้ายกากตะกอนแร่แคดเมียมแบบเสมือนจริงทุกขั้น ทั้งการซ้อนถุงและมัดปากถุง 2 ชั้น (Double Bag) เพื่อป้องกันการรั่วไหล การชั่งน้ำหนักพร้อมทดลองบันทึกระบบ manifest ด้วยการเขียนน้ำหนัก และหมายเลขถุง การเก็บตัวอย่างกากตะกอนตรวจสอบ และดูดฝุ่นใส่ถุงเก็บการขนย้าย โดยขั้นตอน
การขนย้ายจะคำนึงถึงความปลอดภัยสูงสุดเป็นสำคัญ มีการใช้รถบรรทุก 2 ประเภท คือ รถพ่วง-คอก
และ รถเทรลเลอร์-ท้ายเรียบ ที่ได้รับอนุญาตขนส่งวัตถุอันตราย (วอ.8) บรรทุกจำนวน 20 ถุงต่อคัน รวมจะทำการ
ขนย้าย 450 ตันต่อวัน มีการใช้ระบบติดตาม GPS และระบบติดตามขนย้ายกากแคดเมียมเฉพาะกิจ (Special
e-Manifest System) ปิดคลุมรถด้วยแผ่นพลาสติกกันน้ำอย่างมิดชิด และให้พนักงานสวมชุดป้องกันและเปลี่ยน
ชุดป้องกันทุกวัน พร้อมทั้งกำจัดชุดที่ใช้แล้วโดยการฝังกลบอีกด้วย
สำหรับการขนย้ายกากตะกอนแคดเมียมไปฝังกลบที่จังหวัดตากซึ่งเป็นแหล่งที่ถูกกักเก็บไว้ตั้งแต่แรกนั้น
จะมีการสุ่มตัวอย่างกากแคดเมียมในรถบรรทุก 1 ถุง ต่อ 1 คัน เพื่อส่งวิเคราะห์ตรวจสอบหาองค์ประกอบทางเคมี
เพื่อยืนยันความถูกต้อง โดยเบื้องต้นจะทำการขนย้ายกากตะกอนแคดเมียมจากกรุงเทพมหานคร และสมุทรสาคร
ไปยังจังหวัดตากก่อน ขณะที่จังหวัดชลบุรี ยังต้องรอกระบวนการทางกฎหมายก่อน โดยการขนย้ายจะใช้เส้นทางสายเอเชียโดยจะมีตำรวจทางของแต่ละพื้นที่นำขบวน และมีการส่งต่อเป็นจังหวัดๆ โดยจะหยุดพักเท่าที่จำเป็น ไม่มีการแวะเติมน้ำมัน และมีแผนฉุกเฉินกรณีเกิดอุบัติเหตุไว้เรียบร้อยแล้ว  และเมื่อถึงจังหวัดตาก จะนำกากตะกอนแคดเมียมไปเก็บไว้ที่อาคารพักคอยในพื้นที่โรงงานที่ได้ทำการปูพื้นด้วยดินเหนียวสังเคราะห์ (GCL) แล้ว ในระหว่างที่เร่งปรับปรุงบ่อเก็บกากแคดเมียมให้มั่นคงปลอดภัยตามมาตรการ EIA โดยมีเจ้าหน้าที่จากสำนักงานอุตสาหกรรมตาก และจังหวัดสมุทรสาคร และหน่วยงานที่เกี่ยวข้องกำกับดูแลการขนย้ายกากตะกอนแคดเมียมอย่างใกล้ชิด ตลอดการดำเนินงาน ทั้งนี้ จะมีการประชุมคณะทำงานแก้ไขปัญหา และการขนย้ายกากตะกอนแคดเมียมเพื่อไม่ให้ส่งผลกระทบต่อประชาชน เพื่อหารือเพิ่มเติมเกี่ยวกับการดำเนินการฝังกลบให้แล้วเสร็จอย่างรวดเร็ว ปลอดภัยในวันที่ 30 เมษายน 2567 ด้วย
“ขอให้ประชาชนมั่นใจว่า กระทรวงอุตสาหกรรม จัดให้มีการทดสอบการขนย้ายกากตะกอนแร่แคดเมียมเสมือนจริง เพื่อซักซ้อมให้กระบวนการทำงาน ตั้งแต่การซ้อนถุง การมัดถุง การลำเลียงขึ้นรถ เพื่อให้มั่นใจว่า ในการขนส่งจริงจะไม่มีการรั่วไหลหรือปนเปื้อนของกากสู่สิ่งแวดล้อมในระหว่างการขนย้าย ทั้งตอนขนย้ายจากต้นทาง
การขนย้ายระหว่างทาง ตลอดจนถึงปลายทางที่จังหวัดตาก โดยคำนึงถึงความปลอดภัยของประชาชนเป็นสำคัญ
ทั้งนี้ กระทรวงฯ จะแจ้งข้อมูลและสื่อสารกับประชาชนเป็นระยะในช่วงที่มีการขนกากฯ” ปลัดกระทรวงอุตสาหกรรม กล่าวทิ้งท้าย
ทั้งนี้ หากต้องการทราบข้อมูลหรือรายละเอียดเพิ่มเติมเรื่องการขนย้ายกากแคมเมียม สามารถดูได้ที่ http://cadmium.industry.go.th

ที่มา : https://www.thaigov.go.th/news/contents/details/82277