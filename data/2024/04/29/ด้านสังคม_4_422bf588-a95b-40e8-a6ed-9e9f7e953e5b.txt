รัฐบาลไทย-ข่าวทำเนียบรัฐบาล-“วราวุธ” ส่ง ทีมเคลื่อนที่เร็ว ศรส. ช่วยหญิงไร้ที่พึ่ง ชรา 2 ราย ถูกทิ้งอยู่ลำพัง รับคุ้มครองสวัสดิภาพแล้ว


วันจันทร์ที่ 29 เมษายน 2567
“วราวุธ” ส่ง ทีมเคลื่อนที่เร็ว ศรส. ช่วยหญิงไร้ที่พึ่ง ชรา 2 ราย ถูกทิ้งอยู่ลำพัง รับคุ้มครองสวัสดิภาพแล้ว
“วราวุธ” ส่ง ทีมเคลื่อนที่เร็ว ศรส. ช่วยหญิงไร้ที่พึ่ง ชรา 2 ราย ถูกทิ้งอยู่ลำพัง รับคุ้มครองสวัสดิภาพแล้ว
เมื่อวันที่ 28 เมษายน 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ศูนย์เร่งรัดจัดการสวัสดิภาพประชาชน (ศรส.) เป็นศูนย์กลางในการเร่งรัดจัดการในการช่วยเหลือพี่น้องประชาชนทั่วประเทศที่ประสบปัญหาความเดือดร้อนทางสังคม และพร้อมส่งทีมปฏิบัติการหน่วยเคลื่อนที่เร็วลงพื้นที่ช่วยเหลือ ล่าสุดได้สั่งการให้ ทีม ศรส. ลงพื้นที่ย่านสำเหร่ ธนบุรี กรุงเทพฯ เพื่อเข้าช่วยเหลือหญิงชราสูงอายุ 63 ปี เป็นบุคคลเร่ร่อนไร้บ้าน เดินไม่ได้ ต้องนั่งอยู่บนรถเข็นวิลแชร์ ตากแดด ตากฝน และมีการขับถ่ายบนรถเข็น ป่วยเป็นโรคเบาหวาน เท้าบวม หลังงอ มือใช้ได้เพียง 1 ข้าง ไม่สามารถประกอบอาชีพได้ มีรายได้เพียงเงินจากเบี้ยความพิการ และเบี้ยยังชีพผู้สูงอายุรายเดือน ต้องอาศัยห้องเช่าเพียงลำพัง ไม่มีผู้ดูแล ซึ่งเมื่อพิจารณาประเมินทางครอบครัวและสังคมแล้ว ทีม ศรส. ได้ประสานส่งต่อหญิงชราเข้ารับการคุ้มครองสวัสดิภาพในหน่วยงานสังกัดกรมส่งเสริมและพัฒนาคุณภาพชีวิตคนพิการ (พก.) กระทรวง พม. เรียบร้อยแล้ว
นางสาวซาราห์ กล่าวว่า ทีม ศรส. ได้ลงพื้นที่ชุมชนบริเวณวัดสุทธาวาส ธนบุรี กรุงเทพฯ  เพื่อเข้าช่วยเหลือหญิงชราอีกราย อายุ 81 ปี ต้องอาศัยหลับนอนริมถนนในชุมชน ถูกทอดทิ้งอยู่เพียงลำพัง เนื่องจากสามี - ลูกเสียชีวิต และเพื่อนที่เคยอยู่ด้วยกันได้ย้ายไปที่อื่น โดยมีชาวบ้านช่วยกันหาอาหารให้ เมื่อประเมินทางครอบครัวและสังคมแล้ว เบื้องต้น ทีม ศรส. ได้ประสานส่งต่อหญิงชราเข้ารับการคุ้มครองสวัสดิภาพชั่วคราวในหน่วยงานสังกัดกรมพัฒนาสังคมและสวัสดิการ (พส.) กระทรวง พม. เรียบร้อยแล้ว ดังนั้นหากพบเห็นผู้ประสบปัญหาความเดือดร้อนทางสังคม ไม่ว่าจะเป็น เด็ก สตรี ผู้สูงอายุ คนพิการ คนเร่ร่อนไร้บ้านหรือผู้ด้อยโอกาส ขอให้แจ้งมาที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่าน ฮอตไลน์ พม. โทร. 1300 บริการตลอด 24 ชั่วโมง ซึ่งเราพร้อมส่งทีมปฏิบัติการหน่วยเคลื่อนที่เร็วลงพื้นที่ช่วยเหลืออย่างรวดเร็วทันเหตุการณ์
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ผู้สูงอายุ

ที่มา : https://www.thaigov.go.th/news/contents/details/82307