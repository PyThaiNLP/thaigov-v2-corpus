รัฐบาลไทย-ข่าวทำเนียบรัฐบาล-ก.เกษตรฯ แสดงความมุ่งมั่นขับเคลื่อนระบบเกษตรและอาหารที่ยั่งยืนในเวทีสหประชาชาติ ประจำภูมิภาคเอเชียและแปซิฟิก


วันจันทร์ที่ 29 เมษายน 2567
ก.เกษตรฯ แสดงความมุ่งมั่นขับเคลื่อนระบบเกษตรและอาหารที่ยั่งยืนในเวทีสหประชาชาติ ประจำภูมิภาคเอเชียและแปซิฟิก
ก.เกษตรฯ แสดงความมุ่งมั่นขับเคลื่อนระบบเกษตรและอาหารที่ยั่งยืนในเวทีสหประชาชาติ ประจำภูมิภาคเอเชียและแปซิฟิก
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ในฐานะ National Dialogue Convenor ของประเทศไทยกล่าวเปิดการประชุม Food Systems Transformation Progress Review ร่วมกับ นางสาวหลิน หยาง รองเลขาธิการบริหาร UNESCAP นายจอง จิน คิม รองผู้อำนวยการใหญ่ FAO และผู้แทน FAO ประจำภูมิภาคเอเชียและแปซิฟิก และนายสเตฟาโนส โฟทู ผู้อำนวยการ UNFSS Coordination Hub ณ ศูนย์ประชุมสหประชาชาติ ถนนราชดำเนินนอก สำหรับการประชุม Food Systems Transformation Progress Review เป็นการประชุมร่วมกันของ National Dialogue Convenor ของประเทศสมาชิกในภูมิภาคเอเชียและแปซิฟิก เพื่อทบทวนและรายงานความก้าวหน้าในการดำเนินงานเพื่อขับเคลื่อนระบบเกษตรและอาหารที่ยั่งยืน และเป็นเวทีแลกเปลี่ยนเรียนรู้เพื่อประสานการดำเนินงานร่วมกัน นับตั้งแต่การประชุมสุดยอดผู้นำระบบอาหารโลก เมื่อปี พ.ศ. 2564 (UN Food System Summit 2021) และการประชุม UN Food Systems Summit +2 Stocktaking Moment
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ กล่าวว่า นับตั้งแต่การเข้าร่วมกิจกรรมของการประชุม UN Food System Summit ตั้งแต่ปี 2021 จนถึงปัจจุบัน นับเป็นเวลากว่า 3 ปีแล้ว กระทรวงเกษตรและสหกรณ์ได้จัดเวทีพูดคุยสาธารณะ (Dialogues) ร่วมกับภาคประชาสังคม ภาคเอกชน สถาบันการวิจัย รวมถึงหน่วยงานในระดับนานาชาติ หน่วยงานสหประชาชาติ เพื่อหารือเกี่ยวกับแผนงานและแนวทางในการปรับเปลี่ยนการจัดการระบบเกษตรและอาหารและไปสู่ความยั่งยืน ยืดหยุ่น และเป็นธรรม ซึ่งนับว่าประสบผลสำเร็จในก้าวแรกที่กระทรวงเกษตรและสหกรณ์ได้มีเครือในการขับเคลื่อนประเด็นระบบเกษตรและอาหารที่ยั่งยืนไปอย่างกว้างขวาง ขยายเครือข่ายเพิ่มมากขึ้น ดังจะเห็นได้จากการประชุม UN Food Systems Summit +2 Stocktaking Moment เมื่อปีที่ผ่านมา เครือข่ายของกระทรวงเกษตรและสหกรณ์ได้ร่วมส่ง ตัวอย่างการดำเนินงานและกิจกรรมที่ดีในการช่วยขับเคลื่อนระบบเกษตรและอาหารที่ยั่งยืนและสามารถเป็นตัวอย่างให้แก่ประเทศสมาชิก
นอกจากนี้ โดยกระทรวงเกษตรและสหกรณ์ยังคงสนับสนุนการดำเนินงานอย่างจริงจังที่จะขับเคลื่อนและหาแนวทางพลิกโฉมระบบเกษตรอาหารที่ยั่งยืน ซึ่งกระทรวงเกษตรและสหกรณ์ ได้รับการสนับสนุนจาก FAO และ UN Country Team อย่างดีมาโดยตลอด รวมถึงการดำเนินการต่อจากนี้ นับว่าเป็นความท้าทายในการเดินทางร่วมกันของเครือข่าย เพื่อสานพลังการขับเคลื่อนและทลายกำแพงกั้นระหว่างกันของ ภาครัฐ ภาคเอกชน ภาคประชาสังคม
ทั้งนี้ กระทรวงเกษตรและสหกรณ์ ยังคงมุ่งมั่นขับเคลื่อนระบบเกษตรและอาหารที่ยั่งยืน ตามนโยบายของรัฐบาลที่มุ่งมั่นสร้างรายได้ สร้างโอกาส และสร้างคุณภาพชีวิตของเกษตรกร โดยเน้นการบริหารจัดการภาคเกษตรที่ครบถ้วนทุกด้าน ตั้งแต่ดิน น้ำ พันธุ์พืช พันธุ์สัตว์ กลไกราคา แหล่งเงินทุน นวัตกรรม และกรรมสิทธิ์ที่ดินของเกษตรกรผู้ปลูกพืช ผู้เลี้ยงปศุสัตว์ และกลุ่มประมง และที่สำคัญอีกประเด็น คือ การจัดการทรัพยากรทางการเกษตร ทำการเกษตรที่ใส่ใจสิ่งแวดล้อม (Go Green) ด้วย BCG /Carbon Credit จะต้องทำการเกษตรที่ลดภาระต่อสิ่งแวดล้อม เกษตรที่เป็นมิตรต่อสิ่งแวดล้อม การลดการเผา โดยหวังว่านโยบายเหล่านี้ของไทย สามารถสนับสนุน เจตนารมณ์ของไทยในการดำเนินงานตาม Declaration on Sustainable Agriculture, Resilient Food Systems, and Climate Action ที่ประเทศไทยได้ร่วมลงนามเมื่อการประชุม COP28 เมื่อเดือนพฤศจิกายน 2023

ที่มา : https://www.thaigov.go.th/news/contents/details/82298