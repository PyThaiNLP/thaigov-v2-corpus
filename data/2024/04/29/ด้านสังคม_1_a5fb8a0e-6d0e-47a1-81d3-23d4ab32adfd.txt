รัฐบาลไทย-ข่าวทำเนียบรัฐบาล-สธ.คุมการระบาดไข้หวัดใหญ่ในเรือนจำกลางนครศรีธรรมราชได้ ผู้ป่วยรายใหม่ลดน้อยลง


วันจันทร์ที่ 29 เมษายน 2567
สธ.คุมการระบาดไข้หวัดใหญ่ในเรือนจำกลางนครศรีธรรมราชได้ ผู้ป่วยรายใหม่ลดน้อยลง
สธ. เผย การแพร่ระบาดของโรคทางเดินหายใจในผู้ต้องขังเรือนจำกลางนครศรีธรรมราช พบเป็นการติดเชื้อไข้หวัดใหญ่สายพันธุ์ A และได้รับการรักษาด้วยยาต้านไวรัสครบทุกรายแล้ว ยืนยันไม่พบเชื้อโควิด 19 เตรียมแผนบูรณาการรองรับ พร้อมสนับสนุนวัคซีนไข้หวัดใหญ่
ครอบคลุมผู้ต้องขังทั้งเรือนจำ มั่นใจควบคุมการระบาดของโรคได้ ผู้ป่วยรายใหม่มีแนวโน้มลดลง
นายแพทย์กิตติศักดิ์ อักษรวงศ์ รองปลัดกระทรวงสาธารณสุข เปิดเผยถึงกรณีเกิดการแพร่ระบาดของโรคทางเดินหายใจในเรือนจำกลางนครศรีธรรมราช อำเภอพระพรหม จังหวัดนครศรีธรรมราช ว่า เมื่อวานนี้ (28 เมษายน 2567) ตนพร้อมด้วย นายแพทย์ธนิศ เสริมแก้ว สาธารณสุขนิเทศก์ เขตสุขภาพที่ 11 ได้ลงพื้นที่ติดตามสถานการณ์และการสอบสวนควบคุมโรค พบว่า เรือนจำมีผู้ต้องขังทั้งหมด 4,427 ราย ตั้งแต่วันที่ 19 - 28 เมษายน 2567 พบผู้ต้องขังติดเชื้อ 3,442 ราย โดยทั้งหมดเป็นการติดเชื้อไข้หวัดใหญ่สายพันธุ์ A ไม่พบเชื้อโควิด 19 แต่อย่างใด ส่วนใหญ่อาการไม่รุนแรงและได้รับยาต้านไวรัสครบทุกราย โดยเฉพาะผู้ป่วยที่เป็นกลุ่มเสี่ยง 608 ได้แยกออกจากผู้ป่วยอื่นเพื่อเฝ้าระวังติดตามอาการอย่างใกล้ชิด ทั้งนี้ ตั้งแต่เริ่มพบการระบาด มีผู้ป่วยอาการรุนแรงเข้ารับการรักษาเป็นผู้ป่วยในของโรงพยาบาลมหาราชนครศรีธรรมราช 16 ราย ในจำนวนนี้เสียชีวิต 2 ราย ซึ่งทั้ง 2 รายเป็นผู้มีโรคประจำตัวอยู่เดิม
นายแพทย์กิตติศักดิ์ กล่าวต่อว่า โรงพยาบาลมหาราชนครศรีธรรมราชยังได้เตรียมการรองรับสถานการณ์ โดยเตรียมความพร้อมทั้งเตียงรับผู้ป่วย หอผู้ป่วย ทีมแพทย์ พยาบาล ยาและเวชภัณฑ์ต่างๆ และมีแผนบูรณาการรองรับผู้ป่วยร่วมกับโรงพยาบาลทั้งจังหวัด โดยได้รับการสนับสนุนยาต้านไวรัสเพิ่มเติมจากกองโรคติดต่อทั่วไป กรมควบคุมโรค นอกจากนี้ ยังเตรียมสนับสนุนวัคซีนไข้หวัดใหญ่ครอบคลุมผู้ต้องขังทั้งเรือนจำ และมีการเฝ้าระวังอย่างต่อเนื่อง พร้อมทั้งนำรถเอกซเรย์เคลื่อนที่เข้าไปตรวจผู้ป่วยกลุ่มเสี่ยงในเรือนจำ ซึ่งขณะนี้ผู้ป่วยรายใหม่มีแนวโน้มลดลง จึงมั่นใจว่าสามารถควบคุมการระบาดได้แล้ว และเพื่อเป็นการควบคุมไม่ให้โรคแพร่กระจายไปยังครอบครัวและญาติของผู้ต้องขัง ทางเรือนจำยังได้งดบริการเยี่ยมญาติที่เรือนจำ โดยให้เยี่ยมผ่านระบบออนไลน์แทน ตั้งแต่วันนี้ (29 เมษายน 2567) เป็นต้นไป จนกว่าสถานการณ์จะคลี่คลาย
********************************************** 29 เมษายน 2567

ที่มา : https://www.thaigov.go.th/news/contents/details/82303