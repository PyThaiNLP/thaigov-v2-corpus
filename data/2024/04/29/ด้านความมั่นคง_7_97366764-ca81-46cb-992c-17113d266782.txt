รัฐบาลไทย-ข่าวทำเนียบรัฐบาล-ผู้ว่าฯ นครพนม ให้การต้อนรับ Miss Universe 2023 พร้อมชูพลัง Soft Power ให้ประชาคมทั่วโลกรู้จัก ยกระดับเมืองและกระตุ้นเศรษฐกิจท้องถิ่น จ.นครพนมอย่างยั่งยืนจาก “เมืองรองสู่เมืองหลัก"


วันจันทร์ที่ 29 เมษายน 2567
29/04/2567
พิมพ์
ผู้ว่าฯ นครพนม ให้การต้อนรับ Miss Universe 2023 พร้อมชูพลัง Soft Power ให้ประชาคมทั่วโลกรู้จัก ยกระดับเมืองและกระตุ้นเศรษฐกิจท้องถิ่น จ.นครพนมอย่างยั่งยืนจาก “เมืองรองสู่เมืองหลัก"
ผู้ว่าฯ นครพนม ให้การต้อนรับ Miss Universe 2023 พร้อมชูพลัง Soft Power ให้ประชาคมทั่วโลกรู้จัก ยกระดับเมืองและกระตุ้นเศรษฐกิจท้องถิ่นจังหวัดนครพนมอย่างยั่งยืนจาก “เมืองรองสู่เมืองหลัก”
เมื่อวันที่ 28 เม.ย.67 นายวันชัย จันทร์พร ผู้ว่าราชการจังหวัดนครพนม เปิดเผยว่า ตน พร้อมด้วยนางมนพร เจริญศรี รัฐมนตรีช่วยว่าการกระทรวงคมนาคม นางสงวน จันทร์พร ประธานแม่บ้านมหาดไทยจังหวัดนครพนม นายกัมปนาทจักรวาล วิเวศ ศรีพุทธา รองผู้ว่าราชการจังหวัดนครพนม หัวหน้าส่วนราชการ และประชาชนชาวจังหวัดนครพนมจำนวนมาก ร่วมให้การต้อนรับ Miss Sheynnis Palacios (เชย์นิส ปาลาซิโอส) มิสยูนิเวิร์ส 2023 และ คุณแอน จักรพงษ์ จักราจุฑาธิบดิ์ ประธานเจ้าหน้าที่บริหารและกรรมการผู้จัดการใหญ่ บริษัท เจเคเอ็น โกลบอล กรุ๊ป จำกัด พร้อมคณะในโอกาสเดินทางมาเยือนจังหวัดนครพนม ในระหว่างวันที่ 27-28 เมษายน 2567 นี้
นายวันชัย จันทร์พร ผู้ว่าราชการจังหวัดนครพนม กล่าวต่อว่า การที่ มิส เชย์นิส ปาลาซิโอส มิสยูนิเวิร์ส 2023 เดินทางมาเยือนนครพนมในครั้งนี้ เพื่อส่งเสริมการท่องเที่ยว ภายใต้แนวคิด การส่งเสริมการตลาดเชิงรุก นำไปสู่การขับเคลื่อนการยกระดับเมืองและกระตุ้นเศรษฐกิจท้องถิ่นอย่างยั่งยืนจาก “เมืองรองสู่เมืองหลัก” ซึ่งหากมาถึงจังหวัดนครพนมสถานที่ที่จะต้องมาให้ได้คือพระธาตุทั้ง 7 ซึ่งในการเดินทางมาครั้งนี้ มิส เชย์นิส ปาลาซิโอส มิสยูนิเวิร์ส 2023 และคณะ ได้เดินทางไปยังวัดธาตุศรีคุณ อำเภอนาแก เพื่อนมัสการองค์พระธาตุศรีคุณ พิธีบายศรีสู่ขวัญ เพื่อความเป็นสิริมงคล จากนั้นเดินทางไปนมัสการองค์พระธาตุพนม ห่มผ้าองค์พระธาตุพนม ที่วัดพระธาตุพนมวรมหาวิหาร อำเภอธาตุพนม ซึ่งเป็นสถานที่ที่จังหวัดนครพนมขับเคลื่อนให้เป็นมรดกโลก รับชมศิลปะการแสดงพื้นเมืองฟ้อนภูไทเรณูนคร ต่อจากนั้น เดินทางไปอาคารศรีโคตรบูรณ์ มหาวิทยาลัยนครพนม ตำบลขามเฒ่า อำเภอเมืองนครพนม เยี่ยมชมสินค้าหนึ่งตำบลหนึ่งผลิตภัทณ์ (OTOP) และสินค้าเกษตร นวัตกรรมของดีจังหวัดนครพนม ภูมิปัญญาชาวบ้าน จากทั้ง 12 อำเภอ พร้อมสนับสนุน ประชาสัมพันธ์ ส่งเสริม ด้านการตลาด สู่เวทีโลก ที่จะเป็นการกระตุ้นเศรษฐกิจ การค้า การท่องเที่ยว และเพิ่มมูลค่าผลิตภัณฑ์ ซอฟต์พาวเวอร์ ของชุมชน เป็นการส่งเสริมผลิตภัณฑ์ของจังหวัดนครพนมให้เป็นที่รู้จักแพร่หลายยิ่งขึ้น สร้างรายได้ให้แก่ชุมชน หลังจากนั้นในช่วงเย็น มิส เชย์นิส ปาลาซิโอส มิสยูนิเวิร์ส 2023 และคณะ เดินทางไปกราบนมัสการพระธาตุนคร ณ วัดมหาธาตุ บวงสรวงองค์พญาศรีสัตตนาคราช ร่วมฟ้อนศรีโคตรบูรณ์ เยี่ยมชมแหล่งท่องเที่ยวถนนคนเดินนครพนม Mekong Walking Street บริเวณหอนาฬิกาเวียดนามอนุสรณ์ และรับประทานอาหารเย็นบนเรือสำราญ พร้อมชมวิวทิวทัศน์ริมฝั่งแม่น้ำโขงนครพนม
"ภายใต้การยกระดับเมืองและกระตุ้นเศรษฐกิจท้องถิ่นอย่างยั่งยืน (นครพนมโมเดล) เราได้กำหนดเป้าหมาย ระยะ 5 ปีจะมี GDP เติบโต 7% ทุกปี รายได้ประชากรเติบโต 5% ทุกปี ทั้งนี้ ปี 2566 มีรายได้จากการท่องเที่ยว 3,500 ล้านบาท เราจะทำให้ใน 5 ปีข้างหน้า เพิ่มขึ้นเป็น 8,700 บาท ในด้านจำนวนนักท่องเที่ยว ปี 2566 มีจำนวนนักท่องเที่ยว 2.5 ล้านคน เราจะทำให้ใน 5 ปีข้างหน้า มีจำนวนนักท่องเที่ยวเพิ่มขึ้นเป็นปีละ 3.6 ล้านคน และนำหลัก 5 สร้าง คือ "สร้างตัว" โดยกำหนด Sustainable Goals เพื่อการพัฒนาที่มีประสิทธิภาพ "สร้างภาพ" ภาพลักษณ์ของนครพนมที่ดึงดูดนักท่องเที่ยว "สร้างเรื่อง" นำเสนอเรื่องราวเพื่อดึงดูดการท่องเที่ยว เพื่อทำให้เศรษฐกิจยั่งยืนมากขึ้น "สร้างชื่อ" ทำให้เกิดนครพนมแฟชั่นวีค เริ่มจากนาหว้าโมเดล และ "สร้างโลก" ให้งานกิจกรรมประเพณีเป็นงานระดับโลก โดยภาคเอกชนพร้อมขับเคลื่อนกับทุกภาคส่วน ทำให้ "นครพนมเป็นเมืองหลักแห่งการพักผ่อนให้ได้" " นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า จังหวัดนครพนมของเราเป็นเมืองที่รวม 3 ที่สุด คือ ศักดิ์สิทธิ์ที่สุด สะพานข้ามแม่น้ำโขงที่สวยที่สุด วิวทิวทัศน์ที่สวยที่สุด โดยปี 2565 - 2566 เรามีอัตราเจริญเติบโตท่องเที่ยวสูงสุดของภาคตะวันออกเฉียงเหนือ ด้วยเสน่ห์และอัตลักษณ์ของ 9 ชนเผ่า 2 เชื้อชาติ และน้ำจิต น้ำใจ เราเป็นจังหวัดขนาดเล็กที่บูรณาการทำงานร่วมกันทั้ง 7 ภาคีเครือข่ายอย่างต่อเนื่อง ซึ่งจากการเดินทาง มาเยี่ยมชมจังหวัดนครพนมของคณะ มิส เชย์นิส ปาลาซิโอส มิสยูนิเวิร์ส 2023 ในครั้งนี้ จะทำให้จังหวัดนครพนม เป็นที่รู้จักในระดับสากล รวมถึงระดับโลกมากยิ่งขึ้น เป็นการประชาสัมพันธ์แหล่งท่องเที่ยวเชิงวัฒนธรรม แหล่งท่องเที่ยวเชิงธรรมชาติ อาหาร สินค้า OTOP เครื่องแต่งกาย ผลิตภัณฑ์ท้องถิ่น อันเป็นอัตลักษณ์ของจังหวัดนครพนมให้เป็นที่รู้จักไปทั่วโลก ผลักดัน Soft Power ของจังหวัดนครพนม สู่สายตาประชาคมโลก กระตุ้นเศรษฐกิจ การค้า การท่องเที่ยว และเพิ่มมูลค่าผลิตภัณฑ์ของชุมชน เป็นการส่งเสริมผลิตภัณฑ์ของจังหวัดนครพนมให้เป็นที่รู้จักแพร่หลายยิ่งขึ้น สร้างรายได้ พัฒนาคุณภาพชีวิตของชาวนครพนมให้ดีขึ้นอย่างยั่งยืน ก้าวสู่การพัฒนาจังหวัดนครพนมจากเมืองรองสู่เมืองหลักตามนโยบายสำคัญของรัฐบาล และกระทรวงมหาดไทย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/82299