รัฐบาลไทย-ข่าวทำเนียบรัฐบาล-“ศุภมาส” โชว์ “แพลตฟอร์มนวัตกรรมเพื่ออนาคตไทย“ ในเวทีการประชุมระดับรัฐมนตรี OECD กรุงปารีส ประเทศฝรั่งเศส ดึงประชาชนและสาธารณะร่วมกำหนดนโยบาย นำร่องใช้งานเดือน ส.ค.นี้


วันจันทร์ที่ 29 เมษายน 2567
“ศุภมาส” โชว์ “แพลตฟอร์มนวัตกรรมเพื่ออนาคตไทย“ ในเวทีการประชุมระดับรัฐมนตรี OECD กรุงปารีส ประเทศฝรั่งเศส ดึงประชาชนและสาธารณะร่วมกำหนดนโยบาย นำร่องใช้งานเดือน ส.ค.นี้
....
“ศุภมาส” โชว์ “แพลตฟอร์มนวัตกรรมเพื่ออนาคตไทย“ ในเวทีการประชุมระดับรัฐมนตรี OECD กรุงปารีส ประเทศฝรั่งเศส ดึงประชาชนและสาธารณะร่วมกำหนดนโยบาย นำร่องใช้งานเดือน ส.ค.นี้ พร้อมจับมือเยอรมนีลงนามปฏิญญาร่วมพัฒนาเทคโนโลยีสีเขียว ยานยนต์ไฟฟ้าขานรับนโยบายนายกรัฐมนตรี
เมื่อวันที่ 23 เม.ย.67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นหัวหน้าคณะผู้แทนไทย เข้าประชุมระดับรัฐมนตรีของคณะกรรมการนโยบายวิทยาศาสตร์และเทคโนโลยีโดยองค์การเพื่อความร่วมมือทางเศรษฐกิจและการพัฒนา (OECD Committee for Scientific and Technological Policy (CSTP) Ministerial) โดยมี น.ส.สุชาดา แทนทรัพย์ เลขานุการ รมว.อว. และผู้บริหาร อว. เข้าร่วม ณ สำนักงานใหญ่องค์การเพื่อความร่วมมือทางเศรษฐกิจและการพัฒนา กรุงปารีส สาธารณรัฐฝรั่งเศส
โอกาสนี้ น.ส.ศุภมาส ได้เข้าร่วมการประชุมภาคีเครือข่ายของผู้มีส่วนได้ส่วนเสียระดับสูง (Multistakeholder High-Level Dialogue) โดยเป็นองค์ปาฐกในหัวข้อ “การขับเคลื่อนนโยบายด้านวิทยาศาสตร์และเทคโนโลยีเพื่ออนาคต : เราจะดึงดูดการมีส่วนร่วมของผู้คนที่หลากหลายได้อย่างไร“ (Shaping science and technology policies for our future: how to engage diverse audiences?”) โดย รมว.อว. กล่าวว่า เนื่องจากปัญหาทางเศรษฐกิจและสังคมในปัจจุบันมีความซับซ้อนมากขึ้น กระบวนการนโยบายแบบเดิมอาจไม่ใช่แนวทางแก้ไขปัญหาที่เหมาะสมอีกต่อไป การจะดำเนินนโยบายให้ประสบความสำเร็จต้องเกิดจากการมีส่วนร่วมของประชาชน การแบ่งแยกประชาชนออกจากกระบวนการนโยบายจะทำให้พวกเขารู้สึกขาดการเชื่อมโยงกับการตัดสินใจของรัฐ กระทรวง อว. โดยสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (สอวช.) ร่วมกับ สำนักงานสภาพัฒนาการเศรษฐกิจและสังคมแห่งชาติ (สภาพัฒน์) และ UNDP จึงได้พัฒนา “แพลตฟอร์มนวัตกรรมนโยบายเพื่ออนาคต” (Policy Innovation Platform for the Better Future: PIP) เพื่อส่งเสริมการมีส่วนร่วมของประชาชนในกระบวนการนโยบาย
รมว.อว. กล่าวต่อว่า แพลตฟอร์มนี้คือการปรับแนวทางการพัฒนานโยบายให้เน้นการมีส่วนร่วมของประชาชนและสาธารณะให้เข้าใจถึงความท้าทายของการพัฒนานโยบาย ตัวอย่างเช่น ห้องปฏิบัติการนวัตกรรมภาครัฐที่เกิดจากความร่วมมือของรัฐบาลไทยและโครงการพัฒนาแห่งสหประชาชาติ (UNDP) โดยมีเป้าหมายในการสร้างสรรค์บริการสาธารณะเชิงนวัตกรรมที่ตอบความต้องการของภาคประชาชน มุ่งเน้นการเปลี่ยนแปลงแนวทางการพัฒนานโยบายที่เปิดกว้าง และให้ความสำคัญกับประชาชนเป็นศูนย์กลาง แพลตฟอร์มดังกล่าวจะมีการนำร่องใช้งานแพลตฟอร์ม ในช่วงเดือนสิงหาคม 2567 นี้
จากนั้น รมว.อว. ได้ร่วมหารือกับนางเบททีนา ชตาร์ก-วัทซิงเงอร์ รมว.การศึกษาและวิจัยแห่งสหพันธ์สาธารณรัฐเยอรมนี ในประเด็นความร่วมมือด้านวิทยาศาสตร์ วิจัยและนวัตกรรมระหว่างกัน เช่น ความร่วมมือพหุภาคีภายใต้กรอบการลงทุนร่วมระหว่างเอเชียตะวันออกเฉียงใต้-ยุโรปเพื่อการวิจัยและนวัตกรรม ตลอดจนการแสวงหาโอกาสความร่วมมือในด้านเทคโนโลยีสีเขียว ยานยนต์ไฟฟ้า โดยเฉพาะการผลิตยานยนต์ไฟฟ้าในไทย ตอบรับนโยบายของเศรษฐา ทวีสิน นายกรัฐมนตรี ทั้งนี้ รมว.อว. และ รมว.การศึกษาและวิจัยแห่งสหพันธ์สาธารณรัฐเยอรมนี ได้ร่วมลงนาม “ปฏิญญาร่วมแสดงเจตจำนงระหว่างกระทรวงการอุดมศึกษา วิทยาศาสตร์ วิจัยและนวัตกรรมแห่งราชอาณาจักรไทยกับกระทรวงการศึกษาและวิจัยแห่งสหพันธ์สาธารณรัฐเยอรมนี ว่าด้วยความร่วมมือด้านวิทยาศาสตร์ วิจัย และนวัตกรรม” เพื่อเป็นกรอบการดำเนินความร่วมมือด้านวิทยาศาสตร์ วิจัยและนวัตกรรมระหว่างกันบนพื้นฐานของความเท่าเทียมกัน เสรีภาพทางวิชาการ และผลประโยชน์ร่วมกัน

ที่มา : https://www.thaigov.go.th/news/contents/details/82294