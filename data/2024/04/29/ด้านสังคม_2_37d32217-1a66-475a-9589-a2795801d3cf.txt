รัฐบาลไทย-ข่าวทำเนียบรัฐบาล-"วราวุธ" ส่ง ทีม พม. รุดช่วย ผู้ประสบภัยไฟไหม้คลองเตยเมื่อคืนนี้


วันจันทร์ที่ 29 เมษายน 2567
"วราวุธ" ส่ง ทีม พม. รุดช่วย ผู้ประสบภัยไฟไหม้คลองเตยเมื่อคืนนี้
"วราวุธ" ส่ง ทีม พม. รุดช่วย ผู้ประสบภัยไฟไหม้คลองเตยเมื่อคืนนี้
เมื่อวันที่ 27 เมษายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีเกิดเหตุเพลิงไหม้บ้านเรือนประชาชน ภายในชุมชนพัฒนาใหม่ (ชุมชนคั่วพริก) เขตคลองเตย กรุงเทพฯ เมื่อค่ำวันที่ 26 เม.ย. 67 ที่ผ่านมา ว่า ตนต้องขอแสดงความเสียใจกับพี่น้องในชุมชนพัฒนาใหม่ที่เกิดเหตุไฟไหม้กับความสูญเสียและความเสียหายที่เกิดขึ้น ตนได้สั่งการให้กรมพัฒนาสังคมและสวัสดิการ (พส.) โดยศูนย์คุ้มครองคนไร้ที่พึ่งกรุงเทพมหานคร กรมส่งเสริมและพัฒนาคุณภาพชีวิตคนพิการ (พก.) และกรมกิจการผู้สูงอายุ (ผส.) พร้อมด้วยอาสาสมัครพัฒนาสังคมและความมั่นคงของมนุษย์ (อพม.) เขตคลองเตย ลงพื้นที่เพื่อเยี่ยมให้กำลังใจและดูว่าพี่น้องประชาชนต้องการความช่วยเหลืออย่างไรบ้าง ซึ่งทุกหน่วยงาน และ ทีมงาน อพม. เขตคลองเตย อีกทั้งผู้บริหารกระทรวง พม. จะได้ลงพื้นที่เข้าทำงานร่วมกับหน่วยงานในพื้นที่ในช่วงบ่ายวันเดียวกันนี้
นายวราวุธ กล่าวว่า ในช่วงนี้เป็นช่วงฤดูร้อนที่พี่น้องประชาชนสังเกตได้ว่า อากาศร้อนมากกว่าทุกปีที่ผ่านมา จึงขอให้พี่น้องประชาชนกลุ่มเปราะบาง โดยเฉพาะกลุ่มเด็ก เยาวชน คนพิการ และผู้สูงอายุ ระมัดระวังเรื่องสุขภาพ โดยเฉพาะฮีทสโตรก หมั่นดื่มน้ำบ่อยๆ ขอให้อยู่ในที่ร่ม และดูแลเรื่องระบบไฟฟ้าภายในบ้านเรือน เพราะอุณหภูมิที่สูงมาก บางครั้งเครื่องใช้ไฟฟ้าที่เรามีอยู่ไม่ว่าจะเป็น  พัดลม ตู้เย็น เครื่องปรับอากาศ อาจจะทำงานจนร้อนเกินไป ทำให้ระบบไฟฟ้าเกิดเหตุไฟไหม้ขึ้นได้อย่างที่เราได้เห็นหลายๆ ข่าว ส่วนสาเหตุของเพลิงไหม้ชุมชนพัฒนาใหม่นั้น ต้องรอดูสาเหตุอีกครั้งว่าเกิดจากเหตุใด ทั้งนี้ ต้องขอฝากความห่วงใยให้กับพี่น้องประชาชนให้ระมัดระวังดูแลสุขภาพตัวเองและครอบครัว ให้มีความปลอดภัย หากมีสิ่งใดที่กระทรวง พม. จะสามารถช่วยบรรเทาความเดือดร้อนของพี่น้องประชาชนได้ เราจะเร่งดำเนินการอย่างเต็มที่ และขอให้แจ้งมาที่ สายด่วน พม. โทร.  1300 ศูนย์เร่งรัดจัดการสวัสดิภาพประชาชน (ศรส.) หรือ HuSEC ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ไฟไหม้ชุมชนพัฒนาใหม่ #คลองเตย

ที่มา : https://www.thaigov.go.th/news/contents/details/82304