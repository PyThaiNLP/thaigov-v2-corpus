รัฐบาลไทย-ข่าวทำเนียบรัฐบาล-พม. จัดงานครบรอบ 69 ปี สธค. โรงรับจำนำของรัฐ มอบทุนการศึกษาให้บุตรผู้มาใช้บริการและบุตรของพนักงาน รวม 90 ราย


วันจันทร์ที่ 29 เมษายน 2567
พม. จัดงานครบรอบ 69 ปี สธค. โรงรับจำนำของรัฐ มอบทุนการศึกษาให้บุตรผู้มาใช้บริการและบุตรของพนักงาน รวม 90 ราย
พม. จัดงานครบรอบ 69 ปี สธค. โรงรับจำนำของรัฐ มอบทุนการศึกษาให้บุตรผู้มาใช้บริการและบุตรของพนักงาน รวม 90 ราย
วันนี้ (29 เม.ย. 67) เวลา 10.00 น. นายธเนศพล ธนบุณยวัฒน์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานในพิธีมอบทุนการศึกษา สนับสนุนผู้มีส่วนได้ส่วนเสียภายในและภายนอกด้านคุณภาพชีวิตเพื่อสังคมที่ดี เนื่องในวันคล้ายวันสถาปนาสำนักงานธนานุเคราะห์ (สธค.) ครบรอบ 69 ปี โดยมอบทุนการศึกษาให้กับบุตรผู้มาใช้บริการ สธค. จำนวน 45 ราย และมอบทุนการศึกษาให้บุตรของพนักงาน สธค. จำนวน 45 รายรวมจำนวน 90 ราย โดยมี นางจตุพร โรจนพานิช อธิบดีกรมพัฒนาสังคมและสวัสดิการ และนายประสงค์ พันลิมา ผู้อำนวยการสำนักงานธนานุเคราะห์ ร่วมมอบทุนการศึกษา ณ ห้องประชาบดี ชั้น 19 กระทรวง พม. สะพานขาว กรุงเทพฯ
นายธเนศพล กล่าวว่า สำนักงานธนานุเคราะห์ หรือ สธค. ได้ตระหนักถึงความสำคัญของการศึกษา ซึ่งเป็นปัจจัยสำคัญที่จะนำไปสู่การพัฒนาประเทศและสังคม การส่งเสริมพัฒนาด้านการศึกษาจึงเป็นสิ่งจำเป็นอย่างยิ่งในการส่งเสริมพัฒนาเยาวชนให้มีความสามารถและเป็นกำลังหลักที่สำคัญในการขับเคลื่อนประเทศชาติ แต่ด้วยปัญหาด้านเศรษฐกิจและสังคม การขาดแคลนทุนทรัพย์ เป็นอุปสรรคสำคัญของเยาวชนที่มีความมุ่งมั่นในการศึกษา ดังนั้น เพื่อเป็นการเปิดโอกาสและสร้างความหวังให้แก่เยาวชน สธค. จึงจัดกิจกรรมมอบทุนการศึกษาแก่บุตรผู้มาใช้บริการและบุตรของพนักงาน สธค. ที่มีผลการเรียนดี มีความประพฤติดี ให้มีโอกาสได้รับการศึกษาและเป็นทรัพยากรบุคคลที่มีคุณค่าต่อไปในอนาคต โดยมีวัตถุประสงค์เพื่อช่วยเหลือและแบ่งเบาภาระค่าใช้จ่ายด้านการศึกษาของบุตรผู้มีรายได้น้อย สนองนโยบายโครงการสวัสดิการแห่งรัฐ สนับสนุนให้เยาวชนที่เรียนดี มีความประพฤติดีแต่ขาดแคลนทุนทรัพย์ ได้มีโอกาสศึกษาต่อในระดับอุดมศึกษา พร้อมทั้งสร้างขวัญและกำลังใจให้กับครอบครัวของผู้มีรายได้น้อย ส่งเสริมให้เยาวชนได้มีกำลังใจมุมานะในการเรียน และให้พนักงาน สธค. ตระหนักถึงความสำคัญของการมีส่วนร่วมในการช่วยเหลือและรับผิดชอบต่อสังคม เป็นการเสริมสร้างภาพลักษณ์ที่ดีของ สธค.
นายธเนศพล กล่าวเพิ่มเติมว่า เนื่องด้วยนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ติดภารกิจอยู่สหรัฐอเมริกา แต่ได้ฝากแสดงความยินดีผ่านตนถึงลูกหลานที่ได้รับทุนการศึกษาในวันนี้ ว่าสิ่งเหล่านี้นับเป็นตัวอย่างที่ดีที่ สธค. ได้คืนกำไรส่วนหนึ่งให้กับผู้มีส่วนได้ส่วนเสีย รวมถึงพนักงานและผู้มีอุปการะคุณของ สธค. และขอแสดงความยินดีกับผู้ที่ได้รับทุนการศึกษาในวันนี้ ทั้ง 90 ราย อย่างน้อยที่สุดทุนการศึกษาที่ได้จาก สธค. ในวันนี้ จะก่อให้เกิดประโยชน์และเป็นการสร้างขวัญกำลังใจแก่ลูกๆ หลานๆ ทุกคน ซึ่งโครงการวันนี้จัดต่อเนื่องกันมาเป็นปีที่ 6 และขอยืนยันว่าจะจัดแบบนี้ต่อไป ตามบทบาทการเป็นโรงรับจำนำเพื่อสังคม ในการช่วยแบ่งเบาภาระค่าใช้จ่ายของผู้ที่มีรายได้น้อย และกลุ่มเปราะบาง อีกทั้งยังเป็นการช่วยเสริมสร้างสภาพคล่องในครัวเรือน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สธค_ครบรอบ69ปี #มอบทุนการศึกษา

ที่มา : https://www.thaigov.go.th/news/contents/details/82308