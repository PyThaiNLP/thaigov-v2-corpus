รัฐบาลไทย-ข่าวทำเนียบรัฐบาล-​“พิมพ์ภัทรา” เดือด หลังสารเคมี โรงงานที่อยุธยารั่ว 3 ครั้งติดต่อกัน  จี้ “อธิบดีกรมโรงงาน” เร่งแก้ปัญหาอย่าให้เกิดขึ้นอีก หวั่นประชาชนหวาดผวา กระทบภาพลักษณ์การท่องเที่ยวทั้งประเทศ


วันอาทิตย์ที่ 28 เมษายน 2567
28/04/2567
พิมพ์
​“พิมพ์ภัทรา” เดือด หลังสารเคมี โรงงานที่อยุธยารั่ว 3 ครั้งติดต่อกัน  จี้ “อธิบดีกรมโรงงาน” เร่งแก้ปัญหาอย่าให้เกิดขึ้นอีก หวั่นประชาชนหวาดผวา กระทบภาพลักษณ์การท่องเที่ยวทั้งประเทศ
​“พิมพ์ภัทรา” เดือด หลังสารเคมี โรงงานที่อยุธยารั่ว 3 ครั้งติดต่อกัน  จี้ “อธิบดีกรมโรงงาน” เร่งแก้ปัญหาอย่าให้เกิดขึ้นอีก หวั่นประชาชนหวาดผวา กระทบภาพลักษณ์การท่องเที่ยวทั้งประเทศ
จากเหตุสารเคมีรั่วไหลในพื้นที่โรงงานบริษัทเอกอุทัย อ.อุทัย จ.พระนครศรีอยุธยา ในช่วงเย็นวานนี้ (27 เมษายน) ซึ่งเป็นการรั่วครั้งที่ 3 ของโรงงานดังกล่าว สร้างความหวาดผวาให้กับชุมชนที่อยู่ในบริเวณใกล้เคียง รวมถึงสถานพยาบาลและสถานีตำรวจ
วันนี้ (28 เมษายน) นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม กล่าวว่า ตนสั่งการปลัดกระทรวงอุตสาหกรรม และอธิบดีกรมโรงงาน ให้เร่งหาสาเหตุและแก้ปัญหาอย่างเร่งด่วน เพราะเป็นเหตุการณ์ที่เกิดขึ้นติดต่อกันถึง 3 ครั้ง ในเวลาไล่เลี่ยกัน ส่งผลกระทบต่อความปลอดภัยของพี่น้องประชาชน ตลอดจนภาพลักษณ์ของการท่องเที่ยวของจังหวัดพระนครศรีอยุธยา และของประเทศ เนื่องจากประเทศไทยเพิ่งจะได้รับการยกย่องจาก นิตยสาร CEOWORLD ให้เป็นอันดับ 1 ประเทศน่าเยี่ยมชมที่สุดประจำปี 2024
รมว.อุตสาหกรรม กล่าวอีกว่า สิ่งที่เป็นกังวลที่สุด และไม่อยากให้เกิด คือ การเกิดเพลิงไหม้คล้ายกรณี บริษัทแวกซ์กาเบจ ที่ราชบุรี โกดังเก็บสารเคมีที่ อ.ภาชี จ.พระนครศรีอยุธยา และ บริษัทวินโพรเสส ที่ จ.ระยอง ซึ่งจะสร้างความเดือดร้อน หวาดกลัว และปัญหาสุขภาพของประชาชนในพื้นที่
“ดิฉันจึงได้สั่งการให้ปลัดอุตฯ และอธิบดีกรมโรงงาน เร่งหาตรวจสอบหาสาเหตุจากต้นตอ และดำเนินการขั้นเด็ดขาด เพื่อไม่เกิดเหตุการณ์เช่นนี้อีก ท่านนายกรัฐมนตรีก็ไม่สบายใจ และกำชับให้หามาตรการป้องกันไม่ให้เกิดเรื่องทำนองนี้ขึ้นอีก โดยเฉพาะโรงงานเก็บกากอุตสาหกรรมที่เป็นสารเคมีหรือวัตถุอันตรายที่ต้องให้ความสำคัญเป็นลำดับต้น ๆ และต้องรายงานทุกระยะ” รมว.อุตสาหกรรม กล่าว

ที่มา : https://www.thaigov.go.th/news/contents/details/82276