รัฐบาลไทย-ข่าวทำเนียบรัฐบาล-"วราวุธ" จัด ทีม พม.หนึ่งเดียว ลงคลองเตย ช่วยเหยื่อไฟไหม้ ศูนย์พักพิงชั่วคราวผู้ประสบสาธารณภัย พร้อมช่วย 24 ชม.


วันจันทร์ที่ 29 เมษายน 2567
"วราวุธ" จัด ทีม พม.หนึ่งเดียว ลงคลองเตย ช่วยเหยื่อไฟไหม้ ศูนย์พักพิงชั่วคราวผู้ประสบสาธารณภัย พร้อมช่วย 24 ชม.
"วราวุธ" จัด ทีม พม.หนึ่งเดียว ลงคลองเตย ช่วยเหยื่อไฟไหม้ ศูนย์พักพิงชั่วคราวผู้ประสบสาธารณภัย พร้อมช่วย 24 ชม.
เมื่อวันที่ 27 เมษายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบผู้บริหารกระทรวง พม. โดย นางสาวแรมรุ้ง วรวัธ อธิบดีกรมกิจการผู้สูงอายุ และ นางจตุพร โรจนพานิช อธิบดีกรมพัฒนาสังคมและสวัสดิการ พร้อมทีม พม.หนึ่งเดียว ประกอบด้วย ศูนย์เร่งรัดจัดการสวัสดิภาพประชาชน (ศรส.) ศูนย์ช่วยเหลือสังคม 1300 กรมส่งเสริมและพัฒนาคุณภาพชีวิตคนพิการ (พก.) และกรมกิจการเด็กและเยาวชน (ดย.) รวมทั้งอาสาสมัครพัฒนาสังคมและความมั่นคงของมนุษย์ (อพม.) เขตคลองเตย ลงพื้นที่ช่วยเหลือพี่น้องชาวชุมชนพัฒนาใหม่ (ชุมชนคั่วพริก) เขตคลองเตย กรุงเทพฯ ที่ประสบเหตุเพลิงไหม้ โดยได้พบปะเยี่ยมให้กำลังใจ เยียวยาสภาพจิตใจแก่ผู้ประสบภัย พร้อมมอบถุงยังชีพ สิ่งของเครื่องใช้ที่จำเป็น และเสื้อผ้า เพื่อบรรเทาความเดือดร้อนในเบื้องต้น มอบเงินสงเคราะห์ผู้สูงอายุในภาวะยากลำบาก เงินสงเคราะห์ผู้มีรายได้และผู้ไร้ที่พึ่ง และเงินสงเคราะห์เด็กในครอบครัวยากจน พร้อมได้พูดคุยสอบถามความเดือดร้อน โดยเฉพาะกับเด็ก ผู้สูงอายุ และผู้ด้อยโอกาสในชุมชน เพื่อเร่งให้ความช่วยเหลือในเรื่องต่างๆ โดยด่วน
ขณะเดียวกัน มีการช่วยเหลือชาวชุมชนจากหลายหน่วยงาน ได้แก่ สำนักงานเขตคลองเตย โดยมีการตั้งจุดอำนวยการผู้ประสบภัย ณ ศูนย์พักพิงชั่วคราวผู้ประสบสาธารณภัย  พร้อมลงทะเบียนเพื่อออกใบรับรองผู้ประสบภัย  และสำนักป้องกันและบรรเทาสาธารณภัย โดยมีการตรวจสอบและช่วยเหลือผู้ประสบภัยตามหลักเกณฑ์ รวมถึงมูลนิธิร่วมกตัญญูและมูลนิธิป่อเต็กตึ๊ง
อย่างไรก็ตาม ชุมชนพัฒนาใหม่ (ชุมชนคั่วพริก) เป็นชุมชนแออัด ลักษณะเป็นบ้านไม้ปลูกติดกัน บนที่ดินของการท่าเรือ มีจำนวนครัวเรือนทั้งหมด 439 ครัวเรือน  ซึ่งขณะนี้ มีบ้านเรือนประชาชนได้รับความเสียหายจากเหตุเพลิงไหม้ประมาณ 30 หลังคาเรือน มีประชาชนประสบภัยกว่า 50 ราย โดยมีผู้สูงอายุ จำนวน 10 คน และเด็ก จำนวน 12 คน รวมอยู่ด้วย แต่ไม่มีผู้บาดเจ็บและเสียชีวิต ซึ่งมีผู้มาแจ้งความกับ สน.ท่าเรือ จำนวน 36 ครอบครัว และสำนักงานเขตคลองเตย ออกหนังสือรับรองผู้ประสบภัยแล้ว 21 ครอบครัว ส่วนสาเหตุการเกิดเพลิงไหม้ยังอยู่ระหว่างหาข้อสรุป ทั้งนี้ หากพี่น้องชาวชุมชนพัฒนาใหม่ (ชุมชนคั่วพริก) ต้องการความช่วยเหลือในเรื่องใด ขอให้ติดต่อทีม พม.หนึ่งเดียว ที่ประจำการ ณ ศูนย์พักพิงชั่วคราวผู้ประสบสาธารณภัย ซึ่งเราพร้อมให้ความช่วยเหลือทุกท่านตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ไฟไหม้ชุมชนพัฒนาใหม่ #คลองเตย

ที่มา : https://www.thaigov.go.th/news/contents/details/82305