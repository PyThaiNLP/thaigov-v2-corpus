รัฐบาลไทย-ข่าวทำเนียบรัฐบาล-​รัฐบาลชื่นชม 2 แรงงานไทยสร้างชื่อ คว้ารางวัลแรงงานคุณภาพขวัญใจนายจ้าง ณ ประเทศไต้หวัน 


วันจันทร์ที่ 29 เมษายน 2567
29/04/2567
พิมพ์
​รัฐบาลชื่นชม 2 แรงงานไทยสร้างชื่อ คว้ารางวัลแรงงานคุณภาพขวัญใจนายจ้าง ณ ประเทศไต้หวัน
​รัฐบาลชื่นชม 2 แรงงานไทยสร้างชื่อ คว้ารางวัลแรงงานคุณภาพขวัญใจนายจ้าง ณ ประเทศไต้หวัน
วันนี้  29 เมษายน 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลชื่นชม 2 แรงงานไทย สร้างชื่อเสียงด้านแรงงาน คว้ารางวัลแรงงานคุณภาพ เนื่องในวันแรงงานสากล (1 พฤษภาคม) ณ ประเทศไต้หวัน ซึ่งกระทรวงแรงงานไต้หวันจัดประกวดแรงงานดีเด่นแห่งไต้หวันเป็นประจำทุกปี โดยมอบรางวัลแรงงานดีเด่นให้กับแรงงาน 2 กลุ่มสำคัญ คือ แรงงานท้องถิ่น และแรงงานต่างชาติ โดยแบ่งรางวัลเป็น 2 สาขา ประกอบด้วย ภาคการผลิต และภาคสวัสดิการสังคม
นายคารม กล่าวว่า ในปีนี้แรงงานไทย 2 ราย ได้แก่ นายวรพจน์ บุญเหลี่ยม อายุ 44 ปี จากจังหวัดร้อยเอ็ด และนายธีรสิทธิ์ กิบุญมา อายุ 62 ปี จากจังหวัดลำปาง สามารถคว้ารางวัลสาขาแรงงานต่างชาติ ในภาคการผลิต มาได้จากความขยัน มีน้ำใจ และการปฏิบัติงานได้อย่างดีเยี่ยมจนชนะใจนายจ้างถือเป็นเรื่องที่น่ายินดีและน่าภาคภูมิใจอย่างมาก โดยได้รับการพิจารณาจากกองแรงงานท้องที่ สหภาพแรงงาน สมาคมผู้ประกอบการ องค์กร NGO และคณะกรรมการที่ประกอบด้วยนักวิชาการและตัวแทนกระทรวงแรงงานไต้หวัน
“สำหรับพิธีมอบโล่เกียรติคุณแรงงานดีเด่นแห่งไต้หวันจะจัดขึ้นในวันที่ 29 เมษายน 2567 ที่โรงแรม GRAND HILAI TAIPEI เขตหนานกั่ง ไทเป ผู้ได้รับการคัดเลือกจะได้รับประกาศนียบัตร โล่เกียรติคุณ และเงินรางวัล โดยวันที่ 30 เมษายนนี้ จะได้รับเกียรติให้เข้าพบประธานาธิบดีไช่อิงเหวินแห่งไต้หวันด้วย สำหรับปีนี้มีแรงงานต่างชาติได้รับรางวัลทั้งสิ้น 10 คน ภาคการผลิต ได้แก่ แรงงานสัญชาติไทย 2 คน เวียดนาม 2 คน ฟิลิปปินส์ 1 คน อินโดนีเซีย 1 คน และภาคสวัสดิการสังคม สัญชาติอินโดนีเซีย 2 คน เวียดนาม 1 คน และฟิลิปปินส์ 1 คน” นายคารม กล่าว

ที่มา : https://www.thaigov.go.th/news/contents/details/82284