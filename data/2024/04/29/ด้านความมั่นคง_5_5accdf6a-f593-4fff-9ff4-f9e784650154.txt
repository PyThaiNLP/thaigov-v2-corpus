รัฐบาลไทย-ข่าวทำเนียบรัฐบาล-กรมการจัดหางาน อำนวยความสะดวกแรงงานเมียนมาบินลง “ดอนเมือง” เพิ่มทางเลือกเดินทางเข้าประเทศไทย


วันจันทร์ที่ 29 เมษายน 2567
29/04/2567
พิมพ์
กรมการจัดหางาน อำนวยความสะดวกแรงงานเมียนมาบินลง “ดอนเมือง” เพิ่มทางเลือกเดินทางเข้าประเทศไทย
กรมการจัดหางาน กระทรวงแรงงาน เพิ่มช่องทางเข้าประเทศไทยผ่านสนามบินดอนเมือง อำนวยความสะดวกแรงงานเมียนมาที่เข้ามาทำงานตาม MOU ป้องกันเหตุนำเข้าแรงงานสะดุดกระทบนายจ้างในประเทศไทย
นายสมชาย มรกตศรีวรรณ อธิบดีกรมการจัดหางาน เปิดเผยว่า เนื่องจากสถานการณ์ความไม่สงบในเมียนมายังไม่เข้าสู่ภาวะปกติ ส่งผลกระทบต่อกระบวนการจัดส่งแรงงานบริเวณแนวชายแดน โดยเฉพาะด่านเมียวดี – แม่สอด ไม่สามารถเดินทางได้ กระทรวงแรงงานแห่งสาธารณรัฐแห่งสหภาพเมียนมาจึงมีหนังสือมายังกระทรวงแรงงานไทย ขอให้สนับสนุนและอำนวยความสะดวกให้แรงงานเมียนมาที่เดินทางเข้ามาทำงานตาม MOU เดินทางได้อย่างสะดวก กรมการจัดหางาน และหน่วยงานที่เกี่ยวข้องพิจารณาแล้วเห็นว่า เพื่อไม่ให้กระทบต่อการจ้างงานของนายจ้าง/ผู้ประกอบการที่มีความจำเป็นต้องใช้แรงงาน จึงอำนวยความสะดวก ให้แรงงานเมียนมาสามารถเดินทางด้วยเครื่องบินจากกรุงย่างกุ้งมาสู่ท่าอากาศยานนานาชาติดอนเมืองเพิ่มอีกช่องทางหนึ่ง ซึ่งขณะนี้มีแรงงานเมียนมาแจ้งความประสงค์เปลี่ยนช่องทางในการเดินทางเข้าประเทศไทยแล้ว จำนวน 5,547 คน โดยนายจ้างที่ประสงค์ให้แรงงานเมียนมาเดินทางด้วยเครื่องบินขอให้ดำเนินการ ดังนี้
1. ประสานการเดินทางกับด่านตรวจคนเข้าเมืองท่าอากาศยานดอนเมืองเพื่อความสะดวกเรียบร้อยในการเดินทาง
2. จัดพาหนะรับแรงงานต่างชาติ ณ สนามบินนานาชาติดอนเมืองไปตรวจสุขภาพ กรณีผลตรวจไม่ผ่านให้ส่งแรงงานกลับทันที
3. ประสานสำนักงานจัดหางานจังหวัดหรือสำนักงานจัดหางานกรุงเทพมหานครพื้นที่ 1 – 10 ที่ได้ขออนุญาตทำงานไว้ เพื่อพาแรงงานต่างชาติเข้ารับการอบรม
4. ในวันที่เข้ารับการอบรมให้เตรียมเอกสารหลักฐาน ประกอบด้วย สำเนาบัญชีรายชื่อคนต่างด้าว (Name List) สำเนาพาสปอร์ต และสำเนาวีซ่า (Visa) ใบเสร็จรับเงินค่าธรรมเนียมใบอนุญาตทำงาน ใบรับรองแพทย์ของคนต่างชาติ ไฟล์รูปภาพของคนต่างชาติ ขนาด 2 นิ้ว และเอกสารนายจ้าง มอบให้เจ้าหน้าที่
สอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694 และติดตามข่าวสารจากกรมการจัดหางานอย่างใกล้ชิด ที่เว็บไซต์กรมการจัดหางาน doe.go.th

ที่มา : https://www.thaigov.go.th/news/contents/details/82281