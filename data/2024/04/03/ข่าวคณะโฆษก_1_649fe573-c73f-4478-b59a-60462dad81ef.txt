รัฐบาลไทย-ข่าวทำเนียบรัฐบาล-​ครม. อนุมัติเพิ่มกรอบวงเงิน และขยายระยะเวลาดำเนินโครงการอ่างเก็บน้ำลำน้ำชีอันเนื่องมาจากพระราชดำริ จังหวัดชัยภูมิ กรอบวงเงิน 6,000 ล้านบาท


วันพุธที่ 3 เมษายน 2567
03/04/2567
พิมพ์
​ครม. อนุมัติเพิ่มกรอบวงเงิน และขยายระยะเวลาดำเนินโครงการอ่างเก็บน้ำลำน้ำชีอันเนื่องมาจากพระราชดำริ จังหวัดชัยภูมิ กรอบวงเงิน 6,000 ล้านบาท
​ครม. อนุมัติเพิ่มกรอบวงเงิน และขยายระยะเวลาดำเนินโครงการอ่างเก็บน้ำลำน้ำชีอันเนื่องมาจากพระราชดำริ จังหวัดชัยภูมิ กรอบวงเงิน 6,000 ล้านบาท
วันที่ 3 เมษายน 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีพิจารณาอนุมัติให้ขยายระยะเวลาดำเนินโครงการและเพิ่มกรอบวงเงินโครงการอ่างเก็บน้ำลำน้ำชีอันเนื่องมาจากพระราชดำริ จังหวัดชัยภูมิ (โครงการอ่างเก็บน้ำฯ) จากเดิม 6 ปี (ปีงบประมาณ พ.ศ. 2562 - 2567) กรอบวงเงิน 3,100 ล้านบาท เป็น 9 ปี (ปีงบประมาณ พ.ศ. 2562 - 2570) กรอบวงเงิน 6,000 ล้านบาท
นายคารม กล่าวว่า เนื่องจากภาวะเศรษฐกิจที่มีการปรับตัวสูงขึ้นส่งผลให้ราคาซื้อขายในที่ดินในพื้นที่และราคาประเมินทุนทรัพย์ปรับตัวสูงขึ้น [คณะกรรมการจัดซื้อและกำหนดราคาค่าทดแทนที่ดินที่มีเอกสารสิทธิได้กำหนดราคาที่ดินราคา 60,000 บาทต่อไร่ (จากเดิมราคาที่ดินตามผลการศึกษาปี พ.ศ. 2555 ประมาณ 30,500 บาทต่อไร่) และคิดรวมค่าชดเชยทรัพย์สินเฉลี่ยอยู่ที่ประมาณ 112,000 บาทต่อไร่ รวมทั้งกำหนดราคาค่าทดแทนที่ดินที่ไม่มีหลักฐานราคา 50,000 บาทต่อไร่ เท่ากันทุกแปลง] รวมทั้งการดำเนินอื่น ๆ ยังไม่แล้วเสร็จ เช่น การรังวัดจัดทำแผนที่และการสำรวจเอกสารสิทธิเกี่ยวกับอสังหาริมทรัพย์ในที่ดิน
“ปัจจุบันมีค่าที่ดินซึ่งต้องจ่ายเพิ่มเติม จำนวน 3,161.45 ล้านบาท แต่โดยที่มีการปรับลดค่าใช้จ่ายในรายการอื่น ๆ เช่น ค่าดำเนินงาน ค่าครุภัณฑ์ ค่าก่อสร้าง จึงทำให้งบประมาณโครงการเพิ่มขึ้น 2,900 ล้านบาท โดย กษ. จะเสนอขอตั้งงบประมาณรายจ่ายประจำปีสำหรับใช้ดำเนินการตามความเหมาะสมต่อไป” นายคารม กล่าว

ที่มา : https://www.thaigov.go.th/news/contents/details/81230