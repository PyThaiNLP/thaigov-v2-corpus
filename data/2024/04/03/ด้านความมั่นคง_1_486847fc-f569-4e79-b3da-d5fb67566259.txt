รัฐบาลไทย-ข่าวทำเนียบรัฐบาล-ด่วน ! กรมการจัดหางาน รับสมัครคนทำงานมาเก๊า เงินเดือนสูงสุดกว่า 140,000 บาท สมัครภายใน 18 เม.ย. นี้


วันพุธที่ 3 เมษายน 2567
03/04/2567
พิมพ์
ด่วน ! กรมการจัดหางาน รับสมัครคนทำงานมาเก๊า เงินเดือนสูงสุดกว่า 140,000 บาท สมัครภายใน 18 เม.ย. นี้
กรมการจัดหางาน รับสมัครคนหางานไปทำงานในเขตบริหารพิเศษมาเก๊า 13 ตำแหน่ง 32 อัตรา เงินเดือน สูงสุด 142,784 บาท ฟรีค่าโดยสารเครื่องบินไป - กลับ ค่าอาหาร ค่าล่วงเวลา และสวัสดิการตามกฎหมาย รับสมัครระหว่างวันที่ 1 – 18 เมษายน 67 ไม่เว้นวันหยุดราชการ
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท COD Resorts Limited ซึ่งประกอบกิจการด้านโรงแรม  รีสอร์ทครบวงจร (คาสิโน ร้านค้า ร้านอาหารและเครื่องดื่ม สวนน้ำ) จำนวน 13 ตำแหน่ง รวม 32 อัตรา ได้แก่    ผู้ช่วยเชฟ เชฟเดอปาร์ตี หัวหน้าแผนกต้อนรับส่วนหน้า ผู้บริหารฝ่ายขาย เดมี เชฟเดอปาร์ตี บัตเลอร์ พนักงานต้อนรับส่วนหน้า พนักงานนวดสปา คอมมิส พนักงานอำนวยความสะดวก พนักงานบริการอาหารและเครื่องดื่ม พนักงานล้างจาน และพนักงานทำความสะอาด อัตราเงินเดือนอยู่ระหว่าง 44,709 – 142,784 บาท (อัตราแลกเปลี่ยน ณ วันที่ 18 มีนาคม 2567 : 1 เหรียญมาเก๊า เท่ากับ 4.462 บาท) โดยนายจ้างจะจ่ายค่าโดยสารเครื่องบินจากกรุงเทพฯไปมาเก๊า และตั๋วขากลับหากทำงานครบตามสัญญาจ้าง จัดอาหารระหว่างเวลาปฏิบัติหน้าที่ สนับสนุนค่าที่พัก 6,000 เหรียญมาเก๊าต่อปี มีประกันสุขภาพและสวัสดิการตามกฎหมายแรงงานมาเก๊า ผู้สนใจสามารถยื่นใบสมัครได้ที่เว็ปไซต์ toea.doe.go.th ได้ตั้งแต่บัดนี้จนถึงวันที่ 18 เมษายน 2567 ตลอด 24 ชั่วโมง โดยไม่เว้นวันหยุดราชการ
นายสมชาย กล่าวว่า สำหรับตำแหน่งงานและคุณสมบัติ ที่นายจ้างแจ้งความต้องการมีจำนวน 13 ตำแหน่ง 32 อัตรา ดังนี้
1. ผู้ช่วยเชฟ จำนวน 1 อัตรา ค่าจ้างเดือนละ 32,000 เหรียญมาเก๊า หรือประมาณ 142,784 บาท สามารถสื่อสารภาษาอังกฤษได้ มีประสบการณ์ทำงานในครัวไทย 8-10 ปี เคยทำงานในโรงแรมระดับ 5 ดาว
2. เชฟเดอปาร์ตี/ระดับ 1 จำนวน 3 อัตรา ค่าจ้างเดือนละ 21,000 เหรียญมาเก๊า หรือประมาณ 93,702 บาท สามารถพูดภาษาอังกฤษได้ มีประสบการณ์ทำงานในครัวไทย 5-8 ปี เคยทำงานในโรงแรมระดับ 5 ดาว
3. หัวหน้าแผนกต้อนรับส่วนหน้า จำนวน 1 อัตรา ค่าจ้างเดือนละ 19,000 เหรียญมาเก๊า หรือประมาณ 84,778 บาท สามารถพูดภาษาอังกฤษได้ มีประสบการณ์ทำงานหัวหน้าแผนกส่วนหน้าในโรงแรมระดับ 5 ดาว จะได้รับการพิจารณาเป็นพิเศษ
4. ผู้บริหารฝ่ายขาย จำนวน 1 อัตรา ค่าจ้างเดือนละ 18,000 เหรียญมาเก๊า หรือประมาณ 80,316 บาท สามารถสื่อสารภาษากวางตุ้ง ภาษาจีนกลาง ภาษาอังกฤษ ภาษาไทยได้อย่างคล่องแคล่ว สามารถโปรโมทมาเก๊า พัฒนาตลาดต่างประเทศ พัฒนาเครือข่ายลูกค้าศักยภาพในเอเชียและเอเชียตะวันออกเฉียงใต้
5. เดมี เชฟเดอปาตี/ระดับ 2 จำนวน 2 อัตรา ค่าจ้างเดือนละ 17,000 เหรียญมาเก๊า หรือประมาณ 75,854 บาท สามารถพูดภาษาอังกฤษได้ มีประสบการณ์การทำงานในครัวไทย 3-5 ปี เคยทำงานในโรงแรมระดับ 5 ดาว
6. บัตเลอร์ จำนวน 1 อัตรา ค่าจ้างเดือนละ 16,420 เหรียญมาเก๊า หรือประมาณ 73,266 บาท สามารถสื่อสารภาษาไทย ภาษาอังกฤษ ภาษาจีนกลาง หรือภาษากวางตุ้ง ได้อย่างคล่องแคล่ว มีความรู้ทางด้าน Front Operations F&B และ Housekeeping มีประสบการณ์ในตำแหน่งบัตเลอร์ในโรงแรมระดับ 5 ดาว เป็นระยะเวลา 1 ปี
7. พนักงานต้อนรับส่วนหน้า จำนวน 1 อัตรา ค่าจ้างเดือนละ 15,600 เหรียญมาเก๊า หรือประมาณ 69,607 บาท ใช้ภาษาอังกฤษ จีนกลาง กวางตุ้งได้ดี มีประสบการณ์ทำงานอย่างน้อย 1 ปี ในโรงแรมระดับ 5 ดาวหรือโรงแรมที่มีชื่อเสียง
8. พนักงานนวดสปา จำนวน 3 อัตรา ค่าจ้างเดือนละ 13,530 เหรียญมาเก๊า หรือประมาณ 60,371 บาท สามารถพูดภาษาอังกฤษได้ มีประสบการณ์ทำงานด้านนวดสปา
9. คอมมิส/ระดับ 3 จำนวน 2 อัตรา ค่าจ้างเดือนละ 12,000 เหรียญมาเก๊า หรือประมาณ 53,544 บาท ใช้ภาษาอังกฤษได้ มีประสบการณ์ทำงานในครัวไทย 1-2 ปี ในโรงแรมระดับ 5 ดาว
10. พนักงานอำนวยความสะดวก จำนวน 1 อัตรา ค่าจ้างเดือนละ 11,000 เหรียญมาเก๊า หรือประมาณ 49,082 บาท ใช้ภาษาอังกฤษได้ หากมีประสบการณ์ทำงานในตำแหน่งพนักงานอำนวยความสะดวกในโรงแรมระดับ 5 ดาว จะได้รับการพิจารณาเป็นพิเศษ
11. พนักงานบริการอาหารและเครื่องดื่ม จำนวน 14 อัตรา ค่าจ้างเดือนละ 10,630 เหรียญมาเก๊า หรือประมาณ 47,431 บาท ใช้ภาษาอังกฤษ จีนกลางได้ มีประสบการณ์ทำงานในด้านบริการอาหารและเครื่องดื่ม
12. พนักงานล้างจาน จำนวน 1 อัตรา ค่าจ้างเดือนละ 10,200 เหรียญมาเก๊า หรือประมาณ 45,512 บาท ใช้ภาษาอังกฤษได้ มีประสบการณ์ทำงานด้านพนักงานล้างจาน
13. พนักงานทำความสะอาด จำนวน 1 อัตรา ค่าจ้างเดือนละ 10,020 เหรียญมาเก๊า หรือประมาณ 44,709 บาท ใช้ภาษาอังกฤษได้ มีประสบการณ์ทำงานเป็นพนักงานทำความสะอาดหรือดูแลห้องพัก
สำหรับการรับสมัครครั้งนี้ เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกไปทำงานจะมีค่าใช้จ่ายเท่าที่จำเป็น ได้แก่ ค่ารูปถ่าย ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมาชิกกองทุนเพื่อช่วยเหลือคนหางานไปทำงานต่างประเทศ รวมค่าใช้จ่ายทั้งสิ้นประมาณ 4,000 บาท โดยผู้ที่สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทยไปต่างประเทศโดยรัฐจัดส่ง หรือสอบถามรายละเอียดเพิ่มเติมได้ที่ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/81237