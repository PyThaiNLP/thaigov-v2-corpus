รัฐบาลไทย-ข่าวทำเนียบรัฐบาล-ฝ่ายปกครองเมืองนครศรีฯ เข้มข้นต่อเนื่อง บุกจับ 2 ร้านค้าลักลอบขายบุหรี่ไฟฟ้า ยึดของกลางได้จำนวนมาก พ่อเมืองเน้นย้ำ เดินหน้า Re X-Ray ปราบปรามสิ่งผิดกฎหมายอย่างจริงจัง 


วันพุธที่ 3 เมษายน 2567
03/04/2567
พิมพ์
ฝ่ายปกครองเมืองนครศรีฯ เข้มข้นต่อเนื่อง บุกจับ 2 ร้านค้าลักลอบขายบุหรี่ไฟฟ้า ยึดของกลางได้จำนวนมาก พ่อเมืองเน้นย้ำ เดินหน้า Re X-Ray ปราบปรามสิ่งผิดกฎหมายอย่างจริงจัง
ฝ่ายปกครองเมืองนครศรีฯ เข้มข้นต่อเนื่อง บุกจับ 2 ร้านค้าลักลอบขายบุหรี่ไฟฟ้า ยึดของกลางได้จำนวนมาก พ่อเมืองเน้นย้ำ เดินหน้า Re X-Ray ปราบปรามสิ่งผิดกฎหมายอย่างจริงจัง ขับเคลื่อนยกระดับการจัดระเบียบสังคม เพื่อความปลอดภัยและความสงบสุขของพี่น้องประชาชน
เมื่อวันที่ 2 เม.ย. 67 นายขจรเกียรติ รักพานิชมณี ผู้ว่าราชการจังหวัดนครศรีธรรมราช เปิดเผยว่า จังหวัดนครศรีธรรมราชได้ดำเนินการตามนโยบายของกระทรวงมหาดไทย ในการยกระดับการจัดระเบียบสังคม ปราบปรามผู้มีอิทธิพล ปราบปรามยาเสพติด ตลอดจนสิ่งผิดกฎหมายทุกประเภท รวมทั้งการ Re X-Ray ทุกพื้นที่ เพื่อค้นหา ปราบปราม และจับกุมผู้ที่กระทำผิดกฎหมายในพื้นที่อย่างจริงจังและเข้มข้น เพื่อรักษาความสงบเรียบร้อยของสังคม นำมาซึ่งความปลอดภัยและความผาสุกของพี่น้องประชาชน
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวว่า จังหวัดนครศรีธรรมราชมีเบาะแสสืบทราบว่ามีร้านค้าลักลอบขายบุหรี่ไฟฟ้าในพื้นที่อำเภอเมืองนครศรีธรรมราช ตนจึงได้สั่งการให้ที่ทำการปกครองจังหวัดนครศรีธรรมราช นำกำลังเจ้าหน้าที่ฝ่ายปกครองจังหวัด เจ้าหน้าที่ฝ่ายปกครองอำเภอเมืองนครศรีธรรมราช พร้อมด้วยสมาชิกกองอาสารักษาดินแดน สนธิกำลังร่วมกับเจ้าหน้าที่ตำรวจ สภ.เมืองนครศรีธรรมราช ลงพื้นที่กวาดล้างจับกุมบุหรี่ไฟฟ้าในพื้นที่ดังกล่าวทันที
"ผลการจับกุมครั้งนี้ เจ้าหน้าที่ฝ่ายปกครองได้เข้าตรวจค้นร้านลักลอบขายบุหรี่ไฟฟ้า จำนวน 2 ร้าน ตั้งอยู่ที่ ถ.พัฒนาการคูขวาง ต.ในเมือง อ.เมืองนครศรีธรรมราช โดยสามารถจับกุมและตรวจยึดของกลางรวมทั้งสิ้น 2,543 รายการ ดังนี้ 1) ร้านที่ 1 สามารถจับกุมผู้ต้องหาได้ 1 ราย ชื่อ นายกิตติพันธ์ พร้อมของกลาง บุหรี่ไฟฟ้าแบบสูบแล้วทิ้ง จำนวน 133 เครื่อง น้ำยาบุหรี่ไฟฟ้าแบบเติม จำนวน 155 ขวด หัวพอตบุหรี่ไฟฟ้า จำนวน 316 กล่อง ตัวเครื่องบุหรี่ไฟฟ้าแบบเปลี่ยนหัว จำนวน 7 เครื่อง คอยล์บุหรี่ไฟฟ้า จำนวน 86 กล่อง ที่ชาร์จบุหรี่ไฟฟ้า จำนวน 2 กล่อง เงินสด จำนวน 844 บาท รวมของกลาง 699 รายการ และ 2) ร้านที่ 2 สามารถจับกุมผู้ต้องหาได้ 1 ราย ชื่อ นายกิตติศักดิ์ พร้อมของกลาง บุหรี่ไฟฟ้าแบบสูบแล้วทิ้ง จำนวน 478 เครื่อง หัวพอตบุหรี่ไฟฟ้า จำนวน 1,139 กล่อง น้ำยาบุหรี่ไฟฟ้าแบบเติม จำนวน 172 ขวด ตัวเครื่องบุหรี่ไฟฟ้าแบบเปลี่ยนหัว จำนวน 12 เครื่อง คอยล์บุหรี่ไฟฟ้า จำนวน 25 กล่อง หัวสำหรับเติมน้ำยาบุหรี่ไฟฟ้า 18 กล่อง รวมของกลาง 1,844 รายการ พร้อมแจ้งข้อกล่าวหาจำหน่ายบุหรี่ไฟฟ้าและน้ำยาสำหรับเติมบุหรี่ไฟฟ้าโดยฝ่าฝืนกฎหมาย ก่อนจะนำตัวผู้ต้องหาพร้อมของกลางและพยานหลักฐานและนำส่งพนักงานสอบสวน สภ.เมืองนครศรีธรรมราช เพื่อดำเนินคดีตามกฎหมายต่อไป" นายขจรเกียรติฯ กล่าว
นายขจรเกียรติ รักพานิชมณี ผู้ว่าราชการจังหวัดนครศรีธรรมราช เพิ่มเติมว่า การปฏิบัติการในครั้งนี้ นับเป็นการยกระดับการจัดระเบียบสังคม และปราบปรามผู้มีอิทธิพลของจังหวัดนครศรีธรรมราช ตามนโยบายของกระทรวงมหาดไทยที่เน้นย้ำให้ความสำคัญและมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบเรียบร้อยในบ้านเมืองและพี่น้องประชาชน จังหวัดนครศรีธรรมราชยังมุ่งมั่นขับเคลื่อนนโยบายของกระทรวงมหาดไทยในการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมบูรณาการทุกภาคส่วนเพิ่มความเข้มข้นปราบปรามสิ่งผิดกฎหมาย เพื่อความปลอดภัยในชีวิตและทรัพย์สินของพี่น้องประชาชน หากพี่น้องประชาชนมีเบาะแสการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81260