รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบประกาศเกียรติคุณภาคีเครือข่ายจัดเก็บสารพันธุกรรม เพื่อแก้ไขปัญหาสิทธิสถานะทางทะเบียนราษฎร 


วันพุธที่ 3 เมษายน 2567
03/04/2567
พิมพ์
รัฐมนตรีว่าการกระทรวงยุติธรรม มอบประกาศเกียรติคุณภาคีเครือข่ายจัดเก็บสารพันธุกรรม เพื่อแก้ไขปัญหาสิทธิสถานะทางทะเบียนราษฎร
รัฐมนตรีว่าการกระทรวงยุติธรรม มอบประกาศเกียรติคุณภาคีเครือข่ายจัดเก็บสารพันธุกรรม เพื่อแก้ไขปัญหาสิทธิสถานะทางทะเบียนราษฎร ตามความร่วมมือสนับสนุนการดำเนินงานการเข้าถึงสิทธิของคนไทยไร้สิทธิ
ในวันอังคารที่ ๒ เมษายน ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีมอบประกาศเกียรติคุณภาคีเครือข่ายจัดเก็บสารพันธุกรรมเพื่อแก้ไขปัญหาสิทธิสถานะทางทะเบียนราษฎร ตามความร่วมมือสนับสนุนการดำเนินงานการเข้าถึงสิทธิของคนไทยไร้สิทธิ ในโครงการ “แลกเปลี่ยนเรียนรู้และยกย่องเชิดชูเกียรติหน่วยงานเครือข่ายการจัดเก็บสารพันธุกรรม” โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม​ นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายวีระกิตติ์ หาญปริพรรณ์ ผู้อำนวยการสถาบันนิติวิทยาศาสตร์ นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ นายบรรจบ จันทรัตน์ รองอธิบดีกรมการปกครอง นางยุพดี ศิริสินสุข รองเลขาธิการสำนักงานหลักประกันสุขภาพแห่งชาติ (สปสช.) นางภรณี ภู่ประเสริฐ ผู้ช่วยผู้จัดการกองทุนสนับสนุนการสร้างเสริมสุขภาพ (สสส.) นางละอองดาว สีจันทร์แจ้ง ผู้เชี่ยวชาญเฉพาะด้านส่งเสริมสวัสดิการสังคม กรมพัฒนาสังคมและสวัสดิการ นายปฐมฤกษ์ เกตุทัศ ประธานมูลนิธิพัฒนาที่อยู่อาศัย พร้อมด้วยผู้บริหารและบุคลากรหน่วยงานที่เกี่ยวข้อง เข้าร่วมฯ ณ ห้องประชุม ๑๐-๐๙ ชั้น ๑๐ อาคารกระทรวงยุติธรรม
สืบเนื่อง​จากนโยบายกระทรวงยุติธรรมที่เล็งเห็นความทุกข์ยากของคนไทยไร้สิทธิสถานะ คนไร้รัฐ ไร้สัญชาติที่มีจำนวนกว่า ๙๐๐,๐๐๐ คน ในประเทศไทย สถาบันนิติวิทยาศาสตร์ได้ดำเนินการร่วมกับภาคีเครือข่ายทั้งภาครัฐ ภาคประชาสังคมและภาคประชาชนช่วยให้ประชาชนกลุ่มดังกล่าวได้รับสิทธิ คืนสถานะในฐานะพลเมืองของประเทศไทย โดยให้บริการตรวจสารพันธุกรรมแก่บุคคลซึ่งผ่านการพิจารณาจากกรมการปกครองให้เข้ารับการตรวจ ณ สถาบันนิติวิทยาศาสตร์โดยไม่มีค่าใช้จ่าย นอกจากนี้ ยังมีมาตรการเชิงรุกด้วยการออกหน่วยบริการเคลื่อนที่เพื่อจัดเก็บสารพันธุกรรมบุคคลในพื้นที่ห่างไกลและชายขอบซึ่งมีผู้ประสบปัญหาทางทะเบียนราษฎรจำนวนมาก เพื่อยกระดับการอำนวยความยุติธรรมให้เข้าถึงประชาชนมากขึ้น สถาบันนิติวิทยาศาสตร์จึงได้จัดเวทีประกาศเกียรติคุณภาคีเครือข่ายจัดเก็บสารพันธุกรรมขึ้นเพื่อมอบเกียรติบัตรเชิดชูเกียรติองค์กรเครือข่ายทุกภาคส่วน เพื่อสร้างขวัญกำลังใจและเกียรติประวัติจากการเป็นกลไกสำคัญในการช่วยเหลือบุคคลไร้รัฐ ไร้สัญชาติในประเทศไทย
รัฐมนตรีว่าการกระทรวงยุติธรรม  กล่าวใจความสำคัญตอนหนึ่งว่า สิ่งที่พวกเราทำถือว่าเป็นงานอันทรงเกียรติที่เป็นผู้หยิบยื่นสิทธิให้กับคน สิทธิให้ความเป็นมนุษย์นับเป็นสิทธิขั้นพื้นฐาน และอยากฝากทุกท่านให้ช่วยกันทำความเป็นธรรมให้กับคนที่ถูกละเมิดสิทธิที่ไร้รัฐไร้สัญชาติ ซึ่งคนเกือบหนึ่งล้านคนควรจะได้สถานะเป็นคนไทย ได้โอกาส​เรียนหนังสือ เพื่อสร้างความมั่นคงให้กับประเทศ อยากให้ทุกคนมองว่าเป็นการให้โอกาสของคนไร้สิทธิ และเป็นโอกาสของคนไทยทุกคน ที่ความยุติธรรมต้องไปหาคนทุกคนหรือความยุติธรรมถ้วนหน้าจะต้องเกิดขึ้น
ทั้งนี้ ในพิธีได้มอบให้ประกาศเกียรติคุณองค์กรผู้สนับสนุนการดำเนินงานเครือข่ายการจัดเก็บสารพันธุกรรม จำนวน ๙ หน่วยงาน (ตาม MOU) ประกาศเกียรติคุณองค์กรเครือข่ายการจัดเก็บสารพันธุกรรมจำนวน ๒๒ องค์กร สำหรับรางวัลองค์กรและบุคคลดีเด่น ประจำปี พ.ศ. ๒๕๖๗ ประกอบด้วย รางวัลองค์กรเครือข่ายผู้ให้บริการสูงสุด จำนวน ๑ รางวัล รางวัลเครือข่ายต้นแบบยอดเยี่ยม จำนวน ๑ รางวัล รางวัลบุคคลต้นแบบเครือข่าย (ภาครัฐ) ด้านการสร้างและสามารถพัฒนาเครือข่ายการจัดเก็บสิ่งส่งตรวจ จำนวน ๑ รางวัล และรางวัลบุคคลต้นแบบเครือข่าย (ภาคประชาชน) จำนวน ๗ รางวัล

ที่มา : https://www.thaigov.go.th/news/contents/details/81267