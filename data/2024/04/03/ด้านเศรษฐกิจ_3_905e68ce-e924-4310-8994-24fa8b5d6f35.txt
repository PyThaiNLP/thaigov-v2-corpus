รัฐบาลไทย-ข่าวทำเนียบรัฐบาล-ธ.ก.ส. ชวนเด็ก ๆ ออมเงิน เปิดสลากขวัญถุง หน่วยละ 20 บาท รับดอกเบี้ย 2.5% แถมลุ้นรางวัลรวมมูลค่ากว่า 73 ล้านบาท เปิดจอง 3 เม.ย. นี้


วันพุธที่ 3 เมษายน 2567
03/04/2567
พิมพ์
ธ.ก.ส. ชวนเด็ก ๆ ออมเงิน เปิดสลากขวัญถุง หน่วยละ 20 บาท รับดอกเบี้ย 2.5% แถมลุ้นรางวัลรวมมูลค่ากว่า 73 ล้านบาท เปิดจอง 3 เม.ย. นี้
ธ.ก.ส. เปิดตัว “สลากออมทรัพย์ ธ.ก.ส. ชุดขวัญถุง” หนุนสร้างวินัยการออมเงินระยะยาวให้เด็กนักเรียนเพียงหน่วยละ 20 บาท จำนวน 100 ล้านหน่วย วงเงินรวม 2,000 ล้านบาท อายุรับฝาก 6 ปี เมื่อฝากครบกำหนดรับดอกเบี้ยทันที 2.50% ต่อปี
ธ.ก.ส. เปิดตัว “สลากออมทรัพย์ ธ.ก.ส. ชุดขวัญถุง” หนุนสร้างวินัยการออมเงินระยะยาวให้เด็กนักเรียนเพียงหน่วยละ 20 บาท จำนวน 100 ล้านหน่วย วงเงินรวม 2,000 ล้านบาท อายุรับฝาก 6 ปี เมื่อฝากครบกำหนดรับดอกเบี้ยทันที 2.50% ต่อปี พร้อมลุ้นรับทุนการศึกษาทุกงวด มูลค่า 10,000 บาท จำนวน 100 รางวัล และรางวัลพิเศษ ปีละ 2 ครั้ง ในเดือนมกราคมและเดือนกันยายน มูลค่ารางวัลละ 100,000 บาท จำนวน 12 รางวัล รวมมูลค่ารางวัล 73.2 ล้านบาท เปิดจองวันที่ 3 – 15 เมษายนนี้ ผ่านเคาน์เตอร์ ธ.ก.ส. ทุกสาขาทั่วประเทศและแอปพลิเคชัน BAAC Mobile
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. เปิดตัว “สลากออมทรัพย์ ธ.ก.ส. ชุดขวัญถุง” หน่วยละ 20 บาท จำนวน 100 ล้านหน่วย แบ่งเป็น 10 หมวด หมวดละ 10 ล้านหน่วย วงเงินรวม 2,000 ล้านบาท อายุการรับฝาก 6 ปี เมื่อฝากครบกำหนด จะได้รับดอกเบี้ยหน่วยละ   3 บาท คิดเป็นอัตราดอกเบี้ยร้อยละ 2.50 ต่อปี พร้อมลุ้นรับรางวัลทุนการศึกษาทุกเดือน มูลค่า 10,000 บาท จำนวน 100 รางวัล เป็นเงิน 1,000,000 บาทต่อเดือน และยังมีสิทธิ์ลุ้นรางวัลพิเศษอีกปีละ 2 ครั้ง ในเดือนมกราคมและกันยายน มูลค่ารางวัลละ 100,000 บาท ปีละ 2 รางวัล เป็นเงิน 200,000 บาทต่อปี รวมมูลค่ารางวัลทั้งสิ้น 73.2 ล้านบาท จับรางวัลทุกวันที่ 16 ของเดือน ยกเว้นเดือนมกราคม ออกรางวัลในวันที่ 17 มกราคม คุณสมบัติผู้ฝากสลาก ต้องมีอายุ 7 - 18 ปีบริบูรณ์ โดยเปิดบัญชีเงินฝากและขึ้นทะเบียนสลากกับ ธ.ก.ส. ได้ที่เคาน์เตอร์ ธ.ก.ส. ทุกสาขา จำกัดวงเงินรับฝากสูงสุดไม่เกิน 300,000 บาทต่อรายรวมทุกช่องทาง เปิดจองสลากตั้งแต่วันที่ 3 – 15 เมษายนนี้ ผ่านเคาน์เตอร์ ธ.ก.ส. ทุกสาขาทั่วประเทศหรือแอปพลิเคชัน BAAC Mobile และจะเปิดรับฝากสลากในวันที่ 17 เมษายนนี้ โดยออกรางวัลครั้งแรกวันที่ 16 พฤษภาคมนี้
ทั้งนี้ สามารถตรวจผลการออกรางวัลและรับชมการถ่ายทอดสดการออกสลากออมทรัพย์ ธ.ก.ส. ได้ทางเว็บไซต์ www.baac.or.th Facebook Page ธกส BAAC Thailand และ ธกส บริการด้วยใจ Youtube Channel “BAAC Thailand” และแอปพลิเคชัน BAAC Mobile โดยธนาคารจะโอนเงินรางวัลเข้าบัญชีเงินฝากออมทรัพย์ที่เป็นบัญชีคู่โอนของลูกค้าทันทีในวันถัดไป หลังจากวันออกรางวัลในแต่ละงวด ที่สำคัญดอกเบี้ยและเงินรางวัลจากการฝากสลากออมทรัพย์ ธ.ก.ส. ได้รับการยกเว้นภาษีดอกเบี้ยสำหรับบุคคลธรรมดา สอบถามรายละเอียดเพิ่มเติมได้ที่ ธ.ก.ส. ทุกสาขา ทั่วประเทศ www.baac.or.th หรือ Call Center 02 555 0555

ที่มา : https://www.thaigov.go.th/news/contents/details/81234