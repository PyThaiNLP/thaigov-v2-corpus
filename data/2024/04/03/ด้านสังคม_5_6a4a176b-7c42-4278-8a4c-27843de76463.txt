รัฐบาลไทย-ข่าวทำเนียบรัฐบาล-Google จับมือ ดีอี ร่วมปกป้องคนไทยจากกลโกงออนไลน์ ด้วยฟีเจอร์ Google Play Protect ใหม่ และแคมเปญเสริมสร้างความรู้ด้านดิจิทัล


วันพุธที่ 3 เมษายน 2567
Google จับมือ ดีอี ร่วมปกป้องคนไทยจากกลโกงออนไลน์ ด้วยฟีเจอร์ Google Play Protect ใหม่ และแคมเปญเสริมสร้างความรู้ด้านดิจิทัล
Google จับมือ ดีอี ร่วมปกป้องคนไทยจากกลโกงออนไลน์
ด้วยฟีเจอร์ Google Play Protect ใหม่ และแคมเปญเสริมสร้างความรู้ด้านดิจิทัล
ฟีเจอร์ Google Play Protect ใหม่ ช่วยปกป้องผู้ใช้อุปกรณ์ Android จากการหลอกลวงและกลโกงทางการเงินด้วยการบล็อกการติดตั้งแอปที่อาจมีความเสี่ยงซึ่งโหลดมาจากแหล่งที่มาที่ไม่รู้จัก
แคมเปญ Pause Check Protect มุ่งส่งเสริมความปลอดภัยบนโลกออนไลน์ให้กับคนไทยด้วยการแนะนำเคล็ดลับต่างๆ ผ่านคอนเทนต์ที่เข้าใจง่าย และสามารถส่งต่อกันได้
งาน Safer Songkran ที่สามย่านมิตรทาวน์ อัดแน่นด้วยกิจกรรมที่มุ่งเสริมสร้างทักษะดิจิทัลและนำเสนอเครื่องมือต่างๆ เพื่อช่วยให้ Gen Z และทุกคนปลอดภัยบนโลกออนไลน์ โดยเปิดให้ผู้ที่สนใจเข้าร่วมงานฟรีตั้งแต่วันนี้ - 6 เมษายน ศกนี้
3 เมษายน 2567 : Google ประเทศไทย จัดกิจกรรม Safer Songkran ภายใต้โครงการ Safer with Google ต่อเนื่องเป็นปีที่ 3 พร้อมประกาศความร่วมมือกับกระทรวงดิจิทัลเพื่อเศรษฐกิจและสังคม (ดีอี) ในการเสริมสร้างความปลอดภัยบนโลกออนไลน์ให้กับคนไทยผ่านฟีเจอร์และแคมเปญใหม่ ได้แก่
ฟีเจอร์ Google Play Protect ใหม่ เพื่อช่วยปกป้องผู้ใช้ Android จากการหลอกลวงและกลโกงทางการเงิน
แคมเปญ Pause Check Protect ที่จะชวนคนไทยตั้งสติ ตรวจสอบ ป้องกัน ด้วยการนำเสนอเคล็ดลับต่างๆ ผ่านคอนเทนต์ที่เข้าใจง่าย และสามารถส่งต่อกันได้ เพื่อให้คนไทยไม่ตกเป็นเหยื่อของกลโกงออนไลน์
Google มุ่งมั่นช่วยให้คนไทยปลอดภัยบนโลกออนไลน์ โดยฟีเจอร์ความปลอดภัยใหม่ใน Google Play Protect จะช่วยปกป้องผู้ใช้อุปกรณ์ Android จากกลลวงต่างๆ ได้ดียิ่งขึ้นด้วยการบล็อกการติดตั้งแอปที่อาจมีความเสี่ยงซึ่งโหลดมาจากแหล่งที่มาที่ไม่รู้จัก โดยจะเริ่มนำร่องการใช้งานตั้งแต่วันนี้ และจะทยอยเปิดให้บริการแก่ผู้ใช้ในประเทศไทยในลำดับต่อไป โดยไทยเป็นประเทศที่ 2 ของโลก (ต่อจากสิงคโปร์) ที่ Google ได้นำร่องฟีเจอร์นี้ ถือเป็นการยกระดับความปลอดภัยให้กับผู้ใช้ขึ้นไปอีกขั้นนอกเหนือจากการรักษาความปลอดภัยในตัวแบบหลายชั้นที่มีอยู่แล้วทั้งบน Android และ Google Play ซึ่งรวมถึงการป้องกันสแปมใน Google Messages, Google Safe Browsing ใน Chrome และ Google Play Protect ที่ตอนนี้มีการสแกนแอปแบบเรียลไทม์เพิ่มเข้ามาด้วย
เช่นเดียวกับประเทศอื่นๆ ทั่วโลก ประเทศไทยมีคดีหลอกลวงและกลโกงทางออนไลน์เพิ่มสูงขึ้นในช่วงไม่กี่ปีที่ผ่านมา แม้ว่าในปีที่ผ่านมาผู้คนจะตระหนักถึงกลโกงทางออนไลน์กันมากขึ้น แต่กลับพบว่า 7 ใน 10 ของผู้ใช้ออนไลน์ในประเทศไทยตกเป็นเหยื่อของการหลอกลวงทางออนไลน์ ทั้งๆ ที่มีความมั่นใจว่าตนเองนั้นสามารถมองกลโกงออกและหลีกเลี่ยงได้
ประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า “ปัจจุบันภัยคุกคามทางไซเบอร์ทวีความรุนแรงขึ้นอย่างต่อเนื่อง มิจฉาชีพมักมีวิธีใหม่ๆ เพื่อหลอกลวงให้คนไทยจำนวนมากตกเป็นเหยื่อของกลลวงออนไลน์ ซึ่งส่งผลให้คนไทยสูญเสียเงินทองและข้อมูลที่สำคัญ ทั้งนี้ กระทรวงดิจิทัลเพื่อเศรษฐกิจและสังคม (ดีอี) เล็งเห็นถึงความสำคัญในการแก้ไขปัญหานี้ จึงได้ร่วมมือกับ Google บริษัทเทคโนโลยีชั้นนำ เพื่อเสริมสร้างแนวทางการป้องกันกลลวงออนไลน์และรักษาความปลอดภัยในทรัพย์สินของคนไทยบนสมาร์ทโฟนระบบ Android ด้วยฟีเจอร์ Google Play Protect ใหม่ ที่จะช่วยบล็อกการติดตั้งแอปที่อาจมีความเสี่ยงซึ่งโหลดมาจากแหล่งที่มาที่ไม่รู้จักโดยอัตโนมัติ ผมมั่นใจว่าการร่วมมือกับ Google ในครั้งนี้ จะเป็นการเสริมสร้างความปลอดภัยทางไซเบอร์ในประเทศไทยอย่างจริงจัง รวมทั้ง ความเชี่ยวชาญและเทคโนโลยีที่ล้ำสมัยของ Google และความร่วมมือจากทุกภาคส่วน จะสามารถช่วยสร้างภูมิคุ้มกันให้แก่คนไทยและขับเคลื่อนสังคมไทยสู่อนาคตดิจิทัลที่ปลอดภัยและยั่งยืน”
Mohet Saxena ผู้อำนวยการฝ่ายความน่าเชื่อถือและความปลอดภัยสำหรับ Play Store, Android และ Chrome Web Store ของ Google กล่าวว่า “เนื่องจากการหลอกหลวงผ่านทางมือถือในประเทศไทยมีจำนวนเพิ่มขึ้นเรื่อยๆ เราจึงเดินหน้าคิดหาวิธีที่จะช่วยให้คนไทยมีความปลอดภัยบนโลกออนไลน์มากยิ่งขึ้น การเพิ่มประสิทธิภาพของ Google Play Protect จะช่วยเพิ่มความปลอดภัยอีกขั้นให้แก่ผู้ใช้อุปกรณ์ Android เพื่อต่อต้านมิจฉาชีพและกลโกงที่ซับซ้อนยิ่งขึ้น เรามีความยินดีอย่างยิ่งที่ได้รับการสนับสนุนจากกระทรวงดิจิทัลเพื่อเศรษฐกิจและสังคม (ดีอี) ในการรับมือกับปัญหานี้ ซึ่งเป็นปัญหาใหญ่ที่คนไทยทั้งประเทศกำลังประสบอยู่ เราจะคอยติดตามผลการทำงานของฟีเจอร์นี้อย่างใกล้ชิดร่วมกับกระทรวงดิจิทัลฯ เพื่อประเมินผลกระทบและทำการปรับปรุงที่จำเป็นต่อไป”
Google ประกาศเปิดตัวฟีเจอร์ใหม่นี้ที่ป็อปอัพอีเวนต์ Safer Songkran โดยภายในงานอัดแน่นไปด้วยกิจกรรมที่มุ่งให้ความรู้และนำเสนอเครื่องมือต่างๆ เพื่อช่วยส่งเสริมความปลอดภัยบนโลกออนไลน์ให้แก่คนไทย โดยเปิดให้ผู้ที่สนใจเข้าชมและร่วมกิจกรรมฟรีไม่มีค่าใช้จ่าย ระหว่างวันที่ 3-6 เมษายน ศกนี้ ณ สามย่านมิตรทาวน์
แจ็คกี้ หวาง Country Director, Google ประเทศไทย กล่าวว่า “ในช่วง 10 ปีที่ผ่านมาที่ Google ได้เข้ามาดำเนินงานในประเทศไทย เราได้มุ่งมั่นกับการลดช่องว่างดิจิทัลและการทำให้อินเทอร์เน็ตเป็นพื้นที่ที่ปลอดภัยสำหรับคนไทยทุกคนภายใต้พันธกิจ Leave No Thai Behind มาโดยตลอด ในปัจจุบันที่ผู้คนพึ่งพาอินเทอร์เน็ตกันมากขึ้น ไม่ว่าจะเพื่อทำสิ่งต่างๆ ในชีวิตประจำวัน หรือเพื่อความบันเทิง การตระหนักถึงภัยคุกคามที่เพิ่มมากขึ้น อย่างเช่น การหลอกลวงทางออนไลน์ รวมถึงการรับมือกับผู้ไม่ประสงค์ดี การเตรียมพร้อม รู้เท่าทัน และมีข้อมูลที่จำเป็นในการใช้อินเทอร์เน็ตอย่างฉลาดและรอบคอบจึงเป็นเรื่องสำคัญมากกว่าที่เคย เราหวังว่า Safer Songkran จะช่วยสร้างความตระหนักด้านความปลอดภัยบนโลกออนไลน์และสนับสนุนให้คนไทยหลากหลายช่วงวัยใช้ช่วงเวลาสงกรานต์ในการส่งมอบความห่วงใยและส่งเสริมความปลอดภัยทางดิจิทัลให้กับตัวเองและครอบครัว”
ความร่วมมือกับพาร์ทเนอร์เพื่อป้องกันการหลอกลวงทางออนไลน์
นอกเหนือจากการออกแบบผลิตภัณฑ์เพื่อป้องกันการหลอกลวงทางออนไลน์แล้ว Google ยังได้ร่วมมือกับพาร์ทเนอร์ในอุตสาหกรรม ภาคธุรกิจ และหน่วยงานภาครัฐเพื่อเสริมสร้างความรู้และส่งเสริมความตระหนักด้านความปลอดภัยบนโลกออนไลน์ เพื่อช่วยให้คนไทยทุกคนมีข้อมูลที่จำเป็นเพื่อการตัดสินใจอย่างถี่ถ้วนและรอบคอบ ในปีนี้ Google ประเทศไทย ได้ร่วมมือกับกระทรวงดิจิทัลเพื่อเศรษฐกิจและสังคม (ดีอี) ในการจัดทำคอนเทนต์เพื่อให้ความรู้ แบ่งปันเคล็ดลับดีๆ และแนะนำเครื่องมือที่เป็นประโยชน์ต่อคนไทยในการรับมือกับการหลอกลวงทางออนไลน์ประเภทต่างๆ ที่พบบ่อย ซึ่งเป็นส่วนหนึ่งของแคมเปญ Pause Check Protect ที่จะชวนคนไทยตั้งสติ ตรวจสอบ ป้องกัน เพื่อเสริมสร้างความปลอดภัยบนโลกออนไลน์
ความพยายามอย่างต่อเนื่องเหล่านี้สะท้อนถึงความมุ่งมั่นในพันธกิจ Leave No Thai Behind ของ Google ที่ต้องการส่งเสริมศักยภาพของคนไทยด้วยการให้ความรู้และเครื่องมือที่จำเป็นเพื่อให้พวกเขาสามารถท่องโลกออนไลน์ได้อย่างมั่นใจและปลอดภัย Google มุ่งมั่นที่จะสร้างระบบนิเวศออนไลน์ที่ส่งเสริมนวัตกรรมและความปลอดภัยไปพร้อมๆ กัน โดยให้ความสำคัญกับการออกแบบผลิตภัณฑ์ที่มุ่งเน้นความเป็นส่วนตัว มีความปลอดภัยโดยค่าเริ่มต้น และให้ผู้ใช้ควบคุมประสบการณ์การใช้งานด้วยตนเอง สามารถดูรายละเอียดเพิ่มเติมเกี่ยวกับวิธีที่ Google รักษาความปลอดภัยให้กับผู้คนในทุกวันได้ที่ https://safety.google
#กระทรวงดิจิทัล #กระทรวงดีอี #DE #Google #SaferwithGoogle

ที่มา : https://www.thaigov.go.th/news/contents/details/81271