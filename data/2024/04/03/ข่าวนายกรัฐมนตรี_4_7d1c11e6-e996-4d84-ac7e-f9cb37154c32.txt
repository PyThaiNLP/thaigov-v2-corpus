รัฐบาลไทย-ข่าวทำเนียบรัฐบาล-​นายกฯ มั่นใจสถานการณ์แรงงานไทยจะดีขึ้นต่อเนื่อง เผยอัตราการว่างงานลดลงชัดเจน ราคาสินค้าเกษตรดีขึ้น จากการทำงานอย่างบูรณาการของรัฐบาล 


วันพุธที่ 3 เมษายน 2567
03/04/2567
พิมพ์
​นายกฯ มั่นใจสถานการณ์แรงงานไทยจะดีขึ้นต่อเนื่อง เผยอัตราการว่างงานลดลงชัดเจน ราคาสินค้าเกษตรดีขึ้น จากการทำงานอย่างบูรณาการของรัฐบาล
​นายกฯ มั่นใจสถานการณ์แรงงานไทยจะดีขึ้นต่อเนื่อง เผยอัตราการว่างงานลดลงชัดเจน ราคาสินค้าเกษตรดีขึ้น จากการทำงานอย่างบูรณาการของรัฐบาล ยืนยันรัฐบาลตัวจริงเสียงจริงเดินหน้าทำเพื่อประชาชนต่อไป
วันนี้ (3 เมษายน 2567) เวลา 15.30 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพมหานคร ในการประชุมสภาผู้แทนราษฎร ชุดที่ 26 ปีที่ 1 ครั้งที่ 32 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อซักถามข้อเท็จจริงหรือเสนอแนะปัญหาต่อคณะรัฐมนตรี โดยไม่มีการลงมติ ตามรัฐธรรมนูญแห่งราชอาณาจักรไทย มาตรา 152 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชี้แจงถึงกรณีตัวเลขของการจ้างงานว่า ตัวเลขผู้ว่างงาน ณ ไตรมาส 4 ของปี 2566 อยู่ที่ 3.3 แสนคน ลดลงจากช่วงเดียวกันปีก่อน ถึงร้อยละ 29 ซึ่งมีจำนวนผู้ว่างงานอยู่ที่ 4.62 แสนคน ทำให้อัตราการว่างงานเหลือแค่ร้อยละ 0.8 ของกำลังแรงงาน สำหรับสถานการณ์การว่างงานของบัณฑิตจบใหม่ ในไตรมาส 4 ปี 2566 มีการว่างงานที่ร้อยละ 4.4 ลดลงจากช่วงเดียวกันของปีก่อนที่อยู่ที่ร้อยละ 6.1 สิ่งนี้เป็นการสะท้อนถึงตลาดแรงงานของบัณฑิตจบใหม่ มีสัญญาณที่ดีขึ้นเมื่อเทียบกับช่วงเดียวกันปีที่ผ่านมา ที่ตนชี้แจงไม่ได้บอกว่าเราทำหน้าที่ของเราเสร็จแล้ว แต่ตนเชื่อว่าเรามาทิศทางที่ดีและพยายามทำต่อไป และมั่นใจว่าแรงงานไทยก็จะดีขึ้นเรื่อย ๆ
ส่วนเรื่องของราคายางพารา นายกฯ กล่าวว่า รัฐมนตรีว่าการกระทรวงเกษตรและสหกรณ์ได้ให้ข้อมูลไปอย่างครบถ้วนแล้ว จะขอเสริมเล็กน้อยว่า ที่ท่านพูดว่าสมัยรัฐบาลที่แล้ว ขนาดปราบยางเถื่อนแล้วราคายังไม่ขึ้น ตนไม่แน่ใจว่าท่านไปปราบที่ไหน แต่ขอชี้แจงวิธีการปราบของตนนั้น ไม่ได้คุยแค่กรมศุลกากร ไม่ได้คุยกับกระทรวงเกษตรและสหกรณ์ ไม่ว่าจะเป็นความมั่นคง ไม่ว่าจะเป็นสำนักงานตำรวจแห่งชาติ ผู้บัญชาการทหารบก ซึ่งมีการทำงานและมีการตรวจสอบอย่างใกล้ชิด เพราะฉะนั้น เรามั่นใจว่าการปราบยางเถื่อนของรัฐบาลมีผลอย่างชัดเจนจับต้องได้ ยางราคาขึ้นเพราะไทยเป็นผู้ผลิตยางกว่า 30% ของทั่วโลก ถ้าเกิดประเทศที่เป็นผู้นำในการส่งออกยางที่ใช้จ่ายยาง และเรามีการประกาศปราบยางเถื่อนอย่างชัดเจน แล้วผู้ซื้อมีความมั่นใจในรัฐบาลแน่นอน Supply ลด Demand เพิ่ม เพราะฉะนั้นราคาก็ขึ้นด้วย อย่างไรก็ตาม ที่บอกราคายางขึ้น ไม่ใช่เป็นอุบัติเหตุ เป็นเรื่องของรัฐบาลนี้ในการทำงานกันอย่างบูรณาการร่วมกันกับทุกฝ่าย
“ขอบคุณผู้บัญชาการทหารบก รักษาการผู้บัญชาการตำรวจแห่งชาติ รัฐมนตรีว่าการกระทรวงเกษตรและสหกรณ์ และกรมศุลกากรไว้ในที่นี้ด้วย ยืนยันว่าจะทำต่อไป ขอขอบคุณสำหรับคำแนะนำ ยืนยันตัวจริงเสียงจริงรัฐบาลเพื่อประชาชน” นายกฯ กล่าว

ที่มา : https://www.thaigov.go.th/news/contents/details/81273