รัฐบาลไทย-ข่าวทำเนียบรัฐบาล-รมช.มท.ชาดา ให้การต้อนรับผู้แทนผู้นำสูงสุดของสาธารณรัฐอิสลามแห่งอิหร่าน โอกาสเข้าเยี่ยมคารวะ และร่วมหารือด้านสังคม ศาสนา และวัฒนธรรม และกิจการฮัจย์


วันพุธที่ 3 เมษายน 2567
03/04/2567
พิมพ์
รมช.มท.ชาดา ให้การต้อนรับผู้แทนผู้นำสูงสุดของสาธารณรัฐอิสลามแห่งอิหร่าน โอกาสเข้าเยี่ยมคารวะ และร่วมหารือด้านสังคม ศาสนา และวัฒนธรรม และกิจการฮัจย์
รมช.มท.ชาดา ให้การต้อนรับผู้แทนผู้นำสูงสุดของสาธารณรัฐอิสลามแห่งอิหร่าน โอกาสเข้าเยี่ยมคารวะ และร่วมหารือด้านสังคม ศาสนา และวัฒนธรรม และกิจการฮัจย์
เมื่อวันที่ 2 เม.ย. 67 เวลา 14.00 น. ที่ห้องรับรองรัฐมนตรีว่าการกระทรวงมหาดไทย ชั้น 2 ศาลาว่าการกระทรวงมหาดไทย นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ให้การต้อนรับ Mr. Seyed Abdul Fatah Navab ผู้แทนผู้นำสูงสุดของสาธารณรัฐอิสลามแห่งอิหร่าน และคณะ เข้าเยี่ยมคารวะ และร่วมหารือในด้านสังคม ศาสนา และวัฒนธรรมกับประเทศไทย และการร่วมมือในด้านกิจการฮัจย์ โดยมี นายกิตติภูมิ ดวงพรหม ผู้อำนวยการกองส่งเสริมองค์กรศาสนาอิสลามและกิจการฮัจย์ กรมการปกครอง นางสาวฐิติพร อุนรัตน์ ผู้อำนวยการกลุ่มงานกิจการต่างประเทศ กองการต่างประเทศ สำนักงานปลัดกระทรวงมหาดไทย และเจ้าหน้าที่ที่เกี่ยวข้อง ร่วมให้การต้อนรับ และหารือข้อราชการ
โอกาสนี้ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ได้กล่าวต้อนรับผู้แทนผู้นำสูงสุดของสาธารณรัฐอิสลามอิหร่าน และคณะ ที่มาเข้าเยี่ยมคารวะ และร่วมหารือข้อราชการประเด็นที่เกี่ยวข้อง
Mr. Seyed Abdul Fatah Navab ผู้แทนผู้นำสูงสุดของสาธารณรัฐอิสลามอิหร่าน กล่าวถึงความสัมพันธ์ระหว่างไทยและอิหร่านที่มีมาอย่างยาวนาน ซึ่งประเทศไทยเป็นประเทศแห่งรอยยิ้ม เป็นประเทศที่องค์พระประมุข คือ พระบาทสมเด็จพระเจ้าอยู่หัว ทรงเป็นองค์อัครศาสนูปถัมภก และเสด็จพระราชดำเนินเข้าร่วมพิธีของศาสนาอิสลามมาโดยตลอด พร้อมทั้งกล่าวถึงการสนับสนุนการดำเนินการด้านกิจการฮัจย์ที่พี่น้องมุสลิมในประเทศไทยได้รับการส่งเสริมอย่างดียิ่ง
ในช่วงท้าย นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ได้กล่าวขอบคุณผู้แทนผู้นำสูงสุดของสาธารณรัฐอิสลามแห่งอิหร่าน และคณะ ในการเดินทางร่วมหารือข้อราชการในวันนี้ที่จะเป็นประโยชน์ต่อพี่น้องมุสลิมในประเทศไทยเป็นอย่างมาก และจะทำให้ความสัมพันธ์ของทั้งสองประเทศมีความแน่นแฟ้นมากยิ่งขึ้น

ที่มา : https://www.thaigov.go.th/news/contents/details/81248