รัฐบาลไทย-ข่าวทำเนียบรัฐบาล-"วราวุธ" เผย พม. ช่วยชายชราไร้คนดูแล อดีตแพทย์ทหารแล้ว


วันพุธที่ 17 เมษายน 2567
"วราวุธ" เผย พม. ช่วยชายชราไร้คนดูแล อดีตแพทย์ทหารแล้ว
"วราวุธ" เผย พม. ช่วยชายชราไร้คนดูแล อดีตแพทย์ทหารแล้ว
วันที่ 15 เมษายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงการช่วยเหลือชายชรา อดีตข้าราชการแพทย์ทหารที่เคยเป็นข่าว เมื่อปี 2565 ที่เก็บร่างภรรยาที่เสียชีวิตไว้ในบ้านพักนานกว่า 21 ปี  ว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) ซึ่งรับแจ้งเหตุคุณตาจากฮอตไลน์ พม. 1300  ขณะนี้เจ้าหน้าที่หน่วยปฏิบัติการเคลื่อนที่เร็วของ ศรส. และศูนย์พัฒนาการจัดสวัสดิการสังคมผู้สูงอายุ (ศพส.) จังหวัดปทุมธานี กรมกิจการผู้สูงอายุ กระทรวง พม. ได้ลงพื้นที่ช่วยเหลือคุณตาเรียบร้อยแล้ว ซึ่งกรณีคุณตา นับเป็นกรณีสะเทือนใจผู้คนในสังคมเพราะเป็นผู้สูงอายุที่อยู่ลำพังทั้งที่เพิ่งผ่านวันครอบครัวมาไม่กี่วัน
นายวราวุธ กล่าวว่า จากการลงพื้นที่ของเจ้าหน้าที่ศรส.ในช่วงบ่ายวันเดียวกันนี้ พบคุณตา อายุ 74 ปี อาศัยอยู่เพียงลำพัง ไร้คนดูแล ในบ้านพักย่านรามอินทรา เขตบางเขน กรุงเทพฯ ได้มีการประเมินทางสังคมและครอบครัว ศูนย์พัฒนาการสวัสดิการสังคมผู้สูงอายุ จังหวัดปทุมธานี จึงได้รับคุณตาเข้าเพื่อรับการดูแลชั่วคราว เร่งสืบข้อเท็จจริง พร้อมประสานติดต่อบุตรเพื่อหาแนวทางช่วยเหลือต่อไป ในเบื้องต้น ได้มีการประเมินสุขภาพ พบว่า คุณตาผู้ไม่มีโรคประจำตัว ขาไม่สามารถยืนเองได้ ทานอาหารเองได้ พูดคุยน้อย อีกทั้งให้นักสังคมสงเคราะห์เข้าพูดคุยเพื่อคลายความวิตกกังวล รวมถึงจัดเจ้าหน้าที่พี่เลี้ยงดูแล นอกจากนี้  กระทรวง พม. จะร่วมกับหน่วยงานที่เกี่ยวข้อง โดยมูลนิธิเพชรเกษม ได้เข้าปรับปรุงทำความสะอาดบ้านคุณลุงแล้ว อย่างไรก็ตามจะได้วางแผนการให้ความช่วยเหลือคุณตาอย่างใกล้ชิดต่อไป
นายวราวุธ กล่าวเพิ่มเติมว่า ขณะนี้ อยู่ในช่วงฤดูร้อน ซึ่งแต่ละวันมีอากาศร้อนมาก ตนมีความห่วงใยผลกระทบที่จะเกิดกับสุขภาพร่างกายของผู้สูงอายุ จึงขอให้ทุกๆท่าน ระมัดระวัง ดูแลสุขภาพร่างกายของตนเองและบุคคลในครอบครัวด้วย
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #วราวุธศิลปอาชา #ผู้สูงอายุ #ช่วยเหลือ

ที่มา : https://www.thaigov.go.th/news/contents/details/81783