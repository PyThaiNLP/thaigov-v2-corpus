รัฐบาลไทย-ข่าวทำเนียบรัฐบาล-พวงเพ็ชร เนรมิตโฉมกองทุนชุมชนเมือง ดึงปชช. มีส่วนร่วม เดินหน้า “ลดรายจ่าย เพิ่มรายได้ ขยายโอกาส”


วันพุธที่ 17 เมษายน 2567
17/04/2567
พิมพ์
พวงเพ็ชร เนรมิตโฉมกองทุนชุมชนเมือง ดึงปชช. มีส่วนร่วม เดินหน้า “ลดรายจ่าย เพิ่มรายได้ ขยายโอกาส”
พวงเพ็ชร เนรมิตโฉมกองทุนชุมชนเมือง ดึงปชช. มีส่วนร่วม เดินหน้า “ลดรายจ่าย เพิ่มรายได้ ขยายโอกาส”
วันนี้ (17 เมษายน 2567) ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี นายเบญจพล นาคประเสริฐ ผู้อำนวยการกองทุนหมู่บ้านและชุมชนเมืองแห่งชาติ ลงพื้นที่ติดตามการดำเนินงานของกองทุนชุมชนเมืองรุ่งมณีพัฒนา เขตวังทองหลาง กรุงเทพมหานคร
กองทุนชุมชนเมืองรุ่งมณีพัฒนา จัดตั้งขึ้นเมื่อวันที่ 18 สิงหาคม 2546 ปัจจุบันมีสมาชิกรวมทั้งสิ้น 469 คน ได้รับการจัดสรรงบประมาณการดำเนินงานตั้งต้นจากรัฐบาลในยุคของ พ.ต.ท.ทักษิณ ชินวัตร ดำรงตำแหน่งนายกรัฐมนตรี เป็นเงินจำนวน 1,000,000 บาท จากนั้นได้รับงบประมาณสมทบ ระยะที่ 2-3 ในยุคของนางสาวยิ่งลักษณ์ ชินวัตร ดำรงตำแหน่งนายกรัฐมนตรี เป็นเงินจำนวน 1,200,000 บาท และได้รับการสมทบในระยะต่อมาอีกจำนวน 1,200,000 บาท นอกจากนี้ ยังได้รับเงินกู้จากธนาคารออมสิน สาขาโชคชัย 4 เป็นเงินจำนวน 5,000,000 บาท เพื่อซื้ออาคาร นำมาจัดทำเป็นร้านค้าสวัสดิการกองทุนฯ และแบ่งเช่า สร้างรายได้ให้กองทุนฯ อีกทางหนึ่ง ปัจจุบันทางกองทุนฯ มีเงินหมุนเวียน รวมทั้งสิ้นกว่า 10 ล้านบาท โดยมีการจัดสรรเป็นเงินปันผลให้แก่สมาชิก และสวัสดิการต่างๆ และยังมีการนำเทคโนโลยีมีใช้กับการชำระกู้ ทำให้สามารถติดตามการบริหารจัดการเงินกู้ได้อย่างมีประสิทธิภาพ
“ขอชื่นชมกองทุนชุมชนเมืองรุ่งมณีพัฒนา และต้องขอขอบคุณคณะกรรมการทุกท่าน ที่มุ่งเน้นการบริหารงานเพื่อสมาชิกและชุมชนอย่างแท้จริง เป็นไปตามวัตถุประสงค์ของการจัดตั้งกองทุนที่ท่านนายกฯ ทักษิณ ได้วางแนวทางไว้ ว่าจะนำพาชุมชนสู่การพัฒนาที่ยั่งยืน มีความมั่นคงทางเศรษฐกิจ และสามารถพึ่งพาตนเองได้ ซึ่งจุดเด่นของกองทุนฯ นี้ คือการบริหารจัดการเงินทุนอย่างเป็นระบบ โปร่งใส และมีสวัสดิการที่ช่วยเหลือเพื่อนสมาชิกได้ในยามยาก หวังว่าแนวทางการดำเนินงานของกองทุนฯ นี้ จะเป็นแบบอย่างที่ดีแก่ทุนหมู่บ้านทั่วประเทศ เป็นโมเดลผลสำเร็จที่รัฐบาลสนับสนุนเพื่อให้ประชาชนมีชีวิตความเป็นอยู่ที่ดีขึ้น” ดร.พวงเพ็ชร กล่าว
ดร.พวงเพ็ชร กล่าวเพิ่มเติมว่า ในยุคการบริหารงานของรัฐบาลนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เราได้สานต่อแนวทางการดำเนินงานของท่านนายกฯ ทักษิณ และท่านนายกฯ ยิ่งลักษณ์ ที่ผ่านมาพบว่าบางกองทุนฯ ประสบความสำเร็จ บางกองทุนฯ ล้มเหลว เราจะทำการตรวจสอบและฟื้นฟู ให้กองทุนต่างๆ กลับมาดำเนินงานได้ โดยปรับเปลี่ยนการดำเนินงาน ของเดิมมีกรรมการกองทุนฯ ขับเคลื่อน แต่กองทุนฯ โฉมใหม่ เปิดโอกาสให้สมาชิกเข้ามามีส่วนร่วมในการพัฒนากองทุนมากขึ้น สามารถบริหารงานได้ตรงต่อความต้องการของประชาชนอย่างแท้จริง ตามเป้าหมาย “ลดรายจ่าย เพิ่มรายได้ ขยายโอกาส”

ที่มา : https://www.thaigov.go.th/news/contents/details/81819