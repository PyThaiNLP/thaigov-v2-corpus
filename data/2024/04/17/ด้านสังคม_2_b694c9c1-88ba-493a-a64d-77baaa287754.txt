รัฐบาลไทย-ข่าวทำเนียบรัฐบาล- “วราวุธ” ขอ ปีใหม่ไทย ให้ทุกคนแข็งแรงทั้งกาย-สติปัญญา ร่วมพัฒนาประเทศ ย้ำ ครอบครัวอบอุ่น  เป็นเกราะกำบังทุกปัญหาในสังคม


วันพุธที่ 17 เมษายน 2567
“วราวุธ” ขอ ปีใหม่ไทย ให้ทุกคนแข็งแรงทั้งกาย-สติปัญญา ร่วมพัฒนาประเทศ ย้ำ ครอบครัวอบอุ่น  เป็นเกราะกำบังทุกปัญหาในสังคม
“วราวุธ” ขอ ปีใหม่ไทย ให้ทุกคนแข็งแรงทั้งกาย-สติปัญญา ร่วมพัฒนาประเทศ ย้ำ ครอบครัวอบอุ่น  เป็นเกราะกำบังทุกปัญหาในสังคม
วันที่ 13 เมษายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  กล่าวว่า เนื่องในวันสงกรานต์วันขึ้นปีใหม่ของไทย ประจำปี 2567 ขออาราธนาสิ่งศักดิ์สิทธิ์ทั้งหลายดลบันดาลให้พี่น้องประชาชนทุกคน ประสบแต่สิ่งดีๆ ตลอดปี มีสุขภาพกายและใจที่สมบูรณ์แข็งแรง มีกำลังกายและสติปัญญาพร้อมที่จะเป็นทรัพยากรบุคคลที่สำคัญในการมาร่วมพัฒนาประเทศไทยด้วยกัน
นายวราวุธ กล่าวว่า อย่างไรก็ตาม การฉลองในช่วงเทศกาลสงกรานต์นั้น เป็นช่วงเวลาที่ทุกคนมีความสุขสนุกสนาน แต่ขอให้ระมัดระวังในการเล่นสนุกสนานรื่นเริง ทุกอย่างจะต้องมีขอบเขต ระมัดระวังในการบริโภคเครื่องดื่มแอลกอฮอล์ด้วย เพราะอุบัติเหตุที่เกิดขึ้นในช่วงวันหยุดยาวนั้น ส่วนใหญ่มาจากการดื่มเครื่องดื่มแอลกอฮอล์และของมึนเมาเกินปริมาณที่ร่างกายจะรับไหว ไม่อยากให้เกิดเหตุที่ไม่พึงปรารถนาเกิดขึ้นกับครอบครัวใด
นายวราวุธ กล่าวว่า และนอกจากวันที่ 13 เมษายนเป็นวันขึ้นปีใหม่ของไทยแล้วยังเป็นวันผู้สูงอายุแห่งชาติอีกด้วย เป็นวันที่เราควรมีโอกาสได้ไปรดน้ำดำหัวขอพรจากผู้ใหญ่ แสดงความรัก แสดงความคิดถึง ตอบแทนผู้หลักผู้ใหญ่ที่มีพระคุณกับเรามา การรักษาขนบธรรมเนียมเช่นนี้ เป็นการสะท้อนให้เห็นถึงวัฒนธรรมอันดีงาม เป็นการสืบสานประเพณีที่ดีงามต่อไปให้กับคนรุ่นลูกรุ่นหลาน
นายวราวุธ กล่าวเพิ่มเติมว่า อีกทั้งในวันที่ 14 เมษายนของทุกปีตรงกับ วันครอบครัว ขอให้ทุกคนได้มีโอกาสใช้เวลากับครอบครัวให้เต็มที่ เพราะท่ามกลางการเปลี่ยนแปลงของสังคมไทย และสังคมโลกทำให้สถาบันครอบครัวไทยนั้น มีความห่างเหิน มีความใกล้ชิดกันน้อยลงทุกวันๆ ดังนั้น เราจะต้องหันมาให้ความสำคัญกับความเข้มแข็งของสถาบันครอบครัว เพราะจะเป็นจุดเริ่มต้นของการแก้ปัญหาเกือบทุกเรื่องของสังคมไทย ไม่ว่าจะเป็นเรื่องความรุนแรงในครอบครัว เด็ก สตรี คนพิการ ผู้สูงอายุ ซึ่งความอบอุ่นความใกล้ชิดในครอบครัวของสมาชิกแต่ละคนนั้น จะเป็นบ่อเกิดแห่งเกราะกำบังกับปัญหาสังคมและปัญหาต่างๆที่จะเป็นตัวกัดกร่อนสังคมไทย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #สงกรานต์ #วันสงกรานต์2567 #วันผู้สูงอายุ #วันครอบครัว

ที่มา : https://www.thaigov.go.th/news/contents/details/81770