รัฐบาลไทย-ข่าวทำเนียบรัฐบาล-“รัดเกล้า” ชวนคนไทยภูมิใจและชื่นชม “มหาสงกรานต์” สร้างรายได้ท่องเที่ยวเพิ่มให้ประเทศ พบเงินหมุนเวียนในระบบกว่า 2 พันล้านบาท 


วันพุธที่ 17 เมษายน 2567
17/04/2567
พิมพ์
“รัดเกล้า” ชวนคนไทยภูมิใจและชื่นชม “มหาสงกรานต์” สร้างรายได้ท่องเที่ยวเพิ่มให้ประเทศ พบเงินหมุนเวียนในระบบกว่า 2 พันล้านบาท
“รัดเกล้า” ชวนคนไทยภูมิใจและชื่นชม “มหาสงกรานต์” สร้างรายได้ท่องเที่ยวเพิ่มให้ประเทศ พบเงินหมุนเวียนในระบบกว่า 2 พันล้านบาท
วันที่ 17 เมษายน 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี  เปิดเผยว่านายเศรษฐา ทวีสินนายกรัฐมนตรีและรัฐมนตรีว่าการกระทรวงการคลัง ชมเปาะ​ พอใจภาพรวมการท่องเที่ยวในช่วงเทศกาลสงกรานต์​ ปี​ 2567​ นี้
รองโฆษกประจำสำนักนายกรัฐมนตรี​ แจงว่า​ ข้อมูลจากกระทรวงทรัพยากรธรรมชาติและสิ่งแวดล้อม โดย กรมอุทยานแห่งชาติ สัตว์ป่า และพันธุ์พืช ได้เผยสถิตินักท่องเที่ยวเข้าท่องเที่ยวในพื้นที่อุทยานแห่งชาติ ช่วงเทศกาลสงกรานต์ 2567 ตั้งแต่ 12-14 เม.ย.67 ทั้งหมด 476,482 ราย เงินรายได้ 21,844,540 บาท  โดยอุทยานฯ ที่ฮิตที่สุด คือ ตาดโตน จ.ชัยภูมิ – เกาะเสม็ด จ.ระยอง – พีพี จ.กระบี่ – เขาใหญ่ จ.นครราชสีมา – เอราวัณ จ.กาญจนบุรี ตามลำดับ ทั้งนี้ มีรายงานการเกิดอุบัติเหตุภายในอุทยานฯ รวม 49 ครั้ง บาดเจ็บ 59 ราย แต่ไม่มีผู้เสียชีวิต
ด้านการท่องเที่ยวแห่งประเทศไทย เผยภาพรวมการจัดงาน Maha Songkran World Water Festival 2024 เย็นทั่วหล้ามหาสงกรานต์ 2567 ที่ถนนราชดำเนินกลางและพื้นที่ท้องสนามหลวง กรุงเทพมหานคร ระหว่าง 11-15 เมษายน 2567 มีจำนวนผู้เข้าร่วมงาน 784,883 คน แบ่งเป็นคนไทย 693,288 คน ชาวต่างชาติ 91,595 คนโดยพบว่านักท่องเที่ยว อันดับ 1 เป็นยุโรป อันดับ 2 เอเชีย  กระแสเงินหมุนเวียนในระบบเศรษฐกิจกว่า 2,886.82 ล้านบาท
ทั้งนี้พบว่าภาพรวมประเทศไทยมีจำนวนนักท่องเที่ยวสะสม ตั้งแต่ 1 มกราคม ถึง 14 เมษายน 2567 รวม 10,723,953 คน สร้างรายได้จากการใช้จ่ายของนักท่องเที่ยวต่างชาติแล้วประมาณ 518,036 ล้านบาท โดยจำนวนนักท่องเที่ยวสูงสุด 5 อันดับแรก ได้แก่ จีน 2,031,552 คน , มาเลเซีย 1,391,057 คน, รัสเซีย 695,624 คน , เกาหลีใต้ 619,186 คน และอินเดีย 546,935 คน ตามลำดับ
“ประเพณี​สงกรานต์ที่เป็นมรดกทางวัฒนธรรมที่สำคัญยิ่งของพวกเราชาวไทย​ ตั้งแต่การผลักดันให้ UNESCO ขึ้นทะเบียนให้สงกรานต์​เป็นมรดกโลก และการส่งเสริมให้สงกรานต์​เป็น Soft Power สำคัญของไทยที่ถูกต่อยอดไปสู่การจัดงานเทศกาลเพื่อดึงคนจากทั่วทุกมุมโลกมาเที่ยวไทย​  ความสำเร็จนี้เกิดขึ้นได้จากการบริหารอย่างต่อเนื่องจากรัฐบาลชุดก่อนจนถึงชุดนี้​ และการทำงานอย่างไม่ยอมเหน็ดเหนื่่อยของทุกหน่วยงานที่เกี่ยวข้อง​ ขอชวนให้คนไทยทุกคนชื่นชมและภาคภูมิใจในความสำเร็จครั้งนีั” รองโฆษกฯ​ รัดเกล้า​ เสริม

ที่มา : https://www.thaigov.go.th/news/contents/details/81796