รัฐบาลไทย-ข่าวทำเนียบรัฐบาล-พิมพ์ภัทรา” เผย คณะกรรมการขนย้ายกากแคดเมียมฯ แจงแผนการขนย้ายกับอุตสาหกรรมจังหวัด ตาก สมุทรสาคร และชลบุรี เรียบร้อยแล้ว พร้อมชี้แจงประชาชนในพื้นที่ต่าง ๆ ให้เข้าใจตรงกัน 


วันพุธที่ 17 เมษายน 2567
17/04/2567
พิมพ์
พิมพ์ภัทรา” เผย คณะกรรมการขนย้ายกากแคดเมียมฯ แจงแผนการขนย้ายกับอุตสาหกรรมจังหวัด ตาก สมุทรสาคร และชลบุรี เรียบร้อยแล้ว พร้อมชี้แจงประชาชนในพื้นที่ต่าง ๆ ให้เข้าใจตรงกัน
พิมพ์ภัทรา” เผย คณะกรรมการขนย้ายกากแคดเมียมฯ แจงแผนการขนย้ายกับอุตสาหกรรมจังหวัด ตาก สมุทรสาคร และชลบุรี เรียบร้อยแล้ว พร้อมชี้แจงประชาชนในพื้นที่ต่าง ๆ ให้เข้าใจตรงกัน เตรียมเรียกประชุมคณะทำงานแก้ปัญหาฯ 6 กระทรวงพิจารณาแผนการขนย้าย 18 เมษายน
16 เมษายน 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม กล่าวว่า วันนี้ คณะกรรมการอำนวยการขนย้ายกากแคดเมียม และสังกะสี ได้ชี้แจงรายละเอียดแผนการขนย้ายกากแดคเมียมของ บมจ.เบาว์แอนด์บียอนด์ ให้กับสำนักงานอุตสาหกรรมจังหวัดทั้ง 3 พื้นที่ ได้แก่ ตาก สมุทรสาคร และชลบุรี ทราบเพื่อเตรียมการในส่วนที่เกี่ยวข้อง รวมถึงการชี้แจงประชาชนในพื้นที่ต่าง ๆ เพื่อให้เข้าใจไปในทิศทางเดียวกัน เบื้องต้น ทราบจากสำนักงานอุตสาหกรรมจังหวัดว่า ผู้ประกอบการที่ครอบครองกากแดคเมียมทุกรายยินยอมที่จะให้นำกากที่ถูกอายัดไว้ กลับไปฝังกลบที่จังหวัดตาก
นอกจากนี้ ที่ประชุมยังได้หารือประเด็น การตรวจสอบกองกากแคดเมียมก่อนที่จะนำขึ้นรถขนส่ง การจัดทำแผนฉุกเฉินของ บมจ.เบาว์แอนด์บียอนด์ หากเกิดอุบัติเหตุระหว่างการขนส่ง และการทบทวนคำสั่งทางปกครองของกรมโรงงานอุตสาหกรรม และสำนักงานอุตสาหกรรมจังหวัดที่ต้องสอดคล้องกับแผนการขนย้ายกาก
รมว.อุตสาหกรรม กล่าวอีกว่า ในวันพรุ่งนี้ (17 เมษายน 2567) ทาง สำนักงานอุตสาหกรรมจังหวัดสมุทรสาคร จะไปร้องทุกข์กล่าวโทษการกระทำผิดของผู้ครอบครองกากแคดเมียมทั้งหมด กับ บก.ปทส. พร้อมประเมินปริมาณของกลางก่อนที่จะโอนให้ บก.ปทส.ต่อไป และในวันเดียวกัน กรมอุตสาหกรรมพื้นฐานและการเหมืองแร่ จะส่งเจ้าหน้าที่เข้าไปร่วมตรวจสอบความแข็งแรงของหลุมฝังกลบของบริษัท ฯ ที่จังหวัดตาก คาดว่าจะรู้ผลในวันเดียวกัน
นางสาวพิมพ์ภัทรา กล่าวด้วยว่า สำหรับความเห็นของประชาชนในพื้นที่ต้นทางเคลื่อนย้ายกาก คือ สมุทรสาคร ชลบุรี และกรุงเทพมหานคร อยากให้การขนย้ายขึ้นรถบรรทุกไม่เกิดการรั่วไหล หรือฟุ้งกระจายของกากแคดเมียม ส่วนประชาชนในพื้นที่ปลายทางที่จังหวัดตาก โดยเฉพาะในพื้นที่หมู่ 6 ต.หนองบัวใต้ อยากให้ตรวจสอบความแข็งแรงของหลุมฝังกลบ การเคลื่อนย้ายกากลงหลุมฝังกลบต้องปลอดภัย ไม่ฟุ้งกระจาย และหลังจากฝังกลบแล้วไม่เกิดการรั่วไหลออกสู่สิ่งแวดล้อม และไม่กระทบต่อสุขภาพของประชาชน ซึ่งทุกประเด็นข้อกังวล ทางคณะทำงานแก้ปัญหา และการขนย้ายกากตะกอนแคดเมียม ซึ่งประกอบด้วย 6 กระทรวง จะประชุมหารือ พิจารณาแผนงาน และมาตรการขนย้ายกากแคดเมียม ในวันพฤหัสที่ 18 เมษายน นี้

ที่มา : https://www.thaigov.go.th/news/contents/details/81759