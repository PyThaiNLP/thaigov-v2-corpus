รัฐบาลไทย-ข่าวทำเนียบรัฐบาล-7 โครงการ กระตุ้นภาคอสังหาฯ ส่งเสริมการลงทุน


วันพุธที่ 17 เมษายน 2567
7 โครงการ กระตุ้นภาคอสังหาฯ ส่งเสริมการลงทุน
.....
7 โครงการ กระตุ้นภาคอสังหาฯ ส่งเสริมการลงทุน
.
ครม. เห็นชอบ มาตรการกระตุ้นเศรษฐกิจผ่านภาคอสังหาริมทรัพย์ ไปสู่ธุรกิจต่าง ๆ ที่เกี่ยวเนื่องกับภาคอสังหาริมทรัพย์ ส่งเสริมการลงทุนในประเทศ และสนับสนุนการมีที่อยู่อาศัยของประชาชน ดังนี้
.
1. ลดค่าจดทะเบียนโอนอสังหาริมทรัพย์ จาก 2% เหลือ 0.01% และ ลดค่าจดทะเบียนจำนองอสังหาริมทรัพย์ จาก 1% เหลือ 0.01% เฉพาะที่จดทะเบียนโอนในคราวเดียวกัน สำหรับบุคคลธรรมดาสัญชาติไทย ที่ซื้อบ้านเดี่ยว บ้านแฝด บ้านแถว อาคารพาณิชย์ ที่ดินพร้อมอาคาร หรือห้องชุดที่จดทะเบียนอาคารชุด ราคาซื้อขาย ราคาประเมิน และวงเงินจำนอง ไม่เกิน 7 ล้านบาท/สัญญา ไม่รวมกรณีขายเฉพาะส่วน มีผลตั้งแต่วันที่ประกาศในราชกิจจานุเบกษา – 31 ธ.ค.67
2. ลดหย่อนภาษีเงินได้บุคคลธรรมดาสำหรับผู้ที่ต้องการปลูกสร้างบ้าน โดยให้สามารถนำค่าจ้างก่อสร้างบ้าน ที่จ้างผู้ประกอบการที่จดทะเบียนภาษีมูลค่าเพิ่ม ไปหักลดหย่อนภาษีได้ 10,000 บาท ต่อทุกจำนวนค่าก่อสร้าง 1 ล้านบาท ตามจำนวนที่จ่ายจริง รวมแล้วไม่เกิน 100,000 บาท เฉพาะค่าจ้างก่อสร้างบ้านไม่เกิน 1 หลัง ในปีภาษีที่สร้างบ้านเสร็จ ตามสัญญาจ้างที่ทำและเริ่มก่อสร้าง ตั้งแต่ 9 เม.ย.67 – 31 ธ.ค.68 และเสียอากรแสตมป์โดยชำระเป็นตัวเงินผ่านระบบอินเทอร์เน็ต
3. โครงการสินเชื่อ Happy Home วงเงิน 20,000 ล้านบาท เพื่อซื้อที่ดินพร้อมอาคาร หรือ ห้องชุด ปลูกสร้างอาคาร หรือ ซื้อที่ดินพร้อมปลูกสร้างอาคาร และเพื่อซื้ออุปกรณ์หรือสิ่งอำนวยความสะดวกที่เกี่ยวเนื่องเพื่อการอยู่อาศัย อัตราดอกเบี้ยคงที่ 3% ต่อปี เป็นเวลา 5 ปี วงเงินไม่เกิน 3 ล้านบาท/ราย ระยะเวลากู้ไม่เกิน 40 ปี ผู้สนใจยื่นขอกู้ที่ ธอส. ตั้งแต่บัดนี้ – 30 ธ.ค.68 หรือ จนกว่าจะเต็มกรอบวงเงิน
4. โครงการสินเชื่อ Happy Life วงเงิน 10,000 ล้านบาท เพื่อซื้อที่ดินพร้อมอาคารหรือห้องชุด ปลูกสร้างอาคาร หรือ ซื้อที่ดินพร้อมปลูกสร้างอาคาร เพื่อต่อเติม ขยาย หรือซ่อมแซมอาคาร หรือ ไถ่ถอนจำนองจากสถาบันการเงินอื่น อัตราดอกเบี้ยเฉลี่ย 3 ปีแรก 2.98% ต่อปี วงเงินต่อราย 2.5 ล้านบาทขึ้นไป ผู้สนใจยื่นขอกู้ได้ที่ ธอส. จนกว่าจะเต็มกรอบวงเงิน
5. โครงการบ้าน BOI ส่งเสริมกิจการที่อยู่อาศัยสำหรับผู้มีรายได้น้อย ให้ผู้ประกอบการอสังหาริมทรัพย์ ได้รับการยกเว้นภาษีเงินได้นิติบุคคล 3 ปี ในวงเงินไม่เกิน 100% ของเงินลงทุน (ไม่รวมค่าที่ดินและทุนหมุนเวียน) สำหรับการสร้างที่อยู่อาศัยสำหรับผู้มีรายได้น้อย ตามหลักเกณฑ์ เช่น อาคารชุดพื้นที่ใช้สอยไม่น้อยกว่า 24 ตร.ม. บ้านเดี่ยวหรือบ้านแถว พื้นที่ใช้สอยไม่น้อยกว่า 70 ตร.ม. จำหน่ายให้บุคคลธรรมดาเท่านั้น ราคาไม่เกิน 1.5 ล้านบาท มีที่อยู่อาศัยตามเงื่อนไขที่กำหนดไม่น้อยกว่า 80% ของทั้งโครงการ ได้รับการอนุญาตก่อสร้างตามกฎหมาย และยื่นขอรับการส่งเสริมภายในวันทำการสุดท้ายของปี 2568
.
มาตรการของ ธนาคารออมสิน
1. โครงการสินเชื่อบ้านออมสินเพื่อประชาชน วงเงิน 10,000 ล้านบาท สำหรับบุคคลทั่วไป เพื่อซื้อที่ดินพร้อมสิ่งปลูกสร้าง ห้องชุด หรือ ปลูกสร้างที่อยู่อาศัยเป็นของตนเอง อัตราดอกเบี้ยเฉลี่ย 3 ปีแรก 2.95% ต่อปี โดยปีที่ 1 คิด 1.95% วงเงินกู้ต่อรายไม่เกิน 7 ล้านบาท ระยะเวลากู้ไม่เกิน 40 ปี ผ่อนชำระต่องวดต่ำพิเศษ เริ่มต้น 2,500 บาท/เดือน ยื่นขอได้ตั้งแต่ 17 เม.ย. – 30 ธ.ค.67
2. โครงการสินเชื่อ D-HOME สำหรับผู้ประกอบการ วงเงิน 10,000 ล้านบาท สำหรับลงทุน เช่น ค่าที่ดิน ค่าก่อสร้าง ค่าพัฒนาสาธารณูปโภค หรือหมุนเวียนในกิจการ อัตราดอกเบี้ยเริ่มต้น 3.5% ต่อปี ระยะเวลากู้ไม่เกิน 4 ปี ฟรีค่าธรรมเนียม ยื่นขอได้ตั้งแต่ 17 เม.ย.67 เป็นต้นไป
.
อ่านเพิ่มเติม คลิก >> https://www.thaigov.go.th/news/contents/details/81570
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/81811