รัฐบาลไทย-ข่าวทำเนียบรัฐบาล-ผู้ว่าฯ ชัยภูมิ ติดตามสถานการณ์ภัยแล้งในพื้นที่อำเภอบำเหน็จณรงค์ พร้อมให้กำลังใจตรวจเยี่ยมจุดบริการประชาชน เพื่ออำนวยความสะดวกผู้ใช้รถใช้ถนนในช่วงส่งท้ายเทศกาลสงกรานต์ 


วันพุธที่ 17 เมษายน 2567
17/04/2567
พิมพ์
ผู้ว่าฯ ชัยภูมิ ติดตามสถานการณ์ภัยแล้งในพื้นที่อำเภอบำเหน็จณรงค์ พร้อมให้กำลังใจตรวจเยี่ยมจุดบริการประชาชน เพื่ออำนวยความสะดวกผู้ใช้รถใช้ถนนในช่วงส่งท้ายเทศกาลสงกรานต์
ผู้ว่าฯ ชัยภูมิ ติดตามสถานการณ์ภัยแล้งในพื้นที่อำเภอบำเหน็จณรงค์ พร้อมให้กำลังใจตรวจเยี่ยมจุดบริการประชาชน เพื่ออำนวยความสะดวกผู้ใช้รถใช้ถนนในช่วงส่งท้ายเทศกาลสงกรานต์ เน้นย้ำ เจ้าหน้าที่กวดขันปฏิบัติตามวินัยจราจร พร้อมเดินหน้า "มาตรการ 10 รสขม"
ผู้ว่าฯ ชัยภูมิ ติดตามสถานการณ์ภัยแล้งในพื้นที่อำเภอบำเหน็จณรงค์ พร้อมให้กำลังใจตรวจเยี่ยมจุดบริการประชาชน เพื่ออำนวยความสะดวกผู้ใช้รถใช้ถนนในช่วงส่งท้ายเทศกาลสงกรานต์ เน้นย้ำ เจ้าหน้าที่กวดขันปฏิบัติตามวินัยจราจร พร้อมเดินหน้า "มาตรการ 10 รสขม" อย่างต่อเนื่อง พร้อมประชาสัมพันธ์สายด่วนนิรภัย 1784 และสายด่วนศูนย์ดำรงธรรม 1567 ให้บริการตลอด 24 ชั่วโมง
เมื่อวันที่ 16 เมษายน 67 นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า จังหวัดชัยภูมิได้จัดตั้งจุดบริการประชาชน เพื่ออำนวยความสะดวกให้กับพี่น้องประชาชนในช่วงเทศกาลสงกรานต์ โดยให้นำมาตรการ “ขับขี่ปลอดภัย เมืองไทยไร้อุบัติเหตุ" ของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะผู้อำนวยการและประธานคณะกรรมการศูนย์อำนวยการความปลอดภัยทางถนน มาปรับใช้ คือ การสร้างวินัยจราจรให้กับผู้ใช้รถใช้ถนนควบคู่กับการอำนวยความสะดวกในการเดินทางของประชาชน พร้อมทั้งได้ติดตามสถานการณ์ภัยแล้งในพื้นที่ และดำเนินการวางแผนเพื่อรองรับสถานการณ์น้ำท่วมในช่วงฤดูฝน
นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า ตนพร้อมด้วย นายสมบัติ ไตรศักดิ์ รองผู้ว่าราชการจังหวัดชัยภูมิ นางสาวกานต์จรัส เอียดทองใส ปลัดจังหวัดชัยภูมิ นายประพันธุ์ สู่หนองบัว นายอำเภอบำเหน็จณรงค์ นางแสงเสน่ห์ เกษกระทุ่ม หัวหน้าสำนักงานป้องกันและบรรเทาสาธารณภัยจังหวัดชัยภูมิ นางสุภาภรณ์ นิลประทีปปรีชา นายกองค์การบริหารส่วนตำบลหัวทะเล และหัวหน้าส่วนราชการในพื้นที่อำเภอบำเหน็จณรงค์ ได้ลงพื้นที่ที่ได้รับผลกระทบจากปัญหาขาดน้ำในช่วงฤดูแล้ง และน้ำท่วมในช่วงฤดูฝน ซึ่งในพื้นที่อำเภอบำเหน็จณรงค์ โดยเฉพาะในเขตตำบลหัวทะเล พบปัญหาการขาดน้ำในช่วงฤดูแล้ง และน้ำท่วมในช่วงฤดูฝน โดยปี 2564 ที่ผ่านมา เกิดพายุเข้าพื้นที่อำเภอบำเหน็จณรงค์อย่างหนัก ส่งผลให้เกิดฝนตกติดต่อกันหลายวัน ทำให้ปริมาณน้ำในเขื่อนลำคันฉูสูงขึ้นจนเกินปริมาณกักเก็บ และล้นสปิลล์เวย์ จนไหลเข้าท่วม ถนนสุรนารายณ์ บ้านเรือนของประชาชน รวมทั้งโรงพยาบาลบำเหน็จณรงค์ได้รับความเสียหายทำให้ทางอำเภอต้องสั่งอพยพคนออกจากอย่างเร่งด่วน
นายอนันต์ นาคนิยม ผู้ว่าราชการจังหวัดชัยภูมิ กล่าวต่อว่า ในปี พ.ศ. 2567 นี้เกิดสถานการณ์ฝนทิ้งช่วง ทำให้ปริมาณน้ำไหลเข้าเขื่อนมีปริมาณน้อย ประชาชนได้รับผลกระทบจากปัญหาขาดน้ำและไม่มีน้ำสำหรับการเพาะปลูก จังหวัดชัยภูมิจึงได้ริเริ่มวางแผนโครงการเพื่อแก้ไขปัญหาน้ำท่วมและน้ำแล้งในพื้นที่อำเภอบำเหน็จณรงค์อย่างจริงจัง โดยการลงพื้นที่ครั้งนี้เป็นศึกษาปัญหาจากสภาพพื้นที่จริง ซึ่งนำไปสู่การกำหนดวางแผนตามแผนการดำเนินงานต่อไป
ต่อมา นายอนันต์ นาคนิยม ผู้ว่าราชการจังหวัดชัยภูมิ ได้ลงพื้นที่ตรวจเยี่ยมและให้กำลังใจเจ้าหน้าที่ผู้ปฏิบัติงานประจำจุดบริการประชาชนในพื้นที่จังหวัดชัยภูมิ และจุดบริการประชาชนจุดหลักของจังหวัด บริเวณด้านหน้าโรงพยาบาลแก้งคร้อ ถนนหมายเลข 201 ตำบลช่องสามหมอ อำเภอแก้งคร้อ จังหวัดชัยภูมิ โดยมีนายชยรพ แตงหนองโน ปลัดอำเภอแก้งคร้อ และนายครรชิต ตระกูลพรหม นายกเทศมนตรีตำบลแก้งคร้อ เจ้าหน้าที่ตำรวจ อปพร. ให้การต้อนรับ โดยผู้ว่าราชการจังหวัดชัยภูมิได้กล่าวชื่นชมการปฏิบัติหน้าที่ ณ จุดบริการ ซึ่งมีเจ้าหน้าที่ตำรวจ อปพร. และประชาชนจิตอาสา ปฏิบัติหน้าที่ให้บริการพี่น้องประชาชนด้วยความเข้มแข็ง พร้อมทั้งได้กล่าวขอบคุณเจ้าหน้าที่ทุกนายที่สละเวลามาปฏิบัติงานในช่วงเทศกาลวันสงกรานต์ ซึ่งเป็นวันหยุดยาว เพื่ออำนวยความสะดวกให้แก่พี่น้องประชาชน ทั้งนี้ ได้เน้นย้ำเจ้าหน้าที่ว่า แม้จุดบริการประชาชนจุดนี้จะเป็นจุดบริการย่อยหรือจุดรองของจังหวัด ก็ขอให้มีการบังคับใช้กฎหมายอย่างเข้มข้น เพื่อช่วยกันลดอุบัติเหตุที่อาจจะเกิดขึ้นในชุมชน โดยได้เน้นย้ำให้มีการปฏิบัติตาม "มาตรการ 10 รสขม" ได้แก่ (1 ร.) คือ “ไม่ขับรถเร็ว” เกินกว่ากฎหมายกำหนด (2 ส.) คือ “ไม่ฝ่าฝืนสัญญาณไฟจราจร” และ “ไม่ขับรถย้อนศร” (3 ข.) คือ “มีใบขับขี่” “คาดเข็มขัดนิรภัย” และ “ไม่แซงในที่คับขัน” (4 ม.) คือ “เมาไม่ขับ” “สวมหมวกนิรภัย” “ไม่ใช้รถมอเตอร์ไซค์ที่ไม่ปลอดภัย” และ “ไม่ใช้โทรศัพท์มือถือขณะขับรถ” โดยเมื่อหากเจ้าหน้าที่พบการกระทำผิดจะดำเนินคดีอย่างจริงจังทุกราย และขอให้ดำเนินการอย่างต่อเนื่องตลอดทั้งปี เพื่อความปลอดภัยของพี่น้องประชาชนที่ใช้เส้นทางทุกคน
นายอนันต์ นาคนิยม ผู้ว่าราชการจังหวัดชัยภูมิ กล่าวทิ้งท้ายว่า รัฐบาลและกระทรวงมหาดไทยได้ให้ความสำคัญต่อการรักษาความมั่นคงภายใน เพื่อป้องกันและลดผลกระทบทุกรูปแบบที่อาจเกิดขึ้นกับพี่น้องประชาชน ซึ่งในช่วงเทศกาลสงกรานต์ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะผู้อำนวยการและประธานคณะกรรมการศูนย์อำนวยการความปลอดภัยทางถนน ได้สั่งการให้ทุกจังหวัดนำมาตรการ “ขับขี่ปลอดภัย เมืองไทยไร้อุบัติเหตุ" มาปรับใช้ คือ การสร้างวินัยจราจรให้กับผู้ใช้รถใช้ถนน ควบคู่กับการอำนวยความสะดวกในการเดินทางของประชาชน ซึ่งไม่ได้กำชับให้ดำเนินการแค่เพียงเฉพาะเทศกาลสำคัญ แต่ให้ดำเนินการอย่างต่อเนื่องตลอดทั้งปีเพื่อลดความสูญเสียในด้านต่าง ๆ ซึ่งจังหวัดชัยภูมิ เป็นจังหวัดที่มีประชาชนและนักท่องเที่ยวใช้เส้นทางสัญจรทางถนนเป็นจำนวนมาก โดยในช่วงเทศกาลสงกรานต์นี้มีพี่น้องประชาชนทยอยเดินทางกลับภูมิลำเนา และนักท่องเที่ยวที่เดินทางมาเที่ยวที่จังหวัดชัยภูมิ หรือ เดินทางต่อไปยังจังหวัดอื่น ๆ ในภาคอีสาน ซึ่งจะใช้เส้นทางถนนหมายเลข 201 โดยคาดว่าในวันนี้ (16 เม.ย. 67) จะมีปริมาณรถยนต์หนาแน่นเพิ่มขึ้น เพื่อเดินทางกลับไปทำงาน จึงขอให้เจ้าหน้าที่ติดตามสถานการณ์การจราจรและช่วยอำนวยความสะดวกให้แก่พี่น้องประชาชนอย่างใกล้ชิด ทั้งนี้ หากพี่น้องประชาชนต้องการความช่วยเหลือสามารถแจ้งได้ที่สายด่วนนิรภัย 1784 และสายด่วนศูนย์ดำรงธรรม 1567
#WorldSoilday #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81771