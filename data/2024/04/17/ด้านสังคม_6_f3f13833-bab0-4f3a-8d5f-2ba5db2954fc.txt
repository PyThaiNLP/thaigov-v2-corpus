รัฐบาลไทย-ข่าวทำเนียบรัฐบาล-ส่งกำลังใจให้ตำรวจทางหลวง ถูกรถชนอาการสาหัส “หมอชลน่าน” เผยทีมแพทย์ รพ.พระนารายณ์มหาราช จ.ลพบุรี ให้การดูแลเต็มที่ ล่าสุดอาการเริ่มคงที่ อยู่ระหว่างประสานส่ง รพ.ตำรวจดูแลต่อ


วันพุธที่ 17 เมษายน 2567
ส่งกำลังใจให้ตำรวจทางหลวง ถูกรถชนอาการสาหัส “หมอชลน่าน” เผยทีมแพทย์ รพ.พระนารายณ์มหาราช จ.ลพบุรี ให้การดูแลเต็มที่ ล่าสุดอาการเริ่มคงที่ อยู่ระหว่างประสานส่ง รพ.ตำรวจดูแลต่อ
รัฐมนตรีว่าการกระทรวงสาธารณสุข เผยความคืบหน้าอาการตำรวจทางหลวงที่ถูกรถชนขณะปฏิบัติหน้าที่อำนวยการจราจร ทีมแพทย์โรงพยาบาลพระนารายณ์มหาราชให้การดูแลรักษาอย่างเต็มที่
ขณะนี้อยู่ในไอซียูศัลยกรรมประสาทและสมอง ล่าสุด อาการเริ่มคงที่ สามารถเคลื่อนย้ายได้ทางรถ อยู่ระหว่างการประสานโรงพยาบาลตำรวจซึ่งเป็นต้นสังกัดรับผู้ป่วยไปดูแลรักษาต่อไป
วันนี้ (18 เมษายน 2567) นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงกรณี  ด.ต. ปิยนันท์ สีเสื้อ ตำรวจทางหลวงที่ถูกรถชนอาการสาหัส ขณะปฏิบัติหน้าที่อำนวยการจราจร เมื่อช่วงเย็นวันที่ 16 เมษายน 2567 ที่ผ่านมา และถูกส่งตัวเข้ารับการรักษาที่โรงพยาบาลพนัสนิคม จังหวัดลพบุรี ก่อนจะส่งตัวรักษาต่อที่โรงพยาบาลพระนารายณ์มหาราช จังหวัดลพบุรี ในเวลาต่อมา ว่า ได้รับรายงานจาก แพทย์หญิงนุชรินทร์ อักษรดี ผู้อำนวยการโรงพยาบาลพระนารายณ์มหาราช อาการแรกรับที่ห้องฉุกเฉิน ผู้ป่วยไม่รู้สึกตัว ได้รับบาดเจ็บหลายแห่ง ได้แก่ กะโหลกศีรษะแตก มีเลือดออกเหนือเยื่อหุ้มสมอง, กระดูกขากรรไกรบนหัก, เลือดออกในช่องเยื่อหุ้มปอดข้างขวา, ลูกตาข้างขวาแตก และกระดูกบริเวณน่องข้างขวาหัก แพทย์ได้ทำการผ่าตัดเปิดกะโหลกศีรษะเพื่อห้ามเลือดพร้อมทั้งใส่สายระบายเลือดในช่องอกข้างขวา และส่งเข้ารับการดูแลอย่างใกล้ชิดในไอซียูศัลยกรรมประสาทและสมอง
“ล่าสุด ผู้ป่วยยังคงไม่รู้สึกตัวและต้องใช้เครื่องช่วยหายใจ แต่อาการทางสมองเริ่มคงที่ขึ้น สัญญาณชีพอยู่ในระดับปกติ แพทย์มีความเห็นว่าสามารถเคลื่อนย้ายผู้ป่วยทางรถได้ โดยอยู่ระหว่างการประสานกับโรงพยาบาลตำรวจซึ่งเป็นต้นสังกัดในการรับผู้ป่วยไปรักษาต่อ ซึ่งขอเป็นกำลังใจให้กับ ด.ต. ปิยนันท์ รวมถึงญาติ และขอให้มั่นใจว่าในระหว่างที่รอการส่งตัว ทีมแพทย์ของโรงพยาบาลพระนารายณ์มหาราชจะให้การดูแลรักษาอย่างดีที่สุด” นายแพทย์ชลน่านกล่าว
********************************************** 17 เมษายน 2567

ที่มา : https://www.thaigov.go.th/news/contents/details/81817