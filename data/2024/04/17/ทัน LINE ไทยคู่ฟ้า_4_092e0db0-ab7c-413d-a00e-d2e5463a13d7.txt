รัฐบาลไทย-ข่าวทำเนียบรัฐบาล-นายกฯ กำชับ ยกระดับ 9 มาตรการ แก้วิกฤตฝุ่น PM2.5


วันพุธที่ 17 เมษายน 2567
นายกฯ กำชับ ยกระดับ 9 มาตรการ แก้วิกฤตฝุ่น PM2.5
.....
นายกฯ กำชับ ยกระดับ 9 มาตรการ แก้วิกฤตฝุ่น PM2.5
.
ที่ประชุม ครม. (9 เม.ย. 67) นายกรัฐมนตรี แจ้งข้อสั่งการ/นโยบายแก่ที่ประชุมคณะรัฐมนตรี เกี่ยวกับการแก้ปัญหาการเผาและฝุ่น PM2.5 โดยกำชับให้ยกระดับการปฏิบัติการแก้ไขปัญหาฝุ่นละออง PM2.5 ในช่วงสถานการณ์วิกฤต ปี 2567 โดยให้ทุกหน่วยงานบูรณาการกันในการทำงานร่วมกัน ผ่าน 9 มาตรการ ดังนี้
.
มาตรการที่ 1 กระทรวงทรัพยากรธรรมชาติฯ ร่วมกับ ผู้ว่าราชการจังหวัด และหน่วยทหารในพื้นที่ ระดมกำลังในการลาดตระเวนพื้นที่เสี่ยง รวมทั้งจับกุมและบังคับใช้กฎหมายอย่างเคร่งครัด กับผู้ที่ลักลอบเผาป่าทุกกรณี
มาตรการที่ 2 กระทรวงมหาดไทย และสำนักงานตำรวจแห่งชาติ กำกับดูแลกวดขัน บังคับใช้กฎหมายที่เกี่ยวข้องตามหน้าที่และอำนาจอย่างเคร่งครัด
มาตรการที่ 3 ให้ กระทรวงมหาดไทย สั่งการจังหวัด กำนัน ผู้ใหญ่บ้าน ร่วมกับกระทรวงทรัพยากรธรรมชาติและสิ่งแวดล้อม จัดชุดปฏิบัติการเฝ้าระวัง ลาดตระเวนในพื้นที่เสี่ยงต่อการเผา
มาตรการที่ 4 ให้ผู้ว่าราชการจังหวัด ประกาศเขตการให้ความช่วยเหลือผู้ประสบภัยพิบัติกรณีฉุกเฉิน และให้ประกาศ Work From Home (WFH) ตามความจำเป็น เพื่อลดผลกระทบต่อสุขภาพ
มาตรการที่ 5 ให้กระทรวงเกษตรและสหกรณ์ พิจารณาตัดสิทธิการได้รับความช่วยเหลือชดเชยต่าง ๆ จากภาครัฐ หากตรวจพบว่ามีการเผาในพื้นที่เกษตรของตนเอง
มาตรการที่ 6 ให้กระทรวงเกษตรและสหกรณ์ เพิ่มความถี่การปฏิบัติการฝนหลวง เพื่อป้องกันและบรรเทาสถานการณ์ไฟป่า หมอกควัน ฝุ่นละออง โดยเร่งด่วน และร่วมงานกับหน่วยงานความมั่นคง ในการจัดหาเฮลิคอปเตอร์ให้เพียงพอ เพื่อช่วยเหลือในการดับไฟป่า
มาตรการที่ 7 ให้กระทรวงสาธารณสุข จัดชุดเคลื่อนที่ ลงเยี่ยมบ้าน ดูแลสุขภาพประชาชนอย่างทั่วถึง ทันที และสนับสนุนอุปกรณ์ป้องกันส่วนบุคคลแก่กลุ่มเสี่ยงโดยเฉพาะเยาวชน และผู้สูงอายุ
มาตรการที่ 8 ให้สำนักงบประมาณ พิจารณาสนับสนุนงบกลางให้แก่จังหวัดให้ทันต่อการแก้ไขปัญหาในช่วงสถานการณ์วิกฤต ปี 2567 ตามความเหมาะสม และจำเป็นเร่งด่วน
มาตรการที่ 9 กรณีหมอกควันข้ามแดน ให้กระทรวงการต่างประเทศ ยกระดับการร่วมมือ และเจรจากับประเทศเพื่อนบ้านอื่น ๆ ที่ยังมีการเผาป่าอยู่มาก ให้มีการลดการเผาป่าอย่างทันที เพิ่มศูนย์ Hotline ระหว่างกันในการแจ้งจุดเผาป่า ตั้ง KPI ที่ชัดเจน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/81809