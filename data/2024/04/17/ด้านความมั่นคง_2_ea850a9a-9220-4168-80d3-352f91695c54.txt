รัฐบาลไทย-ข่าวทำเนียบรัฐบาล-สงกรานต์นี้ ติดต่อราชการผ่านออนไลน์ได้ทุกวัน ที่ e-Service กรมการจัดหางาน


วันพุธที่ 17 เมษายน 2567
17/04/2567
พิมพ์
สงกรานต์นี้ ติดต่อราชการผ่านออนไลน์ได้ทุกวัน ที่ e-Service กรมการจัดหางาน
กรมการจัดหางาน แนะช่องทางให้บริการประชาชน ช่วงวันหยุดสงกรานต์ ค้นหางาน + อาชีพอิสระ ขึ้นทะเบียนว่างงาน สมัครไปทำงานต่างประเทศ ทดสอบความพร้อมทางอาชีพ รับสิทธิสำหรับผู้พิการตามมาตรา 35 ผ่าน e-Service ได้ทุกวันไม่เว้นวันหยุดราชการ
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานพัฒนาปรับเปลี่ยนรูปแบบการให้บริการประชาชนเรื่อยมา เพื่อให้สอดคล้องกับบริบทในปัจจุบัน โดยนำระบบอิเล็กทรอนิกส์มาอำนวยความสะดวกให้ประชาชนสามารถเข้าถึงบริการภาครัฐได้ทุกที่ทุกเวลาที่ต้องการ สำหรับช่วงเทศกาลสงกรานต์ปี 2567 มีวันหยุดราชการติดต่อกันถึง 5 วัน กรมการจัดหางานจึงขอแนะนำช่องทางการใช้บริการผ่านระบบ e-Service ที่เว็บไซต์ e-service.doe.go.th ซึ่งเชื่อมต่อระบบออนไลน์ทุกระบบของกรมการจัดหางาน ปัจจุบันรวบรวมแพลตฟอร์มให้บริการไว้ถึง 6 แพลตฟอร์ม ดังนี้
1.แพลตฟอร์ม “ไทยมีงานทำ” ให้บริการสำหรับผู้ต้องการหางานทำ หรือนายจ้าง/สถานประกอบการที่ต้องการหาคนทำงาน
2.แพลตฟอร์ม “การขึ้นทะเบียนและรายงานตัวผู้ประกันตนกรณีว่างงาน” สำหรับผู้ประกันตน ตามมาตรา 33
3.แพลตฟอร์ม “การให้และขอรับสิทธิสำหรับผู้พิการตามมาตรา 35”
4.แพลตฟอร์ม “จัดหางานไปต่างประเทศ” สำหรับให้บริการคนไทยลงทะเบียนไปทำงานต่างประเทศ
5.แพลตฟอร์ม “การทดสอบความพร้อมทางอาชีพ”
6. แพลตฟอร์ม “คนทำงาน” แหล่งประกาศงานสำหรับผู้ประกอบอาชีพอิสระ
“เป้าหมายของกรมการจัดหางานคือลดความเหลื่อมล้ำในการเข้าถึงข้อมูล การให้บริการ และสวัสดิการภาครัฐสำหรับประชาชน ให้ประชาชนใช้บริการกับเราได้ง่ายขึ้น สะดวกขึ้น โดยไม่มีค่าใช้จ่ายเพิ่มเติม ในอนาคตทุกบริการของกรมการจัดหางาน จะให้บริการบนระบบออนไลน์ ควบคู่กับการให้บริการ ณ สำนักงาน ประชาชนที่ต้องการติดต่อขอรับบริการตามภารกิจต่าง ๆ สามารถใช้งานอย่างสะดวกสบายด้วยบัตรประชาชนเพียงใบเดียว เพียงลงทะเบียนด้วยเลขประจำตัวประชาชน 13 หลัก ยืนยัน และพิสูจน์ตัวตน ” อธิบดีกรมการจัดหางาน

ที่มา : https://www.thaigov.go.th/news/contents/details/81761