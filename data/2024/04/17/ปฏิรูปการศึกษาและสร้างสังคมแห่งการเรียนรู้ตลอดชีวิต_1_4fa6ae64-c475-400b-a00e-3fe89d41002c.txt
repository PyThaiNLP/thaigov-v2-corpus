รัฐบาลไทย-ข่าวทำเนียบรัฐบาล-“ศุภมาส” มอบนโยบาย “บอร์ด อว. For EV” เร่งดำเนินการให้ทุกมหาวิทยาลัยเปลี่ยนมาใช้รถ EV ทดแทนรถ ICE พร้อมดันอุตสาหกรรม EV ให้เป็นอุตสาหกรรมความหวังของประเทศ


วันพุธที่ 17 เมษายน 2567
“ศุภมาส” มอบนโยบาย “บอร์ด อว. For EV” เร่งดำเนินการให้ทุกมหาวิทยาลัยเปลี่ยนมาใช้รถ EV ทดแทนรถ ICE พร้อมดันอุตสาหกรรม EV ให้เป็นอุตสาหกรรมความหวังของประเทศ
.....
“ศุภมาส” มอบนโยบาย “บอร์ด อว. For EV” เร่งดำเนินการให้ทุกมหาวิทยาลัยเปลี่ยนมาใช้รถ EV ทดแทนรถ ICE พร้อมดันอุตสาหกรรม EV ให้เป็นอุตสาหกรรมความหวังของประเทศ
เมื่อวันที่ 11 เมษายน นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ในฐานะที่ปรึกษาคณะกรรมการขับเคลื่อนนโยบายกระทรวง อว. เพื่ออุตสาหกรรมยานยนต์ไฟฟ้า (อว. For EV) เป็นประธานการประชุมคณะกรรมการ อว. For EV โดยมี รศ.ดร.พาสิทธิ์ หล่อธีรพงศ์ เลขาธิการสำนักงานปรมาณูเพื่อสันติ ประธานคณะกรรมการฯ พร้อมคณะกรรมการฯ และหน่วยงานภาคีเครือข่าย เข้าร่วมการประชุม ณ ห้องประชุม ชั้น 3 อาคารสำนักงานพัฒนาวิทยาศาสตร์และเทคโนโลยีแห่งชาติ (สวทช.)
นางสาวศุภมาส กล่าวว่า นโยบายด้าน EV เป็นเรื่องที่ทั่วโลกให้ความสำคัญ กระทรวง อว. รณรงค์ให้มหาวิทยาลัยซึ่งเป็นเครือข่ายที่สำคัญในการขับเคลื่อนนโยบายด้าน EV ของประเทศเร่งดำเนินการเปลี่ยนจากการใช้รถยนต์ ICE มาใช้รถยนต์ EV แทน เพื่อนำประเทศไทยไปสู่ความเป็นกลางทางคาร์บอน (Carbon Neutral) และเป็นการส่งเสริมอุตสาหกรรม EV ให้เป็นอุตสาหกรรมที่เป็นความหวังของประเทศไทย ผ่านความร่วมมือจากหน่วยงานภายในกระทรวง อว. ที่มีพร้อมทั้งบุคลากร องค์ความรู้ และนวัตกรรมต่าง ๆ ในการสนับสนุนการทำงาน เพื่อนำไปสู่เป้าหมายดังกล่าวต่อไป
ทั้งนี้ คณะกรรมการขับเคลื่อนนโยบายกระทรวง อว. เพื่ออุตสาหกรรมยานยนต์ไฟฟ้า (อว. For EV) มีหน้าที่ในการจัดทำแผนการขับเคลื่อนนโยบายเพื่อให้อุตสาหกรรมยานยนต์ไฟฟ้าไปสู่หน่วยปฏิบัติและบูรณาการกับทุกภาคส่วน โดยมุ่งหวังการพัฒนาบุคลากรผ่านกลไก One Stop Service :STEMPlus Platform เชื่อมโยงความร่วมมือกับ 3 สภาคณบดี (คณะวิศวกรรมศาสตร์ คณะวิทยาศาสตร์ และคณะเทคโนโลยีสารสนเทศ) และภาคีเครือข่าย พร้อมประสานงานด้านกำลังคนกับผู้ประกอบการ EV สร้างแรงจูงใจแก่ผู้ประกอบการ EV เช่น มาตรการทางภาษี Thailand Plus Package และ มาตรการที่เกี่ยวข้องของ BOI รวมทั้งโครงการต่าง ๆ ของกระทรวง เช่น โครงการผลิตบัณฑิตพันธุ์ใหม่ โครงการยกระดับสมรรถนะกำลังคนวัยแรงงานเพื่ออนาคต และการใช้หลักสูตร EV ในสถานศึกษาอาชีวศึกษา 51 แห่งทั่วประเทศ เป็นต้น เพื่อรองรับสถานการณ์ของตลาด และเทคโนโลยีที่เปลี่ยนแปลงไปในอนาคต
#กระทรวงการอุดมศึกษาวิทยาศาสตร์วิจัยและนวัตกรรม #กระทรวงอว #อว #อุดมศึกษา #อวforev

ที่มา : https://www.thaigov.go.th/news/contents/details/81804