รัฐบาลไทย-ข่าวทำเนียบรัฐบาล-"ทปษ.บุญสิงห์" ลงพื้นที่ติดตามนโยบายสินค้าเกษตรและบริการมูลค่าสูง


วันจันทร์ที่ 8 เมษายน 2567
"ทปษ.บุญสิงห์" ลงพื้นที่ติดตามนโยบายสินค้าเกษตรและบริการมูลค่าสูง
"ทปษ.บุญสิงห์" ลงพื้นที่ติดตามนโยบายสินค้าเกษตรและบริการมูลค่าสูง 1 ท้องถิ่น 1 สินค้าเกษตรมูลค่าสูง จังหวัดตรัง
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ ลงพื้นที่ติดตามนโยบายรัฐมนตรีว่าการกระทรวงเกษตรและสหกรณ์ เรื่องการผลักดันสินค้าเกษตรและบริการมูลค่าสูง 1 ท้องถิ่น 1 สินค้าเกษตรมูลค่าสูง โดยมี นางสาวทัศนีย์ เมืองแก้ว ผู้ตรวจราชการกระทรวงเกษตรและสหกรณ์ นายนิรันดร์ มูลธิดา รองอธิบดีกรมส่งเสริมสหกรณ์ และเจ้าหน้าที่ของหน่วยงานในสังกัดกระทรวงเกษตรฯ เข้าร่วม ณ กลุ่มวิสาหกิจชุมชนแตงโมเกาะสุกร ตำบลเกาะสุกร อำเภอปะเหลียน จังหวัดตรัง
ทั้งนี้ เกาะสุกร มีพื้นที่ปลูกแตงโมประมาณ 310 ไร่ โดยมีเกษตรกร จำนวน 83 ราย เกาะสุกรมีการส่งเสริมการผลิตแตงโมผลิตสายพันธุ์เมญ่า โบอิ้ง และวันนา 503 ซึ่งเป็นแตงโมเนื้อสีแดง และแตงโมเนื้อสีเหลืองมีปลูกบ้างแต่ไม่มาก เช่น พันธุ์ควีนเลดี้ ไดอาน่า ระยะเวลาการปลูก ประมาณ 2 เดือน (ระยะเวลา 65 - 70 วัน) ในแต่ละปีจะสามารถปลูกแตงโมได้ 3 รุ่น คือ
• เดือน ก.ย. - ต.ค. ของทุกปี แตงโมคันนา/บนโคก
• เดือน พ.ย. - ธ.ค. ของทุกปี แตงโมชายหาด
• เดือน ม.ค. - เม.ย. ของทุกปี แตงโมหลังนา
โดยระยะเวลาที่เหมาะสมในการเก็บเกี่ยวแตงโม มีอายุเก็บเกี่ยวประมาณ 60 – 70 วัน นับจากวันที่ปลูก โดยพื้นที่คันนาสามารถเก็บเกี่ยวผลผลิตได้ในช่วงประมาณปลายเดือนพฤศจิกายนถึงต้นเดือนธันวาคม พื้นที่บนโคกประมาณช่วงเดือนธันวาคม พื้นที่ชายหาดประมาณช่วงปลายเดือนธันวาคมถึงต้นมกราคม และพื้นที่ในนา มีอายุเก็บเกี่ยวประมาณ 50 – 55 วัน สามารถเก็บเกี่ยวผลผลิตได้ประมาณช่วงปลายเดือนกุมภาพันธ์ถึงต้นเดือนเมษายน เกาะสุกรมีลักษณะพื้นที่เป็นเกาะ ทำให้มีปริมาณน้ำฝนที่เพียงพอ แม้ในช่วงที่ปริมาณน้ำฝนไม่เพียงพอก็มีแหล่งน้ำเป็นบ่อน้ำตื้น ๆ วัดค่า pH ได้เท่ากับ 7 อยู่สภาวะเป็นกลาง ซึ่งเป็นค่าที่เหมาะสำหรับการปลูกพืช พื้นที่เกาะสุกรบริเวณที่ปลูกแตงโมจะได้รับไอความเค็มจากน้ำทะเลโดยเกลือโซเดียมจะไปช่วยละลายโพแทสเซียมที่อยู่ในดิน ทำให้พืชเอาดูดเอาไปใช้ได้ดีโพแทสเซียมจะช่วยในเรื่องการสะสมแป้งและลำเลียงน้ำตาลในพืช ประกอบกับมีการดูแล โดยการใช้ปุ๋ยอินทรีย์ที่ได้จากการเลี้ยงสัตว์ของคนในพื้นที่ ในช่วงที่มีเทศกาลปล่อยควาย ซึ่งเป็น ระยะเวลา 4 เดือน จะได้มูลสัตว์ประมาณ 2,100 กิโลกรัมต่อวัน รวมแล้วเท่ากับ 252,000 กิโลกรัมต่อปี ทำให้พื้นที่มีดินที่อุดมสมบูรณ์ ดินบนเกาะสุกร มีความอุดมสมบูรณ์ มีสารอาหารมากเพียงพอ ทำให้สามารถปลูกแตงโมซ้ำได้ถึงปีละ 3 ครั้ง ซึ่งเป็นสิ่งที่แตกต่างจากดินพื้นที่อื่น หากปลูกแล้วก็ไม่สามารถปลูกซ้ำได้ จากสภาพภูมิประเทศ สภาพภูมิอากาศ ประกอบกับการดูแลรักษาด้วยวิธีการตามธรรมชาติ ไม่เน้นการใช้สารเคมี สิ่งเหล่านี้ล้วนส่งผลให้แตงโมเกาะสุกร ทุกสายพันธุ์มีความกรอบ เนื้อละเอียด รสหวานธรรมชาติ จนเป็นเอกลักษณ์โดดเด่นสร้างชื่อเสียงให้แตงโมเกาะสุกรเป็นอย่างมาก

ที่มา : https://www.thaigov.go.th/news/contents/details/81468