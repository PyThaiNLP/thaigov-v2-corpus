รัฐบาลไทย-ข่าวทำเนียบรัฐบาล-“เศรษฐา ควง ไชยา” ลงใต้รับฟังปัญหาทุเรียนเกาะสมุย ตั้งเป้าเกษตรกรรายได้เพิ่ม 3 เท่าใน 4 ปี


วันจันทร์ที่ 8 เมษายน 2567
“เศรษฐา ควง ไชยา” ลงใต้รับฟังปัญหาทุเรียนเกาะสมุย ตั้งเป้าเกษตรกรรายได้เพิ่ม 3 เท่าใน 4 ปี
“เศรษฐา ควง ไชยา” ลงใต้รับฟังปัญหาทุเรียนเกาะสมุย ตั้งเป้าเกษตรกรรายได้เพิ่ม 3 เท่าใน 4 ปี
เมื่อวันที่ 7 เมษายน 2567 เวลา 12.00 น. นายเศรษฐา ทวีสิน นายกรัฐมนตรี ลงพื้นที่ตรวจเยี่ยมราชการ ณ อำเภอเกาะสมุย จังหวัดสุราษฎร์ธานี โดยมี นายไชยา พรหมา รัฐมนตรีช่วยว่าการกระทรวงเกษตรและสหกรณ์ นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา และนางมนพร เจริญศรี รัฐมนตรีช่วยว่าการกระทรวงคมนาคม ร่วมลงพื้นที่รับฟังปัญหาของกลุ่มเกษตรกรแปลงใหญ่ ณ แปลงทุเรียนสาธิตสวนทุเรียนนายชัยณรงค์ ทองสุข ตำบลหน้าเมือง อำเภอเกาะสมุย จังหวัดสุราษฎร์ธานี ซึ่งนายกรัฐมนตรีได้รับฟังปัญหาของเกษตรกรผู้ปลูกทุเรียน ที่ขาดแคลนสาธารณูปโภคพื้นฐาน ได้แก่ ระบบไฟฟ้า ระบบชลประทาน รวมถึงระบบขนส่งสินค้าเกษตร (ทุเรียน) ทางเรือที่ไม่เพียงพอต่อการใช้งาน      ซึ่งมูลค่าการส่งออกทุเรียนและมังคุดบนเกาะสมุยต่อปีทำรายได้ให้เกษตรกรเป็นจำนวนมาก โดยเฉพาะทุเรียนหมอนทองที่เป็นที่นิยมสำหรับนักท่องเที่ยวต่างชาติ โดยเฉพาะ ประเทศจีน และมาเลเซีย
ทั้งนี้ นายกรัฐมนตรี กล่าวว่า รัฐบาลให้ความสำคัญกับสินค้าเกษตร โดยเฉพาะทุเรียน ซึ่งเป็นพืชเศรษฐกิจที่จะช่วยให้เกษตรกรมีรายได้จำนวนมากในระยะยาว หลังจากนั้น นายกรัฐมนตรี และ รมช. ไชยา ได้ชมแปลงทุเรียนในพื้นที่ร่วมกัน อีกด้วย

ที่มา : https://www.thaigov.go.th/news/contents/details/81472