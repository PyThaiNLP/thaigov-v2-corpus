รัฐบาลไทย-ข่าวทำเนียบรัฐบาล-นายกฯ สักการะพระบรมธาตุเจดีย์ ห่มผ้าพระมหาธาตุวรมหาวิหาร จ.นครศรีธรรมราช ชมบูธผลิตภัณฑ์ OTOP ของดี Soft Power จ.นครศรีฯ ชิมแกงไตปลาการันตีความอร่อย 


วันจันทร์ที่ 8 เมษายน 2567
08/04/2567
พิมพ์
นายกฯ สักการะพระบรมธาตุเจดีย์ ห่มผ้าพระมหาธาตุวรมหาวิหาร จ.นครศรีธรรมราช ชมบูธผลิตภัณฑ์ OTOP ของดี Soft Power จ.นครศรีฯ ชิมแกงไตปลาการันตีความอร่อย
นายกฯ สักการะพระบรมธาตุเจดีย์ ห่มผ้าพระมหาธาตุวรมหาวิหาร จ.นครศรีธรรมราช ชมบูธผลิตภัณฑ์ OTOP ของดี Soft Power จ.นครศรีฯ ชิมแกงไตปลาการันตีความอร่อย
วันนี้ (7 เม.ย. 67) เวลา 10.40 น. น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สักการะพระบรมธาตุเจดีย์ ณ วัดพระมหาธาตุวรมหาวิหาร อำเภอเมืองนครศรีธรรมราช จังหวัดนครศรีธรรมราช เพื่อความเป็นสิริมงคล ซึ่งถือเป็นปูชนียสถานศักดิ์สิทธิ์ของเมืองนครศรีธรรมราช ที่สำคัญที่สุดแห่งหนึ่งของภาคใต้ เป็นที่บรรจุพระบรมสารีริกธาตุของพระพุทธเจ้า สันนิษฐานว่าสร้างโดยพระเจ้าศรีธรรมโศกราช กษัตริย์ผู้ครองเมืองนครศรีธรรมราช ในปี พ.ศ. 1098 สรุปสาระสำคัญ ดังนี้
นายกฯ ได้สรงน้ำพระพุทธสิหิงค์ พระครูบ้านคู่เมืองจังหวัดนครศรีธรรมราช ก่อนสักการะพระมหาธาตุวรมหาวิหาร พร้อมกับห่มผ้าพระมหาธาตุวรมหาวิหาร เพื่อความเป็นสิริมงคล จากนั้นนายกฯ นมัสการพระธรรมวชิรากร เจ้าอาวาสวัดพระมหาธาตุวรมหาวิหาร และพระราชวิสุทธิกวี (ไมตรี ปภารตโน) เจ้าคณะภาค 16 ด้วย
พร้อมกันนี้ นายกฯ เยี่ยมชมผลิตภัณฑ์ OTOP จ.นครศรีธรรมราช ได้แก่ บูธแสดงผลงานนครศรีธรรมราช การขึ้นทะเบียนพระธาตุมรดกโลก การแก้ไขปัญหาหนี้นอกระบบ สินค้า OTOP  ของดีนคร กางเกงลาย “วัวชน” โดยผู้ประกอบการได้มอบกางเกงลายวัวชนให้นายกฯ ด้วย ทั้งนี้ นายกฯ ได้เยี่ยมชมอาหารใต้ เช่น  แกงไตปลา Soft Power อาหารปักษ์ใต้ นครศรีธรรมราช โดยนายกฯ ได้ชิมขนมจีนแกงไตปลานครพร้อมการันตีความอร่อย
สำหรับวัดพระมหาธาตุวรมหาวิหารเดิมเรียกว่าวัดพระบรมธาตุ เป็นพระอารามหลวงชั้นเอกชนิดวรมหาวิหาร และมีอายุการก่อสร้างเก่าแก่ โดยมีความสำคัญทางศาสนามาแต่โบราณ อีกทั้งมีโบราณสถานที่สำคัญของประวัติศาสตร์ทางโบราณคดีและศาสนา รวมทั้งยังเป็นโบราณสถานที่ศักดิ์สิทธิ์ และเป็นมิ่งขวัญชาวเมืองนครศรีธรรมราชตลอดจนพุทธศานิกชนทั้งหลาย โดยสัญลักษณ์ของจังหวัดนครศรีธรรมราชที่รู้จักกันแพร่หลายก็คือพระบรมธาตุเจดีย์ ซึ่งตั้งอยู่ภายในวัดพระมหาธาตุวรมหาวิหาร เนื่องจากเป็นที่บรรจุพระบรมสารีริกธาตุของพระพุทธเจ้า ปัจจุบันกรมศิลปากรได้ประกาศจดทะเบียนวัดพระมหาธาตุเป็นโบราณสถาน นับเป็นปูชนียสถานที่สำคัญที่สุดแห่งหนึ่งของภาคใต้

ที่มา : https://www.thaigov.go.th/news/contents/details/81469