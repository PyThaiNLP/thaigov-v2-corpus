รัฐบาลไทย-ข่าวทำเนียบรัฐบาล-นายกฯ สักการะศาลหลักเมืองนครศรีธรรมราช เพื่อความเป็นสิริมงคล ในโอกาสตรวจราชการ จ.นครศรีธรรมราช


วันจันทร์ที่ 8 เมษายน 2567
08/04/2567
พิมพ์
นายกฯ สักการะศาลหลักเมืองนครศรีธรรมราช เพื่อความเป็นสิริมงคล ในโอกาสตรวจราชการ จ.นครศรีธรรมราช
นายกฯ สักการะศาลหลักเมืองนครศรีธรรมราช เพื่อความเป็นสิริมงคล ในโอกาสตรวจราชการ จ.นครศรีธรรมราช
นางรัดเกล้า อิทวงศ์ สุวรรณคีรี รองโฆษกประจำสำนักนายกรัฐมนตรี เผยว่า วันนี้ (8 เม.ย. 67) เวลา 11.20 น. ณ ศาลหลักเมืองนครศรีธรรมราช ตำบลคลัง อำเภอเมืองนครศรีธรรมราช จังหวัดนครศรีธรรมราช นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สักการะศาลหลักเมืองนครศรีธรรมราช อันเป็นที่ประดิษฐานหลักเมืองของจังหวัดนครศรีธรรมราช เพื่อความเป็นสิริมงคลในการลงพื้นที่ตรวจราชการจังหวัดนครศรีธรรมราช โดยเมื่อนายกฯ เดินทางถึงศาลหลักเมืองนครศรีธรรมราช ได้จุดธูป เทียน สักการะศาลหลักเมืองนครศรีธรรมราช พร้อมทั้งร่วมพิธีบวงสรวงศาลหลักเมืองนครศรีธรรมราชและผูกผ้า 3 สี โดยมีพราหมณ์เป็นเจ้าพิธี
สำหรับศาลหลักเมืองนครศรีธรรมราชสร้างขึ้นเพื่อประดิษฐานหลักเมือง ประกอบด้วยอาคาร 5 หลัง หลังกลางเป็นที่ประดิษฐานของศาลหลักเมืองซึ่งออกแบบให้มีลักษณะคล้ายศิลปะศรีวิชัย เรียกว่า ทรงเหมราชลีลา ส่วนอาคารเล็กทั้งสี่หลัง ถือเป็นบริวารสี่ทิศ เรียกว่า ศาลจตุโลกเทพ ประกอบด้วย พระเสื้อเมือง ศาลพระทรงเมือง ศาลพระพรหมเมืองและศาลพรบันดาลเมือง ก่อสร้างเสร็จสมบูรณ์ พ.ศ. 2542 องค์เสาหลักเมืองทาด้วยไม้ตะเคียนทองที่ได้มาจากภูเขายอดเหลืองอันเป็นภูเขาลูกหนึ่ง ในทิวเขานครศรีธรรมราช ส่วนบนของเสาเป็นรูปจตุคามรามเทพ (สี่พักตร์)

ที่มา : https://www.thaigov.go.th/news/contents/details/81471