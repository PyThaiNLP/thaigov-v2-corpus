รัฐบาลไทย-ข่าวทำเนียบรัฐบาล-ปลัด มท. ปลื้ม กรรมการสหพันธ์จักรยานนานาชาติ หรือ UCI ยก "สนามจักรยานสราญจิตมงคลสุข" บึงสีไฟ หนึ่งใน Route สนามแข่งขันกีฬาปั่นจักรยานรายการ “ทัวร์ ออฟ ไทยแลนด์ 2024” เป็นสนามที่สวย


วันจันทร์ที่ 8 เมษายน 2567
08/04/2567
พิมพ์
ปลัด มท. ปลื้ม กรรมการสหพันธ์จักรยานนานาชาติ หรือ UCI ยก "สนามจักรยานสราญจิตมงคลสุข" บึงสีไฟ หนึ่งใน Route สนามแข่งขันกีฬาปั่นจักรยานรายการ “ทัวร์ ออฟ ไทยแลนด์ 2024” เป็นสนามที่สวย
ปลัด มท. ปลื้ม กรรมการสหพันธ์จักรยานนานาชาติ หรือ UCI ยก "สนามจักรยานสราญจิตมงคลสุข" บึงสีไฟ หนึ่งใน Route สนามแข่งขันกีฬาปั่นจักรยานรายการ “ทัวร์ ออฟ ไทยแลนด์ 2024” เป็นสนามที่สวยที่สุดในโลก
วันนี้ (8 เม.ย. 67) นายสุทธิพงษ์ จุลเจริญ ปลัดกระทรวงมหาดไทย ได้เปิดเผยถึงความประทับใจของกรรมการ UCI ภายหลังการประชุมผู้จัดการทีมเพื่อเตรียมความพร้อมก่อนการแข่งขันจักรยานทางไกลนานาชาติ “ทัวร์ ออฟ ไทยแลนด์ 2024” ประเภททีมหญิง ซึ่งจะแข่งขันระหว่างวันที่ 8 - 10 เม.ย. 67 โดยมี คุณหลุยส์ โจนส์ (Louise Jones) หัวหน้าผู้ตัดสินนานาชาติชาวเวลส์, คุณเฟดเดอริก ชาน (Frederick Chan) กรรมการตัดสินนานาชาติชาวไต้หวัน และกรรมการตัดสินท่านอื่น ๆ รวมถึงคุณณัฐพงษ์ โลหิตนาวี ผู้ตัดสินนานาชาติชาวไทย ร่วมประชุม ที่โรงแรม ดิ อิมพีเรียล จ.พิษณุโลก เมื่อวันที่ 7 เม.ย. 67 ซึ่งมีพลเอกเดชา เหมกระศรี ประธานสหพันธ์จักรยานแห่งอาเซียน (AFC) และนายกสมาคมกีฬาจักรยานแห่งประเทศไทยฯ เป็นประธานการประชุมฯ โดยการจัดแข่งขันในครั้งนี้ จัดขึ้นเพื่อเฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสทรงเจริญพระชนมายุ 69 พรรษา 2 เมษายน 2567
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่สมาคมกีฬาจักรยานแห่งประเทศไทยฯ เตรียมจัดการแข่งขันจักรยานทางไกลนานาชาติ “ทัวร์ ออฟ ไทยแลนด์ 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ระหว่างวันที่ 1 - 10 เม.ย. 67 ซึ่งมีการลงทะเบียนกับสหพันธ์จักรยานนานาชาติ (UCI) ในระดับ 2.1 โดยประเภททีมชายแข่งขัน 6 สเตจ ระหว่างวันที่ 1 - 6 เม.ย. 67 เส้นทางในจังหวัดพิษณุโลก-อุตรดิตถ์-สุโขทัย-กำแพงเพชร-พิจิตร-นครสวรรค์-เพชรบูรณ์ ระยะทางรวม 992.95 กิโลเมตร ส่วนทีมหญิง แข่งขัน 3 สเตจ ระหว่างวันที่ 8 - 10 เม.ย. 67 เส้นทางในจังหวัดพิษณุโลก-อุตรดิตถ์-สุโขทัย-เพชรบูรณ์ ระยะทางรวม 257.70 กิโลเมตร รวมระยะทั้งสิ้น 1,250.65 กิโลเมตรโดยเริ่มปล่อยตัวนักกีฬาจากพระราชวังจันทน์ จ.พิษณุโลก ซึ่งเป็นที่ประทับของสมเด็จพระนเรศวรมหาราช ไปสิ้นสุดที่อุทยาน ประวัติศาสตร์ศรีเทพ จ.เพชรบูรณ์ เพื่อเผยแพร่โบราณสถานที่ได้รับการขึ้นทะเบียนจาก "ยูเนสโก (UNESCO)" ให้เป็นมรดกโลกทางวัฒนธรรม ให้ทั่วโลกได้รับรู้ ตอบสนองนโยบาย “ซอฟต์ พาวเวอร์” และนโยบายส่งเสริมการท่องเที่ยวเมืองรองของรัฐบาล และเผยแพร่ถ่ายทอดสดทางช่อง "ไทยพีบีเอส"
“เส้นทางแหล่งท่องเที่ยวที่นักกีฬาจะได้สัญจรผ่าน เช่น วัดพระศรีรัตนมหาธาตุ หรือ วัดใหญ่, พระราชวังจันทน์, ภูเขาหินปูนบ้านมุง จังหวัดพิษณุโลก / อุทยานประวัติศาสตร์สุโขทัย, เกาะรูปหัวใจ ทุ่งทะเลหลวง จังหวัดสุโขทัย / บึงสีไฟ, สวนสมเด็จพระศรีนครินทร์ จังหวัดพิจิตร / อุทยานประวัติศาสตร์กำแพงเพชร จังหวัดกำแพงเพชร / พุทธอุทยานเพชบุระ, อุทยานประวัติศาสตร์ศรีเทพ จังหวัดเพชรบูรณ์ เป็นต้น ขณะเดียวกันก็เป็นการร่วมเฉลิมฉลองที่องค์การยูเนสโก ได้พิจารณาประกาศขึ้นทะเบียนเทศกาลสงกรานต์ในประเทศไทย เป็นรายการในบัญชีตัวแทนมรดกภูมิปัญญาทางวัฒนธรรมที่จับต้องไม่ได้ของมนุษยชาติ นับเป็นโอกาสที่จะได้เผยแพร่วัฒนธรรมอันดีงามของไทย ซึ่งสมาคมกีฬาจักรยานฯ จึงเตรียมจัดพิธีรดน้ำดำหัว โดยให้นักกีฬาจากทุกชาติได้ร่วมรดน้ำดำหัวผู้ใหญ่ และร่วมสนุกเล่นสงกรานต์ หนึ่งในเส้นทางที่มีนักกีฬาจากนานาชาติจะได้สัมผัส คือ บริเวณบึงสีไฟ ซึ่งจังหวัดพิจิตรมีความตั้งใจพัฒนาให้เป็นสถานที่ท่องเที่ยว Landmark แห่งใหม่ของจังหวัด ที่มีทั้งการน้อมนำโครงการพระราชดำริ ทฤษฎีใหม่ และหลักปรัชญาเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาใช้ ประกอบกับแนวคิดสนามเด็กเล่นสร้างปัญญาที่มีพื้นที่สำหรับคน 3 วัยมาใช้พัฒนาบึงสีไฟแห่งนี้ ที่มีทั้งสนามจักรยาน BMX และสนามจักรยานขาไถ ทำให้สามารถดึงดูดนักท่องเที่ยวและพี่น้องประชาชนได้มาท่องเที่ยว มาแข่งขันกีฬา ส่งเสริมการกระตุ้นเศรษฐกิจฐานราก ยกระดับคุณภาพชีวิตที่ดีของพี่น้องประชาชนจังหวัดพิจิตรอย่างยั่งยืน ซึ่งเราในฐานะข้าราชการกระทรวงมหาดไทยผู้เป็นข้าราชการที่ดีในพระบาทสมเด็จพระเจ้าอยู่หัว จะได้มีโอกาสร่วมกันสนองพระราชปณิธานในพระบาทสมเด็จพระเจ้าอยู่หัว ด้วยการฟื้นฟูบึงสีไฟแห่งนี้ให้เป็นแหล่งน้ำที่อุดมสมบูรณ์เหมือนอดีต และเป็นพื้นที่สร้างความสุขให้กับประชาชน อันจะนำไปสู่ ประเทศชาติมั่นคง ประชาชนมีความสุขอย่างยั่งยืน” ปลัด มท. กล่าว
ด้าน คุณหลุยส์ โจนส์ (Louise Jones) ประธานผู้ตัดสินสหพันธ์จักรยานนานาชาติ (UCI) กล่าวว่า วันนี้รู้สึกยินดีเป็นอย่างยิ่งสำหรับการรับชมการแข่งขันวันสุดท้ายของการแข่ง “ทัวร์ ออฟ ไทยแลนด์ 2024” สเตจที่ 6 ซึ่งเป็นการแข่งขันที่ยอดเยี่ยม ซึ่งเมื่อวานนี้ทีมรู้ใจ และทีมไทยแลนด์คอนติเนทัล ได้เดินเกมทั้งการนำกลุ่มและกลับมารวมกลุ่มทำให้การแข่งขันมีสีสันน่าตื่นเต้นเป็นไปตามเกม และอยู่ในการควบคุม ซึ่งคิดว่าเกมการแข่งขันในวันนี้น่าสนุกไม่แพ้กันเลยทีเดียว ซึ่งน่าจะดุเดือดและค่อนข้างหนัก แล้วกลุ่มนำน่าจะแยกไปโดยมีนักปั่นตัวเต็งในกลุ่มและเป็นนักกีฬาผู้คุมกลุ่ม สำหรับโรงแรมเป็นโรงแรมที่ดีมาก ถึงแม้ว่าจะต้องเดินทางมาที่จุดสตาร์ตในตอนเช้าวันนี้ และต้องเดินทางกลับหลังแข่งขันเสร็จ แต่สำหรับจำนวนทีมที่มากขนาดนี้ มันดีกว่าที่จะให้พักอยู่ในโรงแรมเดียวกัน ถือเป็นการจัดการได้อย่างยอดเยี่ยม แม้ว่าจะเดินทางไป-กลับทุกวัน ที่พักและอาหารยอดเยี่ยมมาก ๆ ภาพรวมที่ผ่านมา เราเริ่มต้นสตาร์ตจากสเตจทางเรียบ 2 สเตจ เป็นการแข่งขันทางเรียบที่รวดเร็วมากในสเตจที่ 3 และมีการขึ้นเขาในช่วงท้าย ความชัน 24 % และในช่วง 5 กิโลเมตรสุดท้าย ไม่ไกลจากเส้นชัย สามารถทำให้สมรรถภาพของนักกีฬาลดลงได้เป็นอย่างมาก ส่วนเส้นทางในสเตจที่ 4 เยี่ยมยอดมาก มีความหลากหลายเริ่มจากทางเรียบ มีการไต่ระดับขึ้น - ลง เขาระยะยาว ซึ่งมีหลายระดับมาก ๆ ถือเป็นการเก็บเกี่ยวประสบการณ์ของเหล่านักปั่นทุกคนที่ดี และมีความเหมาะสม ภาพรวมถือเป็นเส้นทางที่ดีมาก ๆ และวันนี้เป็นการแข่งขันทางเรียบอีกครั้ง มีการขึ้นเนินเล็กน้อย และคะแนนเวลารวมของผู้นำห่างกันไม่กี่วินาที น่าจะได้เห็นการแข่งขันที่น่าสนใจในวันนี้
ในส่วน คุณเฟดเดอริก ชาน (Frederick Chan) กรรมการผู้ตัดสิน UCI กล่าวว่า สนามการแข่งขันในครั้งนี้เป็นสนามที่ภูมิทัศน์บริเวณรอบบึงสวยงามมาก ๆ ซึ่งในรายการ National Geography เมื่อหลายปีก่อน ประมาณ 10 ปีที่แล้ว ได้มีการยกให้เป็นเส้นทางปั่นจักรยานแบบ Sun Moon Lake ที่ประเทศไต้หวัน เป็นเส้นทางการปั่นจักรยานรอบทะเลสาบที่สวยที่สุดในโลก แต่ตอนนี้ผมเชื่อว่า สนามนี้ดีกว่ามาก แต่ถึงแม้จะมีความแตกต่างกันมากพอสมควร เพราะลักษณะภูมิประเทศของสนามปั่นที่ไต้หวันมีทางขึ้นเนินเขา แต่ที่นี่เป็นทางเรียบและเป็นทางที่ค่อนข้างกว้าง ซึ่งมีความเหมาะสมสำหรับการที่ครอบครัวมาใช้เวลาว่างด้วยกัน เพราะมีทั้งสนามจักรยาน BMX สนามที่มีลักษณะเป็นลอนคลื่นเล็กใหญ่สลับกันไป (Pump Track) ซึ่งมีความหลากหลายเหมาะกับคนทุกเพศทุกวัย เด็ก ๆ ก็มีสนามกีฬาขาไถ (Balance Bike) วัยรุ่น หรือแม้กระทั่งวัยอย่างผม ก็สามารถใช้เส้นทางรอบบึงสีไฟของสนามแห่งนี้ได้อย่างสบาย ๆ ผมเชื่อว่าในช่วงฤดูร้อนที่แห่งนี้คงเต็มไปด้วยดอกไม้หลากหลายสีสัน ทั้งดอกลิลลี่ ดอกบัว และดอกไม้ชนิดอื่น ๆ สำหรับผมสนามแห่งนี้เป็นสนามที่ดีและสวยที่สุดในโลก และผมหวังว่าในอนาคตอันใกล้นี้ อาจมีโรงแรมเกิดขึ้นรอบ ๆ บึง ทำให้ผู้คนที่มาเที่ยวสามารถเข้าพักได้อย่างสะดวกหลังจากปั่นจักรยาน หรือ การนำอาหารมารับประทานนอกบ้าน (Picnic) หรือ ทำปิ้งย่าง BBQ กันในช่วงหัวค่ำ สถานที่แห่งนี้จะเป็นสถานที่ผู้คนสามารถมาใช้เวลาในช่วงวันหยุดยาวได้อย่างไม่น่าเบื่อ ซึ่งนักท่องเที่ยวชาวต่างชาติก็สามารถเดินทางมาเข้าพัก และปั่นจักรยานผ่อนคลาย เที่ยวชมรอบ ๆ บึง ได้อย่างสบาย ๆ 2 - 3 วัน ก็จะสามารถช่วยพักผ่อนหย่อนใจ ณ ที่แห่งนี้ได้ ตอนนี้ ผมสามารถพูดได้อย่างเต็มปากว่าสนามแห่งนี้ คือ สนามที่ดีที่สุดของโลกจริง ๆ
ทั้งนี้ รายละเอียดเส้นทางการแข่งขันมีดังนี้ ประเภททีมชาย สเตจที่ 1 วันที่ 1 เมษายน 2567 เส้นทางจากพระราชวังจันทน์ (หน้าทางเข้าศาลสมเด็จพระนเรศวร) จังหวัดพิษณุโลก - อุทยานประวัติศาสตร์สุโขทัย จังหวัดสุโขทัย (ระยะทาง 131 กิโลเมตร), สเตจที่ 2 วันที่ 2 เมษายน 2567 เส้นทางจากอุทยานประวัติศาสตร์สุโขทัย จังหวัดสุโขทัย - อุทยานประวัติศาสตร์กำแพงเพชร จังหวัดกำแพงเพชร - อุทยานประวัติศาสตร์สุโขทัย จังหวัดสุโขทัย (ระยะทาง 202.30 กิโลเมตร), สเตจที่ 3 วันที่ 3 เมษายน 2567 เส้นทางจากอุทยานประวัติศาสตร์สุโขทัย จังหวัดสุโขทัย - ปั่นรอบทุ่งทะเลหลวง 8 รอบ - กลับมาที่อุทยานประวัติศาสตร์สุโขทัย จังหวัดสุโขทัย (ระยะทาง 135.35 กิโลเมตร) สเตจที่ 4 วันที่ 4 เมษายน 2567 เส้นทางจากพระราชวังจันทน์ (หน้าทางเข้าศาลสมเด็จพระนเรศวร) จังหวัดพิษณุโลก - ภูเขาหินปูนบ้านมุง - พุทธอุทยานเพชบุระ จังหวัดเพชรบูรณ์ (ระยะทาง 186.50 กิโลเมตร), สเตจที่ 5 วันที่ 5 เมษายน 2567 เส้นทางจากพระราชวังจันทน์ (หน้าทางเข้าศาลสมเด็จพระนเรศวร) - อำเภอบางกระทุ่ม จังหวัดพิษณุโลก - บึงสีไฟ จังหวัดพิจิตร (ระยะทาง 156 กิโลเมตร), สเตจที่ 6 วันที่ 6 เมษายน 2567 เส้นทางจากบึงสีไฟ จังหวัดพิจิตร - อำเภอหนองบัว จังหวัดนครสวรรค์ – อำเภอบึงสามพัน - อุทยานประวัติศาสตร์ศรีเทพ จังหวัดเพชรบูรณ์ (ระยะทาง 181.8 กิโลเมตร) ส่วนประเภททีมหญิง สเตจที่ 1 วันที่ 8 เมษายน 2567 เส้นทางจากพระราชวังจันทน์ (หน้าทางเข้าศาลสมเด็จพระนเรศวร) จังหวัดพิษณุโลก- ทุ่งทะเลหลวง จังหวัดสุโขทัย (ระยะทาง 114 กิโลเมตร), สเตจที่ 2 วันที่ 9 เมษายน 2567 เส้นทางจากอุทยานประวัติศาสตร์สุโขทัย จังหวัดสุโขทัย - ปั่นรอบทุ่งทะเลหลวง 6 รอบ - อุทยานประวัติศาสตร์สุโขทัย จังหวัดสุโขทัย (ระยะทาง 85.20 กิโลเมตร), สเตจที่ 3 วันที่ 10 เมษายน 2567 เส้นทางภายในจังหวัดเพชรบูรณ์ จากอำเภอบึงสามพัน - อำเภอวิเชียรบุรี - อุทยานประวัติศาสตร์ศรีเทพ จังหวัดเพชรบูรณ์ (ระยะทาง 59.60 กิโลเมตร)
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81474