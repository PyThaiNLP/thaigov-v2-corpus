รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่จังหวัดสตูล ตรวจเยี่ยมบ้านพักใจ ตำบลบ้านควน ชุมชนต้นแบบ บำบัดผู้ติดยาเสพติด


วันอาทิตย์ที่ 7 เมษายน 2567
07/04/2567
พิมพ์
รัฐมนตรีว่าการกระทรวงยุติธรรม ลงพื้นที่จังหวัดสตูล ตรวจเยี่ยมบ้านพักใจ ตำบลบ้านควน ชุมชนต้นแบบ บำบัดผู้ติดยาเสพติด
รัฐมนตรีว่าการกระทรวงยุติธรรม ลงพื้นที่จังหวัดสตูล ตรวจเยี่ยมบ้านพักใจ ตำบลบ้านควน ชุมชนต้นแบบ บำบัดผู้ติดยาเสพติด
ในวันอาทิตย์ที่ ๗ เมษายน ๒๕๖๗ พันตำรวจเอกทวี สอดส่อง รัฐมนตรีว่าการกระทรวงยุติธรรม พร้อมด้วย พลตำรวจโท พัฒนวุธ อังคะนาวิน ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงยุติธรรม และคณะ ได้ลงพื้นที่จังหวัดสตูล เพื่อพูดคุยและให้กำลังใจเจ้าหน้าที่ เครือข่ายชุมชน รวมถึงผู้ติดยาเสพติด ตลอดจนติดตามการดำเนินงานของเครือข่ายชุมชนป้องกันและปราบปรามยาเสพติด ประกอบด้วย
๑) กลุ่มมุสลีมะห์สตูล ณ อาคารศูนย์เรียนรู้ ภูมินิเวศอ่าวทุ่งนุ้ย ตำบลละงู อำเภอละงู จังหวัดสตูล โดยมี นายศักระ กปิลกาญจน์ ผู้ว่าราชการจังหวัดสตูล และคณะ ให้การต้อนรับ ทั้งนี้ การดำเนินการของกลุ่มมุสลีมะห์สตูล อยู่ภายใต้โครงการ “ตำบลอาสา แก้ปัญหายาเสพติด จังหวัดชายแดนภาคใต้” ซึ่งดูแลผู้ติดยาเสพติดจำนวน ๑๙๒ คน โดยที่ผ่านมาได้ดำเนินการมาอย่างต่อเนื่อง ทั้งนี้ ในอนาคตจะมีการพัฒนาศักยภาพคณะทำงาน รวมถึงจัดทำฐานข้อมูล งานวิจัย หลักสูตรต่างๆ และติดตามความคืบหน้าอย่างเป็นระบบ เพื่อให้การทำงานของชุมชนมีประสิทธิภาพมากขึ้น รวมถึงจะได้ขยายรูปแบบการดำเนินงานของชุมชนกลุ่มมุสลีมะห์สตูลไปยังพื้นที่อื่น ๆ ทั่วประเทศต่อไป
๒) บ้านพักใจ ตำบลบ้านควน อำเภอเมือง จังหวัดสตูล ซึ่งเปิดดำเนินการมาเป็นระยะเวลา ๑ ปี ๓ เดือน โดยเป็นต้นแบบชุมชนที่ดูแลบำบัดผู้ติดยาเสพติดของชุมชน โดยยึดศาสนาเป็นตัวนำ ทั้งนี้ รัฐมนตรีว่าการกระทรวงยุติธรรม ได้เน้นย้ำความสำคัญของการดูแลสุขภาพอนามัย การจัดที่นอนเครื่องนุ่งห่ม และการศึกษาอย่างทั่วถึง
และ ๓) องค์การบริหารส่วนตำบลบ้านควน อำเภอเมือง จังหวัดสตูล โดยมี นายกุดานัน หลังจิ นายกองค์การบริหารส่วนตำบลบ้านควน และคณะ ให้การต้อนรับ โดยรัฐมนตรีว่าการกระทรวงยุติธรรม ได้เน้นย้ำนโยบายรัฐบาลในการป้องกันและปราบปรามยาเสพติด รวมทั้งขอให้ทุกหน่วยงานบูรณาการความร่วมมือเพื่อให้บรรลุเป้าหมายดังกล่าว โดยต้องเห็นผลเป็นรูปธรรมภายใน ๖ เดือน อีกทั้งขอให้ทุกฝ่ายสนับสนุนให้คนในชุมชนได้รับการศึกษาภาคบังคับ เนื่องจากเป็นปัจจัยสำคัญที่อาจทำให้เกิดการกระทำความผิด เพื่อคืนคนคุณภาพกลับสู่สังคม

ที่มา : https://www.thaigov.go.th/news/contents/details/81441