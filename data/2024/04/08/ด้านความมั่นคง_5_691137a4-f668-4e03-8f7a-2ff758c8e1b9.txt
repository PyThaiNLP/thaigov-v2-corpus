รัฐบาลไทย-ข่าวทำเนียบรัฐบาล-พ่อเมืองหนองคายจับมือแม่บ้านมหาดไทย ร่วมกับภาคีเครือข่ายน้อมนำพระดำริ ผ้าไทยใส่ให้สนุก จัดงานเดินแบบผ้าไทยการกุศลเผยแพร่ผ้าลายอัตลักษณ์ ยกระดับผ้าพื้นถิ่นสู่สากล ขยายผลไปสู่การพึ่ง


วันอาทิตย์ที่ 7 เมษายน 2567
07/04/2567
พิมพ์
พ่อเมืองหนองคายจับมือแม่บ้านมหาดไทย ร่วมกับภาคีเครือข่ายน้อมนำพระดำริ ผ้าไทยใส่ให้สนุก จัดงานเดินแบบผ้าไทยการกุศลเผยแพร่ผ้าลายอัตลักษณ์ ยกระดับผ้าพื้นถิ่นสู่สากล ขยายผลไปสู่การพึ่ง
พ่อเมืองหนองคายจับมือแม่บ้านมหาดไทย ร่วมกับภาคีเครือข่ายน้อมนำพระดำริ ผ้าไทยใส่ให้สนุก จัดงานเดินแบบผ้าไทยการกุศลเผยแพร่ผ้าลายอัตลักษณ์ ยกระดับผ้าพื้นถิ่นสู่สากล ขยายผลไปสู่การพึ่งพาตัวเองได้อย่างยั่งยืน
เมื่อวันที่ 6 เม.ย. 67 นายสมภพ สมิตะสิริ ผู้ว่าราชการจังหวัดหนองคาย เปิดเผยว่า จังหวัดหนองคายและแม่บ้านมหาดไทยจังหวัดหนองคายได้ร่วมกันจัดงานเดินแบบผ้าไทยเพื่อการกุศลจังหวัดหนองคาย 2567 ภายใต้การรณรงค์สวมใส่ผ้าไทย “ผ้าไทยใส่ให้สนุก” เพื่อเป็นการสืบสานภูมิปัญญาผ้าไทย ส่งเสริมการท่องเที่ยว กระตุ้นเศรษฐกิจของจังหวัดหนองคาย และเป็นการจัดหารายได้เพื่อใช้ในกิจกรรมสาธารณกุศลของชมรมแม่บ้านมหาดไทยจังหวัดหนองคาย โดยมีนางวรรณวิไล กันเพ็ชร์ รองประธานแม่บ้านมหาดไทย พร้อมด้วยสมาชิกแม่บ้านมหาดไทย ตลอดจนถึงหน่วยงานส่วนราชการ หน่วยงานทั้งภาครัฐ และภาคเอกชน เยาวชน นักเรียน นักศึกษา เข้าร่วมงานอย่างมากมาย ณ แขวงทางหลวงหนองคาย ตำบลมีชัย อำเภอเมืองหนองคาย จังหวัดหนองคาย
นายสมภพ สมิตะสิริ ผู้ว่าราชการจังหวัดหนองคาย กล่าวว่า การจัดงานเดินแบบผ้าไทยการกุศลในครั้งนี้ เป็นความร่วมมือกันระหว่างจังหวัดหนองคายและแม่บ้านมหาดไทยจังหวัดหนองคายร่วมกันจัดขึ้น โดยมีวัตถุประสงค์เพื่ออนุรักษ์และสืบสานภูมิปัญญาการผลิตผ้าพื้นถิ่น ของคนไทยให้คงอยู่สืบไป สร้างรายได้กลับเข้าสู่ชุมชน กระตุ้น ปลุกกระแสผ้าไทย พัฒนาผ้าไทยให้ทันสมัยสู่สากลเป็นที่นิยมในทุกเพศ ทุกวัยและทุกโอกาส อีกทั้งยังเป็นการสนับสนุนการสร้างงาน สร้างอาชีพ สร้างรายได้ที่มั่นคงให้กับช่างทอผ้า ช่างหัตถกรรม ผู้ผลิต ผู้ประกอบการให้มีคุณภาพชีวิตที่ดีขึ้น ซึ่งกิจกรรมภายในงานประกอบด้วย การแสดงของกิ่งกาชาดอำ, การร้องเพลงเพื่อการกุศล, การเดินแบบผ้าไทยเพื่อการกุศล จำนวน 4 ประเภท ได้แก่ ประเภทกิตติมศักดิ์ จำนวน 3 ราย , ประเภทบุคคล จำนวน 50 ราย , ประเภททีม จำนวน 8 ทีม และประเภทนักเรียน/เยาวชน จำนวน 10 ราย และมีการจัดโต๊ะดินเนอร์ จำนวนกว่า 100 โต๊ะ โดยได้รับความร่วมมือจากผู้เดินแบบทั้งภาครัฐ ภาคเอกชน กลุ่ม องค์กร และประชาชนทั่วทั้งจังหวัดหนองคาย
“จังหวัดหนองคายได้น้อมนำแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ผู้ทรงมีพระปณิธานที่มุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการสืบสาน รักษา และต่อยอดแนวพระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อต่อลมหายใจให้ผืนผ้าไทย ทำให้พี่น้องประชาชนโดยเฉพาะอย่างยิ่งช่างทอผ้าและผู้ประกอบการผ้าได้เกิดการสร้างงาน สร้างอาชีพ สร้างรายได้จากภูมิปัญญา หัตถศิลป์ หัตถกรรม ที่สืบสานถ่ายทอดมาจากบรรพบุรุษ ผสมผสานต่อยอดด้วยหลักวิชาการแฟชั่นสมัยใหม่ให้ตรงตามความต้องการของตลาด สอดคล้องกับความนิยมชมชอบของประชาชน เป็นผลงานที่ร่วมสมัย ยกระดับคุณภาพชีวิต สร้างความสุขให้กับครอบครัว ชุมชน เพื่อร่วมสร้างสังคมที่มีความยั่งยืนในทุกมิติ” นายสมภพฯ กล่าวเพิ่มเติม
นายสมภพ สมิตะสิริ ผู้ว่าราชการจังหวัดหนองคาย กล่าวในช่วงท้ายว่า ขอขอบคุณหน่วยงานทุกภาคส่วนที่ร่วมกันจัดงานแสดงเดินแบบผ้าไทยการกุศลในครั้งนี้ ซึ่งเป็นการแสดงถึงพลังของพวกเราชาวจังหวัดหนองคาย ที่มุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย ประชาสัมพันธ์ผลิตภัณฑ์ผ้าไทย ที่มีความโดดเด่นสวยงาม มีเรื่องราว Story telling ซึ่งจังหวัดหนองคายมีความตั้งใจที่จะผลักดันให้ผ้าพื้นถิ่น ยกระดับสู่แฟชั่นในระดับสากล และขอเชิญชวนพี่น้องประชาชนชาวหนองคายร่วมเป็นส่วนหนึ่งในการส่งเสริมผ้าไทย ด้วยการร่วมกันใส่ผ้าไทยในทุก ๆ วัน ทุก ๆ โอกาส เพื่อให้ผ้าไทยพื้นถิ่นได้เป็นที่รู้จักเพิ่มมากขึ้น อันจะเป็นการสร้างรายได้สู่ท้องถิ่น เสริมสร้างคุณภาพชีวิตที่ดีจากฐานราก ขยายผลไปสู่การที่พี่น้องประชาชนมีกินมีใช้ และสามารถพึ่งพาตนเองได้อย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81447