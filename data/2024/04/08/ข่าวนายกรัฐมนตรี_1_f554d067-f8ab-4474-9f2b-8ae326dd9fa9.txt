รัฐบาลไทย-ข่าวทำเนียบรัฐบาล-นายกฯ ประชุมหารือบูรณาการ จ.สุราษฎร์ธานี ตั้งเป้าเกาะสมุยต้องขยับขึ้นไปอยู่ใน TOP10 เกาะที่น่าท่องเที่ยวที่สุดในโลก เผยจะกลับมาเยือนเกาะสมุยอีกครั้งในช่วงปลายปี 


วันอาทิตย์ที่ 7 เมษายน 2567
07/04/2567
พิมพ์
นายกฯ ประชุมหารือบูรณาการ จ.สุราษฎร์ธานี ตั้งเป้าเกาะสมุยต้องขยับขึ้นไปอยู่ใน TOP10 เกาะที่น่าท่องเที่ยวที่สุดในโลก เผยจะกลับมาเยือนเกาะสมุยอีกครั้งในช่วงปลายปี
นายกฯ ประชุมหารือบูรณาการ จ.สุราษฎร์ธานี ตั้งเป้าเกาะสมุยต้องขยับขึ้นไปอยู่ใน TOP10 เกาะที่น่าท่องเที่ยวที่สุดในโลก เผยจะกลับมาเยือนเกาะสมุยอีกครั้งในช่วงปลายปี ขอบคุณสำหรับการต้อนรับที่อบอุ่น
วันนี้ (7 เม.ย. 67) เวลา 13.45 น. ณ สำนักงานเทศบาลนครเกาะสมุย อำเภอเกาะสมุย จังหวัดสุราษฎร์ธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบปะประชาชน และเยี่ยมชมนิทรรศการสินค้า OTOP พร้อมประชุมหารือบูรณาการจังหวัดสุราษฎร์ธานี โดยที่ประชุมได้มีการหารือเพื่อพิจารณาประเด็นการพัฒนาที่สำคัญของจังหวัดสุราษฎร์ธานี ได้แก่ น้ำประปา การบริหารจัดการขยะ การส่งเสริมการท่องเที่ยว การพัฒนาท่าอากาศยานนานาชาติสมุย และการขยายถนนรอบเกาะสมุย (โครงการก่อสร้างทางหลวงหมายเลข 4169 สายทางรอบเกาะสมุย ตอน บ.หัวถนน - บ.เฉวง) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยสาระสำคัญสรุป ดังนี้
เมื่อเดินทางถึงสำนักงานเทศบาลนครเกาะสมุย นายกฯ ได้ทักทายประชาชนและเจ้าหน้าที่อาสาสมัครสาธารณสุขประจำหมู่บ้าน (อสม.) ด้วยความเป็นกันเอง และได้เดินเยี่ยมชมบูธ OTOP ซึ่งประกอบด้วย ผลิตภัณฑ์ผ้าลายเกาะสมุย การปลิตปุ๋ยหมักจากขยะอินทรีย์ ผลิตภัณฑ์กะลาและไม้มะพร้าวตำบลตลิ่งงาม เป็นต้น จากนั้น นายกฯ ได้รับทราบรายงานปัญหาและแนวทางการแก้ไขในพื้นที่เกาะสมุยและรับฟังข้อเสนอจากภาคเอกชน
นายกฯ กล่าวมอบนโยบายว่า ตั้งแต่เข้ารับตำแหน่งนายกฯ วันนี้เป็นการลงพื้นที่ตรวจราชการเกาะสมุยครั้งแรก โดยเกาะสมุยเป็นเกาะที่มีศักยภาพ ได้รับการจัดอันดับเป็นเกาะที่ได้รับความนิยมของโลก TOP20 ในทุก ๆ รายการที่มีการจัดอันดับเมืองน่าท่องเที่ยว แต่การมาเกาะสมุยครั้งนี้มารับฟังปัญหา เพื่อแก้ไขปัญหาให้เกาะสมุยสามารถเดินทางไปถึงศักยภาพ ซึ่งตนได้ให้ตัวชี้วัด KPI ไปแล้วกับทางรัฐมนตรีว่าการกระทรวงการท่องเที่ยวและกีฬาว่า เกาะสมุยต้องขยับขึ้นไปอยู่ใน TOP10 ในเกาะที่น่าท่องเที่ยวที่สุดในโลก แต่จะต้องดำเนินการแก้ไขปัญหาหลายอย่าง โดยปัญหาแรก คือ เตาเผาขยะ ซึ่งเตาเผาขยะสร้างมากว่า 20 ปีแล้วทำให้มีความชำรุดไม่สามารถเผาขยะได้ ส่งผลให้เกิดปริมาณสะสมของขยะในเกาะสมุยถึง 300,000 ตัน โดยมีการนำเข้าไปบริหารจัดการที่จังหวัดสุราษฎร์ธานีประมาณ 150,000 ตัน ซึ่งทางเกาะสมุยได้ของบกลางประมาณ 237 ล้านบาท เพื่อที่จะขนกลับไปและทำลายถือเป็นทางเลือกหนึ่ง ทั้งนี้ นายกฯ รับทราบปัญหา พร้อมยืนยันจะจัดการปัญหาขยะให้ โดยขยะ 150,000 ตันนี้จะต้องถูกบริหารจัดการไป จะด้วยวิธีการฝังหรือว่าขนออกไปก็ตาม ถือว่าเป็นปัญหาระยะสั้นของการจัดการเรื่องของขยะ อย่างไรก็ตามปริมาณขยะซึ่งปัจจุบันมีประมาณ 150 ถึง 200 ตันต่อวันนั้นนับเป็นปริมาณขยะที่สูง ถ้าเกิดการพัฒนาจังหวัดสุราษฎร์ธานีหรือเกาะสมุยเป็นไปได้ตามที่เสนอมานั้น เชื่อว่าปริมาณขยะต่อวันในเกาะสมุยจะเพิ่มขึ้นเป็น 300 ตันต่อวัน เพราะฉะนั้นจะใช้วิธีการขนออกไปไม่ได้ เพราะทุกเกาะบนประเทศไทยจะต้องมีการบริหารจัดการขยะในเกาะของตัวเองอยู่แล้ว ทำให้จะต้องมีการแก้ปัญหาระยะยาว โดยการทำโรงเผาขยะซึ่งเทคโนโลยีในปัจจุบันสามารถเผาขยะได้วันละไม่ต่ำกว่า 300 ตันต่อวัน และอาจผสมผสานไปกับการผลิตไฟฟ้าจากขยะก็จะเป็นเรื่องที่ดีให้กับประชาชนชาวเกาะสมุย
นอกจากนั้น เรื่องถนนเป็นเรื่องของสาธารณูปโภคพื้นฐาน ถ้าเรามีนักท่องเที่ยวเข้ามาท่องเที่ยว มีคนย้ายถิ่นฐานเข้ามาเยอะเพื่อเข้ามาซัพพอร์ตเรื่องการท่องเที่ยวนั้น เรื่องถนนถือเป็นเรื่องสำคัญที่เราต้องใช้เวลาในการพัฒนาต่อไป ทั้งนี้ นายกฯ ได้สั่งการทางหลวงให้นำแผนงานที่เคยเสนอในอดีตนำกลับเข้ามาดูใหม่ แต่ต้องดำเนินการด้วยความละเอียดอ่อนและระมัดระวัง เพราะอาจกระทบกระเทือนกับประชาชนได้ เพราะมีเรื่องของการเวนคืนหรือการขออนุญาตพื้นที่ป่าไม้ซึ่งเป็นเรื่องที่ต้องมีการประสานงานของหลายหน่วยงาน แต่ขอให้มั่นใจว่าเราตระหนักดีว่าการที่จะยกระดับเกาะสมุยไปเป็นเกาะระดับโลกจะต้องมีการพัฒนาสาธารณูปโภคพื้นฐานให้ดียิ่งขึ้น
นายกฯ กล่าวว่า สำหรับเรื่องการขนส่งสินค้าเกษตร วันนี้ได้เยี่ยมชมสวนทุเรียนและได้รับการฟังบรรยายสรุปถึงปัญหาต่าง ๆ ที่เกิดขึ้น ทั้งนี้ ทุเรียนเป็นพืชเศรษฐกิจสำคัญมากและเป็นพืชเศรษฐกิจในอนาคตซึ่งจะเป็นสินค้าใหญ่ที่จะสามารถสร้างรายได้กับเกษตรกร โดยเจ้าของสวนทุเรียนบอกว่าใน 1 ปีทุเรียนทำรายได้ถึง 5,000 ล้านบาท โดยปัจจุบันทุเรียนของไทยได้รับความนิยมอย่างมากจากคนจีนและคนมาเลเซีย ทำให้เกษตรกรมีความสุข แต่ก็ต้องพบเจอกับปัญหาโครงสร้างพื้นฐานที่เป็นอุปสรรคต่อการส่งออก ไม่ว่าจะเป็นเรื่องถนน ไฟฟ้า ซึ่งทางปลัดกระทรวงทรัพยากรและสิ่งแวดล้อม รัฐมนตรีช่วยว่าการกระทรวงเกษตรและสหกรณ์ ได้มีการพูดคุยและหาทางแก้ไขในเรื่องถนนและแหล่งน้ำ สำหรับเกาะสมุยมีพื้นที่เป็นเกาะ การขนส่งสินค้าเข้าเมืองจึงมีความยากลำบาก เพราะจำนวนเที่ยวของเรือมีน้อย โดยนายกฯ ได้สั่งการให้กรมเจ้าท่าขยายเวลาในการเดินเรือเพื่อเพิ่มจำนวนรอบของการเดินเรือให้มากขึ้น การขนส่งสินค้าจะได้ดีขึ้น อีกทั้งมีการเสนอเรื่องของมังคุดด้วย ซึ่งมังคุดของเกาะสมุยได้รับการชื่นชมว่าดีที่สุด ขายได้ถึงกิโลกรัมละ 200 บาท ซึ่งทุเรียนกับมังคุดเป็นราชาและราชินีของผลไม้ หากมีการบริโภคมากขึ้นเชื่อว่ามังคุดจะสามารถเป็นพืชเศรษฐกิจที่สำคัญอีกอย่างหนึ่ง
นายกฯ กล่าวถึงเรื่องท่าเรือสำราญเป็นเรื่องที่สำคัญ เพราะการใช้เรือเล็กเข้ามาซึ่งมีความยุ่งยากและอันตราย ถ้าเรามีท่าเรือก็จะสร้างความสะดวกสบายให้กับนักท่องเที่ยวและจะเป็นการเพิ่มรายได้ให้กับประชาชนในเกาะสมุย ส่วนเรื่องการลงทุน เอกชนหลายรายให้ความสนใจกับการลงทุนท่าเรือนี้ อีกทั้งนายกฯ ได้เสนอให้มีเครื่องบินทางน้ำ เนื่องจากประเทศไทยมีเกาะที่สวยงามอยู่หลายเกาะทั้งฝั่งอ่าวไทยและอันดามันก็จะสามารถเดินทางได้หลากหลาย เพิ่มช่องทางการเดินทางให้กับนักท่องเที่ยวและสร้างรายได้ให้กับประชาชาวเกาะสมุยทุกคน ทั้งนี้ นายกฯ สั่งการให้รัฐมนตรีช่วยว่าการกระทรงคมนาคมสัญญาว่าจะบรรจุเข้าที่ประชุมคณะรัฐมนตรีให้ได้ก่อนสิ้นปี เพื่อเป็นของขวัญปีใหม่ให้กับชาวเกาะสมุย
นายกฯ กล่าวต่อไปถึงข้อเสนอของภาคเอกชนเรื่องการลดดอกเบี้ยว่า ตนไม่อยากพูดต่อ เพราะเดี๋ยวสื่อจะไปตีฟูหาว่าพูดแล้วพูดอีก คิดว่าทุกคนทราบดีอยู่แล้วว่าการที่ดอกเบี้ยสูงนั้นเราเดือดร้อนมากน้อยแค่ไหน ซึ่งต้องให้หน่วยงานที่เกี่ยวข้องไปช่วยกันดูแลหน่อย เพราะทุกคนพูดเป็นเสียงเดียวกัน สำหรับเรื่องการเดินทางเข้าเมือง เรื่องของวีซ่า ประเภทวีซ่า เรื่องความสะดวกเป็นเรื่องสำคัญ และเรื่องความมั่นคงซึ่งตนได้เน้นย้ำกับรักษาการผู้บัญชาการตำรวจแห่งชาติในเรื่องมาเฟีย การบริหารจัดการเรื่องการตรวจคนเข้าเมือง การขอขยายเวลาวีซ่าให้กับนักท่องเที่ยว นักธุรกิจต่าง ๆ ให้อำนวยความสะดวกอย่างเต็มที่ เพื่อช่วยสนับสนุนเศรษฐกิจของชาวสุราษฎร์ธานีและชาวเกาะสมุย
นายกฯ กล่าวถึงเรื่องการคมนาคมในส่วนของสนามบินว่า ได้มีการพูดคุยกับเอกชนเจ้าของสนามบินแล้ว ถ้าหากมีการขยายสนามบินได้ เรื่องคอขวดตรงนี้ก็จะหายไป ทำให้เกาะสมุยสามารถรองรับนักท่องเที่ยวได้อีกเยอะ ซึ่งจะสามารถพัฒนาโครงสร้างพื้นฐานได้อีกมาก ทั้งเรื่องขยะ ประปา ไฟฟ้า และต่าง ๆ ถือเป็นเรื่องที่เราให้ความสำคัญและต้องทำงานอย่างใกล้ชิดกับภาคเอกชน เพื่อทำให้มีจำนวนเที่ยวบินลงมาด้วย แต่ต้องคำนึงถึงพี่น้องประชาชนชาวสมุยด้วยในเรื่องสภาพแวดล้อมต่าง ๆ  เพราะเป็นประเด็นที่ค่อนข้างละเอียดอ่อน โดยจะพยายามช่วยกันทำต่อไป นอกจากนี้ ในเรื่องการท่องเที่ยว เป็นที่ทราบกันดีว่าเกาะสมุยเป็น Top20 ของโลก แต่คนส่วนมากรู้จักสมุยในแง่ของทะเลสวย หาดทรายสวย รอยยิ้มที่เป็นมิตรภาพกับนักท่องเที่ยวทุกคน ตนเชื่อว่ายังมีสิ่งดีงามที่ซ่อนเร้นอยู่ในเกาะสมุยอีกเยอะมาก ไม่ว่าจะเป็นเชิงวัฒนธรรม เชิงศาสนา หรืออาหารการกิน ซึ่งได้ขอร้องไปยังรัฐมนตรีว่าการกระทรวงการท่องเที่ยวและกีฬา และผู้ว่า ททท. ว่าให้ช่วยกันทำงานให้หนักขึ้น และขุดเอาของที่นักท่องเที่ยวยังไม่เห็น ออกมาโฆษณาให้เยอะขึ้น ทำให้นักท่องเที่ยวที่มาที่นี่ไม่ใช่มาอยู่แค่ 2-3 วัน ให้มาอยู่ยาวขึ้น มาซึมซับวัฒนธรรม และเรื่องอาหารต่าง ๆ สิ่งที่ดีงามต่าง ๆ ของเกาะสมุย
นายกฯ กล่าวในตอนท้ายว่า จะกลับมาเยือนเกาะสมุยอีกครั้ง มาดูความคืบหน้าในช่วงปลายปี ขอบคุณสำหรับการต้อนรับที่อบอุ่น พร้อมกล่าวเพิ่มเติมว่าเมื่อทำท่าเรือสำราญกับเรื่องมารีน่า และ Sea plane terminal แล้ว ถ้ามีนักท่องเที่ยวเข้ามาเยอะ ก็ควรจะให้เอกชนมาประมูลทำ Duty Free ด้วย เพราะการทำ Duty Free จะมีการนำผลิตภัณฑ์สินค้าพื้นเมืองไปขายได้ ทำให้ทุกคนมีรายได้ที่สูงขึ้น

ที่มา : https://www.thaigov.go.th/news/contents/details/81440