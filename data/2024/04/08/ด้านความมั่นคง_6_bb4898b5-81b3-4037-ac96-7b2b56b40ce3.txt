รัฐบาลไทย-ข่าวทำเนียบรัฐบาล-ผู้ว่าฯ นครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวง มท. ในพื้นที่ อ.นาทม เผยความสำเร็จของการทำงาน คือ การสร้างทีมงานที่เข้มแข็ง "มุ่งเป้าพัฒนาคุณภาพชีวิต


วันอาทิตย์ที่ 7 เมษายน 2567
07/04/2567
พิมพ์
ผู้ว่าฯ นครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวง มท. ในพื้นที่ อ.นาทม เผยความสำเร็จของการทำงาน คือ การสร้างทีมงานที่เข้มแข็ง "มุ่งเป้าพัฒนาคุณภาพชีวิต
ผู้ว่าฯ นครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอนาทม เผยความสำเร็จของการทำงาน คือ การสร้างทีมงานที่เข้มแข็ง "มุ่งเป้าพัฒนาคุณภาพชีวิต" ของพี่น้องประชาชนให้มีความสุขอย่างยั่งยืน
เมื่อวันที่ 6 เม.ย. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้ดำเนินการตามนโยบายสำคัญของรัฐบาลในการพัฒนาและยกระดับคุณภาพชีวิตของพี่น้องประชาชน โดยตนได้ลงพื้นที่ไปเยี่ยมเยียนนายอำเภอ ทีมงานอำเภอบำบัดทุกข์ บำรุงสุขแบบบูรณาการอย่างยั่งยืน ให้กำลังใจแก่กลุ่มภาคีเครือข่ายและพี่น้องประชาชนชาวอำเภอนาทม ซึ่งเป็นอำเภอที่ตั้งอยู่ห่างไกลที่สุด ของจังหวัดนครพนม
นายวันชัย จันทร์พร ผู้ว่าราชการจังหวัดนครพนม กล่าวว่า จากการได้ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอนาทม ได้มีกิจกรรมสำคัญดังนี้ ซึ่งมีหัวหน้าส่วนราชการระดับจังหวัด นายอำเภอ หัวหน้าส่วนราชการระดับอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่นในพื้นที่ เข้าร่วมการตรวจติดตามฯ ซึ่งได้ ประชุมชี้แจงและมอบแนวทางการปฏิบัติราชการให้กับนายอำเภอ ปลัดอำเภอ กำนัน ผู้บริหารองค์กรปกครองส่วนท้องถิ่น และกำนันผู้ใหญ่บ้านในพื้นที่ตำบลนาทม อำเภอนาทม เพื่อสร้างความเข้าใจ และสร้างการรับรู้ถึงแนวทางการขับเคลื่อนนโยบายสำคัญของรัฐบาลและกระทรวงมหาดไทยในพื้นที่อำเภอนาทมโดยมุ่งเน้นการพัฒนาคุณภาพชีวิตของประชาชนกลุ่มเปราะบาง ให้มีคุณภาพชีวิตที่ดีขึ้น และสร้างความเข้มแข็งให้กับชุมชน พร้อมแจ้งให้กำนัน ผู้ใหญ่บ้านในพื้นที่ ดำเนินการรณรงค์สร้างความเข้าใจให้กับประชาชน ในการงดการเผาไร่เผานา หันมาใช้วิธีไถกลบ งดการเผาขยะ และช่วยกันสอดส่องดูแลไม่ให้เกิดไฟป่าในพื้นที่ ร่วมกันลดปัญหาฝุ่น PM 2.5
นายวันชัย จันทร์พร ผู้ว่าราชการจังหวัดนครพนม กล่าวต่อว่า พร้อมกันนี้ยังได้ตรวจเยี่ยมการดำเนินโครงการหมู่บ้านยั่งยืน (Susatainable Villages) เฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และการน้อมนำแนวทางการสร้างความมั่นคงทางอาหาร ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” มีการส่งเสริมให้ประชาชนร่วมกันปลูกพืชผักสวนครัว สามารถลดรายจ่าย เพิ่มรายได้ สามารถพึ่งพาตนเองได้อย่างยั่งยืน และเป็นการส่งเสริมการขับเคลื่อนกิจกรรมวันดินโลก (World Soil Day) ของกระทรวงมหาดไทย ที่มุ่งมั่นสร้างการรับรู้ตามแนวคิด "ดินดี น้ำดี ชีวีมีสุขอย่างยั่งยืน " ให้เกิดการจัดการและอนุรักษ์ดิน และน้ำ ซึ่งเป็นทรัพยากรสำคัญของชีวิต ทำให้สังคม ชุมชน และโลกมีแหล่งผลิตอาหารที่มีคุณภาพ สอดคล้องกับเป้าหมายการพัฒนาที่ยั่งยืนขององค์กรสหประชาชาติ (UN SDGs)
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า นอกจากนี้ ยังได้ลงพื้นที่ตรวจเยี่ยมการดำเนินโครงการธนาคารขยะ (Recyclable Waste Bank) ตำบลนาทม ซึ่งรับซื้อขยะรีไซเคิลจากประชาชนในพื้นที่ และนำมาจัดทำเป็นกองทุนฌาปนกิจศพ แบ่งปันผลประโยชน์ และใช้พัฒนาในพื้นที่หมู่บ้านตำบล ให้ประชาชนรู้จักแยกขยะ และนำขยะที่มีมูลค่ามาจำหน่ายให้กับธนาคารขยะตำบลนาทม ลดปริมาณขยะในพื้นที่ตำบลนาทม สร้างรายได้ พัฒนาคุณภาพชีวิตของประชาชน ซึ่งได้เน้นย้ำให้บุคลากรทุกคนมุ่งเน้นการบูรณาการหน่วยงานที่เกี่ยวข้องให้ทำหน้าที่ให้ดีที่สุด ซึ่งนายอำเภอในฐานะนายกรัฐมนตรีประจำอำเภอ ต้องเป็นผู้นำในการเชิญชวนให้ภาคีเครือข่ายมาร่วมสร้างสรรค์สิ่งดี ๆ ร่วม Change for Good ด้วยจิตใจที่รุกรบ มีการประชาสัมพันธ์เชิงรุกให้พี่น้องประชาชน ต้องหมั่นลงพื้นที่เพื่อไปร่วมคิดและพูดคุย ร่วมวางแผน ร่วมทำ รองเท้าต้องสึกก่อนกางเกงขาด จึงจะสามารถทำให้พี่น้องประชาชนในพื้นที่ร่วมรับประโยชน์ได้อย่างภาคภูมิใจ
“ในการมอบนโยบายครั้งนี้ นอกจากจะได้กล่าวถึงการสร้างทีมงานเครือข่ายที่เข้มเเข็งแล้ว ยังได้กำชับให้ยึดพี่น้องประชาชนเป็นศูนย์กลางมุ่งเน้นไปที่การพัฒนาคุณภาพชีวิตของประชาชนในทุกมิติ โดยเฉพาะพี่น้องกลุ่มเปราะบาง เพื่อหาเเนวทางในการพัฒนาและยกระดับคุณภาพชีวิตที่ดีขึ้นอย่างเท่าเทียมเเละเสมอภาค สิ่งสำคัญของการบำบัดทุกข์ บำรุงสุข คือ การสร้างความเข้มแข็งให้กับชุมชน ซึ่งข้าราชการและเจ้าหน้าที่ของภาครัฐต้องอุทิศกายและใจเพื่อส่วนรวมในการที่จะเป็นตัวเชื่อมประสาน เป็นโซ่ข้อกลางให้กับทุกภาคส่วน และเป็นผู้ขับเคลื่อนงานในพื้นที่ให้เกิดประโยชน์สูงสุด และเป็นรูปธรรม ตามปณิธานแห่งการบำบัดทุกข์ บำรุงสุข สอดคล้องกับปณิธานของพระบาทสมเด็จพระเจ้าอยู่หัว ที่มุ่งมั่นในการทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง เพื่อสร้างรอยยิ้ม สร้างความสุขที่ยั่งยืนให้กับพี่น้องประชาชน” นายวันชัยฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81448