รัฐบาลไทย-ข่าวทำเนียบรัฐบาล-นายกฯ สักการะไอ้ไข่ วัดเจดีย์ ย้ำเดินหน้าพัฒนานครศรีธรรมราช หนุนสนามบินเปิดเดินทางระหว่างประเทศ-ขยายความยาวรันเวย์ ตั้งเป้ารักษาระดับราคายางให้สูงต่อไป 


วันจันทร์ที่ 8 เมษายน 2567
08/04/2567
พิมพ์
นายกฯ สักการะไอ้ไข่ วัดเจดีย์ ย้ำเดินหน้าพัฒนานครศรีธรรมราช หนุนสนามบินเปิดเดินทางระหว่างประเทศ-ขยายความยาวรันเวย์ ตั้งเป้ารักษาระดับราคายางให้สูงต่อไป
นายกฯ สักการะไอ้ไข่ วัดเจดีย์ ย้ำเดินหน้าพัฒนานครศรีธรรมราช หนุนสนามบินเปิดเดินทางระหว่างประเทศ-ขยายความยาวรันเวย์ ตั้งเป้ารักษาระดับราคายางให้สูงต่อไป
วันนี้ (8 เม.ย.67) เวลา 14.30 น. ณ วัดเจดีย์ (ไอ้ไข่) อำเภอสิชล จังหวัดนครศรีธรรมราช นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานเปิดงานสัมมนาเรื่อง “เปลี่ยนชุมชนให้ดีพร้อม สู่อุตสาหกรรมที่ยั่งยืน” จัดโดยกระทรวงอุตสาหกรรม เพื่อยกระดับศักยภาพพื้นที่ตามนโยบายรัฐบาล โดยอาศัยการยกระดับต้นทุนท้องถิ่นผ่านการดำเนินโครงการเปลี่ยนชุมชนให้ดีพร้อม สู่อุตสาหกรรมยั่งยืน ถอดรหัสความสำเร็จสู่การขยายผลพัฒนาชุมชนอย่างเต็มประสิทธิภาพ โดยมีนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นางสาวสุดาวรรณ หวังศุภกิจโกศล รัฐมนตรีว่าการกระทรวงท่องเที่ยวและกีฬา นายไชยา พรหมา รัฐมนตรีช่วยว่าการกระทรวงเกษตรและสหกรณ์ นางมนพร เจริญศรี รัฐมนตรีช่วยว่าการกระทรวงคมนาคม เข้าร่วมด้วย
นายชัย วัชรงค์ โฆษกประจำสำนักนายกรัฐมนตรี เผยว่า เมื่อนายกรัฐมนตรีเดินทางถึงวัดเจดีย์ (ไอ้ไข่) นายกฯ กราบสักการะพระประธาน และนมัสการพระครูพุทธเจติยาภิมณฑ์ เจ้าอาวาสวัดเจดีย์ พร้อมทั้งปิดทองไอ้ไข่ วัดเจดีย์ จากนั้นนายกฯ เป็นประธานเปิดงานสัมมนาเรื่อง “เปลี่ยนชุมชนให้ดีพร้อม สู่อุตสาหกรรมที่ยั่งยืน”
โอกาสนี้ นายกฯ กล่าวสวัสดีพี่น้องเมืองคอน พร้อมกล่าวว่าตั้งแต่มาเป็นรัฐบาลได้ 7 เดือนเต็ม ได้รู้จักกับรัฐมนตรีปุ้ย (นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม) ของทุกคน ได้มีการพูดคุยกันตลอดเวลาเกี่ยวกับเรื่องการพัฒนาประเทศไทย โดยวันนี้มาดูที่จังหวัดนครศรีธรรมราช ซึ่งรัฐมนตรีฯ พิมพ์ภัทราชวนให้มาดูว่าจะช่วยกันพัฒนา ยกระดับชีวิตความเป็นอยู่ของพี่น้องทุกคนที่นี่ได้อย่างไร รัฐบาลทำงานกันมา 7 เดือน วันนี้เป็นที่ประจักษ์ดีอยู่แล้วว่ารัฐบาลนี้ให้ความสำคัญกับจังหวัดนครศรีธรรมราช โดยที่มีรัฐมนตรี ข้าราชการชั้นผู้ใหญ่หลายกระทรวงมาในวันนี้ ซึ่งเรามาดูและมายืนยันว่าจริง ๆ แล้วอย่างไรเพชรก็เป็นเพชรเสมอ ฉะนั้น ไม่ต้องห่วงเรื่องนี้ รัฐบาลนี้จะให้ความสำคัญ และจะเดินหน้าต่อไปเพื่อพัฒนาเมืองนครศรีธรรมราชให้เป็นเมืองหลัก สมกับที่มีวัฒนธรรม ประเพณี อาหาร และสถานที่ท่องเที่ยวหลากหลาย
นายกฯ กล่าวว่า มาที่นี่อยากจะมามากกว่า 1 วัน แต่ถ้าคอยเวลาให้มายาว ๆ ก็คงใช้เวลาอีกนานกว่าจะมาได้ การที่มาจังหวัดนครศรีธรรมราชวันนี้แค่วันเดียว ก็พอจะเห็นว่าปัญหาคืออะไร แล้วเราต้องกลับไปทำการบ้านกันอย่างไรบ้าง โดยเรื่องแรกคือสนามบิน ตนเห็นด้วยว่าศักยภาพสูง อย่างไรก็ต้องเปิดให้มีการเดินทางระหว่างประเทศ เข้าใจว่าจะมีนักท่องเที่ยวจากประเทศสิงคโปร์และมาเลเซียเข้ามาท่องเที่ยวที่จังหวัดนี้เยอะมาก เรายังไม่ได้เตรียมความพร้อมในแง่ของสนามบิน ซึ่งรัฐมนตรีช่วยว่าการกระทรวงคมนาคมอยู่ที่นี่ จะกลับไปทำการบ้าน ไม่ใช่แค่เตรียมการเปิดสำหรับการเดินทางระหว่างประเทศอย่างเดียว เรื่องของการขยายรันเวย์ให้ยาวขึ้น รองรับเครื่องบินที่มีขนาดใหญ่ขึ้น สามารถทำให้เครื่องบินที่มีขนาดความจุ 200 คนบินมาลงได้จากหลาย ๆ ประเทศในทวีปเอเชีย
นายกฯ กล่าวต่อไปว่าไม่ใช่แค่เรื่องของการท่องเที่ยวอย่างเดียวซึ่งเราให้ความสำคัญ วันนี้รัฐมนตรีว่าการกระทรวงการท่องเที่ยวและกีฬามา ก็จะเอาเรื่องของการท่องเที่ยวที่เกี่ยวโยงกับเรื่องของศาสนา วัฒนธรรม ไปศึกษาและขยายผลต่อ ว่าเราจะทำอย่างไรเพื่อให้พี่น้องประชาชนคนไทยทุกคนรู้จักจังหวัดนครศรีธรรมราชได้ดีขึ้น ขณะที่เรื่องของการเกษตรก็เป็นเรื่องสำคัญ ที่นี่มีการปลูกยางเยอะอยู่แล้ว ในช่วง 7 เดือนที่ผ่านมาราคายางก็ขึ้นไปอย่างต่อเนื่อง โดยหวังว่าเราจะช่วยกันทำงานต่อไปเพื่อที่จะรักษาระดับราคายางให้สูงอย่างนี้ต่อไป
นายกฯ กล่าวถึงเรื่องปัญหาความยากจน ปัญหาความเหลื่อมล้ำต่าง ๆ ที่มีอยู่หลากหลายมิติ วันนี้ชาวนครศรีธรรมราชมีผู้แทนที่เป็นผู้หญิงตัวเล็กใจใหญ่ ได้มาดูแลกระทรวงที่สำคัญคือกระทรวงอุตสาหกรรม ถือเป็นกระทรวงที่ใหญ่กระทรวงหนึ่ง ซึ่งรัฐมนตรีฯ พิมพ์ภัทรา มีบทบาทสำคัญในการขับเคลื่อนเศรษฐกิจหลักของประเทศ ฉะนั้น ตนมั่นใจว่าจังหวัดนครศรีธรรมราชจะถูกพัฒนาไปสู่ศักยภาพที่สามารถไปถึงได้ นอกจากนี้ ยังมีอีกหลายมิติที่รัฐบาลพยายามจะทำอยู่ ไม่ว่าจะเป็นเรื่องการแก้หนี้นอกระบบ ที่อยากจะขอความกรุณาว่า ถ้าใครเป็นหนี้นอกระบบ เรามีระบบที่ให้เข้ามาแจ้ง และให้เจ้าหนี้กับลูกหนี้พบกัน โดยมีเจ้าหน้าที่กระทรวงการคลัง ฝ่ายความมั่นคง และฝ่ายปกครองเข้ามาช่วยดูแล ทำให้แก้ไขปัญหาหนี้สินได้ จึงอยากขอวิงวอนว่าถ้ามีปัญหาเหล่านี้ อย่าได้นิ่งนอน อย่าได้กลัวอิทธิพล บ้านเมืองมีขื่อมีแป รัฐบาลจะดูแลท่าน ทำงานมาเหนื่อยแทบตายแต่ต้องมาจ่ายดอกเบี้ยมหาโหด เชื่อว่าเป็นเรื่องที่ทุกคนรับไม่ได้ และอยากให้หมดไปจากสังคมไทย
“ตามที่รัฐมนตรีฯ กล่าวว่าจังหวัดนครศรีธรรมราชเป็นเมืองรองมา แต่ว่าเราอยากให้เป็นเมืองหลัก ผมอยากพูดว่าจังหวัดนี้เป็นจังหวัดที่ใหญ่มาก และมีศักยภาพสูงมาก มี สส. ถึง 10 ท่าน เป็นจังหวัดที่ใหญ่ที่สุดจังหวัดหนึ่งในภาคใต้ จริง ๆ แล้วไม่เคยเป็นเมืองรอง แต่เป็นเมืองหลักที่ต้องการการดูแลเอาใจใส่จากรัฐบาลให้มากขึ้น อย่างที่ผมได้เรียนคือทำงานมาแล้ว 7 เดือน รวบรวมข้อมูลมาเยอะมากแล้ว วันนี้ได้มาพบปะกับพี่น้อง จากวันนี้เป็นต้นไป เราเริ่มนับ 1 ดีกว่า ว่าเราจะขุดศักยภาพของจังหวัดนครศรีธรรมราช มาได้มากน้อยขนาดไหน การเยือนครั้งนี้เป็นครั้งแรกแต่ไม่ใช่ครั้งสุดท้าย ไม่เกินอีก 6 เดือนจะกลับมาอีก และมาดูความคืบหน้าของการทำงานของทุกคน” นายกฯ กล่าว

ที่มา : https://www.thaigov.go.th/news/contents/details/81482