รัฐบาลไทย-ข่าวทำเนียบรัฐบาล-นายกฯ พร้อมให้การต้อนรับและหารือทวิภาคีกับนายกรัฐมนตรีนิวซีแลนด์ ในห้วงการเยือนไทยอย่างเป็นทางการ ขับเคลื่อนผลการหารืออย่างเป็นรูปธรรม พร้อมผลักดันความร่วมมือระหว่างกันอย่างรอบด้าน


วันจันทร์ที่ 8 เมษายน 2567
08/04/2567
พิมพ์
นายกฯ พร้อมให้การต้อนรับและหารือทวิภาคีกับนายกรัฐมนตรีนิวซีแลนด์ ในห้วงการเยือนไทยอย่างเป็นทางการ ขับเคลื่อนผลการหารืออย่างเป็นรูปธรรม พร้อมผลักดันความร่วมมือระหว่างกันอย่างรอบด้าน
นายกฯ พร้อมให้การต้อนรับและหารือทวิภาคีกับนายกรัฐมนตรีนิวซีแลนด์ ในห้วงการเยือนไทยอย่างเป็นทางการ ขับเคลื่อนผลการหารืออย่างเป็นรูปธรรม พร้อมผลักดันความร่วมมือระหว่างกันอย่างรอบด้าน
วันนี้ (8 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เตรียมให้การต้อนรับและหารือทวิภาคีกับนายคริสโตเฟอร์ ลักซอน (The Right Honourable Christopher Luxon) นายกรัฐมนตรีนิวซีแลนด์ ในห้วงการเยือนประเทศไทยอย่างเป็นทางการในฐานะแขกของรัฐบาล (Official Visit) ระหว่างวันที่ 16 - 18 เมษายน 2567 ตามคำเชิญของนายกรัฐมนตรี
โดยนายกรัฐมนตรีจะให้การต้อนรับนายกรัฐมนตรีนิวซีแลนด์และคณะ อย่างเป็นทางการ ในวันพุธที่ 17 เมษายน 2567 ณ ทำเนียบรัฐบาล โดยนายกรัฐมนตรีมีกำหนดพบหารือทวิภาคีกับนายกรัฐมนตรีนิวซีแลนด์ เพื่อกระชับความร่วมมือระหว่างไทยกับนิวซีแลนด์ในทุกด้าน พร้อมทั้งหารือร่วมกับภาคเอกชนนิวซีแลนด์ หลังจากนั้น ผู้นำทั้งสองจะร่วมเป็นสักขีพยานในการลงนามความตกลงระหว่างหน่วยงานที่เกี่ยวข้องของไทยและนิวซีแลนด์ และการแถลงข่าวร่วม โดยภายหลังเสร็จสิ้น นายกรัฐมนตรีจะเป็นเจ้าภาพเลี้ยงรับรองอาหารกลางวันเพื่อเป็นเกียรติแก่นายกรัฐมนตรีนิวซีแลนด์
โฆษกประจำสำนักนายกรัฐมนตรี กล่าวว่า การเยือนในครั้งนี้ สะท้อนถึงความสัมพันธ์อันใกล้ชิดระหว่างไทยกับนิวซีแลนด์ และเป็นโอกาสในการส่งเสริมความร่วมมือระหว่างกันให้ใกล้ชิดยิ่งขึ้น และจะเป็นโอกาสในการกระชับความร่วมมือทวิภาคีระหว่างกันในทุกด้าน โดยเฉพาะด้านกลาโหมและความมั่นคง เศรษฐกิจ พลังงานสะอาด นวัตกรรม การศึกษาและวัฒนธรรม ตลอดจนการส่งเสริมความร่วมมือในระดับประชาชน ซึ่งไทยและนิวซีแลนด์ได้เห็นชอบที่จะออกถ้อยแถลงร่วมกันในโอกาสการเยือนดังกล่าวด้วย
อนึ่ง การเยือนในครั้งนี้ ถือเป็นการเยือนประเทศไทยอย่างเป็นทางการของนายกรัฐมนตรีนิวซีแลนด์ในรอบ 11 ปี โดยมีนาย Simon Watts รัฐมนตรีด้านการเปลี่ยนแปลงสภาพภูมิอากาศนิวซีแลนด์ นาย Paolo Garcia สมาชิกสภาผู้แทนราษฎรนิวซีแลนด์ คณะเจ้าหน้าที่หน่วยงานภาครัฐที่เกี่ยวข้อง รวมทั้งคณะนักธุรกิจนิวซีแลนด์ร่วมคณะเยือนประเทศไทยในครั้งนี้ด้วย

ที่มา : https://www.thaigov.go.th/news/contents/details/81461