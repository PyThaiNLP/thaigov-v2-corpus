รัฐบาลไทย-ข่าวทำเนียบรัฐบาล-ดีอี ร่วมกล่าวเปิดการประชุม Information Session ในหัวข้อ “Healthy Aging in Thailand through ICT”


วันจันทร์ที่ 1 เมษายน 2567
ดีอี ร่วมกล่าวเปิดการประชุม Information Session ในหัวข้อ “Healthy Aging in Thailand through ICT”
ดีอี ร่วมกล่าวเปิดการประชุม Information Session ในหัวข้อ “Healthy Aging in Thailand through ICT”
วันนี้ 1 เมษายน 2567 นายณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) ได้ร่วมกล่าวเปิดการประชุม Information Session ในหัวข้อ “Healthy Aging in Thailand through ICT” ร่วมกับ Ms. Atsuko Okuda ตำแหน่ง Regional Director for Asia and the Pacific และ Dr. Olivia Corazon Nieveras ตำแหน่ง Acting WHO Representative to Thailand โดยการประชุมดังกล่าวจัดโดยสหภาพโทรคมนาคมระหว่างประเทศ (International Telecommunication Union : ITU) ร่วมกับกระทรวงดิจิทัลเพื่อเศรษฐกิจและสังคม และมีผู้แทนจากสำนักงานส่งเสริมเศรษฐกิจดิจิทัล สถาบันข้อมูลขนาดใหญ่ (องค์การมหาชน) กระทรวงสาธารณสุข องค์การอนามัยโลก (WHO) และหน่วยงานที่เกี่ยวข้องเข้าร่วมเป็นวิทยากร เมื่อวันที่ ๑ เมษายน ๒๕๖๗ เวลา ๑๔.๐๐ - ๑๖.๓๐ น. ณ สำนักงานภูมิภาคเอเชียและแปซิฟิกของ ITU ถนนแจ้งวัฒนะ กรุงเทพฯ
การประชุมครั้งนี้จัดขึ้นด้วยวัตถุประสงค์เพื่อทำความเข้าใจและวิเคราะห์แนวโน้มและความท้าทายที่ประชากรกลุ่มผู้สูงอายุในประเทศไทยต้องเผชิญ บทบาทของเทคโนโลยีและสารสนเทศ (ICT) ที่จะมีส่วนในการส่งเสริมการสูงวัยอย่างมีสุขภาวะ (Healthy aging) และการเข้าถึงดิจิทัลอย่างครอบคลุมของประชากรกลุ่มผู้สูงอายุในประเทศไทย ตลอดจนเพื่อเป็นเวทีให้หน่วยงานที่เกี่ยวข้องได้มีส่วนร่วมและอำนวยความสะดวกในการเจรจาระหว่างกันเพื่อทำความเข้าใจถึงความต้องการและความท้าทายที่ประชากรกลุ่มผู้สูงอายุในประเทศไทยเผชิญ
ในโอกาสนี้ นายณัฐพล ณัฏฐสมบูรณ์ รองปลัดกระทรวงฯ ได้ร่วมแบ่งปันการดำเนินงานของกระทรวงฯ ในการสนับสนุนประชากรกลุ่มผู้สูงอายุในโลกยุคดิจิทัลปัจจุบัน อาทิ โครงการพัฒนาระบบคลาวด์กลางด้านสาธารณสุขของประเทศไทย โครงการสร้างช่องทางการเผยแพร่สื่อดิจิทัลเพื่อรู้เท่าทันและรับมือภัยออนไลน์ “Retro OK” ผ่านแพลตฟอร์ม Facebook Group และโครงการ Media for Senior ซึ่งผลิตและเผยแพร่สื่อเพื่อสร้างความตระหนักรู้ถึงประโยชน์ของการใช้เทคโนโลยีดิจิทัลให้แก่ผู้สูงอายุและประชาชนทั่วไป

ที่มา : https://www.thaigov.go.th/news/contents/details/81162