รัฐบาลไทย-ข่าวทำเนียบรัฐบาล-“วราวุธ” เผย ศรส. - พม. ลงพื้นที่ชลบุรี ช่วยทวด อายุ 103 ปี เก็บของเก่าขายประทังชีวิต สั่ง วางแผนช่วยเหลือพัฒนาคุณภาพชีวิตทั้งครอบครัว


วันจันทร์ที่ 1 เมษายน 2567
“วราวุธ” เผย ศรส. - พม. ลงพื้นที่ชลบุรี ช่วยทวด อายุ 103 ปี เก็บของเก่าขายประทังชีวิต สั่ง วางแผนช่วยเหลือพัฒนาคุณภาพชีวิตทั้งครอบครัว
“วราวุธ” เผย ศรส. - พม. ลงพื้นที่ชลบุรี ช่วยทวด อายุ 103 ปี เก็บของเก่าขายประทังชีวิต สั่ง วางแผนช่วยเหลือพัฒนาคุณภาพชีวิตทั้งครอบครัว
เมื่อวันที่ 31 มีนาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่ศูนย์เร่งรัดจัดการสวัสดิภาพประชาชน (ศรส.) จ.ชลบุรี กระทรวง พม. เข้าช่วยเหลือ คุณทวดอายุ 103 ปี ที่สู้ชีวิต ด้วยการเดินเก็บของเก่าขายประทังชีวิต นั่งพักอยู่ริมถนน (บ้านสวน ซอย 11) ในพื้นที่ จ.ชลบุรี ว่า กระทรวง พม. โดยศูนย์เร่งรัดจัดการสวัสดิภาพประชาชน (ศรส.) จ.ชลบุรี ได้ส่งหน่วยปฏิบัติการเคลื่อนที่เร็ว พร้อมด้วย ศูนย์พัฒนาการจัดสวัสดิการสังคมผู้สูงอายุบ้านบางละมุง จ.ชลบุรี ลงพื้นที่ช่วยเหลือคุณทวด โดยพบที่บริเวณหน้าการไฟฟ้าส่วนภูมิภาค จ.ชลบุรี และไปลงพื้นที่เยี่ยมบ้านพักของคุณทวด ที่ ต.บ้านสวน อ.เมือง จ.ชลบุรี  ซึ่งมักจะมาเก็บของเก่าอยู่หน้าการไฟฟ้าฯ และนั่งพักอยู่บริเวณดังกล่าวตลอดทั้งวัน ทำมานานกว่า 5 ปี โดยในช่วงเช้าจะมีบุตรมาส่งและมารับในช่วงเย็น
นายวราวุธ กล่าวว่า เจ้าหน้าที่ พม. ได้พูดคุยกับคุณทวดสามารถถามตอบรู้เรื่อง ไม่มีโรคประจำตัวใดๆ แต่เคยเข้ารับการผ่าตัดบริเวณหน้าท้อง ร่างกายแข็งแรง ช่วยเหลือตนเองได้ดี สำหรับครอบครัวคุณทวด ภรรยาเสียชีวิตแล้ว มีบุตรร่วมกัน 9 คน ขณะนี้พักอาศัยอยู่กับบุตรสาว อายุ 45 ปี และ บุตรชาย อายุ 67 ปี ประกอบอาชีพเก็บของเก่าขาย ปัจจุบันได้รับสิทธิสวัสดิการสังคมเป็นเบี้ยยังชีพผู้สูงอายุ 1,000 บาทต่อเดือน และเงินจากการขายของเก่า อีกทั้งมีผู้ใจบุญที่ผ่านมาให้เงิน ประมาณเดือนละ 1,000 บาท
นายวราวุธ กล่าวว่า ในเบื้องต้น กระทรวง พม. โดยศูนย์พัฒนาการจัดสวัสดิการสังคมผู้สูงอายุบ้านบางละมุง จ.ชลบุรี และ เทศบาลเมืองบ้านสวน ได้มอบเครื่องอุปโภคบริโภคที่จำเป็นให้กับครอบครัวคุณทวด และสำนักงานพัฒนาสังคมและความมั่นคงของมนุษย์จังหวัดชลบุรี จะดำเนินเรื่องพิจารณาการขอเงินสงเคราะห์ และสิทธิสวัสดิการสังคมที่พึงได้รับเพิ่มเติม อีกทั้ง ทีม พม.หนึ่งเดียว จ.ชลบุรี จะวางแผนการช่วยเหลือในการพัฒนาคุณภาพชีวิตคุณทวด และครอบครัวร่วมกับเทศบาลเมืองบ้านสวนและหน่วยงานที่เกี่ยวข้องในพื้นที่ อย่างไรก็ตาม หากพบเห็นผู้ตกทุกข์ได้ยาก ประสบปัญหาความเดือดร้อนทางสังคม  ขอให้แจ้งมาที่ ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านฮอตไลน์ พม. 1300 บริการฟรีตลอด 24 ชั่วโมง เรามีหน่วยปฏิบัติการเคลื่อนที่เร็ว พร้อมลงพื้นที่ช่วยเหลืออย่างรวดเร็วทันที
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #วราวุธศิลปอาชา #ผู้สูงอายุ #ชลบุรี

ที่มา : https://www.thaigov.go.th/news/contents/details/81165