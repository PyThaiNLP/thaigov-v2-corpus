รัฐบาลไทย-ข่าวทำเนียบรัฐบาล-กรมทางหลวงชนบท เตือนลักทรัพย์ของทางราชการมีโทษจำคุกสูงสุด 7 ปี หลังตรวจพบผู้ลักลอบตัดสายไฟฟ้า บนสายทาง ชม.3038 จังหวัดเชียงใหม่ 


วันจันทร์ที่ 1 เมษายน 2567
กรมทางหลวงชนบท เตือนลักทรัพย์ของทางราชการมีโทษจำคุกสูงสุด 7 ปี หลังตรวจพบผู้ลักลอบตัดสายไฟฟ้า บนสายทาง ชม.3038 จังหวัดเชียงใหม่
....
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 10 (เชียงใหม่) แขวงทางหลวงชนบทเชียงใหม่ หมวดบำรุงทางหลวงชนบทแม่แตง ออกตรวจสายทาง ชม.3038 แยก ทล.107 - เขื่อนแม่งัดสมบูรณ์ชล อำเภอแม่แตง จังหวัดเชียงใหม่ เนื่องจากประชาชนในพื้นที่ได้แจ้งเรื่องไฟฟ้าส่องสว่างในสายทางดังกล่าวดับบ่อย ทช. จึงออกลาดตระเวนตรวจสอบสายทางอย่างต่อเนื่อง และพบว่าพื้นที่บริเวณดังกล่าวมีผู้กระทำความผิดลักตัดสายไฟฟ้าแสงสว่าง ซึ่งการกระทำดังกล่าวส่งผลให้ประชาชนที่สัญจรไป - มาบนสะพานหรือถนน ไม่ได้รับความสะดวกปลอดภัยและเป็นสาเหตุหนึ่งที่ทำให้เกิดอุบัติเหตุ เกิดความสูญเสียต่อชีวิตและทรัพย์สิน ทั้งยังเป็นความผิดฐานทำลายหรือทำให้เสียหายแก่ทางหลวง มีโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับตาม พ.ร.บ. ทางหลวง พ.ศ. 2535 มาตรา 43 ประกอบมาตรา 72 ซึ่งเจ้าพนักงานทางหลวงมีอำนาจจับกุมในขณะกระทำความผิดได้ เมื่อกระทำโดยมีเจตนาลักทรัพย์จึงเป็นความผิดตามประมวลกฎหมายอาญา ฐานลักทรัพย์ที่ใช้หรือมีไว้เพื่อสาธารณประโยชน์ มีโทษจำคุกตั้งแต่ 1 - 5 ปี และปรับตั้งแต่ 20,000 - 100,000 บาท ตามมาตรา 335 (10) และหากร่วมกันกระทำความผิดตั้งแต่สองคนขึ้นไปหรือกระทำในเวลากลางคืน จะมีโทษหนักขึ้น ตามมาตรา 335 วรรคสอง จำคุกตั้งแต่ 1 - 7 ปี และปรับตั้งแต่ 20,000 - 140,000 บาท และผู้กระทำผิดต้องชดใช้ค่าสินไหมทดแทนทรัพย์สินที่เสียหายและสูญหายนั้นด้วย
ทช. ขอความร่วมมือจากประชาชนในการร่วมสอดส่องดูแลทรัพย์สินของทางราชการ หากพบเหตุผิดปกติ โปรดแจ้งที่สายด่วน ทช. โทร. 1146 หรือสำนักงานทางหลวงชนบท แขวงทางหลวงชนบท และหมวดบำรุงทางหลวงชนบทในพื้นที่ทั่วประเทศ เพื่อความปลอดภัยในการเดินทางของประชาชนและเป็นการร่วมกันดูแลรักษาทรัพย์สินของทางราชการให้ประชาชนสามารถใช้ประโยชน์ได้อย่างคุ้มค่าต่อไป

ที่มา : https://www.thaigov.go.th/news/contents/details/81159