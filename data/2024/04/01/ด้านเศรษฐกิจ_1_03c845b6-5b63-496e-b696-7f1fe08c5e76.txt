รัฐบาลไทย-ข่าวทำเนียบรัฐบาล-​รองปลัดฯ ณัฏฐิญา เปิดเวทีเสริมแกร่งผู้ประกอบการภูเก็ต หนุนสร้างแบรนด์ ดันสินค้าท้องถิ่นสู่ยุคเศรษฐกิจวิถีใหม่ มุ่งยกระดับธุรกิจด้วยเทคโนโลยีและนวัตกรรม


วันจันทร์ที่ 1 เมษายน 2567
01/04/2567
พิมพ์
​รองปลัดฯ ณัฏฐิญา เปิดเวทีเสริมแกร่งผู้ประกอบการภูเก็ต หนุนสร้างแบรนด์ ดันสินค้าท้องถิ่นสู่ยุคเศรษฐกิจวิถีใหม่ มุ่งยกระดับธุรกิจด้วยเทคโนโลยีและนวัตกรรม
​รองปลัดฯ ณัฏฐิญา เปิดเวทีเสริมแกร่งผู้ประกอบการภูเก็ต หนุนสร้างแบรนด์ ดันสินค้าท้องถิ่นสู่ยุคเศรษฐกิจวิถีใหม่ มุ่งยกระดับธุรกิจด้วยเทคโนโลยีและนวัตกรรม พร้อมเร่งรัดการใช้งานระบบ i-Auditor
[จังหวัดภูเก็ต] วันที่ 28 มีนาคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานพิธีเปิดโครงการฝึกอบรมเชิงปฏิบัติการ "โครงการเสริมสร้างผู้ประกอบการอุตสาหกรรมสู่การแข่งขันเศรษฐกิจวิถีใหม่ จังหวัดภูเก็ต" ภายใต้โครงการเสริมสร้างศักยภาพผู้ประกอบการอุตสาหกรรม ประจำปีงบประมาณ พ.ศ.2566 งบประมาณเบิกแทนกัน จัดโดย สำนักงานอุตสาหกรรมจังหวัดภูเก็ต กระทรวงอุตสาหกรรม ณ โรงแรมบูกิตตา บูทีค โฮเท็ล จังหวัดภูเก็ต โดยมีนายชัยกมล พรหมทอง อุตสาหกรรมจังหวัดภูเก็ต นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายทินวัฒน์ แก้วสวี ผู้เชี่ยวชาญด้านนโยบายและยุทธศาสตร์ กองยุทธศาสตร์และแผนงาน สำนักงานปลัดกระทรวงอุตสาหกรรม นางเปมิกา ปาลวัฒน์ นักวิชาการอุตสาหกรรมชำนาญการพิเศษ รักษาการในตำแหน่งนักวิเคราะห์นโยบายและแผนเชี่ยวชาญ กรมส่งเสริมอุตสาหกรรม คณะผู้บริหารและเจ้าหน้าที่ เข้าร่วมพิธีฯ
โดยโครงการดังกล่าวมีวัตถุประสงค์เพื่อพัฒนาทักษะและความรู้ให้ผู้ประกอบการอุตสาหกรรมในจังหวัดภูเก็ต สามารถปรับตัวและขับเคลื่อนธุรกิจให้สอดคล้องกับเศรษฐกิจวิถีใหม่ โดยมุ่งเน้นไปที่การประยุกต์ใช้เทคโนโลยีดิจิทัล การออกแบบผลิตภัณฑ์ การตลาดออนไลน์ และการสร้างแบรนด์  นอกจากนี้ นางสาวณัฏฐิญา  ได้เยี่ยมชมบูธแสดงสินค้าและบริการที่ได้รับการพัฒนาภายใต้โครงการ
"กระทรวงอุตสาหกรรมให้ความสำคัญกับการพัฒนาผู้ประกอบการไทยให้มีศักยภาพและสามารถแข่งขันได้ในยุคเศรษฐกิจวิถีใหม่ โดยเฉพาะในจังหวัดภูเก็ตซึ่งเป็นเมืองท่องเที่ยวสำคัญ การพัฒนาผู้ประกอบการให้มีทักษะและความรู้ที่ทันสมัย จะช่วยส่งเสริมเศรษฐกิจและยกระดับคุณภาพชีวิตของประชาชนในท้องถิ่น ซึ่งจังหวัดภูเก็ตนั้น มีศักยภาพสูงด้านการท่องเที่ยวและบริการ การส่งเสริมผู้ประกอบการท้องถิ่นให้สามารถพัฒนาสินค้าและบริการที่มีคุณภาพ ตอบสนองความต้องการของนักท่องเที่ยว และมุ่งหวังว่าโครงการนี้จะเป็นจุดเริ่มต้นสำคัญในการขับเคลื่อนเศรษฐกิจวิถีใหม่ ส่งเสริมให้ผู้ประกอบการในท้องถิ่นนำเทคโนโลยีและนวัตกรรมมาประยุกต์ใช้ พัฒนาธุรกิจให้เติบโตอย่างยั่งยืน และสร้างรายได้ให้กับชุมชนต่อไป" นางสาวณัฏฐิญากล่าว
และในวันที่ 29 มีนาคม 2567 ได้มอบหมายให้นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายทินวัฒน์ แก้วสวี ผู้เชี่ยวชาญด้านนโยบายและยุทธศาสตร์ กองยุทธศาสตร์และแผนงาน สำนักงานปลัดกระทรวงอุตสาหกรรม นางเปมิกา ปาลวัฒน์ นักวิชาการอุตสาหกรรมชำนาญการพิเศษ รักษาการในตำแหน่งนักวิเคราะห์นโยบายและแผนเชี่ยวชาญ กรมส่งเสริมอุตสาหกรรม เข้าเยี่ยมสำนักงานอุตสาหกรรม​จังหวัด​และหารือเพื่อติดตามความคืบหน้าของโครงการที่ได้รับงบประมาณเบิกแทนกัน โดยได้เน้นย้ำและเร่งรัดการใช้ระบบตรวจสอบโรงงานอัจฉริยะ i-Auditor ซึ่งเป็นนโยบายของกระทรวงอุตสาหกรรม มุ่งเน้นการส่งเสริมและพัฒนาอุตสาหกรรมอย่างยั่งยืน ควบคู่ไปกับการดูแลสิ่งแวดล้อมและความปลอดภัยของประชาชน พร้อมอธิบายวิธีใช้งานระบบ i-Auditor แก่เจ้าหน้าที่ โดยระบบนี้เป็นระบบสารสนเทศสำหรับการตรวจกำกับดูแลสถานประกอบการ พัฒนาโดยสำนักงานปลัดกระทรวงอุตสาหกรรม ซึ่งระบบ i-Auditor จะช่วยให้การตรวจกำกับดูแลสถานประกอบการมีประสิทธิภาพมากขึ้น เพิ่มความโปร่งใสในการตรวจสอบ ลดภาระงานของเจ้าหน้าที่ตรวจ เพิ่มประสิทธิภาพในการติดตามผลการแก้ไข และเพื่อให้เจ้าหน้าที่เข้าใจแนวทางการใช้ระบบ i-Auditor มากขึ้น สามารถนำไปใช้ในการทำงานได้อย่างมีประสิทธิภาพ

ที่มา : https://www.thaigov.go.th/news/contents/details/81124