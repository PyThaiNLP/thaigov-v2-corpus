รัฐบาลไทย-ข่าวทำเนียบรัฐบาล-วธ.ร่วมสืบสานประเพณีแห่ลูกแก้วและพิธีบรรพชาสามเณรภาคฤดูร้อ เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯสยามบรมราชกุมารี


วันจันทร์ที่ 1 เมษายน 2567
วธ.ร่วมสืบสานประเพณีแห่ลูกแก้วและพิธีบรรพชาสามเณรภาคฤดูร้อ เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯสยามบรมราชกุมารี
วธ.ร่วมสืบสานประเพณีแห่ลูกแก้วและพิธีบรรพชาสามเณรภาคฤดูร้อ เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯสยามบรมราชกุมารี
วธ.ร่วมสืบสานประเพณีแห่ลูกแก้วและพิธีบรรพชาสามเณรภาคฤดูร้อ เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯสยามบรมราชกุมารี
วันอาทิตย์ที่ ๓๑ มีนาคม ๒๕๖๗ เวลา ๑๓.๓๐ น. กระทรวงวัฒนธรรม โดยกรมการศาสนา จัดประเพณีแห่ลูกแก้ว บรรพชาสามเณรภาคฤดูร้อน ภายใต้โครงการเสริมสร้างคุณธรรมจริยธรรม ค่านิยมและความเป็นไทย ณ วัดสันปูเลยสะหลีเวียงแก้ว อำเภอดอยสะเก็ด จังหวัดเชียงใหม่ โดยมีพระราชรัชมุนี รองเจ้าคณะจังหวัดเชียงใหม่ เป็นประธานฝ่ายสงฆ์ นายพลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม เป็นประธานฝ่ายฆราวาส พร้อมด้วยนายชัยพล สุขเอี่ยม อธิบดีกรมการศาสนา ผู้บริหาร เจ้าหน้าที่ คณะศรัทธา และพุทธศาสนิกชนเข้าร่วม
กรมการศาสนา กระทรวงวัฒนธรรม ร่วมกับคณะสงฆ์ สำนักงานวัฒนธรรมจังหวัดเชียงใหม่ จัดพิธีบรรพชาสามเณรและบวชศีลจาริณี ภายใต้โครงการเสริมสร้างคุณธรรมจริยธรรม ค่านิยมและความเป็นไทย โดยจัดประเพณีบวชลูกแก้วและพิธีบรรพชาสามเณรเฉลิมพระเกียรติ ถวายเป็นพระราชกุศลแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ ๒ เมษายน ณ วัดสันปูเลยสะหลีเวียงแก้ว ตำบลสันปูเลย อำเภอดอยสะเก็ด จังหวัดเชียงใหม่ โดยมีการจัดพิธีบรรพชาสามเณรและบวชศีลจาริณีในอีก ๓ จังหวัดนำร่อง ได้แก่ จังหวัดประจวบคีรีขันธ์ ประเพณีงานเดือน ๕, จังหวัด นครศรีธรรมราช ประเพณีทำขวัญนาค และจังหวัดอุดรธานี ประเพณีแห่นาคม้าย่อง นอกจากนี้ยังได้ร่วมกับคณะสงฆ์ จังหวัด สำนักงานวัฒนธรรมจังหวัด และสถานศึกษา รวมทั้งหน่วยงาน ๗๒ จังหวัดทั่วประเทศ ดำเนินการจัดกิจกรรมแบบบูรณาการ โดยคาดว่าจะมีเด็กและเยาวชนเข้าร่วมกิจกรรมทั่วประเทศรวมกว่า ๑๐๐,๐๐๐ คน ทั้งนี้ เพื่อส่งเสริมให้เด็กและเยาวชนได้มีโอกาสร่วมพิธีเฉลิมพระเกียรติฯ บำเพ็ญความดีถวายเป็นพระราชกุศล
การบวชสามเณรภาคฤดูร้อน ณ วัดสันปูเลยสะหลีเวียงแก้ว จังหวัดเชียงใหม่นั้น เปิดให้นาคเข้ารายงานตัวได้ในวันที่ ๒๙ มีนาคม ๒๕๖๗ เพื่อฝึกหัดสวดบทคำขอบรรพชาเป็นสามเณร ซักซ้อมพิธีกรรมการบรรพชาเป็นสามเณร และมีพิธีปลงผมลูกแก้วในเวลา ๑๖.๐๐ น. วันที่ ๓๐ มีนาคม ๒๕๖๗ มีกิจกรรมรับลูกแก้ว โดยลูกแก้วจะได้เดินทางไปขอขมาพระสงฆ์และญาติมิตร จากนั้นในวันที่ ๓๑ มีนาคม ๒๕๖๗ มีการเดินขบวนมายังวัดสันปูเลยสะหลีเวียงแก้ว เพื่อทำพิธีบรรพชาลูกแก้ว ซึ่งพุทธศาสนิกชนชาวไทย ถือว่าการบรรพชาสามเณร เป็นการแสดงความกตัญญูกตเวทิตาต่อบุพการีและผู้มีอุปการคุณอย่างสูง ซึ่งถือปฏิบัติสืบต่อกันมา เพื่อร่วมสืบสานประเพณีการบรรพชาให้คงอยู่คู่สังคมไทย ส่งเสริมให้เด็ก เยาวชน มีคุณธรรมจริยธรรม มีวินัย มีจิตสาธารณะ มีจิตใจที่เข้มแข็งเติบโตเป็นพลเมืองที่ดีมีคุณภาพ ซึ่งนอกจากนี้เยาวชนจะได้เข้าร่วมบรรพชาสามเณรแล้ว ยังได้เรียนรู้ภาควิชาการทางพระพุทธศาสนา ภาคปฏิบัติและการทำกิจกรรมร่วมกันของสามเณร ซึ่งการศึกษาเรียนรู้หลักธรรมคำสอนทางพระพุทธศาสนามีความเหมาะสมกับวัย เพื่อให้นำหลักธรรมไปประยุกต์ใช้ในการดำเนินชีวิตประจำวัน รวมทั้งมีความกตัญญู ส่งผลให้มีจิตใจที่เข้มแข็งเป็นพลเมืองที่ดีมีคุณภาพ และนำไปประยุกต์ใช้ในการดำเนินชีวิตประจำวัน เพื่อพัฒนาตนเองให้เป็นพลเมืองดีของสังคมและประเทศชาติต่อไป

ที่มา : https://www.thaigov.go.th/news/contents/details/81130