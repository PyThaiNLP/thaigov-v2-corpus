รัฐบาลไทย-ข่าวทำเนียบรัฐบาล-พ่อเมืองเพชรบุรีจับมือแม่บ้านมหาดไทย ผสานพลัง “บวร” นำภาคีเครือข่ายสานความเกื้อหนุนระหว่างวัดและชุมชน ช่วยเหลือกลุ่มเปราะบาง เน้นย้ำ ใช้กลไกการมีส่วนร่วม ยกระดับคุณภาพชีวิตประชาชน


วันจันทร์ที่ 1 เมษายน 2567
01/04/2567
พิมพ์
พ่อเมืองเพชรบุรีจับมือแม่บ้านมหาดไทย ผสานพลัง “บวร” นำภาคีเครือข่ายสานความเกื้อหนุนระหว่างวัดและชุมชน ช่วยเหลือกลุ่มเปราะบาง เน้นย้ำ ใช้กลไกการมีส่วนร่วม ยกระดับคุณภาพชีวิตประชาชน
พ่อเมืองเพชรบุรีจับมือแม่บ้านมหาดไทย ผสานพลัง “บวร” นำภาคีเครือข่ายสานความเกื้อหนุนระหว่างวัดและชุมชน ช่วยเหลือกลุ่มเปราะบาง เน้นย้ำ ใช้กลไกการมีส่วนร่วม ยกระดับคุณภาพชีวิตประชาชนทุกพื้นที่ให้มีความเป็นอยู่ที่ดีขึ้นอย่างยั่งยืน
เมื่อวันที่ 31 มี.ค. 67 นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี เปิดเผยว่า จังหวัดเพชรบุรีและชมรมแม่บ้านมหาดไทยจังหวัดเพชรบุรี ภายใต้การนำของนางพัณณ์ชิตา นำพูลสุขสันติ์ ประธานแม่บ้านมหาดไทยจังหวัดเพชรบุรี พร้อมด้วย พระภิกษุสงฆ์ นายอำเภอเมืองเพชรบุรี หัวหน้าส่วนราชการ และพี่น้องประชาชนร่วมกันทำบุญตักบาตร สานโครงการพลังบวร สร้างความเข้มแข็งให้ชุมชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษา 6 รอบ 28 กรกฎาคม 2567 ณ วัดเขมาภิรัติการาม ตำบลหัวสะพาน อำเภอเมืองเพชรบุรี จังหวัดเพชรบุรี
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวว่า จังหวัดเพชรบุรีได้ดำเนินการตามนโยบายของกระทรวงมหาดไทย ที่มุ่งเน้นในการส่งเสริมการมีส่วนร่วมให้กับสังคมและประชาชนอย่างยั่งยืน (Sustainable Development Goals: SDGs) ตามบันทึกข้อตกลงความร่วมมือโครงการเกื้อหนุนระหว่างวัดและชุมชน ร่วมกับมหาเถรสมาคม โดยเจ้าประคุณ สมเด็จมหาธีราจารย์ กรรมการมหาเถรสมาคม เจ้าอาวาสวัดพระเชตุพนวิมลมังคลาราม ประธานคณะกรรมการฝ่ายสาธารณสงเคราะห์ของมหาเถรสมาคม และสถาบันเทคโนโลยีพระจอมเกล้าเจ้าคุณทหารลาดกระบัง ซึ่งมีเป้าหมายเพื่อสนับสนุนภารกิจงานสาธารณสงเคราะห์ และส่งเสริมให้มหาเถรสมาคมสามารถขับเคลื่อนงานปฏิรูปกิจการพระพุทธศาสนา ทั้งการส่งเสริมความร่วมมือภาคีเครือข่าย การสาธารณสงเคราะห์เพื่อสังคมที่ยั่งยืน ด้วยการนำหลักการ 4 ประการ คือ 1) สงเคราะห์ 2) เกื้อกูล 3) พัฒนา และ 4) บูรณาการ มาเป็นหลักในการทำงาน ประสานความร่วมมือในรูปแบบพลัง “บวร” คือ บ้าน วัด ราชการ สู่การพึ่งพาตนเองอย่างเข้มแข็งและช่วยเหลือเกื้อกูล เสริมสร้างให้คนในสังคมมีจิตใจที่เป็นบุญเป็นกุศล เลื่อมใสในพระพุทธศาสนา ลด ละ การทำบาปและสิ่งที่เป็นอกุศล สิ่งไม่ดีไม่งาม แทนที่ด้วยการเพิ่มพูนการทำความดี ทำบุญ ทำกุศล ช่วยกันดูแลสังคม ประชาชนให้ทำมาหาเลี้ยงชีพที่จะนำไปสู่ความเข้มแข็งของชุมชน ขยายผลไปยังตำบล อำเภอ จังหวัด ให้เกิดผลเป็นรูปธรรมต่อไป
“การทำกิจกรรมสานโครงการพลังบวร สร้างความเข้มแข็งให้ชุมชน เป็นการร่วมมือร่วมใจกันของทุกฝ่าย โดยข้าราชการและประชาชนชาวเพชรบุรีที่มีจิตใจศรัทธาแห่งความช่วยเหลือจำนวนมาก ได้มาร่วมกันทำบุญตักบาตร บริจาคสิ่งของเครื่องใช้ เครื่องอุปโภค บริโภค รวมถึงข้าวสาร อาหารแห้ง เพื่อนำไปช่วยเหลือกลุ่มเปราะบาง ให้ชาวบ้านผู้ยากไร้ ผู้ด้อยโอกาส ผู้ป่วยติดเตียง ในพื้นที่อำเภอเมืองเพชรบุรี ซึ่งนับว่านับเป็นประสานความร่วมมือในรูปแบบพลัง “บวร” คือ บ้าน วัด ราชการ ซึ่งทั้งหมดแล้วล้วนแต่มีจุดประสงค์เดียวกัน คือ การให้ความช่วยเหลือเกื้อกูลผู้เดือดร้อน ผู้ยากไร้ ผู้ด้อยโอกาส รวมถึงกลุ่มเปราะบางที่ต้องการความช่วยเหลือ ได้บรรเทาทุกข์ มีกินมีใช้ ขยายผลไปสู่ยกระดับคุณภาพชีวิตประชาชนทุกพื้นที่ให้มีความเป็นอยู่ที่ดีขึ้นอย่างยั่งยืน” นายณัฏฐชัยฯ กล่าว
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวต่ออีกว่า สิ่งสำคัญในการขยายผลไปสู่ในระดับพื้นที่หลังจากนี้ คือ การดำเนินการด้วยกลไกการดำเนินงานของภาคีเครือข่ายขับเคลื่อนงานภายใต้กรอบแนวทางในการพัฒนาคุณภาพชีวิตของประชาชน ที่มุ่งเสริมเสาหลักของประเทศชาติ ได้แก่ ชาติ ศาสนา และพระมหากษัตริย์ ให้เป็นสถาบันหลักในการพัฒนาคุณภาพชีวิตของประชาชนอย่างยั่งยืน ด้วยยุทธศาสตร์การขับเคลื่อนที่สอดคล้องและเชื่อมโยงกับกิจการพระพุทธศาสนาตามพันธกิจคณะสงฆ์ 6 ด้าน คือ การปกครอง การศาสนศึกษา การศึกษาสงเคราะห์ การเผยแพร่ การสาธารณูปการ และการสาธารณสงเคราะห์ กำหนดเป้าหมายการพัฒนาให้สอดคล้องกับหลักปรัชญาของเศรษฐกิจพอเพียง เพื่อพัฒนาคุณภาพชีวิต พัฒนาชุมชน รวมทั้งสืบสานวัฒนธรรม ประเพณีอันดีงามร่วมกัน สร้างโอกาส และความเสมอภาค เพื่อลดความเหลื่อมล้ำในสังคม ดูแลประชาชนทุกกลุ่ม ทุกช่วงวัยอย่างทั่วถึงมากยิ่งขึ้น ด้วยการสร้างความมั่นคงทางอาหารในทุกครัวเรือนตามโครงการ “บ้านนี้มีรัก ปลูกผักกินเอง” และโครงการ “ทางนี้มีผล ผู้คนรักกัน” ตามพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และน้อมนำหลักปรัชญาของเศรษฐกิจพอเพียงและทฤษฎีใหม่ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาใช้เพื่อทำให้พี่น้องประชาชนมีความเป็นอยู่ที่ดี “พอกิน พออยู่ พอใช้ พอร่มเย็น” พี่น้องประชาชนสามารถพึ่งพาตนเอง นำไปสู่การสร้างงาน สร้างอาชีพ สร้างรายได้ ส่งเสริมความรู้ทางวิชาการให้ประชาชน เพื่อนำทักษะความรู้มาพัฒนา ปรับใช้ในการดำรงชีวิต มีการดูแลซึ่งกันและกัน เพื่อยกระดับคุณภาพชีวิตที่ดี นำไปสู่การเป็น “หมู่บ้านยั่งยืน” (Sustainable Village) ที่ประชาชนทุกคนมีความมั่นคงและมีความสุขอย่างยั่งยืน
“ขอกราบนมัสการขอบพระคุณพระภิกษุสงฆ์ ที่เป็นตัวแทนภาคศาสนา และขอขอบคุณชมรมแม่บ้านมหาดไทยจังหวัดเพชรบุรี ตลอดจนทุกภาคีเครือข่ายทั้ง 7 ภาคีเครือข่าย ที่มาร่วมกันสร้างสรรค์สิ่งที่ดีให้เกิดขึ้นในพื้นที่จังหวัดเพชรบุรี ขอฝากท่านนายอำเภอทุกอำเภอ เป็นผู้นำในการผลักดันและขับเคลื่อนให้เกิดสิ่งที่ดีต่อสังคม จับมือให้ทุกภาคส่วนเข้ามาช่วยลงมือลงแรงไปด้วยกัน ซึ่งสิ่งที่เราทุกคนจะได้รับนอกจากจะเป็นความสุขทางใจแล้ว ยังช่วยทำให้คนในชุมชนของเรามีความเข้มแข็งมั่นคง พร้อมยกระดับคุณภาพชีวิตพี่น้องประชาชนชาวเพชรบุรีให้มีความเป็นอยู่ที่ดีขึ้นอย่างยั่งยืน” นายณัฏฐชัยฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81132