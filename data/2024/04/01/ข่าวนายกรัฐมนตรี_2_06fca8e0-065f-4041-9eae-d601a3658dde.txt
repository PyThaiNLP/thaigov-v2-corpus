รัฐบาลไทย-ข่าวทำเนียบรัฐบาล-​นายกฯ ตรวจเยี่ยมชาวแฟลตดินแดง สั่งการหน่วยงานที่เกี่ยวข้อง เร่งแก้ไขปัญหา ยกระดับความเป็นอยู่ให้ดีขึ้น


วันจันทร์ที่ 1 เมษายน 2567
01/04/2567
พิมพ์
​นายกฯ ตรวจเยี่ยมชาวแฟลตดินแดง สั่งการหน่วยงานที่เกี่ยวข้อง เร่งแก้ไขปัญหา ยกระดับความเป็นอยู่ให้ดีขึ้น
​นายกฯ ตรวจเยี่ยมชาวแฟลตดินแดง สั่งการหน่วยงานที่เกี่ยวข้อง เร่งแก้ไขปัญหา ยกระดับความเป็นอยู่ให้ดีขึ้น
วันนี้ (1 เมษายน 2567) เวลา 15.30 น. ณ ลานกีฬาแฟลต 51 - 53 ซอยประชาสงเคราะห์ 11 เขตดินแดง นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ลงพื้นที่พบปะกับประชาชนและผู้เกี่ยวข้อง ถึงการยกระดับคุณภาพชีวิตความเป็นอยู่ของประชาชน ปัญหาการจัดการขยะ ปัญหาการจราจรในพื้นที่ และปัญหายาเสพติด ซึ่งเป็นปัญหาที่รัฐบาลให้ความสำคัญและมอบแนวทางผู้เกี่ยวข้องไปดำเนินการแก้ไขอย่างเร่งด่วน โดยมีนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นายชัชชาติ สิทธิพันธุ์ ผู้ว่าราชการกรุงเทพมหานคร ร่วมตรวจเยี่ยมด้วย
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า นายกฯ กล่าวกับประชาชนภายหลังลงพื้นที่ว่า วันนี้มาที่นี่ไม่ได้มาเพื่อจะทำคะแนนอะไร มาดูความเดือดร้อนของพี่น้องประชาชนจริง ๆ ไม่ว่าจะเป็นตึกที่อยู่อาศัยที่มีการชำรุดเป็นอันตราย ที่ขั้นแรกคงต้องมาซ่อมแซมให้เสร็จภายในเดือนกรกฎาคมปีนี้ก่อน เพื่อให้ชีวิตความเป็นอยู่มีความปลอดภัย และมาดูเรื่องการบริหารจัดการขยะ ซึ่งวันนี้มีการเก็บขยะไปดีแล้ว แต่ต้องมีการดูระยะยาวว่าจะมีการเก็บขยะอย่างไรให้เป็นการแก้ปัญหาระยะยาว สืบเนื่องกับเรื่องที่รถขยะเข้ามาไม่ได้ เรื่องของการจอดรถ สถานที่จอดรถไม่พอ
นายกฯ กล่าวต่อไปว่า พอเราอยู่กันเยอะ ปัญหาเรื่องยาเสพติดก็มีปัญหาเยอะ วันนี้ตนมาพร้อมกับรักษาการผู้บัญชาการตำรวจแห่งชาติเพื่อจะได้ดูแลปัญหาอย่างบูรณาการ ได้สอบถามปัญหาเรื่องยาเสพติดไป ก็บอกว่าพยายามแก้ไขอย่างต่อเนื่อง เรื่องการพนัน บ่อน ท่านยืนยันว่าไม่มี ถ้าใครว่ามี ทราบเบาะแสก็ขอให้บอกด้วย
นายกฯ ระบุ ปัญหาผู้ป่วยติดเตียง วันนี้ได้มาเห็นสถานที่จริง ซึ่งรัฐมนตรีว่าการกระทรวงการพัฒนาสังคมและความมั่นคงของมนุษย์ได้มีการมอบงบประมาณประจำเดือนให้ เดือนละประมาณ 5,000 บาท กระทรวงสาธารณสุขก็ได้นำนักกายภาพฯ เข้ามาช่วยบริหารจัดการ มาช่วยดูแลคนที่มีผู้ป่วยติดเตียง ด้านผู้ว่าราชการกรุงเทพมหานคร ก็บอกว่าพื้นที่ตรงนี้สามารถเป็นพื้นที่ที่เล่นกีฬาได้ออกกำลังกายได้ ก็จะมาพัฒนาเพื่อให้ใช้งานได้อย่างจริงจัง ซึ่งตนเองจะกลับมาดูอีก และจะกำชับเรื่องที่ได้มีการพูดกันไว้ให้ได้มีการพัฒนาอย่างต่อเนื่อง
โอกาสนี้ นายกฯ ได้เยี่ยมให้กำลังใจผู้ป่วยติดเตียง พร้อมมอบรถเข็นและมอบเครื่องอุปโภคบริโภคกลุ่มเปราะบาง จำนวน 20 ราย สำหรับแฟลตแห่งนี้ มีประชาชนอาศัยประมาณกว่า 3,800 คน ทั้งนี้ ระหว่างการเดินเยี่ยมพบปะประชาชน มีประชาชนชูป้ายให้กำลังใจนายกฯ พร้อมชูป้ายสนับสนุนเงินดิจิทัลวอลเล็ตด้วย

ที่มา : https://www.thaigov.go.th/news/contents/details/81158