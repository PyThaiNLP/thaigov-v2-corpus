รัฐบาลไทย-ข่าวทำเนียบรัฐบาล-​วันนี้ (วันที่ ๑ เมษายน ๒๕๖๗) กระทรวงกลาโหม กับ บริษัทเครือเจริญโภคภัณฑ์ จำกัด ลงนามร่วมกันในบันทึกข้อตกลงความร่วมมือในการส่งเสริมพัฒนาบุคลากรทั้งด้านการศึกษา และอาชีพ


วันจันทร์ที่ 1 เมษายน 2567
​วันนี้ (วันที่ ๑ เมษายน ๒๕๖๗) กระทรวงกลาโหม กับ บริษัทเครือเจริญโภคภัณฑ์ จำกัด ลงนามร่วมกันในบันทึกข้อตกลงความร่วมมือในการส่งเสริมพัฒนาบุคลากรทั้งด้านการศึกษา และอาชีพ
...
เมื่อเวลา ๑๑๐๐ ณ ห้องพินิตประชานาถ ในศาลาว่าการกลาโหม นายสุทิน คลังแสง รมว.กห. และนายธนินท์ เจียรวนนท์ ประธานอาวุโส บริษัท เครือเจริญโภคภัณฑ์ จำกัด ให้เกียรติเป็นสักขีพยานในพิธีลงนามบันทึกข้อตกลงความร่วมมือระหว่างกระทรวงกลาโหม กับบริษัท เครือเจริญโภคภัณฑ์ จำกัด โดยมี พล.อ.สนิธชนก สังขจันทร์ ปล.กห. เป็นผู้รับมอบอำนาจจาก รมว.กห. ลงนามร่วมกับ นายสุภกิต เจียรวนนท์ ประธานกรรมการบริษัทฯ และมี ผบ.ทสส., ผบ.ทบ., ผบ.ทร. และ ผบ.ทอ. หรือผู้แทน เข้าร่วมในพิธีฯ
ซึ่งจัดทำขึ้นเพื่อส่งเสริมให้บุคลากรของกระทรวงกลาโหม ครอบครัวข้าราชการ ได้รับโอกาสทางการศึกษาในระดับที่สูงขึ้น โดยมีทุนการศึกษาในระดับประกาศนียบัตรวิชาชีพ (ปวช.) ประกาศนียบัตรวิชาชีพชั้นสูง (ปวส.) และปริญญาตรี
ในการนี้ นายสุทิน คลังแสง รมว.กห. ได้กล่าวขอบคุณ นายธนินท์ เจียรวนนท์ ประธานอาวุโสบริษัทฯ และผู้เข้าร่วมพิธีฯ ซึ่งตนมีความรู้สึกยินดีเป็นอย่างยิ่งที่ได้รับเกียรติให้เป็นสักขีพยานในการลงนามบันทึกความเข้าใจฯ ในครั้งนี้ โดยจะส่งเสริมให้บุคลากรของกระทรวงกลาโหม ครอบครัว และลูกจ้าง ได้รับโอกาสทางการศึกษาในระดับที่สูงขึ้น อันจะนำไปสู่การประกอบอาชีพที่มั่นคง สนับสนุนข้าราชการของกระทรวงกลาโหมให้มีความพร้อม ความเชี่ยวชาญ และความเหมาะสมที่จะเข้าทำงานภายใต้ธุรกิจของบริษัทฯ โดยเฉพาะอย่างยิ่งทหารกองประจำการ และทหารอาสาที่จะได้นำความรู้ที่ได้รับไปสร้างอาชีพและรายได้ที่มั่นคงภายหลังจากปลดประจำการ ตลอดจนเป็นการสนับสนุนกิจกรรมที่เป็นประโยชน์ต่อประเทศชาติ ประชาชน และองค์กรต่อไป
ที่มา โฆษกกระทรวงกลาโหม
#กระทรวงกลาโหม #สำนักงานปลัดกระทรวงกลาโหม #กองบัญชาการกองทัพไทย #กองทัพบก #กองทัพเรือ #กองทัพอากาศ #บริษัทเครือเจริญโภคภัณฑ์จำกัด

ที่มา : https://www.thaigov.go.th/news/contents/details/81136