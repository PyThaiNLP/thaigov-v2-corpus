รัฐบาลไทย-ข่าวทำเนียบรัฐบาล-เอกอัครราชทูตแห่งสาธารณรัฐยูกันดา ประจำประเทศไทยเข้าเยี่ยมคารวะรัฐมนตรีว่าการกระทรวงยุติธรรม 


วันจันทร์ที่ 1 เมษายน 2567
01/04/2567
พิมพ์
เอกอัครราชทูตแห่งสาธารณรัฐยูกันดา ประจำประเทศไทยเข้าเยี่ยมคารวะรัฐมนตรีว่าการกระทรวงยุติธรรม
เอกอัครราชทูตแห่งสาธารณรัฐยูกันดา ประจำประเทศไทยเข้าเยี่ยมคารวะรัฐมนตรีว่าการกระทรวงยุติธรรม เพื่อแสดงความขอบคุณในการช่วยเหลือชาวยูกันดาที่ถูกล่อลวงไปทำงานผิดกฎหมายในประเทศเพื่อนบ้าน
ในวันจันทร์ที่ ๑ เมษายน ๒๕๖๗ เวลา ๑๔.๑๕ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้การต้อนรับ นางเบตตี้ โอเยลลา บิกอมบ์ (BETTY OYELLA BIGOMBE) เอกอัครราชทูตแห่งสาธารณรัฐยูกันดา ประจำประเทศไทย และคณะ ณ ห้องรับรองสำนักงานรัฐมนตรี อาคารกระทรวงยุติธรรม โดยมี พันตำรวจตรี ยุทธนา แพรดำ รองอธิบดีกรมสอบสวนคดีพิเศษ รักษาราชการแทน อธิบดีกรมสอบสวนคดีพิเศษ ร้อยตำรวจเอก ทินวุฒิ สีละพัฒน์ ผู้อำนวยการกองกิจการต่างประเทศและคดีอาชญากรรมระหว่างประเทศ พันตำรวจตรี สิริวิชญ์ ชาญเตชะสิทธิ์กุล ผู้อำนวยการกองคดีการค้ามนุษย์ กรมสอบสวนคดีพิเศษ นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ กรมคุ้มครองสิทธิและเสรีภาพ และนางสาวอทิตยา ทองบุญ ผู้อำนวยการกองการต่างประเทศ สำนักงานปลัดกระทรวงยุติธรรม เข้าร่วมหารือ
การหารือดังกล่าว สืบเนื่องด้วยสถานเอกอัครราชทูตสาธารณรัฐยูกันดา ประจำเทศไทยซึ่งมีถิ่นพำนัก ณ กรุงกัวลาลัมเปอร์ มีหนังสือขอความร่วมมือจากกระทรวงยุติธรรมตามหลักมนุษยธรรม เพื่อให้ความช่วยเหลือพลเมืองยูกันดา จำนวนกว่า ๓๐ คน ที่ถูกกักขังหน่วงเหนี่ยวหรือควบคุมตัวโดยไม่สมัครใจ และถูกบังคับใช้แรงงาน โดยให้ทำงานเป็นเวลานานโดยไม่ได้รับค่าตอบแทน ในบริเวณภูเขาของรัฐฉาน สาธารณรัฐแห่งสหภาพเมียนมา โดยเมื่อวันที่ ๓๐ มีนาคม ๒๕๖๗ กระทรวงยุติธรรม โดยกรมสอบสวนคดีพิเศษ ได้ประสานงานเพื่อช่วยเหลือผ่านเครือข่ายภาคประชาชน ดีเอสไอ ซึ่งเป็นการบูรณาการความร่วมมือกับมูลนิธิพัฒนาการศึกษาไร้พรหมแดน บก.ควบคุม ฉก.ราชมนู ฝ่ายปกครองและเจ้าหน้าที่ตำรวจสถานีตำรวจภูธรพบพระ จนสามารถช่วยเหลือพลเมืองยูกันดาจำนวน ๒๓ คน ซึ่งแจ้งความประสงค์ขอกลับประเทศเพื่อผ่านทางประเทศไทยได้ที่บริเวณตำบลช่องแคบ อำเภอพบพระ จังหวัดตาก จากกรณีดังกล่าว เอกอัครราชทูตสาธารณรัฐยูกันดา ประจำเทศไทย ได้กล่าวแสดงความขอบคุณที่ให้ความช่วยเหลือทางมนุษยธรรมแก่ชาวยูกันดา ตลอดจนตระหนักถึงความจำเป็นในการมีมาตรการป้องกันกับแรงงานชาวยูกันดาที่ถูกล่อลวงไปทำงานผิดกฎหมายในประเทศเพื่อนบ้าน โดยใช้ประเทศไทยเป็นทางผ่านต่อไปในอนาคต
ในโอกาสดังกล่าว รัฐมนตรีว่าการกระทรวงยุติธรรม ได้กล่าวว่ายินดีให้ความร่วมมือกับสาธารณรัฐยูกันดาเพื่อป้องกันและปราบปรามการค้ามนุษย์ในทุกรูปแบบ เพื่อไปให้ถึงต้นตอผู้กระทำผิด และได้มอบหมายให้กองคดีการค้ามนุษย์ กรมสอบสวนคดีพิเศษ ดำเนินการในส่วนที่เกี่ยวข้องเพื่อประโยชน์แห่งความยุติธรรมและหลักมนุษยธรรม ต่อไป

ที่มา : https://www.thaigov.go.th/news/contents/details/81164