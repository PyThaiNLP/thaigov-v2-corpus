รัฐบาลไทย-ข่าวทำเนียบรัฐบาล-พ่อเมืองนครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอนาแก เน้นย้ำ การทำงานต้อง "รองเท้าสึกก่อนกางเกงขาด" พร้อมมุ่งพัฒนาคุณภาพชีวิต


วันจันทร์ที่ 1 เมษายน 2567
01/04/2567
พิมพ์
พ่อเมืองนครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอนาแก เน้นย้ำ การทำงานต้อง "รองเท้าสึกก่อนกางเกงขาด" พร้อมมุ่งพัฒนาคุณภาพชีวิต
พ่อเมืองนครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอนาแก เน้นย้ำ การทำงานต้อง "รองเท้าสึกก่อนกางเกงขาด" พร้อมมุ่งพัฒนาคุณภาพชีวิตของพี่น้องประชาชนให้ดีขึ้นในทุกมิติอย่างยั่งยืน
เมื่อวันที่ 31 มี.ค. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอนาแก โดยมีหัวหน้าส่วนราชการระดับจังหวัด นายอำเภอ หัวหน้าส่วนราชการระดับอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่นในพื้นที่ เข้าร่วมการตรวจติดตามฯ ในครั้งนี้ด้วย
นายวันชัย จันทร์พร ผู้ว่าราชการจังหวัดนครพนม กล่าวว่า ตนพร้อมด้วยผู้บริหารจังหวัดนครพนมได้ลงพื้นที่อำเภอนาแก เพื่อติดตามการขับเคลื่อนนโยบายของรัฐบาลเเละกระทรวงมหาดไทย โดยมีการประชุมชี้แจงและมอบแนวทางการปฏิบัติราชการให้กับนายอำเภอ ปลัดอำเภอ กำนัน และผู้บริหารองค์กรปกครองส่วนท้องถิ่นในพื้นที่อำเภอนาแกเพื่อสร้างความเข้าใจ และสร้างการรับรู้ถึงแนวทางการขับเคลื่อนนโยบายสำคัญของรัฐบาลและกระทรวงมหาดไทย โดยมุ่งเน้นการบูรณาการหน่วยงานที่เกี่ยวข้องให้ทำหน้าที่ให้ดีที่สุด ซึ่งนายอำเภอในฐานะนายกรัฐมนตรีประจำอำเภอ ต้องเป็นผู้นำในการเชิญชวนให้ภาคีเครือข่ายมาร่วมสร้างสรรค์สิ่งดี ๆ ร่วม Change for Good ด้วยจิตใจที่รุกรบ มีการประชาสัมพันธ์เชิงรุกให้พี่น้องประชาชนรับทราบถึงแนวทางและนโยบายของกระทรวงมหาดไทยและรัฐบาล พร้อมมีความตั้งใจที่อยากจะพัฒนาพื้นที่ให้เป็นพื้นที่แห่งรอยยิ้มเเละความสุขอย่างยั่งยืน ซึ่งในฐานะราชสีห์ผู้ภักดีต่อเเผ่นดิน ต้องหมั่นลงพื้นที่เพื่อไปร่วมคิดและพูดคุย ร่วมวางแผน ร่วมทำ รองเท้าต้องสึกก่อนกางเกงขาด จึงจะสามารถทำให้พี่น้องประชาชนในพื้นที่ร่วมรับประโยชน์ได้อย่างภาคภูมิใจ
“ในการมอบนโยบายครั้งนี้มุ่งเน้นไปที่การพัฒนาคุณภาพชีวิตของประชาชนในทุกมิติ โดยเฉพาะพี่น้องกลุ่มเปราะบาง เพื่อหาเเนวทางในการพัฒนาและยกระดับคุณภาพชีวิตที่ดีขึ้นอย่างเท่าเทียมเเละเสมอภาค สิ่งสำคัญของการบำบัดทุกข์ บำรุงสุข คือ การสร้างความเข้มแข็งให้กับชุมชน ซึ่งข้าราชการและเจ้าหน้าที่ของภาครัฐต้องอุทิศกายและใจเพื่อส่วนรวมในการที่จะเป็นตัวเชื่อมประสาน เป็นโซ่ข้อกลางให้กับทุกภาคส่วน และเป็นผู้ขับเคลื่อนงานในพื้นที่ให้เกิดประโยชน์สูงสุด และเป็นรูปธรรม ” นายวันชัยฯ กล่าวในช่วงต้น
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า หลังจากได้มีการประชุมชี้แจงและมอบแนวทางการปฏิบัติราชการแล้ว ตนและคณะได้ตรวจเยี่ยมการดำเนินโครงการหมู่บ้านยั่งยืน เฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และน้อมนำแนวทางพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” ด้วยการส่งเสริมให้ประชาชนร่วมกันปลูกพืชผักสวนครัว สามารถลดรายจ่าย เพิ่มรายได้ สามารถพึ่งพาตนเองได้อย่างยั่งยืน โดยมีการจัดกิจกรรมในพื้นที่ตำบลหนองสังข์ อำเภอนาแก ดังนี้ 1) ร่วมกิจกรรมปลูกผักในศาสนสถาน ณ แปลงผักวัดสระพังทอง หมู่ที่ 1 ตำบลหนองสังข์ 2) ตรวจเยี่ยมคุ้มบ้าน และทางนี้มีผล ผู้คนรักกัน 3) ชมอาคารศูนย์ศิลปะวัฒนธรรมตำบลหนองสังข์ 4) ติดตามความก้าวหน้าการทอผ้าลายผ้าพระราชทาน "ผ้าลายสิริวชิราภรณ์" ณ กลุ่มทอผ้าพื้นเมืองบ้านหนองสังข์ หมู่ที่ 1 5) ชมการแสดงหมอลำย้อนยุคไทกะเลิงหนองสังข์ ณ ศูนย์เรียนรู้ชุมชนบ้านหนองสังข์ หมู่ที่ 1 6) ติดตามการน้อมนำแนวพระราชดำริของสมเด็จพระกนิษฐาธิราชเจ้ากรมสมเด็จพระเทพรัตนราชสุดาฯ สยามบรมราชกุมารี สู่ปฏิบัติการปลูกพืชผักสวนครัว เพื่อสร้างความมั่นคงทางอาหาร ณ วัดศรีเจริญสุขบ้านหนองสังข์ หมู่ที่ 10 7) ร่วมกิจกรรมปลูกผักในศาสนสถาน ณ แปลงผักวัดศรีเจริญสุข บ้านหนองสังข์ หมู่ที่ 10 8) เยี่ยมครัวเรือนกลุ่มเปราะบางด้านที่อยู่อาศัย นางอุตส่าห์ ไชยพันโท บ้านเลขที่ 32 หมู่ที่ 10 9) เยี่ยมให้กำลังใจการดำเนินงานกลุ่มทอผ้าพื้นเมืองบ้านหนองสังข์ "กลุ่มพระทำ" และ 10) ร่วมกันดำเนินการนำร่องปลูกดอกดาวเรือง เฉลิมพระเกียรติพระบาทสมเด็จพระเจ้าอยู่หัว โดยมีแนวนโยบายให้ดำเนินการในทุกพื้นที่ของจังหวัดนครพนม ให้ดอกดาวเรืองเบ่งบานพร้อมกันในวันที่ 28 กรกฎาคม 2567
นายวันชัย จันทร์พร ผู้ว่าราชการจังหวัดนครพนม กล่าวในตอนท้ายว่า การจัดกิจกรรมในพื้นที่ตำบลหนองสังข์ อำเภอนาแก ทั้ง 10 กิจกรรมนี้ สอดคล้องกับเป้าหมายการพัฒนาที่ยั่งยืนขององค์การสหประชาชาติ ด้วยการสร้างความมั่นคงทางอาหาร ปลูกฝังค่านิยมในการพึ่งพาตนเอง และน้อมนำหลักปรัชญาเศรษฐกิจพอเพียงมาปรับใช้ในชีวิตประจำวัน และยังเป็นการส่งเสริมการขับเคลื่อนกิจกรรมวันดินโลก (World Soil Day) ของกระทรวงมหาดไทย ที่มุ่งมั่นสร้างการรับรู้ตามแนวคิด "ดินดี น้ำดี ชีวีมีสุขอย่างยั่งยืน" ให้เกิดการจัดการและอนุรักษ์ดิน และน้ำ ซึ่งเป็นทรัพยากรสำคัญของชีวิต ทำให้สังคม ชุมชน และโลกมีแหล่งผลิตอาหารที่มีคุณภาพ และสอดคล้องกับปณิธานของพระบาทสมเด็จพระเจ้าอยู่หัว ที่มุ่งมั่นในการทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง ซึ่งคนมหาดไทยในฐานะราชสีห์ผู้ภักดีต่อแผ่นดินที่ต้องมุ่งมั่นทำหน้าที่เป็นข้าราชการที่ดีในพระบาทสมเด็จพระเจ้าอยู่หัว มีอุดมการณ์หลักในการบำบัดทุกข์ บำรุงสุข เพื่อแบ่งเบาพระราชภาระของพระองค์ท่าน ด้วยการบูรณาการร่วมกับภาคีเครือข่ายทุกภาคส่วน สร้างความสุขอย่างยั่งยืนให้เกิดกับพี่น้องประชาชนในทุกมิติ
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/81131