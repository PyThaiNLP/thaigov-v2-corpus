รัฐบาลไทย-ข่าวทำเนียบรัฐบาล-1 เม.ย.นี้ ผู้ประกันตนรับบริการตรวจสุขภาพในสถานประกอบการ สธ.พร้อมร่วมมือ สปส.-สปสช. จัดบริการเชิงรุกเพิ่มความสะดวก


วันจันทร์ที่ 1 เมษายน 2567
1 เม.ย.นี้ ผู้ประกันตนรับบริการตรวจสุขภาพในสถานประกอบการ สธ.พร้อมร่วมมือ สปส.-สปสช. จัดบริการเชิงรุกเพิ่มความสะดวก
รัฐมนตรีว่าการกระทรวงสาธารณสุข เผย  สำนักงานประกันสังคม และ สำนักงานหลักประกันสุขภาพแห่งชาติ บูรณาการความร่วมมือตรวจสุขภาพเชิงรุกให้กับผู้ประกันตนในสถานประกอบการ เพิ่มความสะดวกในการเข้ารับบริการโดยไม่ต้องลางาน
รัฐมนตรีว่าการกระทรวงสาธารณสุข เผย  สำนักงานประกันสังคม และ สำนักงานหลักประกันสุขภาพแห่งชาติ บูรณาการความร่วมมือตรวจสุขภาพเชิงรุกให้กับผู้ประกันตนในสถานประกอบการ เพิ่มความสะดวกในการเข้ารับบริการโดยไม่ต้องลางาน และยังได้รับการตรวจสุขภาพครอบคลุมตามสิทธิประโยชน์ทุกรายการ ช่วยลดรายการตรวจสุขที่ซ้ำซ้อน ลดค่าใช้จ่ายด้านสุขภาพภาพรวม ทำให้การบริหารงบประมาณด้านสุขภาพมีประสิทธิภาพมากขึ้น
โดยกระทรวงสาธารณสุข พร้อมร่วมจัดบริการตรวจสุขภาพเชิงรุกถึงที่ ขณะที่ สปสช. เตรียม เจรจากรมบัญชีกลางและรัฐวิสาหกิจอื่นๆ ร่วมบูรณาการต่อไป
วันนี้ (1 เมษายน 2567) ที่ บริษัท ดูโฮม จำกัด (มหาชน) จังหวัดปทุมธานี นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานในพิธีเปิดการบูรณาการตรวจสุขภาพเชิงรุกในสถานประกอบการ (kick off) ระหว่าง สำนักงานประกันสังคม (สปส.) และ สำนักงานหลักประกันสุขภาพแห่งชาติ (สปสช.) โดยมี นายแพทย์จเด็จ ธรรมธัชอารี เลขาธิการ สปสช. นายบุญสงค์ ทัพชัยยุทธ์ เลขาธิการ สปส. นายภาสกร บุญญลักษม์ ผู้ว่าราชการจังหวัดปทุมธานี กรรมการผู้จัดการใหญ่ บริษัทธนาคารกรุงไทย จำกัด (มหาชน) และกรรมการผู้จัดการใหญ่บริษัทดูโฮม จำกัดร่วมงาน
นายแพทย์ชลน่าน กล่าวว่า กระทรวงสาธารณสุขมุ่งสร้างเสริมสุขภาพที่ดีให้กับคนไทยทุกคน ทุกสิทธิอย่างทั่วถึงและเท่าเทียมลดการเจ็บป่วยรุนแรงและเสียชีวิตจากโรคที่ป้องกันได้ โดยเน้นการป้องกันสุขภาพมากกว่าการรักษา ด้วยการตรวจคัดกรองสุขภาพ ค้นหาความผิดปกติ และนำเข้าสู่กระบวนการรักษาตั้งแต่ระยะเริ่มแรกซึ่งการบูรณาการความร่วมมือของ สปส. และ สปสช. ครั้งนี้ถือเป็นจุดเริ่มต้นที่ดีของการร่วมกันดูแลคนไทยให้ได้รับสิทธิการบริการสาธารณสุขที่มีมาตรฐานและมีประสิทธิภาพ ตามมาตรา 5 แห่งพระราชบัญญัติหลักประกันสุขภาพแห่งชาติ พ.ศ. 2545 ที่ครอบคลุมการสร้างเสริมสุขภาพและป้องกันโรค และยังช่วยลดความซ้ำซ้อนของชุดบริการตรวจสุขภาพประจำปีของ สปส. และชุดสิทธิประโยชน์สร้างเสริมสุขภาพและป้องกันโรคของ สปสช. ในบางรายการด้วย โดยผู้ประกันตนจะได้รับการตรวจสุขภาพที่ครอบคลุมตามสิทธิประโยชน์ทุกรายการที่ทั้ง 2 หน่วยงานกำหนด ภายใต้การให้บริการของหน่วยบริการในระบบเดียวกัน เริ่มดำเนินการพร้อมกันทั่วประเทศ ตั้งแต่วันที่ 1 เมษายนนี้เป็นต้นไป ซึ่งจะทำให้การบริหารจัดการงบประมาณด้านสุขภาพในภาพรวมมีประสิทธิภาพมากขึ้น
“ที่ผ่านมา ส่วนใหญ่ผู้ประกันตนต้องไปรับบริการตรวจสุขภาพที่สถานพยาบาลในช่วงเวลาทำการ ทำให้ไม่สะดวกเรื่องการลาหรือหยุดงาน การตรวจสุขภาพเชิงรุกในสถานประกอบการ จึงเป็นอีกบริการที่เข้ามารองรับในจุดนี้ ช่วยอำนวยความสะดวกให้ผู้ประกันตนได้รับบริการโดยไม่ต้องลางาน และในรายที่ผลการตรวจสุขภาพผิดปกติก็จะได้รับการติดตามดูแลรักษาสุขภาพอย่างต่อเนื่อง ซึ่งส่วนนี้กระทรวงสาธารณสุข พร้อมให้ความร่วมมือในการจัดบริการตรวจสุขภาพเชิงรุกแก่ผู้ประกันตนในสถานประกอบการ โดยมีสถานพยาบาลในสังกัดที่ขึ้นทะเบียนกับ สปส. และ สปสช. พอเพียงและครอบคลุมทุกพื้นที่ สามารถให้บริการได้อย่างทั่วถึง” นายแพทย์ชลน่านกล่าว
นายแพทย์ชลน่านกล่าวต่อว่า สำหรับสิทธิสวัสดิการรักษาพยาบาลข้าราชการและครอบครัว ที่บริหารโดยกรมบัญชีกลาง กระทรวงการคลัง ซึ่งกำหนดสิทธิประโยชน์เรื่องการตรวจสุขภาพประจำปีไว้เช่นเดียวกัน ขณะนี้ สปสช. ได้เตรียมขยายการบูรณาการความร่วมมือกับกรมบัญชีกลาง เพื่อให้เกิดประโยชน์ต่อการบริหารงบประมาณภาพรวมของประเทศ รวมไปถึงรัฐวิสาหกิจอื่นๆ ที่มีการกำหนดสิทธิประโยชน์ด้านการสร้างเสริมสุขภาพและป้องกันโรคด้วย
*************************************1 เมษายน 2567

ที่มา : https://www.thaigov.go.th/news/contents/details/81123