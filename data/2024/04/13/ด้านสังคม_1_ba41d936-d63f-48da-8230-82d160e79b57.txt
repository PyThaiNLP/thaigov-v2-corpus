รัฐบาลไทย-ข่าวทำเนียบรัฐบาล-ดีอี เตือน!!! พบข่าวปลอม ไม่ควรสระผมก่อนอาบน้ำ เพราะทำให้เส้นเลือดแตกได้ ระบาดหนักโซเชียล วอนอย่าแชร์


วันเสาร์ที่ 13 เมษายน 2567
ดีอี เตือน!!! พบข่าวปลอม ไม่ควรสระผมก่อนอาบน้ำ เพราะทำให้เส้นเลือดแตกได้ ระบาดหนักโซเชียล วอนอย่าแชร์
ดีอี เตือน!!! พบข่าวปลอม ไม่ควรสระผมก่อนอาบน้ำ เพราะทำให้เส้นเลือดแตกได้ ระบาดหนักโซเชียล วอนอย่าแชร์
กระทรวงดิจิทัลเพื่อเศรษฐกิจและสังคม (ดีอี) พบข่าวปลอมเกี่ยวกับสุขภาพที่สัปดาห์นี้ติดท็อป 3 อันดับแรก ประชาชนให้ความสนใจสูง อันดับที่ 1 “ไม่ควรสระผมก่อนอาบน้ำ เพราะทำให้เส้นเลือดแตกได้” รองลงมาเป็น “มีรอยจุดสีขาวบนเล็บ เป็นสัญญาณเตือนของการติดเชื้อราที่เล็บและร่างกายขาดแร่ธาตุ” และ “ปวดบั้นเอว ฉี่เหม็น คลื่นไส้อาเจียน ตัวและขาบวมควรล้างของเสียออกจากร่างกาย ก่อนจะป่วยเป็นโรคไต” ทั้งนี้ ขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นตกเป็นเหยื่อของมิจฉาชีพ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ ฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 5 - 11 เมษายน 2567 พบข้อความที่เข้ามาทั้งหมด 1,200,605 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 138 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 108 ข้อความ ตามมาด้วยการแจ้งเบาะแสผ่าน Line Official จำนวน 29 ข้อความ และแจ้งเบาะแสผ่าน Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 107 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 70 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี
และความมั่นคงภายในประเทศ จำนวน 71 เรื่อง อาทิ กรมขนส่งทางบกเปิดให้ลงทะเบียนทำใบขับขี่ออนไลน์ทางเพจศูนย์รับออกบัตรใบขับขี่ โดยตรงจากขนส่ง เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 11 เรื่อง อาทิ ลักษณะของลิ้นเสี่ยงเกิดอาการท้องอืด เป็นต้น
กลุ่มที่ 3 : ภัยพิบัติ จำนวน 1 เรื่อง อาทิ ปัญหาฝุ่นพิษภาคเหนือเริ่มรุนแรงเมื่อปี 2550 หลังนำเข้าข้าวโพดไม่เสียภาษีภายใต้ ACMECS ปี 2547 เป็นต้น
กลุ่มที่ 4 : เศรษฐกิจ จำนวน 3 เรื่อง อาทิ สินเชื่อออมสินเปิดบริการให้ยืม วงเงินขั้นต่ำ 10,000 บาท สูงสุด 1,000,000 บาท เป็นต้น
กลุ่มที่ 5 : กลุ่มอาชญากรรมออนไลน์ จำนวน 21 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มอาชญากรรมออนไลน์ และกลุ่มผลิตภัณฑ์สุขภาพ วัตถุอันตราย เครื่องสำอาง ตามลำดับ โดยข่าวที่ได้รับความสนใจจากประชาชน
มากที่สุด 10 อันดับ ได้แก่
อันดับที่ 1 : เรื่อง ไม่ควรสระผมก่อนอาบน้ำ เพราะทำให้เส้นเลือดแตกได้
อันดับที่ 2 : เรื่อง มีรอยจุดสีขาวบนเล็บ เป็นสัญญาณเตือนของการติดเชื้อราที่เล็บ และร่างกายขาดแร่ธาตุ
อันดับที่ 3 : เรื่อง ปวดบั้นเอว ฉี่เหม็น คลื่นไส้อาเจียน ตัวและขาบวม ควรล้างของเสียออกจากร่างกาย ก่อนจะป่วยเป็นโรคไต
อันดับที่ 4 : เรื่อง ทานวิตามินบีเป็นประจำก่อนนอน ช่วยป้องกันโรคหัวใจ
อันดับที่ 5 : เรื่อง ใช้น้ำยาล้างห้องน้ำ นำมาฉีดพ่นใส่นาข้าว ทำให้ผลผลิตงาม
อันดับที่ 6 : เรื่อง ลักษณะพระจันทร์เสี้ยวในเล็บมือสามารถบอกโรคได้
อันดับที่ 7 : เรื่อง บัตรสวัสดิการแห่งรัฐรับเงินเร็วขึ้น กดเงินสดใช้ได้ เริ่ม 11 เม.ย. 67
อันดับที่ 8 : เรื่อง เพจกรมส่งเสริมฝีมือเเรงงาน เปิดรับสมัครงาน
อันดับที่ 9 : เรื่อง วันที่ 8 เมษายน เป็นวันที่อากาศร้อนที่สุด กรุงเทพฯ อุณหภูมิสูงสุด 44.9 องศา
อันดับที่ 10 : เรื่อง ลักษณะของลิ้นที่เสี่ยงเกิดอาการท้องอืด
“ทั้งนี้ ดีอี มีความห่วงใยประชาชนในเรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่
ไลน์ @antifakenewscenter
เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand
และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
-------------------------------------

ที่มา : https://www.thaigov.go.th/news/contents/details/81706