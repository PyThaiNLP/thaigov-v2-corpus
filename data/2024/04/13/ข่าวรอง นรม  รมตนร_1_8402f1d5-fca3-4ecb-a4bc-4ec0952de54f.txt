รัฐบาลไทย-ข่าวทำเนียบรัฐบาล-​“รองนายกฯสมศักดิ์” อวยพรสงกรานต์ ขอให้มีแต่ความสุข-สุขภาพแข็งแรง แนะ ใช้ช่วงเวลาแห่งความสุขอย่างเต็มที่ เตือน เมาไม่ขับ ยัน รัฐบาล ห่วงใยเป็นพิเศษ 


วันเสาร์ที่ 13 เมษายน 2567
13/04/2567
พิมพ์
​“รองนายกฯสมศักดิ์” อวยพรสงกรานต์ ขอให้มีแต่ความสุข-สุขภาพแข็งแรง แนะ ใช้ช่วงเวลาแห่งความสุขอย่างเต็มที่ เตือน เมาไม่ขับ ยัน รัฐบาล ห่วงใยเป็นพิเศษ
​“รองนายกฯสมศักดิ์” อวยพรสงกรานต์ ขอให้มีแต่ความสุข-สุขภาพแข็งแรง แนะ ใช้ช่วงเวลาแห่งความสุขอย่างเต็มที่ เตือน เมาไม่ขับ ยัน รัฐบาลห่วงใยเป็นพิเศษจึงคลอดมาตรการควบคุมขายแอลกอฮอล์ช่วงสาดน้ำพร้อมทำประกันภัยอุบัติเหตุฟรีให้สมาชิกกองทุนหมู่บ้านทั่วประเทศ
วันที่ 13 เมษายน 2567 นายสมศักดิ์ เทพสุทิน รองนายกรัฐมนตรี กล่าวว่า เนื่องในโอกาสเทศกาลสงกรานต์ 2567 ตนขออวยพรให้พี่น้องประชาชนมีความสุข สุขภาพร่างกายแข็งแรง โดยเทศกาลสงกรานต์ ที่ถือว่า เป็นวันขึ้นปีใหม่ไทย ก็ขอให้พี่น้องประชาชน ประสบความสำเร็จในทุกสิ่ง ขอให้สิ่งที่ดีเกิดขึ้นกับทุกคน พร้อมขอให้สมหวังในสิ่งที่ปรารถนาในชีวิต ซึ่งในช่วงเทศกาลแห่งความสุขนี้ ที่คนในครอบครัว จะได้เจอกันพร้อมหน้าพร้อมตา ก็ขอให้มีความสุขอย่างเต็มที่ รวมถึงขอให้ระมัดระวังการเดินทางด้วย เพราะช่วงวันหยุดยาว พี่น้องประชาชนจะเดินทางกลับภูมิลำเนาจำนวนมาก ก็อาจทำให้เกิดอุบัติเหตุมากขึ้นตามไปด้วย
“ผมขอส่งความห่วงใยไปถึงทุกคน ขอให้ขับรถด้วยความปลอดภัย ดื่มไม่ขับ เพื่อตัวเราเอง และคนในครอบครัว ซึ่งในช่วงเวลาแห่งความสุข ก็ควรมีแต่ความสุข ดังนั้น ถ้าหากเมา ก็ห้ามขับขี่ โดยผมในฐานะประธานคณะกรรมการนโยบายเครื่องดื่มแอลกอฮอล์แห่งชาติ ก็ได้มีการเห็นชอบมาตรการควบคุมเครื่องดื่มแอลกอฮอล์ช่วงสงกรานต์แล้วด้วย ซึ่งจะมีการจัดพื้นที่เล่นน้ำสงกรานต์ปลอดภัย ไร้แอลกอฮอล์ - จัดพื้นที่ห้ามจำหน่าย พร้อมเพิ่ม ด่านชุมชน-ด่านครอบครัว เพื่อต้องการลดอุบัติเหตุจากการดื่มแล้วขับ โดยขอยืนยันว่า รัฐบาล มีความห่วงใยเป็นอย่างมาก รวมถึงหน่วยงานที่ผมกำกับดูแล คือ กองทุนหมู่บ้านฯ ก็มีความเป็นห่วงสมาชิกกองทุนหมู่บ้าน 13 ล้านคน จึงได้ร่วมกับ ทิพยประกันภัย ทำประกันภัยอุบัติเหตุฟรี ให้แก่สมาชิกกองทุนหมู่บ้านฯ เพื่อลดความเสี่ยงหากเกิดอุบัติเหตุด้วย” รองนายกรัฐมนตรี กล่าว
นายสมศักดิ์ กล่าวอีกว่า ในช่วงเทศกาลสงกรานต์ ตนยังได้เปิดโอกาสให้หน่วยงานภายใต้สำนักนายกรัฐมนตรี รดน้ำขอพรด้วย ซึ่งหลายคนก็มาอวยพรตน ให้ประสบความสำเร็จโครงการโคแสนล้าน ซึ่งเรื่องนี้ ตนก็ได้เน้นย้ำไปว่า เป็นเรื่องของผู้มีรายได้น้อย และเพื่อเป็นทางเลือกให้กับผู้ที่ไม่ค่อยได้รับโอกาส โดยโครงการนี้ ถือว่า ใช้งบประมาณน้อยมาก ตนจึงอยากทำเป็นตัวอย่าง เพื่อเร่งช่วยเหลือพี่น้องประชาชน ให้หลุดพ้นจากความยากจน และมีเงินเพียงพอในการใช้หนี้ได้

ที่มา : https://www.thaigov.go.th/news/contents/details/81703