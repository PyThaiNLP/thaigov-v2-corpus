รัฐบาลไทย-ข่าวทำเนียบรัฐบาล-“พิมพ์ภัทรา” เผย กระทรวงอุตสาหกรรม ได้รับร่างแผนนำกากแคดเมียมนำไปฝังกลบที่ จ.ตากแล้ว เร่งตรวจสอบความพร้อมบ่อฝังกลบหวั่นกระทบประชาชน นัดหารือผู้เกี่ยวอีกครั้ง 13 เมษายน


วันศุกร์ที่ 12 เมษายน 2567
12/04/2567
พิมพ์
“พิมพ์ภัทรา” เผย กระทรวงอุตสาหกรรม ได้รับร่างแผนนำกากแคดเมียมนำไปฝังกลบที่ จ.ตากแล้ว เร่งตรวจสอบความพร้อมบ่อฝังกลบหวั่นกระทบประชาชน นัดหารือผู้เกี่ยวอีกครั้ง 13 เมษายน
“พิมพ์ภัทรา” เผย กระทรวงอุตสาหกรรม ได้รับร่างแผนนำกากแคดเมียมนำไปฝังกลบที่ จ.ตากแล้ว เร่งตรวจสอบความพร้อมบ่อฝังกลบหวั่นกระทบประชาชน นัดหารือผู้เกี่ยวอีกครั้ง 13 เมษายน
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม รายงานความคืบหน้าการจัดการกากตะกอนแดคเมียม ของกระทรวงอุตสาหกรรม ประจำวันที่ 12 เมษายน 2567 โดยระบุว่า  จากการประชุมคณะกรรมการอำนวยการขนย้ายกากแคดเมียมและกากสังกะสี โดย ที่ประชุมได้หารือกันใน 6 ประเด็น ประกอบด้วย
1. พิจารณาคำสั่งแต่งตั้งคณะทำงานแก้ไขปัญหา และการขนย้ายกากตะกอนแคดเมียม เพื่อไม่ให้ส่งผลกระทบต่อประชาชน ซึ่ง รมว.อุตสาหกรรม ได้ลงนามเมื่อวันที่ 11 เม.ย.ที่ผ่านมา และคำสั่งตั้งคณะกรรมการอำนวยการขนย้ายกากแคดเมียมและกากสังกะสี เพื่อหาความเชื่อมโยง โดยที่ประชุมเห็นว่า คณะกรรมการอำนวยการ ฯ ยังคงปฏิบัติหน้าที่อยู่ และจะทำหน้าที่รวบรวมข้อมูล จัดทำแผนและแนวทางเบื้องต้น เพื่อให้ฝ่ายเลขาของคณะทำงานแก้ไขปัญหา ฯ นำเสนอในที่ประชุม ซึ่งมีปลัดกระทรวงอุตสาหกรรมเป็นประธาน พิจารณาให้ความเห็นชอบ
2. กระทรวงอุตสาหกรรม (อก.) โดย สอจ.ตาก สอจ.สมุทรสาคร และ สอจ.ชลบุรี และ กรอ. ได้ปรับปรุงคำสั่ง / ออกคำสั่ง เมื่อวันที่ 10 และ 11 เมษายน ถึงสถานประกอบการที่เกี่ยวข้องกับการขนย้ายกากแคดเมียมโดยผิดกฎหมายทั้งหมดแล้ว ทั้งการเพิกถอนการอนุญาตขนกาก การสั่งการตาม พ.ร.บ.โรงงาน และ พ.ร.บ.วัตถุอันตราย แต่ต้องมีการทบทวนและปรับปรุงคำสั่งอีกครั้งหลังจากได้พิจารณาแผนการขนย้ายกากตะกอนแคดเมียม ซึ่งทาง บมจ.เบาด์แอนด์บียอนด์(Beyond) จะส่งให้ อก. ภายในวันที่ 13 เมษายน 2567
3.เมื่อช่วงบ่าย วันนี้ (12 เมษายน) กพร. ได้รับข้อมูล ร่างแผนนำกากแคดเมียม กลับโรงงานที่ตาก และปิดบ่อฝังกลบ จาก Beyond และนำเสนอต่อที่ประชุมคณะกรรมการอำนวยการ ฯ ซึ่งเมื่อพิจารณาร่างแผนที่เสนอแล้ว คณะกรรมการอำนวยการ ฯ ยังมีความกังวลในเรื่องวันที่สิ้นสุดการดำเนินงาน (ประมาณกันยายน 2567) จำนวนรถบรรทุก (10 คัน น้ำหนักบรรทุก 30 ตันต่อคัน) สภาพของบ่อฝังกลบ ระบบบำบัดน้ำเสีย กระบวนการปรับเสถียรกากแคดเมียม ขั้นตอนการเคลื่อนย้าย และการดำเนินงานตามมาตรการ EIA จึงได้นัดหมายผู้บริหาร และเจ้าหน้าที่ของ Beyond หารือกับคณะกรรมการอำนวยการ ฯ ผ่านระบบออนไลน์ ในวันเสาร์ที่ 13 เมษายน เวลา 14.00 น.  อนึ่ง Beyond ได้แจ้งว่าดำเนินการปิดคลุมบ่อที่ 4 เรียบร้อยแล้ว
4. คณะกรรมการอำนวยการ ฯ ได้พิจารณาแนวทางการเคลื่อนย้ายกากแดคเมียม ซึ่งยกร่างโดย กรอ. และมีความเห็นเล็กน้อยเกี่ยวกับ ขั้นตอนและวิธีการปรับเสถียร และการเคลื่อนย้ายกากแคดเมียมไปพักที่โกดัง ก่อนลงหลุมฝังกลบ โดยคณะกรรมการไม่อยากให้มีการเคลื่อนย้ายหลายครั้ง ควรนำออกจากรถเข้าสู่หลุมฝังกลบและอาจปรับเสถียรภายในหลุมเลย ซึ่งจะได้หารือความเป็นไปได้กับ Beyond ในวันเสาร์ที่ 13 เมษายนนี้เช่นกัน
5. เพื่อให้การสื่อสารระหว่างคณะกรรมการอำนวยการ และผู้เกี่ยวข้อง เป็นไปอย่างมีประสิทธิภาพ จึงได้มีการตั้งกลุ่มไลน์เฉพาะ ระหว่าง ทีมงานฝ่ายเลขา ฝ่ายกฎหมายของทั้ง 3 กรม  สอจ.ใน 3 พื้นที่ และ กร 1 กรอ. และ  6.คณะกรรมการอำนวยการ ฯ ได้กำหนดการประชุมเพื่อ update สถานะและยกร่างแผนการขนย้ายกากแคดเมียม ทุกวันระหว่างวันที่ 12-16 เมษายน 2567 ในช่วง 14.00 น. เป็นต้นไป

ที่มา : https://www.thaigov.go.th/news/contents/details/81695