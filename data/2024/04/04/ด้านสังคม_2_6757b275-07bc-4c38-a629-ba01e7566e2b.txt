รัฐบาลไทย-ข่าวทำเนียบรัฐบาล-ดีอี จับมือ สอท. พร้อมลุย แก้ปัญหาภัยออนไลน์ ภายใน 30 วัน


วันพฤหัสบดีที่ 4 เมษายน 2567
ดีอี จับมือ สอท. พร้อมลุย แก้ปัญหาภัยออนไลน์ ภายใน 30 วัน
ดีอี จับมือ สอท. พร้อมลุย แก้ปัญหาภัยออนไลน์ ภายใน 30 วัน
ดีอี จับมือ สอท. พร้อมลุย แก้ปัญหาภัยออนไลน์ ภายใน 30 วัน
วันนี้ 4 เมษายน 2567 รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นายประเสริฐ จันทรรวงทอง ได้เชิญ พล.ต.ท.วรวัฒน์ วัฒน์นครบัญชา ผู้บัญชาการตำรวจสืบสวนสอบสวนอาชญากรรมทางเทคโนโลยี (ผบช.สอท.) มาประชุมหารือเพื่อแก้ปัญหาแก๊งคอลเซ็นเตอร์ ตามข้อสั่งการของ นายเศรษฐา ทวีสิน นายกรัฐมนตรี ให้แก้ปัญหาแก๊งคอลเซ็นเตอร์ ภายใน 30 วัน รวมถึงการปราบปรามอาชญากรรมออนไลน์ทุกรูปแบบ โดยมีผลการประชุมหารือ ดังนี้
1. กวาดล้างอาชญากรรมออนไลน์ กระทรวงดีอี จะร่วมบูรณาการกับหน่วยงานที่เกี่ยวข้อง สำนักงาน กสทช. ธนาคารต่างๆ กลต. ปปง. ดีเอสไอ และเจ้าหน้าที่ตำรวจ เพื่อกวาดล้างซิมม้า บัญชีม้า โดยจะมีการประชุมร่วมกัน ในวันที่ 9 เมษายน 2567 นี้
2. แผนการป้องกันการซื้อสินค้าออนไลน์ไม่ตรงปก โดยจะชลอการจ่ายเงินให้กับผู้ขาย เพื่อให้ผู้ซื้อมีเวลาตรวจสอบสินค้า และหารือกับ กลต. ให้มีการกำกับการโอนคริปโทเคอเรนซีที่ผิดกฎหมาย รวมทั้งตรวจสอบระเบียบการใช้ระบบการส่ง SMS เพื่อป้องกันการนำไปใช้ส่งข้อความหลอกลวง
3. หารือกับธนาคารแห่งประเทศไทย และธนาคารพาณิชย์ ในการกำหนดมาตรการที่เข้มงวดกับการเปิดบัญชีออนไลน์
4. ตัดต้นทางการเชื่อมต่อสัญญาณ ตัดเสาสัญญาณ บริเวณชายแดน ที่ต้องร่วมมือกับ สำนักงาน กสทช. ตำรวจ ทหาร และผู้ให้บริการโทรศัพท์
5. ขยายความร่วมมือในระดับนานาชาติ ประสานงานกับประเทศเพื่อนบ้าน เพื่อร่วมกันปราบปรามแก๊งคอลเซ็นเตอร์
6. กำชับ สอท. ให้จัดทำแผนปฏิบัติการในการปราบปรามแก๊งค์คอลเซ็นเตอร์ โดยจะติดตามการดำเนินการอย่างใกล้ชิด และให้ สอท. รายงานความคืบหน้าทุกสัปดาห์ และหากพบว่ามีเจ้าหน้าที่ร่วมกระทำความผิดจะเอาผิดทางอาญา
ทั้งนี้ กระทรวงดิจิทัลเพื่อเศรษฐกิจและสังคม (ดีอี) ได้ร่วมมือกับ สำนักงานตำรวจแห่งชาติ และหน่วยงานภายใต้ พ.ร.ก. ในการเร่งดำเนินการขยายผลจับกุมและทลายเครือข่ายซิมผี บัญชีม้า เพื่อแก้ไขปัญหาให้แก่พี่น้องประชาชนอย่างเร่งด่วน รวมทั้งการแก้ปัญหาการซื้อสินค้าออนไลน์ไม่ตรงปก จึงขอเตือนประชาชน ให้เพิ่มความระมัดระวังในการทำธุรกรรมออนไลน์ต่าง ๆ ให้มีความรอบคอบมากยิ่งขึ้น  หากประชาชนมีข้อสงสัย สามารถโทรปรึกษาสายด่วน AOC 1441 ได้ตลอด 24 ชั่วโมง
#กระทรวงดิจิทัล #กระทรวงดีอี #DE #รมวประเสริฐ #รมวดีอี

ที่มา : https://www.thaigov.go.th/news/contents/details/81328