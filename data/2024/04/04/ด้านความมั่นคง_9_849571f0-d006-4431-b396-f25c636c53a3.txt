รัฐบาลไทย-ข่าวทำเนียบรัฐบาล-จ.ชุมพร ขับเคลื่อน “วันดินโลก (World Soil Day)” จัดกิจกรรม “อส.จิตอาสาพัฒนา รักดิน รักน้ำ รักษ์โลก” ร่วมรักษาสิ่งแวดล้อมและทรัพยากรธรรมชาติ เพื่อส่งต่อความยั่งยืนและความอุดมสมบูรณ์


วันพฤหัสบดีที่ 4 เมษายน 2567
04/04/2567
พิมพ์
จ.ชุมพร ขับเคลื่อน “วันดินโลก (World Soil Day)” จัดกิจกรรม “อส.จิตอาสาพัฒนา รักดิน รักน้ำ รักษ์โลก” ร่วมรักษาสิ่งแวดล้อมและทรัพยากรธรรมชาติ เพื่อส่งต่อความยั่งยืนและความอุดมสมบูรณ์
จังหวัดชุมพร ขับเคลื่อน “วันดินโลก (World Soil Day)” จัดกิจกรรม “อส.จิตอาสาพัฒนา รักดิน รักน้ำ รักษ์โลก” ร่วมรักษาสิ่งแวดล้อมและทรัพยากรธรรมชาติ เพื่อส่งต่อความยั่งยืนและความอุดมสมบูรณ์ของโลกสู่ลูกหลานต่อไป
วันนี้ (4 เม.ย. 67) นายวิสาห์ พูลศิริรัตน์ ผู้ว่าราชการจังหวัดชุมพร เปิดเผยว่า จังหวัดชุมพร ได้จัดกิจกรรม “อส.จิตอาสาพัฒนา รักดิน รักน้ำ รักษ์โลก” เนื่องในโอกาสวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี และตามแนวทางของกระทรวงมหาดไทยที่ได้ให้จังหวัดทุกจังหวัดดำเนินกิจกรรมวันดินโลก ปี 2566 - 2567 โดยได้มอบหมายให้ นายวิทยา เขียวรอด ปลัดจังหวัดชุมพร/หัวหน้าฝ่ายอำนวยการกองบังคับการกองอาสารักษาดินแดนจังหวัดชุมพร นางสาวปานนภา สุภาพรเหมินทร์ หัวหน้าสำนักงานจังหวัดชุมพร ผู้แทนสมาคมแม่บ้านมหาดไทยจังหวัดชุมพร และหัวหน้าส่วนราชการ ร่วมจัดกิจกรรม
นายวิสาห์ พูลศิริรัตน์ ผู้ว่าราชการจังหวัดชุมพร กล่าวว่า กิจกรรม “อส.จิตอาสาพัฒนา รักดิน รักน้ำ รักษ์โลก” จังหวัดชุมพร ประกอบด้วย 4 กิจกรรม ได้แก่ 1) “อส.จิตอาสาพัฒนา” จัดทำป้ายกองร้อยฯ ปรับปรุงดูแลรักษาอาคารสถานที่ และกำหนดเขตปลอดบุหรี่ 2) “อส.รักดิน ”สร้างความมั่นคงทางอาหาร เช่น มีแปลงผักสวนครัว เลี้ยงไก่ไข่ เลี้ยงปลา นำผลผลิตไปบริโภค มีการขยายผลและถ่ายทอดองค์ความรู้ด้านการบำรุงดินอย่างถูกวิธี และเป็นมิตรต่อสิ่งแวดล้อม 3) “อส.รักน้ำ” น้ำคือชีวิต การดูแลรักษาแหล่งน้ำในกองร้อยฯ พัฒนาแหล่งกักเก็บน้ำ และสร้างการรับรู้ในการรักษาแหล่งน้ำ 4) “อส.รักษ์โลก” มีจุดคัดแยกขยะ จัดทำถังขยะเปียก นำขยะรีไซเคิลมาใช้ใหม่ การเพิ่มรายได้จากการคัดแยกขยะ
นายวิสาห์ พูลศิริรัตน์ ผู้ว่าราชการจังหวัดชุมพร กล่าวต่อว่า นอกจากนี้ กิจกรรมที่จัดขึ้นยังเป็นการส่งเสริมองค์ความรู้แก่กำลังพลในสังกัด เพื่อขับเคลื่อนให้เกิดผลเป็นรูปธรรมให้กับประชาชนในพื้นที่ และได้น้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในการเสริมสร้างความมั่นคงด้านอาหาร เพื่อขับเคลื่อนขยายผลให้ประชาชนมีคุณภาพชีวิตที่ดี ได้บริโภคผักปลอดสารพิษ และลดค่าใช้จ่ายในครัวเรือน ตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” โดยปลูกพืชผักที่เป็นผักพื้นบ้านประจำท้องถิ่นให้สอดคล้องกับหลักภูมิสังคม รวมถึงรับประทานอาหารให้ครบ 5 หมู่ ทั้งโปรตีนจากเนื้อปลา เป็ด ไก่ หรือไข่ แป้ง คาร์โบไฮเดรต ไขมัน เกลือแร่ และวิตามิน เพื่อเสริมสร้างพัฒนาการทำให้ได้รับสารอาหารที่ครบถ้วนและมีน้ำหนักไม่ต่ำกว่าเกณฑ์ เพื่อความอยู่ดีมีสุขของพี่น้องประชาชน
“การจัดกิจกรรมในครั้งนี้ ช่วยส่งเสริมการขับเคลื่อนเป้าหมายการพัฒนาที่ยั่งยืน (SDGs) ด้วยการสร้างความมั่นคงทางอาหาร ปลูกฝังค่านิยมในการพึ่งพาตนเอง และน้อมนำหลักปรัชญาของเศรษฐกิจพอเพียงมาปรับใช้ในชีวิตประจำวัน และยังเป็นการส่งเสริมการขับเคลื่อนกิจกรรมวันดินโลก (World Soil Day) ที่มุ่งมั่นสร้างการรับรู้ตามแนวคิด ดินดี น้ำดี ชีวีมีสุขอย่างยั่งยืน ให้เกิดการอนุรักษ์ดิน และน้ำ ซึ่งเป็นทรัพยากรสำคัญของชีวิต ทำให้สังคม ชุมชน และโลกมีแหล่งผลิตอาหารที่มีคุณภาพ ทั้งนี้ จังหวัดชุมพรจะเดินหน้าขับเคลื่อนกิจกรรมวันดินโลกต่อไปอย่างไม่หยุดยั้ง เพื่อเป็นการรักษาสิ่งแวดล้อม รักษาทรัพยากรธรรมชาติ เพื่อ Change for Good สร้างคุณภาพชีวิตที่ดีให้กับพี่น้องประชาชนอย่างยั่งยืน” นายวิสาห์ฯ กล่าวเพิ่มเติม
นายวิสาห์ พูลศิริรัตน์ ผู้ว่าราชการจังหวัดชุมพร กล่าวในช่วงท้ายว่า ขอเชิญชวนพี่น้องประชาชนร่วมเป็นส่วนหนึ่งในกิจกรรมวันดินโลก (World Soil Day) ของกระทรวงมหาดไทย ภายใต้แนวคิด ดินดี น้ำดี ชีวีมีสุขอย่างยั่งยืน (Sustainable Soil and Water for better life) เพื่อนำไปสู่การจัดการทรัพยากรดินและน้ำอย่างรู้คุณค่า ส่งต่อความยั่งยืนและความอุดมสมบูรณ์ของโลกไปยังลูกหลานของเราต่อไป เพียงเริ่มด้วยการสร้างความมั่นคงทางอาหาร การจัดการขยะ ไม่ทิ้งสิ่งปฏิกูลหรือขยะที่มีกลิ่นเหม็นลงไปในแหล่งน้ำสาธารณะ รวมถึงการลดใช้สารเคมีที่ส่งผลกระทบต่อจุลินทรีย์ และสิ่งมีชีวิตในดินที่เป็นส่วนหนึ่งของระบบนิเวศของเรา ซึ่งหากพวกเราทุกคนช่วยกันร่วมไม้ร่วมมือกันทีละเล็กทีละน้อย ก็จะเกิดพลังการขับเคลื่อนประเทศไทยที่ยั่งยืน เป็น Momentum for Change ได้อย่างเเท้จริง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81325