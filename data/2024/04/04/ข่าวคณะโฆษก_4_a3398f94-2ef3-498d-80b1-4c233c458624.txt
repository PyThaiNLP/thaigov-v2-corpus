รัฐบาลไทย-ข่าวทำเนียบรัฐบาล-​นายกฯ ห่วงและกำชับ เรื่องการดูแลและความปลอดภัยนักท่องเที่ยว หวั่นกระทบความเชื่อมั่น


วันพฤหัสบดีที่ 4 เมษายน 2567
04/04/2567
พิมพ์
​นายกฯ ห่วงและกำชับ เรื่องการดูแลและความปลอดภัยนักท่องเที่ยว หวั่นกระทบความเชื่อมั่น
​นายกฯ ห่วงและกำชับ เรื่องการดูแลและความปลอดภัยนักท่องเที่ยว หวั่นกระทบความเชื่อมั่น
วันนี้ (4 เมษายน 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ห่วงใย และสั่งการหน่วยงานที่เกี่ยวข้องกำชับการดูแลความปลอดภัยนักท่องเที่ยว รวมทั้งให้การช่วยเหลือ ดังกรณีช่วงเช้า วันนี้ (วันที่ 4 เมษายน 2567) เรือท่องเที่ยว บริเวณเกาะเต่า จ.สุราษฎร์ธานี ประสบเหตุไฟไหม้กลางทะเล ซึ่งได้รับแจ้งเหตุเรือโดยสารชื่อ “เกาะเจริญ 2” เกิดเหตุเพลิงไหม้ บริเวณอ่าวโฉลกบ้านเก่า ตำบลเกาะเต่า อำเภอเกาะพะงัน จังหวัดสุราษฎร์ธานี โดยเรือดังกล่าวออกจากสุราษฎร์ธานี เมื่อวันที่ 3 เมษายน 2567 เวลา 21.30 น. มุ่งหน้าไปเกาะเต่า บรรทุกผู้โดยสาร 90 คน และคนประจำเรือ 8 คน ขณะนี้มีเรือในพื้นที่เกาะเต่า ได้เข้าช่วยเหลือผู้โดยสาร คนประจำเรือทั้งหมดปลอดภัย และขณะนี้เจ้าหน้าที่คุมเพลิงได้แล้ว
นายกรัฐมนตรีห่วงใย และกำชับเรื่องการดูแลและความปลอดภัยนักท่องเที่ยว จากอุบัติเหตุดังกล่าว พร้อมทั้งสั่งการให้เข้มงวดเรื่องการให้ความปลอดภัย ดูแล นักท่องเที่ยวตลอดการเดินทางในประเทศไทย ทั้งที่พัก การเดินทาง เป็นต้น ให้มีมาตรฐาน เกิดความเชื่อมั่นแก่นักท่องเที่ยวที่เดินทางมายังประเทศไทย ตามนโยบายของรัฐบาลที่จะเป็น Tourism Hub ในภูมิภาค ดังนั้น ความพร้อมในการรองรับและดูแลนักท่องเที่ยวจึงเป็นเรื่องสำคัญในอันดับต้น

ที่มา : https://www.thaigov.go.th/news/contents/details/81297