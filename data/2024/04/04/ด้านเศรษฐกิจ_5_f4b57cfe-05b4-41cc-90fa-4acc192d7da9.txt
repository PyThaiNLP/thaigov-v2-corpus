รัฐบาลไทย-ข่าวทำเนียบรัฐบาล-SME D Bank คิกออฟปรากฏการณ์ธนาคารไทยพาร์ทเนอร์ TikTok ดันเอสเอ็มอีขยายตลาดด้วย “TikTok for Business” พร้อมโอกาสเข้าถึงแหล่งทุน


วันพฤหัสบดีที่ 4 เมษายน 2567
04/04/2567
พิมพ์
SME D Bank คิกออฟปรากฏการณ์ธนาคารไทยพาร์ทเนอร์ TikTok ดันเอสเอ็มอีขยายตลาดด้วย “TikTok for Business” พร้อมโอกาสเข้าถึงแหล่งทุน
SME D Bank ประกาศคิกออฟจับมือ TikTok ดันผู้ประกอบการเอสเอ็มอีไทยขยายตลาด ผ่าน “TikTok for Business” จัดโปรแกรมเติมศักยภาพสร้างโอกาสสู่ความสำเร็จ และเข้าถึงแหล่งทุน แถมจัดแคมเปญพิเศษ 100 รายแรก รับ “TikTok ads credit” มาก่อนได้ก่อน
นายประสิชฌ์ วีระศิลป์ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank มอบหมาย นายโมกุล โปษยะพิสิษฐ์ รองกรรมการผู้จัดการ เปิดเผยถึงความร่วมมือระหว่าง SME D Bank และ TikTok แพลตฟอร์มวิดีโอสั้นชั้นนำระดับโลก ว่า ปัจจุบันการซื้อขายผ่านอีคอมเมิร์ซได้รับความนิยมอย่างสูง  ปี 2566 ที่ผ่านมา ประเทศไทยมีมูลค่ากว่า 700,000 ล้านบาท เติบโตเฉลี่ยปีละ 25% ขณะที่แพลตฟอร์ม TikTok กำลังได้รับความนิยมอย่างสูง โดยบริการ “TikTok for Business” ที่เปิดตัวเมื่อปี 2563 ที่ผ่านมา มีอัตราเติบโตรวดเร็ว  ซึ่งประเทศไทยเป็นตลาดใหญ่อันดับ 2 ของภูมิภาคอาเซียน โดยมีผู้เปิดหน้าร้านใหม่มากกว่า 90,000 ราย และมียอดขายเฉลี่ยกว่า 50 ล้านบาทต่อเดือน
จากความน่าสนใจดังกล่าว ประกอบกับภารกิจของ SME D Bank ที่เป็นธนาคารเพื่อการพัฒนา นอกจากสนับสนุนด้านเงินทุนแล้ว ยังส่งเสริมด้านการพัฒนาด้วยเสมอ สอดคล้องกับแนวทางของ TikTok ที่ต้องการสร้างโอกาสให้แก่ผู้ประกอบการเอสเอ็มอีไทย โดยเฉพาะรายย่อย  จึงได้เกิดความร่วมมือระหว่าง SME D Bank กับ TikTok ขึ้น เพื่อช่วยกันสร้างประโยชน์ให้แก่ผู้ประกอบการเอสเอ็มอีขยายตลาดในยุคดิจิทัลได้อย่างมีประสิทธิภาพ ผ่านการสนับสนุนให้เปิดหน้าร้านใน TikTok พร้อมเข้าถึงเครื่องมือทางการตลาดอย่าง TikTok for Business ที่จะช่วยเพิ่มโอกาสสู่ความสำเร็จ รวมถึง การมีผู้เชี่ยวชาญจาก TikTok มาเป็นวิทยากรให้ความรู้ในหลักสูตรเข้มข้น “Get Started with TikTok”  แนะนำกลยุทธ์การตลาดออนไลน์บนแพลตฟอร์ม TikTok ใน 3 ด้านหลัก ได้แก่  TikTok Shop Solution, TikTok Ads Manager และ TikTok Creative Center จัดขึ้นต่อเนื่อง 4 รุ่น ได้แก่ รุ่นที่ 1 วันที่ 17 พ.ค. 67 ณ TikTok Office, รุ่นที่ 2 วันที่ 14 มิ.ย. 67 อาคาร SME Bank Tower, รุ่นที่ 3 วันที่ 17 ก.ค. 67 จ.เชียงใหม่ และรุ่นที่ 4 วันที่ 17 ส.ค. 67 จ.อุดรธานี เปิดรับจำนวนจำกัด ครั้งละประมาณ 300 คน รวมประมาณ 1,200 ราย
ด้าน นางชนิดา คล้ายพันธ์ Head of Public Policy-Thailand, TikTok กล่าวว่า TikTok ยินดีอย่างยิ่งที่ได้ร่วมมือกับ  SME D Bank ในการนำร่องการบูรณาการ TikTok for Business เข้าสู่กลุ่มธุรกิจในประเทศไทย ความร่วมมือครั้งนี้นับเป็นก้าวสำคัญในการสนับสนุนผู้ประกอบการรายย่อย เพื่อมอบความช่วยเหลือให้พวกเขามีความสามารถในการประยุกต์ใช้ฟีเจอร์ของแพลตฟอร์ม TikTok ให้เกิดประโยชน์อย่างมหาศาล พร้อมขยายการเข้าถึงเงินทุนและโอกาสในการประกอบธุรกิจ นอกจากนี้ TikTok มุ่งหวังว่าเทคโนโลยีและการจัดอบรมมอบความรู้ที่จำเป็นโดยผู้เชี่ยวชาญสาขาต่างๆ จาก TikTok จะช่วยให้ผู้ประกอบการเติบโตในยุคดิจิทัลอย่างมีประสิทธิภาพ ตอกย้ำความมุ่งมั่นของ TikTok ในการขับเคลื่อนการเติบโตทางเศรษฐกิจและส่งเสริมนวัตกรรมในประเทศไทย
ผู้สนใจร่วมกิจกรรมได้โดยสมัครสมาชิกแพลตฟอร์ม “DX by SME D Bank” (https://dx.smebank.co.th/)  พิเศษสำหรับผู้เข้าร่วมกิจกรรมและผ่านหลักสูตร 100 ท่านแรก จะได้รับ “TikTok ads credit” มูลค่า 1,000 บาท เพื่อนำไปใช้ประโยชน์การทำตลาดเข้าถึงกลุ่มลูกค้าเป้าหมายได้อย่างกว้างขวาง  นอกจากนั้น  ผู้เข้าร่วมยังได้รับโอกาสเข้าถึงแหล่งทุนจาก SME D Bank ผ่านสินเชื่อ “จิ๋วสุดแจ๋ว” นำไปลงทุน ขยาย ปรับปรุง ปรับเปลี่ยนรูปแบบธุรกิจ หรือหมุนเวียนเสริมสภาพคล่องธุรกิจ วงเงินกู้สูงสุด 500,000 บาทต่อราย ไม่ต้องใช้หลักทรัพย์ค้ำประกัน อัตราดอกเบี้ยเริ่มต้น 1.125% ต่อเดือน หรือ MLR+6%ต่อปี ผ่อนชำระนานสูงสุด 5 ปี

ที่มา : https://www.thaigov.go.th/news/contents/details/81315