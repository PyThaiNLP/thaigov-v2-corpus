รัฐบาลไทย-ข่าวทำเนียบรัฐบาล-​นายกฯ ย้ำ รมต.อีก 1 เก้าอี้ ยังเป็นโควต้า พปชร. ชี้คุณสมบัติต้องถูกตามกฎหมาย เชื่อคัดบุคคลที่เหมาะสม


วันพฤหัสบดีที่ 4 เมษายน 2567
04/04/2567
พิมพ์
​นายกฯ ย้ำ รมต.อีก 1 เก้าอี้ ยังเป็นโควต้า พปชร. ชี้คุณสมบัติต้องถูกตามกฎหมาย เชื่อคัดบุคคลที่เหมาะสม
​นายกฯ ย้ำ รมต.อีก 1 เก้าอี้ ยังเป็นโควต้า พปชร. ชี้คุณสมบัติต้องถูกตามกฎหมาย เชื่อคัดบุคคลที่เหมาะสม
วันนี้ (4 เมษายน 2567) เวลา 10.00 น. ณ อาคารรัฐสภา ถนนสามเสน เขตดุสิต กรุงเทพมหานคร ก่อนการประชุมสภาผู้แทนราษฎร ชุดที่ 26 ปีที่ 1 ครั้งที่ 32 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อซักถามข้อเท็จจริงหรือเสนอแนะปัญหาต่อคณะรัฐมนตรี โดยไม่มีการลงมติ ตามรัฐธรรมนูญแห่งราชอาณาจักรไทย มาตรา 152 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังกล่าวถึงกรณีศาลรัฐธรรมนูญ ไม่รับคำร้องวินิจฉัยคุณสมบัติ นายไผ่ ลิกค์ สส. กำแพงเพชร พรรคพลังประชารัฐว่า ยังไม่ได้ดูรายละเอียด อย่างไรวันนี้ ตนเองจะอยู่ที่สภาถึงค่ำ ก็อาจจะเจอกับหลายๆ ท่านในพรรคพลังประชารัฐ ก็คงจะได้คุยกัน เพราะวันนี้ตนเองย้ายที่ทำงานจากทำเนียบรัฐบาลมาที่สภาฯ
นายกฯ กล่าวยืนยันว่า พรรคพลังประชารัฐไม่ต้องขอโควต้า เพราะเป็นโควต้าเดิมของพรรคอยู่แล้ว ถ้าหากรายชื่อนั้น มีการตรวจสอบถูกต้องตามรัฐธรรมนูญ และถูกต้องตามกฎหมาย ฉะนั้นก็เป็นโควตาของพรรคพลังประชารัฐ พร้อมกล่าวย้ำว่าไม่มี เดดไลน์ให้กับพรรคพลังประชารัฐ เพราะเป็นสิทธิ เนื่องจากเราอยู่ด้วยกันต้องเคารพกัน ฉะนั้นเมื่อไรที่พรรคพลังประชารัฐพร้อมและคิดว่ามีบุคคลที่เหมาะสม หากเสนอมาก็ยินดีอยู่แล้ว
ผู้สื่อข่าวถามว่า วันนี้จะได้พบกับนายตำรวจของกองบัญชาการตำรวจสืบสวนสอบสวนอาชญากรรมทางเทคโนโลยี หรือตำรวจไซเบอร์หรือไม่ นายกฯ กล่าวว่า อาจจะมีการเรียกรักษาการผู้บัญชาการตำรวจแห่งชาติมา แต่ไม่แน่ใจว่าผู้บังคับการตำรวจ สอท. มาด้วยหรือไม่

ที่มา : https://www.thaigov.go.th/news/contents/details/81298