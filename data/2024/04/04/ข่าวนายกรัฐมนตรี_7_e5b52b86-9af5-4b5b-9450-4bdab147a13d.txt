รัฐบาลไทย-ข่าวทำเนียบรัฐบาล-​นายกฯ ชี้แจงราคายางดีในรัฐบาลนี้ เป็นผลงานรัฐบาล มุมมองการทำงานรัฐบาลแก้ปัญหาชายแดนใต้เพื่อคนใต้ เพื่อคนไทยทุกคน ประชาชนเลือกนายกฯได้ แต่นายกฯ เลือกประชาชนไม่ได้ 


วันพฤหัสบดีที่ 4 เมษายน 2567
04/04/2567
พิมพ์
​นายกฯ ชี้แจงราคายางดีในรัฐบาลนี้ เป็นผลงานรัฐบาล มุมมองการทำงานรัฐบาลแก้ปัญหาชายแดนใต้เพื่อคนใต้ เพื่อคนไทยทุกคน ประชาชนเลือกนายกฯได้ แต่นายกฯ เลือกประชาชนไม่ได้
ยืนยันเป็นนายกฯ ของคนไทยทั้งประเทศ
วันนี้ (4 เมษายน 2567) เวลา 17.40 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพมหานคร ในการประชุมสภาผู้แทนราษฎร ชุดที่ 26 ปีที่ 1 ครั้งที่ 32 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อซักถามข้อเท็จจริงหรือเสนอแนะปัญหาต่อคณะรัฐมนตรี โดยไม่มีการลงมติ ตามรัฐธรรมนูญแห่งราชอาณาจักรไทย มาตรา 152
นายกรัฐมนตรีได้ตอบข้อสงสัยที่เกี่ยวข้องกับราคายาง เป็นเรื่องที่มีคนให้ความสนใจ เรื่อง Demand Supply ข้อมูลต่างๆ ท่านธรรมนัส รัฐมนตรีว่าการกระทรวงเกษตรและสหกรณ์ ได้ชี้แจงอย่างชัดเจนแล้วขอแสดงความยินดีกับชาวสวนยาง ว่าราคายางดีที่สุดในรอบ 10 ปีที่ผ่านมา และขอแสดงความเห็นใจกับฝ่ายค้านที่ต้องพยายามหาเหตุผลว่าทำไมราคาอย่างดีในรัฐบาลนี้ ถึงไม่ใช่ผลงานของรัฐบาลนี้ ทั้งที่ราคายางก็ขึ้นอย่างต่อเนื่อง
การอธิบายในเรื่องของราคายางอธิบายไปแล้ว แต่อาจเป็นเพราะวิธีคิดวิธีบริหารงานของทั้งสองฝ่ายไม่เหมือนกันขอให้ดูที่ผลงานเป็นหลัก รัฐบาลบริหารงานแบบ Pro Active ลงรายละเอียด ประเทศไทยเป็น Supply 30% ของโลก เปรียบได้กับซาอุดีอาระเบียมีส่วนสำคัญกับราคาน้ำมันโลก ไทยจึงมีผลกับราคายางของโลก ไทยมีส่วนทำให้ราคายางขึ้น การปราบยางเถื่อน ไม่ใช่แค่สั่ง นายกฯ ลงไปดูในรายละเอียด ใช้ทั้งหน่วยงานความมั่นคง กระทรวงการคลัง ศุลกากร กระทรวงเกษตรฯ ซึ่งได้กล่าวถึงไปแล้วเมื่อวานว่าเมื่อลดยางพาราเถื่อน Supply ลด Demand เพิ่มมากขึ้น ราคาก็สูง เป็นผู้นำต้องมีความกล้าเพื่อประโยชน์ของชาติ ประชาชนอยู่ดีกินดี
รัฐบาลนี้มีใจทำงานอย่างแท้จริงเพื่อพี่น้องประชาชนและเราจะพยายามต่อไปเพื่อรักษาราคายางให้สูงอย่างต่อเนื่องต่อไป รัฐบาลมั่นใจว่าทำได้
ในส่วนของปัญหาชายแดนภาคใต้ ท่านอดีตนายกรัฐมนตรี ท่านชวน หลีกภัย ได้ชี้แจงซักถามพอสมควร นายกรัฐมนตรีได้ชี้แจงว่า แสดงให้เห็นอย่างชัดเจนแล้วว่าลงพื้นที่จังหวัดชายแดนภาคใต้หลายหน และมุ่งมั่นพัฒนาภาคใต้อย่างเห็นผล ขอให้ฝ่ายค้านปรับแนวคิดและไม่ใช้คำพูดด้อยค่า
สามจังหวัดชายแดนภาคใต้ รัฐบาลย้ำถึงความมั่นคงตลอดเวลา จึงอยากให้เปลี่ยนมุมมองใหม่ในสามจังหวัดชายแดนภาคใต้ โดยใช้เรื่องโอกาส วัฒนธรรม ซอฟท์พาวเวอร์ นายกฯ ลงพื้นที่จังหวัดภาคใต้ ลงไปค้างคืนสามวัน สองคืน รัฐบาลทำการค้าขายอย่างต่อเนื่อง พี่น้องสื่อมวลชน ก็ได้ลงไปเห็นแล้ว ซึ่งถือว่ารัฐบาลของเรามีมุมมองไม่เหมือนกัน รัฐบาลนี้เรามุ่งที่การพัฒนาความมั่งคั่ง และไม่ละเลยความมั่นคง
สมาชิกสภาผู้แทนราษฎรฝ่ายค้าน อาจมองว่าการแก้ปัญหาภาคใต้ต้องแก้ปัญหาที่อดีต แต่รัฐบาลนี้เข้าใจอดีตแต่เรามองไปสู่อนาคต เราเป็นรัฐบาลขอมองวิธีใหม่ๆ ขอให้เปิดใจให้กว้าง
โดยนายกรัฐมนตรีเน้นย้ำว่า มั่นใจว่าภายใน 4 ปีนี้ ประเทศเราจะเจริญมากกว่าที่รัฐบาลอื่นๆ เคยทำมา
นายกรัฐมนตรี ให้ความเชื่อมั่นต่อพี่น้องประชาชนว่า นายกฯ คนนี้ จะไปทุกพื้นที่ จะมองเห็นทุกภูมิภาค และจะทำงานทุกวัน เพื่อคนไทยทุกคน ประชาชนเลือกนักการเมืองได้ แต่นักการเมืองเลือกประชาชนไม่ได้ พร้อมเน้นย้ำว่า ทุกภารกิจของนายกฯ จะพิสูจน์คำพูดในวันนี้ ทำงานเพื่อประชาชนทุกคน

ที่มา : https://www.thaigov.go.th/news/contents/details/81329