รัฐบาลไทย-ข่าวทำเนียบรัฐบาล-นายกฯ หารือผู้บริหารสโมสรฟุตบอลบาเยิร์น มิวนิก ซึ่งมีสำนักงานในไทย ด้วยความเชื่อมั่นในศักยภาพของไทย 


วันพฤหัสบดีที่ 4 เมษายน 2567
นายกฯ หารือผู้บริหารสโมสรฟุตบอลบาเยิร์น มิวนิก ซึ่งมีสำนักงานในไทย ด้วยความเชื่อมั่นในศักยภาพของไทย
ทั้งนี้ คาดหวังกระชับความร่วมมือในการฝึกอบรมฟุตบอลสำหรับเยาวชนไทย
วันนี้ (4 เมษายน 2567) เวลา 14.00 น. ณ ห้อง 206 อาคารรัฐสภา ถนนสามเสน เขตดุสิต กรุงเทพฯ นายมิชาเอล ดีเดอริช (Mr. Michael Diederich) รองประธานกรรมการบริหารสโมสรฟุตบอลบาเยิร์น มิวนิก (FC Bayern München AG) พร้อมนาย Roy Makaay นักฟุตบอลในตำนานของสโมสรฯ เข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญจากการหารือ ดังนี้
นายกรัฐมนตรียินดีที่รองประธานกรรมการบริหารสโมสรฟุตบอลบาเยิร์น มิวนิก (FC Bayern München AG) ได้มาเยือนประเทศไทย และได้พบหารือในวันนี้ โดยสโมสรฟุตบอลบาเยิร์น มิวนิก นับเป็นสโมสรฟุตบอลชั้นนำของเยอรมนีและของโลก และยินดีที่ทราบว่ามีความสนใจขยายธุรกิจมายังภูมิภาคเอเชีย โดยได้จัดตั้งสำนักงานในประเทศไทย เมื่อปี 2565 หวังว่าจะได้ร่วมมือกันมากขึ้นในอนาคต โดยเฉพาะด้านการฝึกอบรมฟุตบอลสำหรับเยาวชนไทย
รองประธานกรรมการบริหารสโมสรฯ ยินดีที่ได้มาเยือนไทย สโมสรฟุตบอลบาเยิร์น มิวนิก มีแฟนคลับ และเติบโตอย่างต่อเนื่องในประเทศไทย สโมสรฯ ได้ร่วมมือกับพันธมิตรจัดตั้งสำนักงานในไทยเมื่อปี 2565 ด้วยความเชื่อมั่นในศักยภาพและความเหมาะสมของไทยในการขยายธุรกิจเพิ่มเติมในอนาคต และเพื่อกระชับความสัมพันธ์กับแฟนคลับในไทย และประเทศอื่น ๆ ในภูมิภาคเอเชียตะวันออกเฉียงใต้
ทั้งสองฝ่ายยังหารือถึงการขยายโอกาสทางธุรกิจในไทย โดยรัฐบาลมีนโยบายส่งเสริมให้ไทยเป็นจุดหมายปลายทางของบริษัทต่างชาติ มีสิทธิประโยชน์ในการลงทุน รวมถึงนโยบาย long term visa รวมถึงไทยมีความได้เปรียบทางด้านโครงสร้างพื้นฐาน ที่มีคุณภาพ ซึ่งสโมสรฯ จะได้หารือกับสำนักงานคณะกรรมการส่งเสริมการลงทุน (BOI) เพื่อศึกษารายละเอียด โดยนายกรัฐมนตรีหวังว่า จะได้กระชับความร่วมมือกับสโมสรฯ เพิ่มเติม โดยเฉพาะความร่วมมือในการฝึกอบรมนักฟุตบอล และบุคลากรในวงการฟุตบอลไทยให้มีฝีมือและทักษะในระดับโลก

ที่มา : https://www.thaigov.go.th/news/contents/details/81314