รัฐบาลไทย-ข่าวทำเนียบรัฐบาล-โครงการทุนเล่าเรียนหลวงสำหรับพระสงฆ์ไทย เป็นโครงการที่พระบาทสมเด็จพระเจ้าอยู่หัว ทรงสืบสาน รักษา และต่อยอด


วันพฤหัสบดีที่ 4 เมษายน 2567
โครงการทุนเล่าเรียนหลวงสำหรับพระสงฆ์ไทย เป็นโครงการที่พระบาทสมเด็จพระเจ้าอยู่หัว ทรงสืบสาน รักษา และต่อยอด
พระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยทรงพระกรุณาโปรดเกล้าโปรดกระหม่อมแต่งตั้งประธานองคมนตรีและองคมนตรีทุกท่าน เป็นกรรมการโครงการทุนเล่าเรียนหลวงสำหรับพระสงฆ์ไทย เพื่อติดตามการดำเนินให้มีความมั่นคง
โครงการทุนเล่าเรียนหลวงสำหรับพระสงฆ์ไทย จัดตั้งขึ้นตามพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เมื่อวันที่ ๕ กุมภาพันธ์ ๒๕๔๗ พร้อมพระราชทานทุนปฐมฤกษ์ส่วนพระองค์เป็นทุนเริ่มแรก เพื่อสนับสนุนพระภิกษุและสามเณร ให้ได้มีโอกาสศึกษาพระธรรมวินัย พระปริยัติธรรมให้ลึกซึ้ง มีโอกาสศึกษาพระพุทธศาสนาขั้นสูงจากสถาบันพุทธศาสนาในประเทศ และนำไปเผยแผ่เพื่อเป็นหลักยึดเหนี่ยวจิตใจและความคิดในการดำเนินชีวิตของพุทธศาสนิกชน สร้างความร่มเย็นในสังคมด้วยการที่มีหลักพุทธธรรมที่ถูกต้องเป็นแกน เป็นจรรโลงพระพุทธศาสนาให้เป็นหลักทางจิตใจและความคิดของประชาชนรวมถึงพัฒนาความรู้และคุณภาพของพระสงฆ์ให้เป็นหลักทางใจของประชาชนให้พระภิกษุและสามเณรมีความสำนึก และเป็นประโยชน์ในสังคมไทย โดยผู้รับทุนจะต้องเป็นพระภิกษุหรือสามเณรที่มีสัญชาติไทย มีศีลาจารวัตรที่งดงามตามพระธรรมวินัย มีความประพฤติเรียบร้อย มีวิริยะอุตสาหะในการศึกษาเล่าเรียนจนสำเร็จหลักสูตร และมีจิตอาสา โดยต้องผ่านการคัดเลือกตามเกณฑ์ของโครงการฯ และของสถานศึกษาที่ศึกษาอยู่ แบ่งออกเป็น ๕ ประเภท ได้แก่
๑. ทุนศึกษาบาลีชั้นสูง (แบบต่อเนื่อง) เปรียญธรรม ๖ – ๙ ประโยค
๒. ทุนระดับอุดมศึกษา (แบบต่อเนื่อง) ด้านพุทธศาสตร์ ระดับปริญญาตรี-ปริญญาเอก
๓. ทุนหลักสูตรอบรมพระนักเทศน์
๔. ทุนหลักสูตรอบรมพระวิปัสสนาจารย์
๕. ทุนหลักสูตรอบรมพระธรรมจาริก
#ทรงพระเจริญ #สืบสานรักษาต่อยอด
#โครงการทุนเล่าเรียนหลวงสำหรับพระสงฆ์ไทย
#พระราชพิธีมหามงคลเฉลิมพระชนมพรรษา๖รอบ
ที่มา พระลาน

ที่มา : https://www.thaigov.go.th/news/contents/details/81311