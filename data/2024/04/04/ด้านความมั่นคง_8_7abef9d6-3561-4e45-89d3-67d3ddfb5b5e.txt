รัฐบาลไทย-ข่าวทำเนียบรัฐบาล-"จังหวัดสมุทรสาคร ลุยปราบบุหรี่ไฟฟ้าต่อเนื่อง" ผู้ว่าฯ สั่งชุดปฏิบัติการพิเศษฝ่ายปกครองลงพื้นที่ บุกจับกุมร้านลักลอบจำหน่ายพร้อมของกลางมูลค่ารวมกว่า 1 แสนบาท 


วันพฤหัสบดีที่ 4 เมษายน 2567
04/04/2567
พิมพ์
"จังหวัดสมุทรสาคร ลุยปราบบุหรี่ไฟฟ้าต่อเนื่อง" ผู้ว่าฯ สั่งชุดปฏิบัติการพิเศษฝ่ายปกครองลงพื้นที่ บุกจับกุมร้านลักลอบจำหน่ายพร้อมของกลางมูลค่ารวมกว่า 1 แสนบาท
ผู้ว่าฯ สั่งชุดปฏิบัติการพิเศษฝ่ายปกครองลงพื้นที่ บุกจับกุมร้านลักลอบจำหน่ายพร้อมของกลางมูลค่ารวมกว่า 1 แสนบาท เน้นย้ำ บุหรี่ไฟฟ้าผิดกฎหมายและเป็นอันตรายต่อสุขภาพ หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (4 เม.ย. 67) นายผล ดำธรรม ผู้ว่าราชการจังหวัดสมุทรสาคร เปิดเผยว่า จังหวัดสมุทรสาครได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันและแก้ไขปัญหายาเสพติด ซึ่งที่ผ่านมาจังหวัดสมุทรสาครได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่อง เพื่อให้ประชาชนได้มีสังคมที่มั่นคง มีความสงบเรียบร้อย และปลอดภัยจากยาเสพติด
นายผล ดำธรรม ผู้ว่าราชการจังหวัดสมุทรสาคร กล่าวว่า จังหวัดสมุทรสาครได้รับเรื่องร้องเรียนของประชาชนผ่านศูนย์ดำรงธรรมจังหวัดสมุทรสาครว่า มีการลักลอบจำหน่ายบุหรี่ไฟฟ้าในพื้นที่อำเภอเมืองสมุทรสาคร ตนจึงได้สั่งการให้นายไพฑูรย์ มหาชื่นใจ ปลัดจังหวัดสมุทรสาคร และร้อยตรีประพันธ์ ถึกสกุล นายอำเภอเมืองสมุทรสาคร บูรณาการกำลังร่วมกับชุดปฏิบัติการพิเศษฝ่ายปกครองจังหวัดสมุทรสาคร นำโดยนายปฐม เอมโอษฐ์ ป้องกันจังหวัดสมุทรสาคร พร้อมด้วยชุดปฏิบัติการพิเศษฝ่ายปกครองอำเภอเมืองสมุทรสาคร ร่วมกันวางแผนด้วยการส่งสายลับและทำการล่อซื้อร้านลักลอบจำหน่ายบุหรี่ไฟฟ้าที่มีชื่อร้านว่า “ร้าน Marbo INFY บ้านเกาะ” บริเวณร้านสะดวกซื้อ ตำบลบ้านเกาะ อำเภอเมืองสมุทรสาคร ซึ่งสามารถจับกุมผู้ต้องหาได้ 1 ราย พร้อมยึดของกลางได้เป็นจำนวนมาก ประกอบด้วย 1. หัวน้ำยาบุหรี่ไฟฟ้าแบบเปลี่ยน จำนวน 294 ชิ้น 2. บุหรี่ไฟฟ้าชนิดใช้แล้วทิ้ง จำนวน 125 ชิ้น 3. บุหรี่ไฟฟ้าแบบพอต จำนวน 5 ชิ้น 4. คอยล์บุหรี่ไฟฟ้า จำนวน 73 ชิ้น 5. น้ำยาบุหรี่ไฟฟ้าแบบเติม จำนวน 69 ชิ้น พร้อมทั้งสมุดบัญชีรายการสิ่งของและเครื่องคิดเงิน รวมมูลค่าทั้งสิ้น 104,050 บาท เบื้องต้นเจ้าหน้าที่ชุดปฏิบัติการพิเศษได้แจ้งสิทธิ์และข้อกล่าวหาให้ผู้กระทำผิดทราบแล้ว ก่อนที่จะนำตัวมาทำบันทึกจับกุม ณ ที่ทำการปกครองจังหวัดสมุทรสาคร และนำส่งพนักงานสอบสวนสถานีตำรวจภูธรเมืองสมุทรสาครเพื่อดำเนินคดีต่อไป
"บุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดสมุทรสาครได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิเช่น การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมอง และโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข ทั้งนี้ ขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรี ตลอด 24 ชั่วโมง”นายผล ดำธรรม ผู้ว่าราชการจังหวัดสมุทรสาคร กล่าวเน้นย้ำในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81324