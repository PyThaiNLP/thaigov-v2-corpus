รัฐบาลไทย-ข่าวทำเนียบรัฐบาล-“ศุภมาส” รมว.อว. หารือเอกอัครราชทูตฝรั่งเศสประจำประเทศไทย ร่วมพัฒนากำลังคน และผลักดันการดำเนินงานภายใต้แถลงการณ์แสดงเจตจำนงว่าด้วยความร่วมมือด้านการอุดมศึกษา วิทยาศาสตร์ วิจัยฯ


วันพฤหัสบดีที่ 4 เมษายน 2567
“ศุภมาส” รมว.อว. หารือเอกอัครราชทูตฝรั่งเศสประจำประเทศไทย ร่วมพัฒนากำลังคน และผลักดันการดำเนินงานภายใต้แถลงการณ์แสดงเจตจำนงว่าด้วยความร่วมมือด้านการอุดมศึกษา วิทยาศาสตร์ วิจัยฯ
.....
“ศุภมาส” รมว.อว. หารือเอกอัครราชทูตฝรั่งเศสประจำประเทศไทย ร่วมพัฒนากำลังคน และผลักดันการดำเนินงานภายใต้แถลงการณ์แสดงเจตจำนงว่าด้วยความร่วมมือด้านการอุดมศึกษา วิทยาศาสตร์ วิจัยและนวัตกรรม
เมื่อวันที่ 3 เม.ย. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วยนางสาวสุชาดา แทนทรัพย์ เลขานุการ รมว.อว. และผู้แทนจากหน่วยงานในสังกัดกระทรวง อว. ร่วมหารือกับนายฌ็อง-โกลด ปวงเบิฟ (Mr. Jean-Claude Poimbœuf) เอกอัครราชทูตฝรั่งเศสประจำประเทศไทย ณ ห้องรับรองพระจอมเกล้า สป.อว.
ในการนี้ ทั้งสองฝ่ายได้หารือเกี่ยวกับความร่วมมือด้านการพัฒนากำลังคน โดยมีโครงการที่สำคัญ เช่น โครงการวิจัยร่วมภายใต้ความร่วมมือด้านอุดมศึกษาและการวิจัยระหว่างไทย-ฝรั่งเศส (Franco-Thai Cooperation Program in Higher Education and Research) ที่ อว. ร่วมกับกระทรวงการอุดมศึกษาและการวิจัยฝรั่งเศส และสถานเอกอัครราชทูตฝรั่งเศสประจำประเทศไทย ดำเนินการโครงการดังกล่าวมาตั้งแต่ ปี 2544 เพื่อพัฒนากำลังคนในสาขาการวิจัยที่ครอบคลุมทั้งทางด้านวิทยาศาสตร์ สังคมศาสตร์ และมนุษยศาสตร์ รวมทั้งโครงการ Franco-Thai Young Talent Research Fellowship Program ซึ่ง บพค. ร่วมกับสถานเอกอัครราชทูตฝรั่งเศสประจำประเทศไทย สนับสนุนทุนระดับหลังปริญญาเอก (Post-doc) ประเภททุนวิจัยระยะสั้น 2-6 เดือน ในสาขามนุษยศาสตร์ สังคมศาสตร์ และนวัตกรรม ตลอดจนสาขาการวิจัยด้านการแพทย์ ด้านวิศวกรรมวัสดุขั้นสูง ด้านวิศวกรรมระบบราง และด้านวิทยาศาสตร์ ซึ่งต่อยอดจากที่ รมว.อว. และศาสตราจารย์ซีลวี เรอตาโย (Prof. Sylvie Retailleau) รัฐมนตรีว่าการกระทรวงการอุดมศึกษาและการวิจัยฝรั่งเศส ได้ร่วมลงนามในแถลงการณ์แสดงเจตจำนงระหว่างกระทรวงการอุดมศึกษา วิทยาศาสตร์ วิจัยและนวัตกรรมแห่งราชอาณาจักรไทย กับกระทรวงการอุดมศึกษาและการวิจัยแห่งสาธารณรัฐฝรั่งเศสว่าด้วยความร่วมมือด้านการอุดมศึกษา วิทยาศาสตร์ วิจัยและนวัตกรรม เมื่อวันที่ 20 ตุลาคม 2566 ที่ผ่านมา ทั้งสองฝ่ายจึงเห็นพ้องร่วมกันผลักดันให้เกิดการดำเนินงานอย่างเป็นรูปธรรม ผ่านการจัดตั้งคณะกรรมการร่วมเพื่อกำหนดสาขาโครงการวิจัยและพัฒนาร่วมที่สนใจร่วมกัน ตลอดจนการจัดกิจกรรมประจำปีภายใต้ความร่วมมือด้านอุดมศึกษาและการวิจัยระหว่างไทย-ฝรั่งเศส ให้มีความต่อเนื่องและยั่งยืนต่อไป
ในโอกาสนี้ รมว.อว. ได้กล่าวถึงภารกิจการเดินทางไปราชการ ณ สาธารณรัฐฝรั่งเศส ระหว่างวันที่ 22-26 เมษายน 2567 เพื่อเข้าร่วมการประชุมระดับรัฐมนตรีของคณะกรรมการนโยบายวิทยาศาสตร์และเทคโนโลยีของ OECD ร่วมกับผู้แทนจากสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (สอวช.) และหน่วยบริหารและจัดการทุนด้านการพัฒนากำลังคน และทุนด้านการพัฒนาสถาบันอุดมศึกษา การวิจัยและการสร้างนวัตกรรม (บพค.) เพื่อแลกเปลี่ยนความรู้และแนวปฏิบัติที่ดีด้านนโยบายวิทยาศาสตร์และเทคโนโลยีกับรัฐมนตรีจากนานาประเทศ เพื่อนำมาประยุกต์ใช้ในการกำหนดนโยบายของกระทรวง ตลอดจนภารกิจการเจรจาการจัดทำความร่วมมือของพิพิธภัณฑ์ด้านศิลปะและการออกแบบ ร่วมกับผู้แทนจากสำนักงานการวิจัยแห่งชาติ (วช.) ซึ่งมีกำหนดเจรจาความร่วมมือกับพิพิธภัณฑ์และสถาบันต่าง ๆ เช่น Institut Français de la Mode, Conservatoire national des arts et métiers (Le CANM) และ Musée des Arts et Métiers เป็นต้น โดยฝ่ายฝรั่งเศสมีความยินดีสนับสนุนภารกิจของ รมว.อว. ที่สาธารณรัฐฝรั่งเศสในครั้งนี้
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/81293