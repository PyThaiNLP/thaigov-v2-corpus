รัฐบาลไทย-ข่าวทำเนียบรัฐบาล-ธอส. ต้อนรับวันปีใหม่ไทย เปิดตัวสลาก “นาคราช” เพียงหน่วยละ 1,000 บาท ดอกเบี้ยสูง พร้อมลุ้นรางวัลใหญ่และรางวัลเลขท้าย 2 ตัว และ 3 ตัว ทุกเดือนตลอด 3 ปี


วันพฤหัสบดีที่ 4 เมษายน 2567
04/04/2567
พิมพ์
ธอส. ต้อนรับวันปีใหม่ไทย เปิดตัวสลาก “นาคราช” เพียงหน่วยละ 1,000 บาท ดอกเบี้ยสูง พร้อมลุ้นรางวัลใหญ่และรางวัลเลขท้าย 2 ตัว และ 3 ตัว ทุกเดือนตลอด 3 ปี
ธอส. เปิดตัวสลากออมทรัพย์ ชุด “นาคราช” หน่วยละ 1,000 บาท อายุสลาก 3 ปี ผลตอบแทนหน้าสลากสูงถึง 1.00% ต่อปี ลุ้นรับเงินรางวัลมูลค่า 2 ล้านบาท ตลอด 36 งวด เริ่มรับฝากตั้งแต่วันที่ 17 เมษายน 2567 และออกรางวัลครั้งแรก วันที่ 16 พฤษภาคม 2567
ธนาคารอาคารสงเคราะห์ เปิดตัวสลากออมทรัพย์ ชุด “นาคราช” หน่วยละ 1,000 บาท อายุสลาก 3 ปี ผลตอบแทนหน้าสลากสูงถึง 1.00% ต่อปี ลุ้นรับเงินรางวัลมูลค่า 2 ล้านบาท ตลอด 36 งวด เริ่มรับฝากตั้งแต่วันที่ 17 เมษายน 2567 และออกรางวัลครั้งแรก วันที่ 16 พฤษภาคม 2567 จำหน่ายผ่านช่องทาง Mobile Application : GHB ALL GEN และ ธอส. ทุกสาขาทั่วประเทศ
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการสนับสนุนนโยบายรัฐบาล และกระทรวงการคลัง ในการส่งเสริมให้คนไทยมีวินัยในการออมเพิ่มมากขึ้น ธอส.จึงได้จัดทำสลากออมทรัพย์ ชุด”นาคราช” ให้กับประชาชนได้มีทางเลือกในการลงทุนมากขึ้น ผลตอบแทนดี และมีโอกาสถูกรางวัลสูง เนื่องจากเป็นสลากที่จำหน่ายเพียงหน่วยละ 1,000 บาท จำนวน 10 ล้านหน่วย อายุสลาก 3 ปี ผลตอบแทนหน้าสลาก 1.00% ต่อปี (ซื้อสลาก 1 แสนบาท รับผลตอบแทนขั้นต่ำ 1.72% ต่อปี และซื้อสลาก 1 ล้านบาท รับผลตอบแทนขั้นต่ำ 1.84% ต่อปี) ออกรางวัลทุกเดือน รวม 36 ครั้ง โดยมี รางวัลที่ 1 มูลค่ารางวัลสูงถึง 2 ล้านบาท จำนวน 1 รางวัล รางวัลที่ 2 มูลค่ารางวัลละ 50,000 บาท จำนวน 4 รางวัล รางวัลที่ 3 มูลค่ารางวัลละ 5,000 บาท จำนวน 40 รางวัล โดยมีโอกาสในการถูกรางวัลใหญ่สูงถึง 0.00045% ขณะที่รางวัลเลขท้าย 3 ตัว หมุน 1 ครั้ง รางวัลละ 100 บาท และรางวัลเลขท้าย 2 ตัว หมุน 1 ครั้ง รางวัลละ 30 บาท และยังได้ลุ้นรางวัลเลขท้าย 2 ตัว ของรางวัลที่ 1 รางวัลละ 30 บาท ซึ่งเป็นรางวัลที่ยังไม่มีในสลากรุ่นไหนมาก่อนจะทำให้การออมเงินของลูกค้ามีสิทธิ์ได้ลุ้นรางวัลรวมถึงได้รับผลตอบแทนมากขึ้น ซื้อสลาก 1 แสนบาท การันตี! ถูกรางวัลเลขท้าย 2 ตัว 2 รางวัลทุกงวด
“ตลอด 70 ปีที่ผ่านมา ธอส. นอกจากจะทำให้คนไทยมีบ้านมาแล้วมากกว่า 4.4 ล้านครอบครัว  ในอีกบทบาทหนึ่ง คือการส่งเสริมการออมของประชาชนผู้ฝากเงิน ธอส. จึงได้จัดทำสลากออมทรัพย์ ธอส. เพื่อตอบแทนลูกค้าให้ได้รับผลตอบแทนที่ดี และมีโอกาสถูกรางวัล โดยสลากออมทรัพย์ ธอส. ชุดนาคราช ในครั้งนี้ ได้เพิ่มรางวัลเลขท้าย 2 ตัว ของรางวัลที่ 1 เป็นครั้งแรก ทำให้ผู้ซื้อสลากมีโอกาสได้รับรางวัลในแต่ละงวดมากขึ้น จึงเชื่อว่าได้รับความสนใจจากลูกค้าแน่นอน”นายกมลภพ กล่าว
สำหรับผู้ที่สนใจสามารถซื้อสลากออมทรัพย์ ชุดนาคราช ได้ที่ Mobile Application : GHB ALL GEN หรือที่สาขา ธอส.ทั่วประเทศ ได้ตั้งแต่วันพุธที่ 17 เมษายน 2567 เป็นต้นไป หรือจนกว่าจะเต็มกรอบวงเงิน โดยจะเริ่มออกรางวัลครั้งแรกวันพฤหัสบดีที่ 16 พฤษภาคม 2567 สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และ ติดตามข้อมูลข่าวสารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/81294