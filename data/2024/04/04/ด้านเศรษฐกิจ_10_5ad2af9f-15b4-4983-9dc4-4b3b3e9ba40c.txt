รัฐบาลไทย-ข่าวทำเนียบรัฐบาล-​“พิมพ์ภัทรา” ยืนยัน ไม่ได้ละเลย การกำจัดกากขยะของเสีย  อ.คลองกิ่ว แต่การแก้ปัญหาต้องอาศัยความร่วมมือจากหลายฝ่าย  ขอความเป็นธรรมเจ้าหน้าที่ ก.อุตสาหกรรม ทำงานบนความเสี่ยง 


วันพฤหัสบดีที่ 4 เมษายน 2567
04/04/2567
พิมพ์
​“พิมพ์ภัทรา” ยืนยัน ไม่ได้ละเลย การกำจัดกากขยะของเสีย  อ.คลองกิ่ว แต่การแก้ปัญหาต้องอาศัยความร่วมมือจากหลายฝ่าย  ขอความเป็นธรรมเจ้าหน้าที่ ก.อุตสาหกรรม ทำงานบนความเสี่ยง
​“พิมพ์ภัทรา” ยืนยัน ไม่ได้ละเลย การกำจัดกากขยะของเสีย  อ.คลองกิ่ว แต่การแก้ปัญหาต้องอาศัยความร่วมมือจากหลายฝ่าย  ขอความเป็นธรรมเจ้าหน้าที่ ก.อุตสาหกรรม ทำงานบนความเสี่ยง เตรียมผลักดันแก้กฎหมายเพิ่มโทษทั้งกระบวนการ
ในการประชุมอภิปรายทั่วไปของสภาผู้แทนราษฎร เมื่อวันที่ 3 เมษายน นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม กล่าวชี้แจงถึงข้อกังวลของนางสาวนิตยา มีศรี สมาชิกสภาผู้แทนราษฎรจังหวัดสมุทรปราการ พรรคก้าวไกล ที่อภิปรายในเรื่องกากขยะของเสีย โดยเฉพาะที่ชาวบ้านคลองกิ่ว อ.บ้านบึง จ.ชลบุรี รวมถึงการเร่งออกใบอนุญาตโรงงาน ว่า กระทรวงอุตสาหกรรมไม่ได้เพิกเฉย ไม่ได้ละเลย หรือไม่ใส่ใจ แต่กรมโรงงานอุตสาหกรรม ไม่สามารถดำเนินการได้เพียงลำพัง จะต้องอาศัยความร่วมมือจากทุกภาคส่วน และประชาชน จึงขอความเป็นธรรมให้กับเจ้าหน้าที่ผู้ปฏิบัติงาน ที่ทำงานกันบนความเสี่ยง อย่างไรก็ตาม กระทรวงอุตสาหกรรมกำลังเร่งผลักดันแก้ไขกฎหมายเพิ่มโทษทั้งกระบวนการ ซึ่งก็ต้องขอให้สภายกมือสนับสนุนเพื่อเอาผิดกับผู้กระทำความผิดด้วย
“วันนี้หน่วยงานที่เกี่ยวข้องในความรับผิดชอบ เราไม่ได้นิ่งเฉยและไม่ได้ละเลยตามที่ถูกกล่าวอ้าง แต่อำนาจหน้าที่ของเรา ทำได้เพียงการกล่าวหา ในส่วนข้อร้องเรียนของ คลองกิ่ว อ.บ้านบึง จ.ชลบุรี นั้น กระทรวงฯ ได้แจ้งความดำเนินคดีกับผู้กระทำผิดถึง 21 คดี แต่หน้าที่ดำเนินคดีและการลงโทษ เป็นความรับผิดชอบของ สภอ.คลองกิ่ว ซึ่งเราทราบว่ามันมีปัญหา เนื่องจากมีการดำเนินคดีล่าช้า กระทรวงอุตสาหกรรมจึงไปขอความร่วมมือจากกระทรวงทรัพยากรธรรมชาติและสิ่งแวดล้อม และผู้ที่เกี่ยวข้อง ในวันนี้เริ่มเห็นผลในหลายภาคส่วน ซึ่งทุกครั้งที่เราได้รับการร้องเรียน มีเจ้าหน้าที่จากกระทรวงฯลงพื้นที่ทุกครั้ง แต่ปัญหาในพื้นที่ที่มีการลักลอบ ไม่สามารถดำเนินคดีได้ทันที ทุกอย่างมีกระบวนการต้องใช้เวลา” รมว.อุตสาหกรรม กล่าว
นางสาวพิมพ์ภัทรา กล่าวต่อว่า สิ่งที่เป็นปัญหาในพื้นที่อีกอย่างคือ เมื่อมีการเพิกถอนใบอนุญาตปิดโรงงานที่หนึ่งก็มีการไปลักลอบเปิดอีกที่หนึ่ง ก็ต้องขอบคุณที่ท่านได้ช่วยกันบอกกล่าว เราทุกคนรู้ว่าเปิดไม่ถูกต้อง แต่เราไม่เคยเจอเจ้าของที่แท้จริง พบเพียงแต่ชื่อเท่านั้น แจ้งความดำเนินคดีก็ไม่มีความคืบหน้า เจ้าหน้าที่ของกระทรวงอุตสาหกรรมทุกคน ทำงานบนความเสี่ยง จึงอยากขอความเป็นธรรมให้คนทำงานด้วย ส่วนนโยบายที่กระทรวงได้ออกไป เราทำบนพื้นฐานความเป็นจริง ส่วนที่ท่านบอกว่า วันนี้เรามาเร่งออกใบอนุญาต ต้องเรียนว่า เราไม่ได้เร่งให้ทำผิด แต่เราเร่งในส่วนของโรงงานที่ดำเนินการถูกต้องตามกฎหมายแล้วก็ขอให้ดำเนินออกใบอนุญาตให้โดยเร็ว เพราะจะทำให้เสียบรรยากาศการลงทุน วันนี้นายกรัฐมนตรีเดินทางไปพบนักลงทุนทั่วโลก เพื่อชักชวนเข้ามาลงทุนในประเทศไทย แต่เรามีใบอนุญาตค้างอยู่ 500 ใบ ก็ต้องตรวจสอบกันว่า ค้างที่ไหน เพราะอะไร ติดขัดตรงไหน ก็ให้เร่งดำเนินการให้เพื่อปลดล็อค และอำนวยความสะดวกให้กับผู้ประกอบการ เพื่อส่งเสริมและสนับสนุนให้ผู้ประกอบการดำเนินการไปได้ในความถูกต้องทั้งด้านกระบวนการและถูกกฎหมาย
ทั้งนี้ ต้องยอมรับว่า ปัจจุบันบริษัทสีเทา เข้ามาแอบเปิดดำเนินการมากมาย โดยอาศัยช่องว่างทางกฎหมาย ซึ่งก็ต้องตรวจสอบ ตรวจทานอย่างละเอียด ซึ่งแม้ว่างานจะมากมาย ด้วยบุคลากรที่มีจำกัดของกระทรวงอุตสาหกรรม เราก็ทำงานกันอย่างเต็มที่ ให้ตรงตามความต้องการและแก้ไขทุกข้อร้องเรียนที่ได้รับ ในวันนี้กระทรวงฯกำลังทำเรื่องของการแก้กฎหมาย เพิ่มความรับผิดชอบให้โรงงานที่ผลิตกากอุตสาหกรรม โรงงานที่ขนส่งกากอุตสาหกรรม และผู้รับการกำจัดกาก ให้ร่วมกันรับผิดชอบตั้งแต่ต้นทางถึงปลายทาง โดยจะเพิ่มโทษทั้งโทษปรับ โทษจำ ซึ่งต้องขอความร่วมมือจากสมาชิกทุกท่านร่วมยกมือสนับสนุนในการแก้ไขกฎหมายในส่วนนี้ด้วย เพราะนับเป็นกลไกสำคัญที่จะมาควบคุมผู้กระทำผิด

ที่มา : https://www.thaigov.go.th/news/contents/details/81322