รัฐบาลไทย-ข่าวทำเนียบรัฐบาล-นายกฯ มองเป็นสิทธิต่างชาติวิจารณ์แกงไตปลา ติดอาหารยอดแย่อันดับ 1 ของโลก ชี้เป็นความชอบส่วนตัวแต่ละคน เผยส่วนตัวชอบแกงไตปลามาก


วันพฤหัสบดีที่ 4 เมษายน 2567
04/04/2567
พิมพ์
นายกฯ มองเป็นสิทธิต่างชาติวิจารณ์แกงไตปลา ติดอาหารยอดแย่อันดับ 1 ของโลก ชี้เป็นความชอบส่วนตัวแต่ละคน เผยส่วนตัวชอบแกงไตปลามาก
นายกฯ มองเป็นสิทธิต่างชาติวิจารณ์แกงไตปลา ติดอาหารยอดแย่อันดับ 1 ของโลก ชี้เป็นความชอบส่วนตัวแต่ละคน เผยส่วนตัวชอบแกงไตปลามาก
วันนี้ (4 เมษายน 2567) เวลา 10.00 น. ณ อาคารรัฐสภา ถนนสามเสน เขตดุสิต กรุงเทพมหานคร ก่อนการประชุมสภาผู้แทนราษฎร ชุดที่ 26 ปีที่ 1 ครั้งที่ 32 (สมัยสามัญประจำปีครั้งที่สอง) เป็นพิเศษ เพื่อพิจารณาญัตติขอเปิดอภิปรายทั่วไปเพื่อซักถามข้อเท็จจริงหรือเสนอแนะปัญหาต่อคณะรัฐมนตรี โดยไม่มีการลงมติ ตามรัฐธรรมนูญแห่งราชอาณาจักรไทย มาตรา 152 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังกล่าวถึงกรณีเว็บไซต์ TasteAtlas ที่รวมอาหาร รีวิว และจัดอันดับความนิยมด้านอาหารทั่วโลก จัดอันดับเมนู ‘แกงไตปลา’ ของไทย เป็นอันดับที่ 1 เมนูอาหารยอดแย่ที่สุดในโลกว่า ไม่ทราบ แล้วแต่ลิ้นใครลิ้นมัน เขาก็มีสิทธิจะวิจารณ์หรืออะไรได้ และก็ต้องให้ความเป็นธรรมว่า จริง ๆ แล้วก็มีอาหารไทยหลายชนิดที่ติดอันดับท็อปเทนของโลก ตนเชื่อว่าแกงไตปลาอาจจะมีรสชาติเผ็ด มีความเข้มข้นโดยส่วนตัวชอบมาก
ผู้สื่อข่าวถามว่า อยากให้ทุกคนเปิดใจกับอาหารไทยมากขึ้นหรือไม่ นายกฯ กล่าวว่า ที่จริงแล้วอาหารไทยหลายอย่างไม่ว่าจะเป็นมัสมั่นไก่ ขนมครก ต้มยำกุ้ง ผัดไท และกะเพรา ก็เป็นที่ชื่นชอบ แต่เราต้องยอมรับว่า การวิพากษ์วิจารณ์ก็เป็นสิทธิของเขาเหมือนกัน รสชาติของแกงไตปลา ก็อาจจะแรงเกินไปสักนิด เขาอาจจะไม่ค่อยคุ้นชิน เพราะว่าแกงไตปลาทำไม่เผ็ดก็ไม่ใช่แกงไตปลา แต่ตนเชื่อว่า รัฐบาลนี้และคณะกรรมการซอฟต์พาวเวอร์ มีการส่งเสริมเรื่องอาหารอย่างต่อเนื่องอยู่แล้ว ทั้งนี้ เราก็ต้องยอมรับว่าบางอย่างก็คงไม่ถูกปากเขา

ที่มา : https://www.thaigov.go.th/news/contents/details/81301