รัฐบาลไทย-ข่าวทำเนียบรัฐบาล-จังหวัดตาก Change for Good ขับเคลื่อนโครงการส่งเสริมและพัฒนาการพูด อ่าน เขียนภาษาไทย มุ่งพัฒนานักเรียน ด้านพ่อเมืองตาก เผย การสื่อสารเป็นพื้นฐานของการพัฒนา สามารถรังสรรค์ความคิดได้


วันพฤหัสบดีที่ 4 เมษายน 2567
04/04/2567
พิมพ์
จังหวัดตาก Change for Good ขับเคลื่อนโครงการส่งเสริมและพัฒนาการพูด อ่าน เขียนภาษาไทย มุ่งพัฒนานักเรียน ด้านพ่อเมืองตาก เผย การสื่อสารเป็นพื้นฐานของการพัฒนา สามารถรังสรรค์ความคิดได้
จังหวัดตาก Change for Good ขับเคลื่อนโครงการส่งเสริมและพัฒนาการพูด อ่าน เขียนภาษาไทย มุ่งพัฒนานักเรียน ด้านพ่อเมืองตาก เผย การสื่อสารเป็นพื้นฐานของการพัฒนา สามารถรังสรรค์ความคิดได้อย่างไม่มีที่สิ้นสุด
เมื่อวันที่ 3 เม.ย. 67 เวลา 10.00 น. นายสมชัย กิจเจริญรุ่งโรจน์ ผู้ว่าราชการจังหวัดตาก เป็นประธานการประชุมคณะกรรมการขับเคลื่อนโครงการส่งเสริมและพัฒนาการพูด อ่าน เขียนภาษาไทย จังหวัดตาก ประจำปีงบประมาณ พ.ศ. 2567 โดยมี นางวรรณฤดี กิจเจริญรุ่งโรจน์ นายกเหล่ากาชาดจังหวัดตาก และประธานแม่บ้านมหาดไทยจังหวัดตาก ศึกษาธิการจังหวัดตาก หัวหน้าส่วนราชการระดับจังหวัด คณะกรรมการฯ และผู้เกี่ยวข้องเข้าร่วมประชุม ณ ห้องประชุมจามจุรี อาคารเสมารักษ์ สำนักงานศึกษาธิการจังหวัดตาก
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวว่า จังหวัดตาก ได้มอบหมายให้สำนักงานศึกษาธิการจังหวัดตาก หน่วยงานภาควิชาการ และสถานศึกษาในพื้นที่จังหวัดตาก ร่วมกันจัดทำโครงการเกี่ยวกับการพัฒนาครู เพื่อส่งเสริมพัฒนาการด้านการพูด การอ่าน และการเขียนของเด็กนักเรียนในพื้นที่จังหวัดตาก อันเป็นพื้นฐานในการใช้ชีวิตสู่การต่อยอดการเรียนรู้ และการพัฒนาทักษะในด้านอื่น ๆ ทั้งวิชาชีพ การค้าขาย หรือความสนใจเฉพาะ ซึ่งการสื่อสารถือเป็นหัวใจของการทำความเข้าใจระหว่างกันและกัน ช่วยทำให้เกิดความเข้าใจที่ถูกต้องตรงกัน ผ่านการถ่ายทอดข้อมูลความรู้ ความคิด ความเห็น และประสบการณ์ซึ่งกันและกัน จังหวัดตาก จึงมีได้ขับเคลื่อนโครงการส่งเสริมและพัฒนาการพูด อ่าน เขียนภาษาไทย จังหวัดตาก ซึ่งเป็นส่วนหนึ่งตามแนวคิดการ Change for Good ของจังหวัดตาก เพื่อดำเนินงานในการพัฒนานักเรียน ด้านการพูด อ่าน เขียนภาษาไทย ซึ่งจะช่วยต่อยอดและพัฒนาปัญญา สร้างสรรค์ความคิดได้อย่างไม่มีที่สิ้นสุด
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวเพิ่มเติมว่า ภารกิจของกระทรวงมหาดไทย คือ การพัฒนาคุณภาพชีวิตของพี่น้องประชาชน ซึ่งเมื่อนำเป้าหมายการพัฒนาที่ยั่งยืนมาเป็นกรอบแนวคิดร่วมกับหลักคิด Change for Good แล้ว เราทุกคนจะพบว่า หลักสำคัญของการพัฒนาที่ จะต้องพัฒนาคนเพื่อให้คนไปพัฒนาพื้นที่ ไปรวมกลุ่มกันทำประโยชน์ดี ๆ ร่วมกันคิด ร่วมกันวางแผน ร่วมกันทำ และร่วมกันรับประโยชน์ ยกตัวอย่าง การพัฒนาคุณภาพชีวิตอย่างยั่งยืนนั้น สิ่งพื้นฐานของการดำรงชีวิตมนุษย์ คือ ปัจจัยสี่ ที่ประกอบด้วย อาหาร ยารักษาโรค เครื่องนุ่งห่ม และที่อยู่อาศัย ถ้าทุกคนต่างเห็นความสำคัญของการน้อมนำหลักปรัชญาของเศรษฐกิจพอเพียง รู้จักพอกิน พอใช้ พออยู่ พอร่มเย็น รู้จักสร้างความมั่นคงทางอาหารตามโครงการบ้านนี้มีรักปลูกผักกินเองตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ก็จะช่วยทำให้เกิดความมั่นคงแข็งแรงของคนในชุมชน หรือแม้แต่การรณรงค์การสร้างความตระหนักรู้เนื่องในโอกาสวันดินโลก 2566 ที่กระทรวงมหาดไทยร่วมกันขับเคลื่อนภายใต้แนวคิดดินดี น้ำดี ชีวีมีสุขอย่างยั่งยืน (Sustainable Soil and Water for Better life.) ที่มุ่งทำให้ดินและน้ำได้รับการอนุรักษ์ และฟื้นฟู เพื่อการสร้างอาหารที่มีคุณภาพ สร้างพลังงานที่สะอาด สร้างระบบนิเวศที่สมดุล รวมถึงการลดผลกระทบจากปัญหาสิ่งแวดล้อมและภัยพิบัติทางธรรมชาติ หรืออื่น ๆ ซึ่งสิ่งต่าง ๆ เหล่านี้ มีพัฒนาการขึ้นได้ก็เพราะการสื่อสาร
“สำหรับการประชุมในวันนี้ ที่ประชุมได้ร่วมกันพิจารณาโครงการส่งเสริมและพัฒนาการพูด อ่าน เขียนภาษาไทย จังหวัดตาก ประจำปีงบประมาณ พ.ศ. 2567 โดยมีสำนักงานศึกษาธิการจังหวัดตาก เป็นหน่วยงานหลักในการรับผิดชอบดำเนินโครงการฯ เพื่อให้นักเรียน นักศึกษา และประชาชนในจังหวัดตาก เห็นคุณค่าของการอ่านและมีนิสัยรักการอ่านรู้จักศึกษาเรียนรู้ค้นคว้า ประวัติศาสตร์ชาติไทย มีความสำนึกรักและหวงแหนต่อแผ่นดิน และมีความภาคภูมิใจในภาษาไทยของเรา รวมถึงสามารถนำการใช้ภาษาไทยไปใช้ในการประกอบอาชีพ และดำเนินชีวิตประจำวันได้อย่างสมบูรณ์” นายสมชัยฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81304