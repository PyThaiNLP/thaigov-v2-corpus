รัฐบาลไทย-ข่าวทำเนียบรัฐบาล-กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีมอบประกาศนียบัตรการจัดการเรียนการสอนหลักสูตรด้านทักษะอาชีพให้กับผู้ต้องขังภายใต้โครงการกำลังใจฯ


วันอังคารที่ 23 เมษายน 2567
23/04/2567
พิมพ์
กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีมอบประกาศนียบัตรการจัดการเรียนการสอนหลักสูตรด้านทักษะอาชีพให้กับผู้ต้องขังภายใต้โครงการกำลังใจฯ
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีมอบประกาศนียบัตรการจัดการเรียนการสอนหลักสูตรด้านทักษะอาชีพให้กับผู้ต้องขังภายใต้โครงการกำลังใจฯ
ในวันอังคารที่ ๒๓ เมษายน ๒๕๖๗ พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ เป็นประธานในพิธีมอบประกาศนียบัตรการจัดการเรียนการสอนหลักสูตรด้านทักษะอาชีพให้กับผู้ต้องขังภายใต้โครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา (หลักสูตรระยะสั้น) ทัณฑสถานบำบัดพิเศษหญิง ร่วมกับ สำนักงานคณะกรรมการการอาชีวศึกษา (วิทยาลัยเทคนิคธัญบุรี) โดยมี นางจิรภา สินธุนาวา รองปลัดกระทรวงยุติธรรม นายดำรงค์  สุดวิลัย ผู้อำนวยการสำนักงานอาชีวศึกษาจังหวัดปทุมธานี นายเสน่ห์ สอนเวียง ผู้อำนวยการวิทยาลัยเทคนิคธัญบุรี และเจ้าหน้าที่ร่วมเป็นเกียรติ
ในการนี้ พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ ได้กล่าวขอบคุณวิทยากร วิทยาลัยเทคนิคธัญบุรี ที่ตั้งใจและเสียสละเวลามาให้ความรู้กับผู้ต้องตั้งแต่เดือนมีนาคม ถึงเดือนเมษายน ๒๕๖๗ ในวิชาต่าง ๆ จำนวน ๒๓ หลักสูตร เช่น หลักสูตรการแปรรูปผลิตภัณฑ์เห็ด หลักสูตรช่างซ่อมเครื่องใช้ไฟฟ้า หลักสูตรช่างซ่อมเครื่องใช้ไฟฟ้า หลักสูตรบัญชีครัวเรือน เป็นต้น และจากการติดตามผลของการอบรมพบว่า ผู้ต้องขังได้เรียนรู้วิชาชีพที่มีความหลากหลาย และบางวิชามีความสอดคล้องกับตลาดแรงงานภายนอก อีกทั้งได้ให้โอวาทแก่ผู้ต้องขังให้นำความรู้ ทักษะที่ได้รับการอบรม นำไปประกอบอาชีพภายหลังพ้นโทษ กลับตนเป็นคนดีของสังคม ไม่หวนกลับมากระทำผิดซ้ำ
อนึ่ง การอบรมดังกล่าวเป็นการดำเนินการตามที่ได้มีการลงนามบันทึกความเข้าใจความร่วมมือ ระหว่างกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา กับ สำนักงานคณะกรรมการอาชีวศึกษา กรมส่งเสริมการเรียนรู้ และกรมราชทัณฑ์ เมื่อวันที่ ๑๕ ธันวาคม ๒๕๖๖ ซึ่งมีวัตถุประสงค์ คือ ๑) เพื่อให้เกิดการบูรณาการหน่วยงานภาคีเครือข่ายในการจัดการศึกษาวิชาชีพ และการพัฒนาทักษะชีวิตให้กับผู้ต้องขังโครงการกำลังใจในพระดำริฯ ที่ใกล้พ้นโทษ ๒) ส่งเสริมการฝึกวิชาชีพ เพื่อยกระดับทักษะ ความรู้ความสามารถในการประกอบอาชีพ และ ๓) ยกระดับทักษะอาชีพของผู้ต้องขังโครงการกำลังใจ

ที่มา : https://www.thaigov.go.th/news/contents/details/82083