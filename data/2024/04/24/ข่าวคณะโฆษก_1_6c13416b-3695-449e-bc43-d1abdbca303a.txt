รัฐบาลไทย-ข่าวทำเนียบรัฐบาล-ถนนพระราม 2 กับการซ่อมสร้างยืดเยื้อไม่สิ้นสุดมากว่า 50 ปี…ความทุกข์ระทมของประชาชนจะต้องยุติลงในรัฐบาลเศรษฐา


วันพุธที่ 24 เมษายน 2567
24/04/2567
พิมพ์
ถนนพระราม 2 กับการซ่อมสร้างยืดเยื้อไม่สิ้นสุดมากว่า 50 ปี…ความทุกข์ระทมของประชาชนจะต้องยุติลงในรัฐบาลเศรษฐา
ถนนพระราม 2 กับการซ่อมสร้างยืดเยื้อไม่สิ้นสุดมากว่า 50 ปี…ความทุกข์ระทมของประชาชนจะต้องยุติลงในรัฐบาลเศรษฐา
วันนี้ (24 เมษายน 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมการทำงานด้วยการบูรณาการหน่วยงานรัฐ-เอกชน พร้อมวางแผนบริหารจัดการหลายมิติ ลุยแก้ปัญหาการจราจรบน “ถนนพระราม 2" จนทำให้ประชาชนสัญจรคล่องตัวมากขึ้น พร้อมสั่งการ ทุกโปรเจกต์ต้องสร้างเสร็จภายในปี 2568 ซึ่งจะทำให้ประชาชนมีความสะดวกจากการสัญจรในเส้นทางบริเวณนี้มากขึ้น อย่างไรก็ดี นายกรัฐมนตรีเน้นย้ำ ความปลอดภัยสำหรับประชาชนต้องมาอันดับ 1
โฆษกประจำสำนักนายกรัฐมนตรีกล่าวว่าถนนพระรามที่ 2 ที่ดำเนินการก่อสร้างมาตั้งแต่ปี 2513 จนถึงปัจจุบัน รัฐบาล โดยนายสุริยะ จึงรุ่งเรืองกิจ รัฐมนตรีว่าการกระทรวงคมนาคมได้บริหารจัดการ ดูแลแก้ไขปัญหาที่เกิดขึ้นมาโดยตลอด และพบว่า ในปัจจุบันการสัญจรบนถนนพระราม 2 ตลอดเส้นทาง มีการจราจรติดขัดลดลง และมีความสะดวกในการเดินทางเพิ่มมากขึ้นอย่างชัดเจน ทำให้การสัญจรบนถนนพระราม 2 ในอนาคตหลังจากนี้ จะไม่เกิดปัญหาการจราจรติดขัดสาหัส หรือหนาแน่นมากเกินไปดังเช่นในอดีตที่ผ่านมา ประกอบกับสามารถบริหารการจราจรในช่วงเทศกาลต่าง ๆ ที่ประชาชนจะเดินทางเป็นจำนวนมากได้ง่ายขึ้น
เห็นได้ชัดจากผลการรายงานของกรมทางหลวงซึ่งระบุว่า ในช่วงเทศกาลสงกรานต์ 2567 การบูรณาการทำงานร่วมกันของทุกหน่วยงานทำให้สามารถปฏิบัติหน้าที่ได้อย่างมีประสิทธิภาพ เช่น การคืนพื้นผิวจราจรบริเวณพื้นที่ก่อสร้างอย่างปลอดภัยเพื่อไม่ให้เกิดอุบัติเหตุ ตรวจสอบมาตรฐานและความเหมาะสมของการติดตั้งป้ายเตือนต่าง ๆ ติดตั้งกล้องวีดีโอวงจรปิดเพิ่มเพื่อตรวจสอบสถานการณ์ ขอความร่วมมือรถบรรทุกหยุดวิ่งบนถนนพระราม 2 จัดเจ้าหน้าที่ทีม RSA ออกตรวจการณ์ ร่วมบูรณาการประสานกับเจ้าหน้าที่พื้นที่ เปิด – ปิด ช่องทางพิเศษ (Reversible Lane) เป็นต้น
ทั้งนี้ โครงการที่ดำเนินการก่อสร้างบริเวณถนนพระราม 2 มีจำนวน 4 โครงการ ประกอบด้วย
1. โครงการทางพิเศษ (ทางด่วน) สายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก สัญญาที่ 1,2,3,4 (งานโยธา)
2. โครงการทางยกระดับบนทางหลวงหมายเลข 35 สายธนบุรี - ปากท่อ (ถนนพระราม 2) ตอนทางแยกต่างระดับบางขุนเทียน - เอกชัย ทางยกระดับตอน 1,2,3
3. โครงการก่อสร้างทางหลวงพิเศษ (มอเตอร์เวย์) หมายเลข 82 (M82) สายทางยกระดับบางขุนเทียน-บ้านแพ้ว ตอนเอกชัย - บ้านแพ้ว ตอนที่ 1-3,5,8-10 และ
4. โครงการก่อสร้างทางแยกต่างระดับบ้านแพ้ว จ.สมุทรสาคร อย่างไรก็ตาม ได้มอบหมายให้ ทล. และ กทพ. ไปดำเนินการเร่งรัดการก่อสร้างให้แล้วเสร็จภายในเดือนมิถุนายน 2568 แต่ในส่วนของทางยกระดับบางขุนเทียน - บ้านแพ้ว ตอนเอกชัย - บ้านแพ้ว ตอนที่ 4 และ 6 คาดว่า จะแล้วเสร็จตามสัญญาในช่วงเดือนธันวาคม 2568
คาดว่า ทุกโครงการก่อสร้างนี้จะแล้วเสร็จตามสัญญาในปี 2568 โดยกระทรวงคมนาคมติดตามการทำงานอย่างใกล้ชิด เพื่อเร่งรัดผู้รับเหมาดำเนินงานให้เป็นไปตามเป้าหมายที่วางไว้ และเกิดประสิทธิภาพสูงสุด ซึ่งจะกำหนดมาตรการโทษหากผู้รับเหมาดำเนินการไม่เป็นไปตามแผน หากผู้รับเหมาทำงานล่าช้ากว่า 50% ของสัญญาในแต่ละเดือนมีสิทธิโดนยกเลิกสัญญา ทั้งนี้ เน้นย้ำด้านความปลอดภัยสูงสุดเป็นอันดับแรก และอำนวยความสะดวกปลอดภัยให้กับผู้ใช้ทาง โดยได้ดำเนินการกำหนดให้ทำงานเฉพาะช่วงเวลา 22.00 น.- 05.00 น. ของวันรุ่งขึ้น
“ความคืบหน้าจนเห็นเป็นผลงานอย่างเป็นรูปธรรมนี้ เกิดจากการสั่งการ กำชับของนายกรัฐมนตรีซึ่งให้ความสำคัญกับการทำงานของหน่วยงานรัฐด้วยความใส่ใจ คำนึงถึงความปลอดภัย และความสะดวกของพี่น้องประชาชนเป็นหลัก อย่างไรก็ดี ในบางช่วงเวลา บางวันถนนพระราม 2 นี้ยังมีปัญหารถติดบ้าง ชะลอตัวบ้าง ขึ้นอยู่กับจำนวนผู้ใช้รถใช้ถนน ไม่ใช่ว่ารถไม่ติดแล้ว แต่เมื่อพิจารณาในภาพรวม การจราจรคล่องตัวมากขึ้นกว่าเดิมอย่างเห็นได้ชัด ถือเป็นผลงานที่รัฐบาลได้อำนวยความสะดวกให้ประชาชนในเส้นทางที่เป็นหนึ่งในเส้นทางหลักนี้ได้อย่างดี” นายชัย กล่าว

ที่มา : https://www.thaigov.go.th/news/contents/details/82088