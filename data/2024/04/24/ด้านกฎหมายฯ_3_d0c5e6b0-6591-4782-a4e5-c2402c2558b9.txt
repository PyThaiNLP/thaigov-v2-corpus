รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เยี่ยมให้กำลังใจผู้ต้องราชทัณฑ์เรือนจำกลางปัตตานี หนุนพัฒนาศักยภาพ จัดการศึกษาขั้นพื้นฐาน-ฝึกอาชีพ


วันพุธที่ 24 เมษายน 2567
23/04/2567
พิมพ์
รัฐมนตรีว่าการกระทรวงยุติธรรม เยี่ยมให้กำลังใจผู้ต้องราชทัณฑ์เรือนจำกลางปัตตานี หนุนพัฒนาศักยภาพ จัดการศึกษาขั้นพื้นฐาน-ฝึกอาชีพ
รัฐมนตรีว่าการกระทรวงยุติธรรม เยี่ยมให้กำลังใจผู้ต้องราชทัณฑ์เรือนจำกลางปัตตานี หนุนพัฒนาศักยภาพ จัดการศึกษาขั้นพื้นฐาน-ฝึกอาชีพ ให้โอกาสผู้ก้าวพลาด อดีตคือบทเรียน ปัจจุบันและอนาคตคือความรับผิดชอบ
ในวันอังคาร​ที่ ๒๓ เมษายน ๒๕๖๗ เวลา ๑๖.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม นำคณะเดินทางมาปฏิบัติภารกิจในพื้นที่จังหวัดปัตตานี ระหว่างวันที่ ๒๓-๒๔ เมษายน ๒๕๖๗ โดยวันนี้ได้นำคณะเดินทางลงพื้นที่เรือนจำกลางปัตตานี อำเภอ​เมือง จังหวัด​ปัตตานี  เพื่อเยี่ยมให้กำลังใจผู้ต้องราชทัณฑ์ พร้อมรับฟังรายงานสรุปผลการปฏิบัติงานตลอดที่ผ่านมา เพื่อการพัฒนาและแก้ไขปัญหาผู้ต้องราชทัณฑ์ในเรือนจำกลางจังหวัดปัตตานี โดยมี พัน​ตำรวจ​โท วรรณพงษ์ คชรักษ์ เลขาธิการ ศอ.บต. นายพิทักษ์ หนูน้อย ผู้บัญชาการเรือนจำกลางปัตตานี นายพงษ์ศักดิ์ ยิ่งชนม์เจริญ นายกเทศมนตรีนครยะลา ดร.อิสมาอีลลุตฟี จะปะกียา อธิบการบดีมหาวิทยาลัยอิสลามยะลา นางพาตีเมาะ สะดียามู ผู้ว่าราชการจังหวัดปัตตานี และหัวหน้าส่วนราชการ ร่วมให้การต้อนรับ
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวระหว่างพบปะผู้ต้องราชทัณฑ์ ว่า “อยากมาเยี่ยมและมาพูดเรื่องสิทธิ์ของผู้ต้องราชทัณฑ์ ซึ่งกรมราชทัณฑ์ กระทรวงยุติธรรม ต้องจัดการศึกษาขั้นพื้นฐานให้ทุกคน การศึกษาขั้นพื้นฐานแบบให้ฟรี อย่างน้อยที่สุดต้องจบการศึกษาชั้นมัธยมศึกษาปีที่ ๖ สำหรับคนที่เรียนจบ ม. ๖ แล้ว กรมราชทัณฑ์ กระทรวงยุติธรรม ต้องช่วยพัฒนาศักยภาพเรื่องอาชีพ เรื่องความรู้ศาสนา และมีโอกาสได้เยี่ยมญาติ อะไรที่เป็นสิทธิ์ของผู้ต้องราชทัณฑ์ก็จะช่วยดูแล”
พันตำรวจเอก ทวี สอดส่อง รัฐมนตรีว่าการกระทรวงยุติธรรม ยังกล่าวให้กำลังใจผู้ต้องราชทัณฑ์ด้วยว่า ทุกคนมีสิทธิ์ที่จะก้าวพลาด ได้แต่การก้าวพลาดก็ไม่อยากให้พวกเราน้อยเหนือต่ำใจ อดีตเป็นบทเรียน ปัจจุบันและอนาคตคือความรับผิดชอบ วันนี้ได้มาเยี่ยมได้มาเห็น อยากให้มองผมเป็นโอกาส ผมก็อยากให้โอกาส จะทำยังไงจะให้โอกาสทุกท่านได้รับสิ่งที่ดี ๆ ขอให้กำลังใจ ขอให้สันติสุขจงเกิดแก่ทุกท่าน

ที่มา : https://www.thaigov.go.th/news/contents/details/82084