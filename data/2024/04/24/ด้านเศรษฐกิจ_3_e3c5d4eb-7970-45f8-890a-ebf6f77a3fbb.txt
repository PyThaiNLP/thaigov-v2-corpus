รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามคลองมหาสวัสดิ์เดินหน้าเร็วกว่าแผน คาดว่าจะแล้วเสร็จในปี 2568 


วันพุธที่ 24 เมษายน 2567
กรมทางหลวงชนบท สร้างสะพานข้ามคลองมหาสวัสดิ์เดินหน้าเร็วกว่าแผน คาดว่าจะแล้วเสร็จในปี 2568
...
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี เพื่อส่งเสริมและพัฒนารวมทั้งจัดระเบียบโครงข่ายทางถนนให้ครอบคลุมปริมาณความต้องการของประชาชน มีจุดเริ่มต้นโครงการ กม.ที่ 12+850 และสิ้นสุด กม.ที่ 15+100 เนื่องจากอัตราการเจริญเติบโตของการใช้ที่ดินในพื้นที่จังหวัดนนทบุรี  ฝั่งตะวันตกของแม่น้ำเจ้าพระยามีการพัฒนาและเติบโตขึ้นอย่างรวดเร็ว โดยเฉพาะริมเขตทางของถนนราชพฤกษ์ ส่งผลให้ถนนราชพฤกษ์ไม่สามารถรองรับการจราจรที่มีปริมาณหนาแน่นมากถึง 110,000 คันต่อวัน โดยเฉพาะในชั่วโมงเร่งด่วน ทำให้ประสิทธิภาพของถนนราชพฤกษ์ลดลง เกิดปัญหาด้านความปลอดภัยของผู้ใช้รถใช้ถนน และมีอุบัติเหตุเกิดขึ้นบ่อยครั้ง โดยเฉพาะบริเวณช่วงสะพานข้ามคลองมหาสวัสดิ์ที่สภาพเป็นคอขวดมีการจราจรติดขัด เนื่องจากเขตทางไม่เพียงพอที่จะก่อสร้างทางขนานในรูปแบบทั่วไปได้
ทั้งนี้ เพื่อแก้ไขปัญหาดังกล่าวและเพิ่มศักยภาพในการคมนาคมให้มีความคล่องตัวมากขึ้น ทช. จึงได้กำหนดรูปแบบสะพานข้ามคลองมหาสวัสดิ์ให้อยู่ในเขตทางเดิม ซึ่งจะสามารถลดปัญหาสภาพคอขวดและการจราจรในพื้นที่ได้ จากนั้นได้ดำเนินโครงการก่อสร้างสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี โดยมีรูปแบบสะพานเหล็กขนาด 2 ช่องจราจรต่อทิศทาง (ไป - กลับ) กว้าง 8.50 เมตร ฝั่งขาเข้าสะพานมีความยาว 2.10 กิโลเมตร และฝั่งขาออกสะพานมีความยาว 1.90 กิโลเมตร รวมทั้งมีงานก่อสร้างระบบระบายน้ำ ระบบไฟฟ้าแสงสว่าง และงานเบ็ดเตล็ด ใช้งบประมาณในการก่อสร้าง 1,181.515 ล้านบาท ปัจจุบันผลงานการก่อสร้างมีความคืบหน้าไปแล้วกว่าร้อยละ 31 เร็วกว่าแผนที่กำหนดไว้ ขณะนี้อยู่ระหว่างการติดตั้งโครงสร้างเหล็ก ทั้งเสาและคาน คาดว่าจะก่อสร้างเสร็จสมบูรณ์ในปี 2568 สำหรับระหว่างการก่อสร้าง ทช. ได้ติดตั้งแบริเออร์และติดตั้งป้ายเตือนลดความเร็วให้ประชาชนสามารถสังเกตเห็นได้ชัดเจน เพื่อความปลอดภัยในการเดินทาง รวมถึงได้ปิด - เบี่ยงช่องจราจร จำนวน 3 จุด ดังนี้ ช่วง กม.ที่ 12+900 - 15+100 ขวาทาง บริเวณช่องจราจรคู่ขนาน 1 ช่องจราจร ช่วง กม.ที่ 12+950 - 14+600 ซ้ายทาง บริเวณช่องจราจรคู่ขนาน 1 ช่องจราจร และ ช่วง กม.ที่ 13+300 - 14+600 บริเวณช่องจราจรหลักช่องขวาสุด 1 ช่องจราจร ขาออกมุ่งหน้าจังหวัดนนทบุรี ซึ่งจะเบี่ยงไปจนกว่างานก่อสร้างจะแล้วเสร็จ จึงขอความร่วมมือให้ผู้ใช้เส้นทางโปรดสังเกตป้ายจราจร รวมถึงปฏิบัติตามป้ายเตือน ป้ายแนะนำ อย่างเคร่งครัด เพื่อความปลอดภัยในการเดินทางและต้องขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/82097