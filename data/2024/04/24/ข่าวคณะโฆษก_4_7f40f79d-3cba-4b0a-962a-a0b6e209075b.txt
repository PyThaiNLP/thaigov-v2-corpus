รัฐบาลไทย-ข่าวทำเนียบรัฐบาล-โฆษกรัฐบาลต้อนรับคณะยุวชนประชาธิปไตย บรรยาย “บทบาท หน้าที่และอำนาจของฝ่ายบริหาร” ย้ำรัฐบาลเดินหน้าทำงาน ขับเคลื่อนนโยบายไปสู่เป้าหมาย ตามที่แถลงนโยบายต่อรัฐสภา


วันพุธที่ 24 เมษายน 2567
24/04/2567
พิมพ์
โฆษกรัฐบาลต้อนรับคณะยุวชนประชาธิปไตย บรรยาย “บทบาท หน้าที่และอำนาจของฝ่ายบริหาร” ย้ำรัฐบาลเดินหน้าทำงาน ขับเคลื่อนนโยบายไปสู่เป้าหมาย ตามที่แถลงนโยบายต่อรัฐสภา
โฆษกรัฐบาลต้อนรับคณะยุวชนประชาธิปไตย บรรยาย “บทบาท หน้าที่และอำนาจของฝ่ายบริหาร” ย้ำรัฐบาลเดินหน้าทำงาน ขับเคลื่อนนโยบายไปสู่เป้าหมาย ตามที่แถลงนโยบายต่อรัฐสภา
วันนี้ (24 เมษายน 2567) เวลา 13.10 น. ณ ตึกสันติไมตรี (หลังใน) ทำเนียบรัฐบาล  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมาย นายชัย วัชรงค์ โฆษกประจำสำนักนายกรัฐมนตรี ให้การต้อนรับคณะยุวชนประชาธิปไตย ผู้บริหารและเจ้าหน้าที่ สำนักงานเลขาธิการสภาผู้แทนราษฎร ในโอกาสเข้าศึกษาดูงานทำเนียบรัฐบาล พร้อมให้โอวาท และบรรยายความรู้เรื่อง “บทบาท หน้าที่และอำนาจของฝ่ายบริหาร” สรุปสาระสำคัญดังนี้
โฆษกประจำสำนักนายกรัฐมนตรีกล่าวว่า ในฐานะตัวแทนนายกรัฐมนตรีขอต้อนรับน้อง ๆ คณะยุวชนประชาธิปไตยในการมาศึกษาดูงาน โครงการศึกษาเกี่ยวกับระบอบประชาธิปไตย อันมีพระมหากษัตริย์ทรงเป็นประมุข และมาศึกษาดูงานของฝ่ายนิติบัญญัติ บริหารและตุลาการ โดยในส่วนของฝ่ายบริหารมีทำเนียบรัฐบาลเป็นศูนย์กลางกองบัญชาการใหญ่ของอำนาจบริหารประเทศ เป็นฝ่ายบริหารที่ต้องรับผิดชอบความเป็นอยู่ของพี่น้องประชาชนทั้งประเทศมากกว่า 67 ล้านคน รัฐบาลโดยการนำของนายเศรษฐา ทวีสิน นายกรัฐมนตรี ต้องบังคับบัญชาข้าราชการ บุคลากรภาครัฐปัจจุบันกว่า 2,910,000 คน ต้องรับผิดชอบการใช้งบประมาณที่มาจากภาษีประชาชนทั้งประเทศไทย ปีล่าสุดนี้อยู่ในงบประมาณ 2567 เป็นวงเงิน 3.48 ล้านล้านบาท ซึ่งเป็นบทบาทหน้าที่ความรับผิดชอบมหาศาลมาก ต้องดูแลงบประมาณ 3.48 ล้านล้านบาท ไม่ให้รั่วไหล ไม่มีการทุจริต และต้องใช้งบประมาณอย่างมีประสิทธิภาพและเป็นผล โดยผู้ที่ต้องรับผิดชอบสูงสุด คือนายเศรษฐา ทวีสิน นายกรัฐมนตรีที่ได้เงินเดือนเพียง 75,000 บาท เงินประจำตำแหน่ง 50,000 บาท รวม 125,000 บาท ขณะที่ในหน่วยงานเอกชน พนักงานบริษัทระดับกลาง ๆ ได้รับเงินเดือนมากกว่านายกรัฐมนตรี ฉะนั้น จะเห็นว่าการก้าวขึ้นมาเป็นนายกรัฐมนตรีของประเทศไทย ต้องเป็นคนที่เสียสละจริง ๆ ตำแหน่งนายกรัฐมนตรีเป็นตำแหน่งที่มีเกียรติมาก และมีความรับผิดชอบสูงมาก แต่รายได้ไม่สูง
โฆษกประจำสำนักนายกรัฐมนตรีกล่าวต่อว่า ที่ทำเนียบรัฐบาลมีหน่วยงานศูนย์กลางที่แวดล้อมนายกรัฐมนตรี เพื่อขับเคลื่อนให้เกิดการบริหารประเทศ ทำเนียบรัฐบาลนอกจากจะใช้เป็นที่ทำงานของบุคลากรต่าง ๆ ยังใช้เป็นสถานที่ประชุมคณะรัฐมนตรี (ครม.) ในทุกวันอังคาร เพื่อตัดสินใจเรื่องสำคัญของประเทศ เช่น เรื่องงบประมาณ การอนุมัติ การแต่งตั้ง การโยกย้าย การรับทราบเรื่องต่าง ๆ การอนุมัติข้อกฎหมายเพื่อนำส่งไปยังสภาผู้แทนราษฎร และใช้สถานที่ทำเนียบรัฐบาลในโอกาสสำคัญต่าง ๆ เช่น ต้อนรับบุคคลสำคัญของต่างประเทศที่มาเยือนประเทศไทย งานที่ทำเนียบรัฐบาลมีเรื่องที่ไหลเข้ามาพิจารณา วิเคราะห์ ตัดสินใจมีจำนวนมาก บุคลากรที่ทำเนียบรัฐบาลต้องทำงานอย่างรวดเร็วเสมอ รัฐบาลต้องมีทีมมากกว่า 2,910,000 คน เพื่อขับเคลื่อนงานและนโยบายของรัฐบาลที่มีการแถลงต่อรัฐสภา ถ้าจะทำให้ได้ 100% ไม่ใช่เรื่องง่าย เพราะฉะนั้นรัฐบาลทุกรัฐบาลไม่มีใครฝันว่าจะสามารถบรรลุภารกิจได้ 100% ภารกิจทั้งหมดถ้าสามารถขับเคลื่อนให้ได้ประมาณ 60% – 70% ก็ถือว่าดีเยี่ยมมากแล้ว
โฆษกประจำสำนักนายกรัฐมนตรีกล่าวอีกว่า การทำงานของรัฐบาลเกี่ยวข้องกับเรื่อง เงิน คน สิ่งของและกฎหมาย ซึ่งเวลาจะขับเคลื่อนนโยบายอะไรก็ตาม การที่จะทำให้นโยบายเป็นจริงนั้น หากไม่มีเงินก็ไม่สามารถดำเนินการได้ หรือมีเงินแล้วไม่มีคนก็ไม่สามารถดำเนินการได้เช่นกัน ทั้งนี้เรื่องเงินต้องผ่านร่างงบประมาณตามกฎหมาย ต้องผ่านสภา สภาผู้แทนราษฎรจะเป็นผู้ตรวจสอบ ถ่วงดุล ว่างบประมาณนี้จะนำไปใช้อะไรบ้าง สำหรับเรื่องคน การจะแต่งตั้ง โยกย้ายข้าราชการนั้นมีกฎหมายเกี่ยวข้องทั้งสิ้นและต้องผ่านการพิจารณาอย่างเป็นขั้นเป็นตอน โปร่งใส ตรวจสอบได้ ส่วนเรื่องของสิ่งของจะเกี่ยวข้องกับสถานที่ ยานพาหนะ อุปกรณ์ต่าง ๆ ที่เป็นปัจจัยในการขับเคลื่อนนโยบายที่สำคัญอีกอย่างหนึ่ง นอกจากนั้น กฎหมายหากเป็นระดับพระราชบัญญัติต้องยกร่างและส่งไปให้สภาผู้แทนราษฎร แต่ถ้าเป็นกฎกระทรวง ประกาศกระทรวง ระเบียบของกรมสามารถออกได้เลย เนื่องจากสามารถพิจารณากันภายในหน่วยงานได้ โดยจะเห็นได้ว่าทุกอย่างที่กล่าวมานั้นเป็นงานที่รัฐบาลต้องทำเพื่อขับเคลื่อนประเทศไปสู่เป้าหมายตามที่แถลงนโยบายต่อรัฐสภาไว้
นอกจากนี้ โฆษกประจำสำนักนายกรัฐมนตรี กล่าวว่า ในการทำงานของรัฐบาล ทั้ง 20 กระทรวง และทุกหน่วยงานจะต้องขับเคลื่อนแผนงานไปในทิศทางเดียวกันทั้งส่วนกลาง ส่วนภูมิภาคและท้องถิ่น ยกตัวอย่างในช่วงที่รัฐบาลเข้ามารับตำแหน่งช่วงหลังเกิดโรคโควิด-19 สิ่งที่ต้องเร่งทำด่วนที่สุด คือสร้างรายได้ใหม่ให้กับประเทศ เติมเม็ดเงินใหม่เข้าในระบบเพื่อให้เศรษฐกิจฟื้นตัว โดยเม็ดเงินที่สามารถหาเข้าประเทศได้รวดเร็วที่สุดคือการท่องเที่ยว เพราะเมื่อนักท่องเที่ยวเดินทางเข้าประเทศมีตัวเลขเฉลี่ยการใช้จ่ายอยู่ที่ 50,000 บาท โดยในปี 2565 มีนักท่องเที่ยวต่างชาติเข้ามาเพียง 11 ล้านคน แต่ในปี 2562 ก่อนเกิดโรคโควิด-19 มีนักท่องเที่ยวเข้าประเทศถึง 39 ล้านคน รัฐบาลจึงตั้งเป้าหมายจะต้องมีตัวเลขนักท่องเที่ยวปี 2566 ประมาณ 23 ล้านคน และจะต้องบูมเรื่องการท่องเที่ยว โดยรัฐบาลใช้คำว่า Ignite Thailand Tourism จุดพลังการท่องเที่ยวของเมืองไทย เพิ่มเม็ดเงินรายได้ใหม่ผ่านการท่องเที่ยวอย่างรวดเร็ว เริ่มจากการประกาศวีซ่าฟรีเพื่อปลดล็อคนักท่องเที่ยว โดยเฉพาะนักท่องเที่ยวจีน ซึ่งนักท่องเที่ยวจีนเป็นเป้าหมายหลักของไทย แต่เราไม่มีวีซ่าฟรีให้กับนักท่องเที่ยวจีนเลย รัฐบาลจึงประกาศวีซ่าฟรีให้กับประเทศจีนและประเทศอินเดีย ขยายระยะเวลาให้กับประเทศคาซัคสถาน ไต้หวัน เพื่อส่งเสริมการท่องเที่ยวของไทย นอกจากนั้น นายกรัฐมนตรีให้กับความสำคัญกับสนามบิน สนามบินต้องมีเครื่องบิน จุดจอดเครื่องบินที่เพียงพอ เมื่อนักท่องเที่ยวเข้าประเทศแล้วต้องไม่เกิดความล่าช้าในการตรวจคนเข้าเมือง ต้องทำให้การเดินทางสะดวก ปลอดภัย และรวดเร็ว เมื่อรัฐบาลปรับการดำเนินนโยบาย ทุกหน่วยงานก็จะต้องปรับการดำเนินนโยบายและเรียงลำดับความสำคัญให้รองรับกับนโยบายของรัฐบาลด้วย เช่น จังหวัดภูเก็ต การเดินทางจากสนามบินไปยังตัวเมืองภูเก็ตนั้นใช้ระยะเวลาในการเดินทางนาน รัฐบาลโดยกระทรวงคมนาคมจึงเร่งดำเนินการขยายถนนเพื่อให้การคมนาคมสะดวก รวดเร็วยิ่งขึ้น
“เมื่อมีการกำหนดนโยบายแล้วรัฐบาลต้องขับเคลื่อนให้ทุกหน่วยงานกำหนดโครงการ การใช้งบประมาณให้สอดคล้องกับทิศทาง เป้าหมายที่รัฐบาลได้วางแผนไว้ โดยการมาทัศนศึกษาที่ทำเนียบรัฐบาลวันนี้หวังว่าทุกคนจะได้มุมมอง เข้าใจถึงบทบาท หน้าที่และอำนาจของฝ่ายบริหารไม่มากก็น้อย ขออวยพรให้คณะยุวชนประชาธิปไตยทุกคนประสบความสำเร็จและมีความสุข สนุกกับการเยี่ยมชมสถานที่ทำงานของรัฐบาล” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/82131