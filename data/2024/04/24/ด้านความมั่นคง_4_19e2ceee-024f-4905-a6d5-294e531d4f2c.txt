รัฐบาลไทย-ข่าวทำเนียบรัฐบาล-ปลัดมหาดไทย ตรวจเยี่ยมและมอบแนวทางการขับเคลื่อนโครงการหมู่บ้านยั่งยืน บ้านกุดค้า จ.อุดรธานี ชื่นชมพลังความรักสามัคคีของประชาชนทุกช่วงวัยในหมู่บ้าน พร้อมปลุกพลังประชาชนช่วยกันดูแล


วันพุธที่ 24 เมษายน 2567
24/04/2567
พิมพ์
ปลัดมหาดไทย ตรวจเยี่ยมและมอบแนวทางการขับเคลื่อนโครงการหมู่บ้านยั่งยืน บ้านกุดค้า จ.อุดรธานี ชื่นชมพลังความรักสามัคคีของประชาชนทุกช่วงวัยในหมู่บ้าน พร้อมปลุกพลังประชาชนช่วยกันดูแล
ปลัด มท. ตรวจเยี่ยมและมอบแนวทางการขับเคลื่อนโครงการหมู่บ้านยั่งยืน บ้านกุดค้า จังหวัดอุดรธานี ชื่นชมพลังความรักสามัคคีของประชาชนทุกช่วงวัยในหมู่บ้าน พร้อมปลุกพลังประชาชนช่วยกันดูแลลูกหลานให้ปลอดยาเสพติด รู้รักษาประเพณีวัฒนธรรม เพื่อทำให้มีคุณภาพชีวิต
ปลัดมหาดไทย ตรวจเยี่ยมและมอบแนวทางการขับเคลื่อนโครงการหมู่บ้านยั่งยืน บ้านกุดค้า จังหวัดอุดรธานี ชื่นชมพลังความรักสามัคคีของประชาชนทุกช่วงวัยในหมู่บ้าน พร้อมปลุกพลังประชาชนช่วยกันดูแลลูกหลานให้ปลอดยาเสพติด รู้รักษาประเพณีวัฒนธรรม เพื่อทำให้มีคุณภาพชีวิตที่ดีอย่างยั่งยืน
เมื่อวันที่ 23 เม.ย. 67 เวลา 16.30 น. ที่วัดป่าเลไลย ตำบลทุ่งฝน อำเภอทุ่งฝน จังหวัดอุดรธานี นายสุทธิพงษ์ จุลเจริญ ปลัดกระทรวงมหาดไทย ตรวจเยี่ยมและมอบแนวทางการขับเคลื่อนโครงการหมู่บ้านยั่งยืน บ้านกุดค้า ตำบลทุ่งฝน อำเภอทุ่งฝน จังหวัดอุดรธานี โดยมี นายสุรศักดิ์  อักษรกุล รองผู้ว่าราชการจังหวัดอุดรธานี นายณฐพล  วิถี รองผู้ว่าราชการจังหวัดอุดรธานี นายกฤต อรรคศรีวร หัวหน้าสำนักงานจังหวัดอุดรธานี นายภควัตร คำพวง พัฒนาการจังหวัดอุดรธานี โอกาสนี้ นายกำธร วิเชฏฐพงศ์ นายอำเภอทุ่งฝน พันตำรวจเอก สุรชิต ฤทธิลี ผู้กำกับการสถานีตำรวจภูธรทุ่งฝน นางสุคนธ์ เหลืองอิงคะสุต พัฒนาการอำเภอทุ่งฝน กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนกว่า 200 คน ร่วมให้การต้อนรับ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย เยี่ยมชมนิทรรศการขับเคลื่อนธนาคารขยะ (Recyclable Waste Bank) การส่งเสริมพัฒนาคุณภาพชีวิตผู้สูงอายุผ่านโรงเรียนผู้สูงอายุ และการส่งเสริมการเรียนรู้ประวัติศาสตร์ชาติไทยประจำถิ่น จากนั้นร่วมรับชมการแสดงต้อนรับของนักเรียนโรงเรียนผู้สูงอายุบ้านกุดค้า และเป็นประธานมอบแนวทางการขับเคลื่อนโครงการหมู่บ้านยั่งยืน
นายสุทธิพงษ์ จุลเจริญ ปลัดกระทรวงมหาดไทย กล่าวว่า วันนี้เป็นการเดินทางลงพื้นที่เพื่อมาเยี่ยมเยียนให้กำลังใจพี่น้องประชาชนบ้านกุดค้า ภายใต้การนำของท่านนายอำเภอทุ่งฝน และท่านผู้บริหารองค์กรปกครองส่วนท้องถิ่น กำนัน ผู้ใหญ่บ้าน ในการขับเคลื่อนการน้อมนำพระราชปณิธานของพระบาทสมเด็จพระเจ้าอยู่หัว ด้วยการน้อมนำ สืบสาน รักษา และต่อยอด หลักปรัชญาของเศรษฐกิจพอเพียงและทฤษฎีใหม่ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาขับเคลื่อนจนเป็นวิถีชีวิต เพื่อให้พวกเราได้มีความสุขอย่างยั่งยืน รวมทั้งน้อมนำแนวพระดำริ "หมู่บ้านยั่งยืน" หรือ Sustainable Village ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระผู้ทรงมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว เพื่อทำให้ประชาชนคนไทยมีความอยู่ดีกินดี โดยพระองค์พระราชทานพระดํารัสว่า เป็นหน้าที่ของคนมหาดไทยในการทำให้ทุกพื้นที่เป็นหมู่บ้านยั่งยืน ซึ่งต่อมากระทรวงมหาดไทยได้ดำเนินการขับเคลื่อนตามการดำเนินงานโครงการหมู่บ้านยั่งยืน ตามตัวชี้วัดหมู่บ้านยั่งยืน 8 ข้อ 16 กิจกรรม ได้แก่ 1. ที่อยู่อาศัย 2. ความมั่นคงทางอาหาร 3. ความสะอาด 4. ความสามัคคี 5. ความร่วมมือ 6. การปฏิบัติตามหลักศาสนา ประเพณี วัฒนธรรม และการแสดงความจงรักภักดีต่อสถาบันพระมหากษัตริย์ 7. ความมั่นคงปลอดภัย 8. การมีน้ำสะอาดสำหรับใช้ในการอุปโภคและบริโภค โดยสิ่งสำคัญที่จะทำให้การขับเคลื่อนหมู่บ้านยั่งยืนประสบความสำเร็จนั้น พวกเราทุกคนต้องมุ่งมั่นในการ "ปฏิบัติบูชา" โดยเริ่มที่ครอบครัว ทำครอบครัวให้เป็นครอบครัวยั่งยืน บ้านเรือนมีสภาพแวดล้อมที่ดี มีความมั่นคง ลูกหลานเป็นเด็กดี รู้จักทำบุญไหว้พระ มีความกตัญญูกตเวทีต่อพ่อแม่ ต่อบรรพบุรุษ ต่อประเทศชาติ และพระมหากษัตริย์ และในส่วนของส่วนรวม ต้องส่งเสริมให้ประชาชนมีความเป็นจิตอาสา โดยอาจจัดการประกวดระบบคุ้มบ้าน อาทิ คุ้มสวยงาม คุ้มสะอาด คุ้มน่ารัก มีน้ำใจเอื้อเฟื้อเผื่อแผ่ มีการทำบุญตักบาตร ทำมาหากิน ลูกหลานไม่ยุ่งเกี่ยวยาเสพติด มีความสงบ ซึ่ง "การปฏิบัติบูชา" ถือเป็นเรื่องใหญ่ และเป็นเรื่องที่พวกเราทุกคนต้องช่วยกันมุ่งมั่น ทำให้บ้านกุดค้าแห่งนี้ เป็น "หมู่บ้านยั่งยืน" อย่างแท้จริง เพื่อให้พี่น้องประชาชนได้มีคุณภาพชีวิตที่ดีอย่างยั่งยืนตลอดไป
"ขอให้พวกเราทุกคนได้ทำให้พื้นที่บ้านกุดค้าแห่งนี้ เป็นหมู่บ้านยั่งยืน ด้วยการ 1) ส่งเสริมให้ลูกหลานได้ศึกษาเรียนรู้วิชาคุณธรรมจริยธรรม รู้จักเข้าวัดทำบุญทำทาน ก่อนนอนสวดมนต์ไหว้พระ รักษาประเพณี วัฒนธรรม 2) ส่งเสริมคุณภาพชีวิตที่ดี ด้วยการให้มีแหล่งน้ำในทุกครัวเรือนควบคู่การดูแลสิ่งแวดล้อม ส่งเสริมให้มีวิถีชีวิตเป็นมนุษย์ 3Rs คือ Reuse (ใช้ซ้ำ) Reduce (ใช้น้อย) Recycle (นำกลับมาใช้ใหม่) ช่วยกันบริหารจัดการธนาคารขยะ เพื่อให้มีรายได้จากการขายขยะมาเป็นสวัสดิการชุมชน หรือใช้ในการพัฒนาพื้นที่หมู่บ้าน ตำบลของพวกเรา และจัดทำถังขยะเปียกลดโลกร้อนในทุกครัวเรือน 3) คนสูงอายุมีการรวมตัวรวมกลุ่มทำให้เกิดสุขภาพร่างกายที่ดี ทั้งร่างกาย จิตใจ มีการเผยแพร่ประเพณีวัฒนธรรม รวมถึงวัฒนธรรมการทำอาหาร พร้อมทั้งอบรมกล่อมเกลาถ่ายทอด (Socialize) ให้กับเด็ก เยาวชน ลูกหลานในชุมชน เมื่อเกิดการถ่ายทอดเด็กก็จะได้ซึมซับ และนำไปใช้ในการปฏิบัติตนเป็นคนดีของสังคม 4) บ้านเราจะปลอดยาเสพติดได้ทุกครอบครัวต้องช่วยกันดูแลลูกหลาน แต่ถ้าเจอลูกหลานคนในบ้านติดยาเสพติด หรือรู้ว่าพื้นที่ไหนมีวัยรุ่นมั่วสุม ต้องอย่าอายที่จะต้องรีบแจ้งกำนัน ผู้ใหญ่บ้าน ปลัดอำเภอ นายอำเภอ เจ้าหน้าที่ตำรวจ พาลูกหลานเข้าสู่ระบบบำบัดรักษา 5) ต้องช่วยกันน้อมนำพระราชดำริเสริมสร้างความมั่นคงด้านอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรักปลูกผักกินเอง" และ "ทางนี้มีผลผู้คนรักกัน" ทั้งการปลูกตะไคร้ ปลูกพริก ปลูกข่า ปลูกต้นหอม ใบกระเพรา ฯลฯ เพื่อมีพืชผักสวนครัวไว้บริโภคตลอดทั้งปี ก็จะช่วยลดรายจ่าย ที่สำคัญเป็นผักปลอดสารพิษ ดีต่อสุขภาพอนามัย 6) มีการรวมกลุ่มเป็นคุ้มบ้านและจัดระบบการดูแลสมาชิกในคุ้ม ทั้งการช่วยดูแลบ้านเรือนที่อยู่อาศัย การประกวดประขันคุ้มสวยงาม มีความอุดมสมบูรณ์ นอกจากนี้ ขอให้ได้นำพันธุ์ต้นฉำฉา (ต้นจามจุรี) ไปขยายพันธุ์ในพื้นที่ของพี่น้องประชาชน ซึ่งเป็นพืชตระกูลถั่วบำรุงดิน ใบมีออกซิเจนสูง เป็นพืชที่มีประโยชน์มาก และยังสามารถเลี้ยงคลั่งบนต้นจามจุรีเพื่อที่จะทำให้ เราได้มีรายได้เพิ่มพูนขึ้น อีกด้วย" นายสุทธิพงษ์ กล่าวเพิ่มเติม
นายกำธร วิเชฏฐพงศ์ นายอำเภอทุ่งฝน กล่าวว่า บ้านกุดค้าแห่งนี้ ได้นำนโยบายของกระทรวงมหาดไทย ดำเนินการพัฒนาเป็น "หมู่บ้านยั่งยืน" ตามเป้าหมายตัวชี้วัดทุกมิติ ทุกกิจกรรม โดยประชาชนมีความรักสามัคคี มีความเข้มแข็งทั้งด้านการดำรงชีวิต การรักษาศิลปวัฒนธรรมประเพณี และความรู้รักสามัคคี ซึ่งได้มีการขับเคลื่อนกิจกรรมต่าง ๆ อาทิ กองทุนแม่ของแผ่นดิน หมู่บ้านเศรษฐกิจพอเพียง การจัดการธนาคารขยะ ด้วยความร่วมมือ 7 ภาคีเครือข่ายร่วมกันดำเนินการมาเป็นระยะเวลายาวนาน

ที่มา : https://www.thaigov.go.th/news/contents/details/82120