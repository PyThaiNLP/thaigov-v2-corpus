รัฐบาลไทย-ข่าวทำเนียบรัฐบาล-"วราวุธ" รมว.พม. หนุนเครือข่ายสวัสดิการชุมชน สร้างพลังสังคม ลดความเหลื่อมล้ำ แก้วิกฤตประชากรไทย


วันพุธที่ 24 เมษายน 2567
"วราวุธ" รมว.พม. หนุนเครือข่ายสวัสดิการชุมชน สร้างพลังสังคม ลดความเหลื่อมล้ำ แก้วิกฤตประชากรไทย
"วราวุธ" รมว.พม. หนุนเครือข่ายสวัสดิการชุมชน สร้างพลังสังคม ลดความเหลื่อมล้ำ แก้วิกฤตประชากรไทย
วันที่ 24 เมษายน 2567 เวลา 09.00 น. นายชาติชาย พยุหนาวีชัย ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ (ที่ปรึกษา รมว.พม.) ลงพื้นที่ จ.สุพรรณบุรี เป็นประธานเปิดงานสมัชชาสวัสดิการชุมชนภาค ภาคกลางและตะวันตก และภาคกรุงเทพฯ ปริมณฑลและตะวันออก ภายใต้ชื่องาน “สวัสดิการชุมชน สร้างพลังสังคม ลดความเหลื่อมล้ำ แก้วิกฤตประชากร” พร้อมมอบเกียรติบัตรให้กับจังหวัดที่บรรจุแผนงานสวัสดิการชุมชนในแผนพัฒนาจังหวัดและได้รับการสนับสนุนงบประมาณ อีกทั้งมีการจัดเวทีเสวนา “สวัสดิการชุมชน สร้างพลังสังคม ลดความเหลื่อมล้ำ แก้วิกฤตประชากรไทย” การประกาศทิศทางการขับเคลื่อนงานสวัสดิการชุมชน และการมอบข้อเสนอการสนับสนุนการขับเคลื่อนงานสวัสดิการชุมชน นอกจากนี้ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวทักทายเครือข่ายสวัสดิการชุมชน ผ่านระบบ Zoom Meeting โดยมี ดร.อุดม โปร่งฟ้า ที่ปรึกษารัฐมนตรีว่าการกระทรวง พม. นายอนุกูล ปีดแก้ว ปลัดกระทรวง พม. พร้อมคณะผู้บริหารและหน่วยงาน พม. หนึ่งเดียว จ.สุพรรณบุรี  นายกฤษดา สมประสงค์ ผู้อำนวยการสถาบันพัฒนาองค์กรชุมชน พร้อมคณะผู้บริหาร นายณัฐภัทร สุวรรณประทีป ผู้ว่าราชการจังหวัดสุพรรณบุรี และเครือข่ายสวัสดิการชุมชน เข้าร่วมงาน ณ หอประชุมโรงละครแห่งชาติจังหวัดสุพรรณบุรี อ.เมือง จ.สุพรรณบุรี
นายชาติชาย กล่าวว่า รัฐบาลโดยกระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญของการพัฒนาคุณภาพชีวิตของประชากรทุกช่วงวัยและการดูแลกลุ่มเปราะบาง ให้ได้รับการพัฒนา สร้างโอกาสและความเสมอภาคในสังคม ในปัจจุบัน ประเทศไทยมีอัตราการเกิดต่ำ ประกอบกับการเข้าสู่สังคมสูงวัยที่มีโครงสร้างประชากรผู้สูงอายุเป็นโครงสร้างใหญ่ ซึ่งจากการระดมความเห็นของทุกภาคส่วนที่เกี่ยวข้องกับการแก้ไขปัญหาวิกฤตประชากรไทย พบว่า 1 ใน 5 ประเด็นสำคัญของการแก้ไขปัญหา คือการสร้างระบบนิเวศ (Eco system) ที่เหมาะสม เพื่อความมั่นคงของครอบครัวคือการสร้างชุมชนน่าอยู่สำหรับประชากรทุกช่วงวัย (Community For All) ทั้งความปลอดภัย ความเป็นมิตร และการเอื้อเฟื้อเผื่อแผ่ของคนในชุมชน รวมทั้งการพัฒนาเศรษฐกิจและการฟื้นฟูสภาพแวดล้อมทางธรรมชาติ ซึ่งเครือข่ายสวัสดิการชุมชนถือว่าเป็นผู้มีบทบาทสำคัญในการขับเคลื่อนเป้าหมายสำคัญของประเทศ
นายชาติชาย กล่าวว่า การดำเนินงานสวัสดิการชุมชนของผู้แทนเครือข่ายสวัสดิการชุมชน ตลอดระยะเวลา 19 ปีที่ผ่านมา มีความคืบหน้ามาโดยตลอด ถือได้ว่าเป็นขบวนองค์กรชุมชนที่ร่วมสร้างพลังทางสังคมในการสร้างให้คนมีคุณภาพชีวิตที่ดีและเชื่อมโยงกับนโยบายการแก้ไขปัญหาวิกฤตประชากรไทยสู่การปฏิบัติ ซึ่งเป็นปัญหาสำคัญเร่งด่วนของประเทศ โดยได้ขับเคลื่อนงานสวัสดิการชุมชนด้านการพัฒนาคุณภาพชีวิตของคนในชุมชนทั้งเมืองและชนบท ซึ่งวันนี้ มีการจัดงานสมัชชาสวัสดิการชุมชนภาค ภาคกลางและตะวันตก และภาคกรุงเทพฯ ปริมณฑลและตะวันออก ภายใต้ชื่องาน “สวัสดิการชุมชน สร้างพลังสังคม ลดความเหลื่อมล้ำ แก้วิกฤตประชากร” เพื่อสร้างการรับรู้งานสวัสดิการชุมชนในพื้นที่สาธารณะ สู่การสร้างความร่วมมือกับกระทรวง พม. และภาคีเครือข่ายทุกภาคส่วน อีกทั้งพัฒนาศักยภาพแกนนำสวัสดิการชุมชน และยกระดับสวัสดิการชุมชนเป็นนโยบายระดับพื้นที่และนโยบายประเทศ
ในโอกาสนี้ นายวราวุธ ศิลปอาชา รัฐมนตรีว่าการกระทรวง พม. ได้กล่าวทักทายเครือข่ายสวัสดิการชุมชน ผ่านระบบ Zoom Meeting ว่าการจัดงานวันนี้ ได้เห็นถึงพลังของพี่น้องในเครือข่ายระดับภาค ไม่ว่าจะเป็นภาคตะวันตก ภาคกลาง กรุงเทพฯ และปริมณฑล รวมไปถึงภาคตะวันออกนั้น ต้องบอกว่าทุกท่านเปรียบเสมือนกำลังสำคัญของสังคมไทย วันนี้ภารกิจสำคัญของกระทรวง พม. คือการเร่งสร้างสถาบันครอบครัวเพื่อสร้างความเข้มแข็ง และวันนี้ประเทศไทยของเราเกิดวิกฤติทางด้านประชากรที่เชื่อว่าทุกท่านคงทราบดีว่าเป็นสถานการณ์ของสังคมสูงอายุเต็มรูปแบบ และอีกไม่เกิน 10 ปีต่อจากนี้ จะกลายเป็นสังคมผู้สูงอายุระดับสุดยอดที่มีผู้สูงอายุเกิน 60 ปี กว่า 20 ล้านคน ตอนนี้ มีผู้สูงอายุประมาณ 13 ล้านคน  เพราะฉะนั้นตนคิดว่าพวกเราทุกคนที่อยู่ ณ ที่นี้ ต้องเป็นกลไกสำคัญในการที่จะสร้างชุมชน สร้างความเข้มแข็งของสังคม และเป็นกำลังสำคัญในการที่จะผลักดันเศรษฐกิจของประเทศไทย สร้างความมั่นคงและเข้มแข็งให้กับสังคม
นายวราวุธ กล่าวต่อไปว่า กระทรวง พม. พร้อมที่จะสร้างความเข้มแข็งเหล่านี้ เพื่อเป็นการป้องกันไม่ให้เกิดปัญหาต่างๆ ไม่ว่าจะเป็นความรุนแรงในครอบครัว ซึ่งท้ายที่สุดแล้วมีโอกาสแปรเปลี่ยนเป็นความรุนแรงในสังคมตามที่เราได้เห็นตามข่าวมากมาย ไม่ว่าจะเป็นเหตุการณ์ที่เกี่ยวกับเด็กและเยาวชน คนพิการ ผู้สูงอายุ หรือแม้แต่สุภาพสตรี ดังนั้น หัวใจสำคัญของการที่จะป้องกันไม่ให้ปัญหาเหล่านี้เกิด คือการที่เรามีชุมชนที่เข้มแข็ง ไม่ใช่แค่สภาพทางกายภาพ ทางกายจิตใจ ไม่ว่าจะเกี่ยวกับเรื่องเศรษฐกิจ การเงิน เพราะว่าปัญหาหลายอย่างที่เกิดขึ้นในสังคมไทยในขณะนี้ เกิดมาจากปัญหาเรื่องรายได้ครอบครัวไม่เพียงพอ ความยากจน และกลายเป็นความเครียด ซึ่งจะแปรเปลี่ยนไปเป็นปัญหาเรื่องของยาเสพติด การพนัน รวมไปถึงการดื่มสุราจนเกินขอบเขตต่างๆ เหล่านี้จะกลายเป็นเป็นปัญหามากมาย
นายวราวุธ กล่าวเพิ่มเติมว่า ตนต้องขอขอบคุณและขอเป็นกำลังใจให้กับทุกๆ ท่านที่ให้เกียรติกับจังหวัดสุพรรณบุรี จังหวัดเล็กๆ ที่มีความเข้มแข็ง มีความเป็นน้ำหนึ่งใจเดียว ถ้าหากว่าเราสามารถผนึกเครือข่ายของจังหวัดไปยังภาคกลาง ภาคตะวันตก กรุงเทพฯ และปริมณฑล รวมไปถึงภาคตะวันออก ได้นั้น ตนมั่นใจว่าสังคมไทยจากนี้ไปจะมีความเข้มแข็ง และความมั่นคงทางด้านเศรษฐกิจ และความปลอดภัยในชีวิตและทรัพย์สิน รวมไปถึงคุณภาพชีวิตของพี่น้องประชาชนในทุกๆ ระดับไม่ว่าจะเป็นอาชีพใด สถานภาพใด โดยเฉพาะอย่างยิ่งกลุ่มพี่น้องประชาชนที่กระทรวง พม. รับผิดชอบอยู่ในขณะนี้ ทั้งคนพิการ ผู้สูงอายุ เด็กและเยาวชน รวมไปถึงสุภาพสตรี หรือแม้แต่แม่เลี้ยงเดี่ยวนั้น เราจะสามารถเดินไปด้วยกันได้ด้วยความมั่นคง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สมัชชาสวัสดิการชุมชนระดับภาค #UN #พอช

ที่มา : https://www.thaigov.go.th/news/contents/details/82122