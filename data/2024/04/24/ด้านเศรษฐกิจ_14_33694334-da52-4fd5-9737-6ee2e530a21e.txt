รัฐบาลไทย-ข่าวทำเนียบรัฐบาล-บีโอไอจับมือพันธมิตร จัดงาน SUBCON Thailand 2024  พร้อมดึง 7 ค่าย EV เข้าร่วม คาดมูลค่าเชื่อมโยงกว่า 2 หมื่นล้าน


วันพุธที่ 24 เมษายน 2567
บีโอไอจับมือพันธมิตร จัดงาน SUBCON Thailand 2024  พร้อมดึง 7 ค่าย EV เข้าร่วม คาดมูลค่าเชื่อมโยงกว่า 2 หมื่นล้าน
บีโอไอ ผนึกกำลังสมาคมส่งเสริมการรับช่วงการผลิตไทย (ไทยซับคอน) และอินฟอร์มา มาร์เก็ตส์เตรียมจัดงานแสดงชิ้นส่วนอุตสาหกรรมระดับนานาชาติ “SUBCON Thailand 2024” ระหว่างวันที่
15 - 18 พฤษภาคม 2567 ที่ศูนย์ไบเทค กรุงเทพฯ
บีโอไอจับมือพันธมิตร จัดงาน SUBCON Thailand 2024
พร้อมดึง 7 ค่าย EV เข้าร่วม คาดมูลค่าเชื่อมโยงกว่า 2 หมื่นล้าน
บีโอไอ ผนึกกำลังสมาคมส่งเสริมการรับช่วงการผลิตไทย (ไทยซับคอน) และอินฟอร์มา มาร์เก็ตส์เตรียมจัดงานแสดงชิ้นส่วนอุตสาหกรรมระดับนานาชาติ “SUBCON Thailand 2024” ระหว่างวันที่ 15 - 18 พฤษภาคม 2567 ที่ศูนย์ไบเทค กรุงเทพฯ พร้อมเปิดเวทีจับคู่ธุรกิจ เชื่อมโยงผู้ประกอบการไทยกับซัพพลายเชนระดับโลก ชูศักยภาพการเป็น "ศูนย์กลางการจัดซื้อและรับช่วงการผลิตชิ้นส่วนอุตสาหกรรมที่ใหญ่ที่สุดของอาเซียน" ตั้งเป้าจับคู่ธุรกิจกว่า 9,000 คู่ คาดสร้างมูลค่าเชื่อมโยง กว่า 2 หมื่นล้านบาท
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน เปิดเผยว่า สำนักงานคณะกรรมการส่งเสริมการลงทุน หรือบีโอไอ ร่วมกับสมาคมส่งเสริมการรับช่วงการผลิตไทย (ไทยซับคอน) และบริษัท อินฟอร์มา มาร์เก็ตส์ ประเทศไทย เตรียมจัดงาน SUBCON Thailand 2024 ต่อเนื่องเป็นปีที่ 18 ภายใต้แนวคิด “The Global Sourcing Excellence” ชูศักยภาพการเป็นศูนย์กลางการจัดซื้อและรับช่วงการผลิตชิ้นส่วนอุตสาหกรรมที่ใหญ่ที่สุดในภูมิภาคอาเซียน โดยรวบรวมผู้ผลิตและผู้ซื้อชิ้นส่วนอุตสาหกรรมทั้งในและต่างประเทศไว้ในงานเดียว ถือเป็นจุดนัดพบสำคัญสำหรับการจัดซื้อชิ้นส่วนในหลากหลายอุตสาหกรรม อาทิ ยานยนต์และยานยนต์ไฟฟ้า อิเล็กทรอนิกส์ เครื่องใช้ไฟฟ้า เครื่องจักรกล ระบบอัตโนมัติและหุ่นยนต์ เครื่องมือแพทย์ การซ่อมบำรุงอากาศยาน และอุตสาหกรรมป้องกันประเทศ
“บีโอไอมองเห็นศักยภาพของผู้ผลิตชิ้นส่วนในประเทศ โดยเฉพาะผู้ประกอบการ SMEs ไทย และพร้อมเป็นตัวกลางในการผลักดันให้เกิดการเชื่อมโยงธุรกิจระหว่างผู้ประกอบการต่างชาติกับผู้ผลิตชิ้นส่วนในประเทศ สร้างโอกาสให้ผู้ผลิตชิ้นส่วนไทยได้เข้าไปอยู่ในซัพพลายเชนระดับโลก โดยงาน SUBCON Thailand ถือเป็นงานที่รวบรวมผู้ผลิตชิ้นส่วนอุตสาหกรรมที่ครบวงจรและใหญ่ที่สุดในอาเซียน และจะเกิดการเจรจาธุรกิจหลายพันคู่ นำไปสู่การจัดซื้อวัตถุดิบและชิ้นส่วนภายในประเทศ การว่าจ้างผลิต การถ่ายทอดเทคโนโลยี รวมถึงการร่วมทุนระหว่างไทย-ต่างชาติ ซึ่งจะช่วยส่งเสริมอุตสาหกรรมชิ้นส่วนให้เติบโต มีขีดความสามารถในการแข่งขัน และเสริมสร้างความแข็งแกร่งให้กับซัพพลายเชนไทยด้วย” นายนฤตม์ กล่าว
สำหรับไฮไลท์ของการจัดงานในปีนี้ คือ กิจกรรมจับคู่ธุรกิจระหว่างผู้ประกอบการชิ้นส่วนไทยและบริษัทรายใหญ่จากทั้งในและต่างประเทศ โดยตั้งเป้าไว้ที่ 9,000 คู่ คาดว่าจะสร้างมูลค่าเชื่อมโยงกว่า 2 หมื่นล้านบาท พร้อมด้วยกิจกรรมพิเศษ “BOI Symposium: EV Supply Chain” ซึ่งจะมีบริษัทยานยนต์ไฟฟ้าชั้นนำ มาร่วมแสดงวิสัยทัศน์การพัฒนายานยนต์ไฟฟ้า รวมทั้งแผนการจัดซื้อและสนับสนุนการใช้ชิ้นส่วนในประเทศ นอกจากนี้ ภายในงานจะมีการจัดแสดงอุตสาหกรรมสนับสนุนของไทยและภูมิภาคอาเซียน การจัดแสดงชิ้นส่วนของบริษัทผู้ซื้อทั้งในและต่างประเทศที่มีความต้องการจัดซื้อจัดหาจากผู้รับช่วงการผลิต (Buyers’ Village) การแสดงนวัตกรรมและเทคโนโลยีใหม่ (Innovation Showcase) รวมถึงงานสัมมนาเสริมสร้างความรู้และโอกาสในการดำเนินธุรกิจแก่ผู้ประกอบการอุตสาหกรรม
“BOI Symposium: EV Supply Chain เป็นกิจกรรมสำคัญที่บีโอไอจะนำ 7 ค่ายรถยนต์ EV รายใหญ่ที่ลงทุนในไทยคือ BYD, MG, Great Wall Motor, Neta, Changan, GAC Aion และ Chery มานำเสนอทิศทางของอุตสาหกรรม EV รวมถึงแผนการจัดซื้อจัดหาชิ้นส่วนในประเทศ เพื่อช่วยสร้างโอกาสทางธุรกิจให้กับผู้ผลิตชิ้นส่วนในประเทศ โดยเฉพาะ SMEs ไทย ให้เข้าไปอยู่ในซัพพลายเชนของกลุ่มอุตสาหกรรม EV พร้อมยกระดับให้ประเทศไทยก้าวไปสู่ศูนย์กลางการผลิตยานยนต์ไฟฟ้าชั้นนำของโลกต่อไป” นายนฤตม์ กล่าว
ด้านนายเกียรติศักดิ์ จิระขจรวงศ์ นายกสมาคมส่งเสริมการรับช่วงการผลิตไทย กล่าวว่า สมาคมไทยซับคอน เป็นฟันเฟืองสำคัญในการพัฒนาภาคอุตสาหกรรมการผลิตชิ้นส่วนของประเทศ มายาวนานกว่า 20 ปี สมาคมมีกลุ่มสมาชิกกว่า 500 บริษัท เราตระหนักดีว่าวงการนี้ไม่เคยหยุดนิ่ง ผู้ประกอบการต้องมีการพัฒนาตัวเองอยู่ตลอดเวลา ทั้งด้านเทคโนโลยีการผลิต ทิศทางการตลาด ต้องติดตามและปรับตัวให้ทันต่ออุตสาหกรรมใหม่ ๆ ที่เกิดขึ้นมาอย่างต่อเนื่อง ดังนั้น นอกจากชิ้นส่วนในอุตสาหกรรมยานยนต์ที่เป็นลูกค้าหลักของสมาชิกแล้ว เราต้องสนับสนุนให้สมาชิกได้เข้าสู่การเป็นผู้ผลิตในอุตสาหกรรม New S-Curve ทั้ง 5 อุตสาหกรรมด้วย ได้แก่ อุตสาหกรรมเครื่องมือแพทย์ การบิน ป้องกันประเทศ ระบบรางและอุตสาหกรรมระบบอัตโนมัติ ในปัจจุบัน ยังมีอุตสาหกรรมยานยนต์ไฟฟ้าที่เป็นเรื่องใหม่และท้าทายของสมาคม หน้าที่ของสมาคมคือ ทำให้ EV เป็นโอกาสที่ดีของสมาชิกให้ได้ ด้วยการสนับสนุนของบีโอไอ
“งาน SUBCON Thailand 2024 ในปีนี้ จึงเป็นเวทีสำคัญในการเปิดโอกาสให้ผู้ประกอบการไทยได้เจรจาธุรกิจกับผู้ผลิตยานยนต์ไฟฟ้าค่ายต่าง ๆ กว่า 7 แบรนด์ที่ได้เข้ามาลงทุนในประเทศไทย ค่ายต่าง ๆ เหล่านี้ จำเป็นต้องหา Local Supplier ในไทยให้ได้ จึงเป็นโอกาสสำคัญที่ผู้ผลิตไทยจะแสดงตัว แสดงศักยภาพการผลิตให้ผู้ซื้อเหล่านี้ได้รับรู้ และพัฒนาตนเองไปสู่การเป็นผู้ผลิตในอุตสาหกรรมยานยนต์ไฟฟ้าให้ได้ ยิ่งไปกว่านั้นผู้ประกอบการไทยในงานนี้ ยังจะได้พบเจอและเจรจาธุรกิจกับผู้ซื้อในอุตสาหกรรมต่างๆ จากทั่วโลก จึงพูดได้เต็มปากว่าการเข้าร่วมงาน SUBCON Thailand ท่านจะได้ผลลัพธ์ทางธุรกิจที่ดีเยี่ยมกลับไปอย่างแน่นอน” นายเกียรติศักดิ์ กล่าว
ในขณะที่นายสรรชาย นุ่มบุญนำ ผู้จัดการทั่วไป อินฟอร์มา มาร์เก็ตส์ ประเทศไทย กล่าวว่า สำหรับอินฟอร์มาฯ เราทำงานร่วมกับทุกภาคส่วนมาอย่างต่อเนื่อง ซึ่งการจัดงาน SUBCON Thailand เป็นอีกหนึ่งเวทีที่สำคัญระดับภูมิภาค ในการเชื่อมโอกาสให้กับผู้ประกอบการไทยทั้งผู้ผลิต ผู้จำหน่ายชิ้นส่วนอุตสาหกรรม ตลอดจนผู้ที่เกี่ยวข้องในอุตสาหกรรมการจัดซื้อชิ้นส่วนจากทั่วโลกได้มีโอกาสพบปะและจับคู่ธุรกิจ โดยเฉพาะกลุ่มอุตสาหกรรมเป้าหมายที่ภาครัฐเร่งขับเคลื่อน ตลอดจนยานยนต์ไฟฟ้า ซึ่งเราเชื่อมั่นว่าด้วยประสบการณ์เกือบ 2 ทศวรรษจากการจัดงานดังกล่าวและการเป็นงานเดียวที่ร่วมจัดโดยบีโอไอ จะสร้างมูลค่าและโอกาสทางเศรษฐกิจให้กับทุกห่วงโซ่อุปทานในภาคอุตสาหกรรมไทยในอนาคตต่อไป
"งาน SUBCON Thailand 2024 จะจัดควบคู่ไปกับงานอินเตอร์แมค 2024 บนพื้นที่จัดแสดงกว่า 25,000 ตารางเมตร ขนทัพ 2,200 แบรนด์ชั้นนำจากกว่า 45 ประเทศร่วมจัดแสดงภายในงาน พร้อมด้วยหัวข้อสัมมนาที่สำคัญ อาทิ BOI Symposium ที่มาพร้อม 7 แบรนด์ค่ายยานยนต์ไฟฟ้าชั้นนําของโลก ร่วมแบ่งปันเทคโนโลยีและเทรนด์การใช้งานชิ้นส่วนยานยนต์ไฟฟ้า, BCG Model, Carbon Neutral EP.4, INTERMACH Forum: IAR series หรือจะเป็นสัมมนา Green Skills และหัวข้ออื่นๆ อีกกว่า 50 หัวข้อ ที่จัดขึ้นร่วมกับภาคคีเครือข่าย พร้อมโซนจัดแสดงพิเศษภายในงาน เพื่อร่วมกันอัปเดตเทรนด์ที่เท่าทันต่อทิศทางนโยบายส่งเสริมการลงทุน รวมถึงโอกาสของผู้ประกอบการสำหรับอุตสาหกรรมในอนาคต ซึ่งปีนี้คาดว่าจะมีผู้เข้าร่วมงานกว่า 47,000 คน ตลอดการทำงานร่วมกัน 18 ปีที่ผ่านมา วันนี้ SUBCON Thailand ถือเป็นหนึ่งแพลตฟอร์มที่รวมผู้ซื้อชั้นนำครอบคลุมทุกธุรกิจในอุตสาหกรรมการผลิต พร้อมกันนี้ยังเป็นเวทีสานต่อและขยายเครือข่ายธุรกิจไปสู่พันธมิตรที่เป็นผู้ผลิตชิ้นส่วนคุณภาพใหม่ๆ ในภาคอุตสาหกรรม" นายสรรชาย กล่าว
ขอเชิญทุกท่านร่วมเป็นที่สุดของเวทีการจัดซื้อชิ้นส่วนอุตสาหกรรมและการจับคู่ธุรกิจระดับนานาชาติ พร้อมสัมมนาพิเศษ แผนการพัฒนาซัพพลายเชน นโยบายการจัดซื้อชิ้นส่วนของบริษัทชั้นนำในประเทศไทย และโซนจัดแสดงเทคโนโลยีพิเศษ เพื่อเสริมแกร่งอุตสาหกรรมไทยในงานซับคอน ไทยแลนด์ 2024 (SUBCON THAILAND 2024) ซึ่งจัดร่วมกับงานอินเตอร์แมค 2024 (INTERMACH 2024) งานแสดงเทคโนโลยีเครื่องจักรกล และอุตสาหกรรมรับช่วงการผลิตเพื่อการจัดซื้อชิ้นส่วนอุตสาหกรรมชั้นนำของอาเซียน ระหว่างวันที่ 15 - 18 พฤษภาคม 2567 ณ ศูนย์นิทรรศการและการประชุม ไบเทค บางนา กรุงเทพฯ
***ติดตามข่าวสารและรายละเอียดของการจัดงานได้ที่ www.subconthailand.com
******************************************

ที่มา : https://www.thaigov.go.th/news/contents/details/82130