รัฐบาลไทย-ข่าวทำเนียบรัฐบาล-​“ภูมิธรรม” เพิ่มที่ดินทำกิน สร้างโอกาสให้ประชาชน


วันพุธที่ 24 เมษายน 2567
24/04/2567
พิมพ์
​“ภูมิธรรม” เพิ่มที่ดินทำกิน สร้างโอกาสให้ประชาชน
​“ภูมิธรรม” เพิ่มที่ดินทำกิน สร้างโอกาสให้ประชาชน
วันที่ 24 เมษายน 2567 ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง ให้สัมภาษณ์ถึงความสำเร็จในการขับเคลื่อนงาน สคทช. ของ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ในฐานะประธานกรรมการนโยบายที่ดินแห่งชาติ โดย รองนายกฯ เน้นย้ำและตระหนักถึงปัญหาความเดือดร้อนของพี่น้องประชาชนที่เป็นผู้ยากไร้ ไม่มีที่ดินทำกินและที่อยู่อาศัยเป็นของตนเอง จึงมีความมุ่งมั่นตั้งใจที่จะสร้างและขยายโอกาสให้กับประชาชนผ่านการจัดทำนโยบายในการเร่งรัดจัดหาที่ดินทำกิน เพื่อกระจายสิทธิการถือครองที่ดินอย่างเป็นธรรมให้แก่เกษตรกรผู้ยากไร้ ตลอดจนพัฒนาชีวิตความเป็นอยู่ พัฒนาอาชีพ สร้างรายได้ ให้เกิดความมั่นคงและเพียงพอต่อการดำรงชีวิตอย่างมีคุณภาพ
โดยในการดำเนินงานตลอดระยะเวลา 6 เดือนที่ผ่านมา สำนักงานคณะกรรมการที่ดินแห่งชาติ (สคทช.) ได้ดำเนินการจัดที่ดินทำกินให้ประชาชน โดยได้ดำเนินการออกหนังสืออนุญาตให้ประชาชนเข้าทำประโยชน์ในพื้นที่ คทช. จำนวน 3,303 ราย ใน 33 พื้นที่ และส่งเสริมอาชีพพัฒนาอาชีพ จำนวน 19 พื้นที่ คิดเป็นเนื้อที่โดยประมาณ 123,653 ไร่
นอกจากนี้ ปัญหาพื้นที่ทับซ้อนระหว่างหน่วยงานของรัฐกับประชาชน เป็นสิ่งที่ต้องเร่งดำเนินการแก้ไข เพื่อลดผลกระทบต่อประชาชน โดยนายภูมิธรรมได้เร่งรัดให้ สคทช. เร่งดำเนินการพิสูจน์สิทธิเพื่อให้เกิดการแก้ไขปัญหาอย่างเป็นระบบและมีประสิทธิภาพต่อไป

ที่มา : https://www.thaigov.go.th/news/contents/details/82087