รัฐบาลไทย-ข่าวทำเนียบรัฐบาล-วธ.เปิดงานใต้ร่มพระบารมี 242 ปี กรุงรัตนโกสินทร์ยิ่งใหญ่ 21-25 เม.ย.นี้ เชิญชวนแต่งชุดไทย นุ่งโจงห่มสไบร่วมงาน ณ พิพิธภัณฑสถานแห่งชาติ พระนคร


วันพุธที่ 24 เมษายน 2567
วธ.เปิดงานใต้ร่มพระบารมี 242 ปี กรุงรัตนโกสินทร์ยิ่งใหญ่ 21-25 เม.ย.นี้ เชิญชวนแต่งชุดไทย นุ่งโจงห่มสไบร่วมงาน ณ พิพิธภัณฑสถานแห่งชาติ พระนคร
วธ.เปิดงานใต้ร่มพระบารมี 242 ปี กรุงรัตนโกสินทร์ยิ่งใหญ่ 21-25 เม.ย.นี้ เชิญชวนแต่งชุดไทย นุ่งโจงห่มสไบร่วมงาน ณ พิพิธภัณฑสถานแห่งชาติ พระนคร
วธ.เปิดงานใต้ร่มพระบารมี 242 ปี กรุงรัตนโกสินทร์ยิ่งใหญ่ 21-25 เม.ย.นี้ เชิญชวนแต่งชุดไทย นุ่งโจงห่มสไบร่วมงาน ชมโขนรามเกียรติ์งดงามตระการตา การแสดงศิลปวัฒนธรรม นิทรรศการสวนแสงเฉลิมพระเกียรติ  พิพิธภัณฑ์ยามค่ำคืน ตลาดย้อนยุค ชิมอาหาร 1 จังหวัด 1 เมนู เชิดชูอาหารถิ่น ฟังเสวนาวิชาการ เที่ยวงานวัด ณ วัดประยุรวงศาวาส ส่งเสริมท่องเที่ยวเชิงวัฒนธรรม กระตุ้นเศรษฐกิจชาติ
วันที่ 21 เมษายน 2567 นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม เป็นประธานพิธีเปิดงานใต้ร่มพระบารมี 242 ปี กรุงรัตนโกสินทร์  โดยมีนางยุพา ทวีวัฒนะกิจบวร ปลัดกระทรวงวัฒนธรรม  นางลาลีวรรณ กาญจนจารี  ผู้ช่วยรัฐมนตรีประจำกระทรวงวัฒนธรรม นางวันทนีย์วัฒนะ ปลัดกรุงเทพมหานคร ผู้บริหาร กระทรวงวัฒนธรรม วัฒนธรรมจังหวัด 76  จังหวัด ข้าราชการ ผู้แทนหน่วยงานรัฐ เอกชน  ศิลปินนักร้อง เครือข่ายวัฒนธรรม ประชาชนและสื่อมวลชน  เข้าร่วม ณ พิพิธภัณฑสถานแห่งชาติ พระนคร
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม  กล่าวว่า กระทรวงวัฒนธรรม (วธ.) ร่วมกับหน่วยงานรัฐ เอกชนและเครือข่ายวัฒนธรรมกว่า 20 หน่วยงาน จัดงานใต้ร่มพระบารมี 242 ปี กรุงรัตนโกสินทร์ ระหว่างวันที่  19 - 25เมษายน 2567 ณ พิพิธภัณฑสถานแห่งชาติ พระนคร โรงละครแห่งชาติ หอศิลป์ร่วมสมัยราชดำเนิน บริเวณพื้นที่รอบเกาะรัตนโกสินทร์ กรุงเทพฯ และวัดประยุรวงศาวาสวรวิหาร เพื่อน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรีและพระมหากษัตริย์ไทยทุกพระองค์ในราชวงศ์จักรีและเพื่อให้เด็ก เยาวชน และประชาชนได้เรียนรู้ประวัติศาสตร์การสถาปนากรุงรัตนโกสินทร์ ส่งเสริมการท่องเที่ยววัฒนธรรม ต่อยอดสร้างรายได้ กระตุ้นเศรษฐกิจประเทศ
รัฐมนตรีว่าการกระทรวงวัฒนธรรม กล่าวอีกว่า  กิจกรรมภายในงานใต้ร่มพระบารมี 242 ปี กรุงรัตนโกสินทร์ ช่วงวันที่ 21-25 เมษายน 2567 แบ่งเป็น 2 พื้นที่หลัก ได้แก่ พื้นที่แรกพิพิธภัณฑสถานแห่งชาติ พระนคร และโรงละครแห่งชาติ  มีกิจกรรมประกอบด้วยซุ้มเฉลิมพระเกียรติพระบาทสมเด็จพระเจ้าอยู่หัว และสมเด็จบูรพกษัตริย์ในพระบรมราชจักรีวงศ์ การแสดงสวนแสงเฉลิมพระเกียรติ ชมพิพิธภัณฑสถานแห่งชาติ พระนครในยามค่ำคืน (Night Museum) การแสดงศิลปวัฒนธรรม เช่น การแสดงชุดสักการะเทวราชามหามงคล การขับร้องบทเพลงแห่งรัตนโกสินทร์ การแสดงโขน เรื่อง รามเกียรติ์ ตอนพระรามราชสุริวงศ์ การแสดงพื้นบ้านภาคเหนือ “ฟ้อนกิ่งกะหร่า ฟ้อนโต” ภาคตะวันออกเฉียงเหนือ (โปงลาง) และภาคกลาง ลิเก เรื่อง วีรบุรุษแห่งสยาม เป็นต้น และทุกวันมีการบรรเลงดนตรีไทย ดนตรีสากล รวมทั้งจัดตลาดย้อนยุค กรุงรัตนโกสินทร์ มีการสาธิตอาหารชาววังและอาหาร 1 จังหวัด 1 เมนู เชิดชูอาหารถิ่น ตลาดผลิตภัณฑ์วัฒนธรรมไทย (CPOT)  ส่วนพื้นที่ที่สอง กิจกรรม ณ  หอศิลป์ร่วมสมัยราชดำเนิน มีการเสวนาทางวิชาการหัวข้อต่างๆ กิจกรรมส่งเสริมคุณธรรมจากโลกเสมือนต่อยอดสู่โลกความจริง การแสดงดนตรีร่วมสมัย กิจกรรมสาธิตศิลปะร่วมสมัย การแสดงมายากลร่วมสมัย นิทรรศการสงกรานต์และเทศกาลทางน้ำในอาเซียน เป็นต้น และขอเชิญชวนประชาชนร่วมงานและร่วมแต่งกายด้วยชุดไทย นุ่งโจงห่มสไบ เข้าร่วมงานใต้ร่มพระบารมี 242 ปี กรุงรัตนโกสินทร์ ภายในงานมีร้านเช่าชุดไทยและจุดถ่ายภาพย้อนยุคบริการประชาชน
นายเสริมศักดิ์ กล่าวด้วยว่า ปีนี้มีพิพิธภัณฑ์แหล่งเรียนรู้ทางวัฒนธรรมรอบเกาะรัตนโกสินทร์ 5 แห่งที่เข้าร่วมจัดงานใต้ร่มพระบารมี 242 ปี กรุงรัตนโกสินทร์ เปิดให้ประชาชนเข้าชมนิทรรศการโดยไม่เสียค่าใช้จ่าย ได้แก่ 1.พิพิธภัณฑ์ศาลาว่าการกลาโหม 2.พิพิธภัณฑ์ตำรวจ วังปารุสกวัน  3.พิพิธภัณฑ์เหรียญกษาปณานุรักษ์
4.พิพิธบางลำพูและ5.มิวเซียมสยาม  ขณะเดียวกันวธ.ร่วมกับวัดประยุรวงศาวาสวรวิหาร จัดงานวัดพัฒนาประชาคม ไหว้พระรับพรย้อนวันวาน สารพันอาหารย่านกะดีจีน-คลองสาน วันที่ 19-23 เมษายน 2567  ณ วัดประยุรวงศาวาสวรวิหาร กรุงเทพฯ มีกิจกรรมไหว้พระรับพร เสริมสิริมงคล การแสดงทางศิลปวัฒนธรรม การประกวดอาหารสามศาสน์ กิจกรรมท่องเที่ยวเชิงวัฒนธรรม “สองน่องท่องวัดยามค่ำคืน” การสาธิตภูมิปัญญาด้านอาหารและจำหน่ายผลิตภัณฑ์ทางวัฒนธรรม ทั้งนี้  สอบถามเพิ่มเติมได้ที่สายด่วนวัฒนธรรม 1765

ที่มา : https://www.thaigov.go.th/news/contents/details/82091