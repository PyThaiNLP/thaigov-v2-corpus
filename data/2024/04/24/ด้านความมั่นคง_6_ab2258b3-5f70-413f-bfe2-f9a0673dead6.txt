รัฐบาลไทย-ข่าวทำเนียบรัฐบาล-บินฟรี! มีงานทำต่างประเทศ "พิพัฒน์"รมว.แรงงาน จับมือ บ.จัดหางานฯ มอบโอกาสแรงงานทั่วประเทศ มูลค่ากว่า 2 ล้านบาท


วันพุธที่ 24 เมษายน 2567
24/04/2567
พิมพ์
บินฟรี! มีงานทำต่างประเทศ "พิพัฒน์"รมว.แรงงาน จับมือ บ.จัดหางานฯ มอบโอกาสแรงงานทั่วประเทศ มูลค่ากว่า 2 ล้านบาท
วันที่ 24 เมษายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานเปิดงาน “บินฟรี มีงานทำต่างประเทศ” ลุ้นทำงานไต้หวัน 50 อัตรา โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน
นายไพโรจน์ โชติกเสถียร ปลัดกระทรวงแรงงาน ผู้บริหารในสังกัดกระทรวงแรงงาน สมาคมการจัดหางานไทยไปต่างประเทศ สมาคมนายจ้างส่งเสริมแรงงานไทย และสื่อมวลชน ร่วมเป็นสักขีพยาน ณ บริเวณโถงชั้นล่าง อาคารกระทรวงแรงงาน
นายพิพัฒน์ ฯ เปิดเผยว่า กระทรวงแรงงานกำหนดนโยบายสำคัญในการขับเคลื่อนเศรษฐกิจของประเทศไทย ด้วยการจัดส่งแรงงานไทยไปทำงานต่างประเทศ 100,000 อัตราภายในปี 2567 โดยรักษาการจ้างงานในตลาดแรงงานเดิม ควบคู่กับการขยายตลาดแรงงานใหม่ในต่างประเทศ รวมทั้งส่งเสริมให้แรงงานไทยไปทำงานต่างประเทศอย่างถูกต้องตามกฎหมาย คุ้มครองดูแลคนหางานมิให้ถูกหลอกลวงหรือถูกแสวงหาประโยชน์ กรมการจัดหางาน จึงจัดทำโครงการ “บินฟรี มีงานทำต่างประเทศ” ขึ้น เพื่อประชาสัมพันธ์ สร้างการรับรู้ วิธีการเดินทางไปทำงานต่างประเทศอย่างถูกต้องตามกฎหมาย ช่องทางการติดตามข้อมูลข่าวสารการไปทำงานต่างประเทศที่ถูกต้อง โดยการกระตุ้นให้ประชาชนให้ความสนใจในข้อมูล ผ่านการมอบของขวัญให้ผู้ที่ต้องการไปทำงานต่างประเทศ โดยไม่เสียค่าบริการจัดหางาน และค่าตั๋วเครื่องบิน ซึ่งได้ผลตอบรับเป็นอย่างดีมีผู้สมัครลงทะเบียน จำนวน 1,079 คน ผ่านการตรวจสอบคุณสมบัติเบื้องต้น จำนวน 759 คน วันนี้กระทรวงแรงงานจึงทำการสุ่มรางวัลเพื่อคัดเลือกผู้โชคดี จำนวน 50 คน ผ่านระบบอิเล็กทรอนิกส์
“ผมขอขอบคุณบริษัทผู้รับอนุญาตจัดหางานทั้ง 25 บริษัทที่ให้ความร่วมมือกับกระทรวงแรงงานเป็นอย่างดีมาโดยตลอด การสนับสนุนจากทุกท่านถือเป็นการคืนกำไรให้สังคม สร้างโอกาสให้แรงงานไทย 50 ชีวิต ได้สานฝันไปทำงานต่างประเทศ และยกระดับคุณภาพชีวิต 50 ครอบครัวให้ดีขึ้น” รัฐมนตรีว่าการกระทรวงแรงงาน กล่าว
นายสมชาย มรกตศรีวรรณ อธิบดีกรมการจัดหางาน กล่าวว่า ผู้โชคดีทั้ง 50 ท่าน จะได้เดินทางไปทำงานผ่านบริษัทจัดหางานซึ่งเป็นผู้สนับสนุน ที่ไต้หวันดินแดนที่มีคนหางานเดินทางไปทำงานมากที่สุด ในตำแหน่งพนักงานฝ่ายผลิต โรงงานอุตสาหกรรมทั่วไป ภายใน 1 – 3 เดือน โดยไม่เสียค่าบริการและค่าใช้จ่ายในการจัดหางาน ซึ่งประกอบด้วย
ค่าบริการอย่างน้อย 27,470 เหรียญไต้หวัน คิดเป็นเงินไทยประมาณ 31,100 บาท (ค่าบริการเท่ากับค่าจ้าง 1 เดือน อ้างอิงจากค่าจ้างขั้นต่ำในไต้หวัน) ค่าตั๋วเครื่องบินประมาณ 9,000 บาท ผู้โชคดีจ่ายเพียงค่าใช้จ่ายส่วนตัว ได้แก่ ค่าหนังสือเดินทาง ค่าตรวจสุขภาพ ค่าธรรมเนียม วีซ่า ค่าตรวจประวัติอาชญากรรม รวมประมาณ 6,550 - 7,550 บาท
ทั้งนี้ สามารถตรวจสอบรายชื่อผู้โชคดีได้ที่เว็บไซต์กรมการจัดหางาน doe.go.th และเว็บไซต์ กองบริหารแรงงานไทยไปต่างประเทศ doe.go.th/overseas หรือเพจ FACEBOOK : กรมการจัดหางาน และเพจ FACEBOOK : กองบริหารแรงงานไทยไปต่างประเทศ สอบถามข้อมูลเพิ่มเติมได้ที่สำนักงานจัดหางานกรุงเทพมหานครพื้นที่ 1-10 หรือสำนักงานจัดหางานจังหวัดทั่วประเทศ กองบริหารแรงงานไทยไปต่างประเทศ กรมการจัดหางาน โทรศัพท์ 02 245 6706 หรือ 02 245 6708 และที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/82125