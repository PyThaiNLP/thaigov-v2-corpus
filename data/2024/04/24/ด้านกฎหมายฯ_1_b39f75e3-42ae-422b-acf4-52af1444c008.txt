รัฐบาลไทย-ข่าวทำเนียบรัฐบาล-รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิราชทัณฑ์ปันสุขฯ ตรวจเยี่ยมการดำเนินงานโครงการราชทัณฑ์ปันสุขฯ


วันอังคารที่ 23 เมษายน 2567
23/04/2567
พิมพ์
รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิราชทัณฑ์ปันสุขฯ ตรวจเยี่ยมการดำเนินงานโครงการราชทัณฑ์ปันสุขฯ
พลเอก ไพบูลย์ คุ้มฉายา และพลเอก เฉลิมชัย สิทธิสาท รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิราชทัณฑ์ปันสุขฯ ตรวจเยี่ยมการดำเนินงานโครงการราชทัณฑ์ปันสุข ทำความ ดี เพื่อชาติ ศาสน์
ในวันจันทร์ที่ ๒๒ เมษายน ๒๕๖๗ เวลา ๐๙.๐๐ น. พลเอก ไพบูลย์ คุ้มฉายา และพลเอก เฉลิมชัย สิทธิสาท องคมนตรี และรองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พร้อมด้วยคณะกรรมการมูลนิธิฯ ประกอบด้วย พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ พันตำรวจเอก ณรัชต์ เศวตนันทน์ รองเลขาธิการพระราชวัง นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ และผู้แทนปลัดกระทรวงสาธารณสุข ลงพื้นที่ตรวจเยี่ยมโรงพยาบาลสวรรค์ประชารักษ์ จังหวัดนครสวรรค์ เรือนจำกลางนครสวรรค์ ศูนย์ฝึกและอบรมเด็กและเยาวชน เขต ๖ สถานพินิจและคุ้มครองเด็กและเยาวชนจังหวัดนครสวรรค์ ทัณฑสถานเปิดหนองน้ำขุ่น และโรงพยาบาลบรรพตพิสัย ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม ผู้แทนรัฐมนตรีว่าการกระทรวงยุติธรรม พร้อมด้วย พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน คณะผู้บริหาร และเจ้าหน้าที่ที่เกี่ยวข้อง เข้าร่วมฯ
ช่วงเช้า พลเอก ไพบูลย์ คุ้มฉายา และพลเอก เฉลิมชัย สิทธิสาท รองประธานคณะกรรมการมูลนิธิราชทัณฑ์ปันสุขฯ และคณะกรรมการมูลนิธิราชทัณฑ์ปันสุขฯ ลงพื้นที่ตรวจเยี่ยมโรงพยาบาลสวรรค์ประชารักษ์ จังหวัดนครสวรรค์ ซึ่งเป็นโรงพยาบาลแม่ข่ายของเรือนจำกลางนครสวรรค์ เป็นโรงพยาบาลขนาด ๘๐๐ เตียง ได้รับรายการครุภัณฑ์พระราชทานจากพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี จำนวน ๒ รายการ ได้แก่ รถเอกซเรย์ระบบดิจิตอล (Mobile X-ray) และเครื่องถ่ายภาพจอประสาทตา (Fundus Camera) สำหรับให้บริการประชาชนในพื้นที่ และมีรายการครุภัณฑ์และเวชภัณฑ์ที่สนับสนุนเรือนจำกลางนครสวรรค์ ได้แก่ ครุภัณฑ์สำหรับห้องทันตกรรม ชุดคอมพิวเตอร์พร้อมติดตั้งระบบบันทึกข้อมูล HOSxP และเวชภัณฑ์ยา และเวชภัณฑ์อื่น ๆ นอกจากนี้ โรงพยาบาลยังมีห้องสำหรับผู้ต้องขังป่วย จำนวน ๒ ห้อง ๘ เตียง แบ่งเป็นห้องผู้ต้องขังป่วยชาย ๔ เตียง และหญิง ๔ เตียง โดยคณะได้เยี่ยมชมกล้องภาพถ่ายจอประสาทตา (ครุภัณฑ์พระราชทาน) เยี่ยมผู้ต้องขังป่วยพร้อมมอบของเยี่ยม และเยี่ยมชมรถเอกซเรย์ (พระราชทาน) บริเวณด้านหน้าโรงพยาบาล
จากนั้น เดินทางไปตรวจเยี่ยมเรือนจำกลางนครสวรรค์ ซึ่งควบคุมผู้ต้องขังโทษไม่เกิน ๒๕ ปี ปัจจุบันมีผู้ต้องขังชายและหญิงรวม ๓,๐๑๐ คน มีการดำเนินงานด้านการป้องกันและควบคุมโรคที่สำคัญ เรือนจำมีห้องแยกกักโรคชัดเจน มีการยกระดับการดูแลผู้ต้องขังป่วยวัณโรคแบบบูรณาการ โดยจัดทำห้องแยกสำหรับวัณโรคที่ชัดเจน มีการเอกซเรย์ผู้ต้องขังรายใหม่ เดือนละ ๑ ครั้ง โดยได้รับการสนับสนุนจากโรงพยาบาลสวรรค์ประชารักษ์ (โรงพยาบาลแม่ข่าย) ในการจัดทีมเจ้าหน้าที่เอกซเรย์พร้อมด้วยรถเอกซเรย์พระราชทาน เข้ามาทำการตรวจภายในเรือนจำ การป้องกันและควบคุมโรคเอชไอวี ซิฟิลิส ไวรัสตับอักเสบซี และวัณโรค ผู้ต้องขังได้รับการคัดกรองทุกราย และหากพบว่าติดเชื้อจะได้รับการรักษาต่อเนื่อง สำหรับผู้ต้องขังหญิงมีการคัดกรองมะเร็งเต้านมและมะเร็งปากมดลูก นอกจากนี้ ยังมีแพทย์จากโรงพยาบาลสวรรค์ประชารักษ์เข้าไปตรวจรักษาโรคทั่วไปและด้านทันตกรรมทุกเดือน มีการคัดกรองสุขภาพจิตในผู้ต้องขังแรกรับทุกราย ปัจจุบันมีผู้ต้องขังที่มีปัญหาด้านสุขภาพจิตและจิตเวช ๑๔๑ คน ผู้ต้องขังที่ติดยาเสพติดมีการประเมินและคัดกรองผู้ต้องขังด้วยแบบคัดกรองและส่งต่อผู้ป่วยที่ใช้ยาและสารเสพติด มีการจัดโปรแกรมการพัฒนาพฤตินิสัยผู้ต้องขังโดยใช้ทั้งอาชีวบำบัดและศาสนบำบัด
ช่วงบ่าย เดินทางไปตรวจเยี่ยมสถานพินิจและคุ้มครองเด็กและเยาวชนจังหวัดนครสวรรค์ ซึ่งรับเด็กและเยาวชนควบคุมตัวตามคำสั่งของศาลเยาวชนและครอบครัวจังหวัด ๕ จังหวัด ประกอบด้วย นครสวรรค์ ชัยนาท กำแพงเพชร เพชรบูรณ์ และอุทัยธานี มีเด็กและเยาวชนที่อยู่ในความดูแล ๕๓ คน ส่วนใหญ่กระทำความผิดเกี่ยวกับทรัพย์และความผิดเกี่ยวกับยาเสพติด มีการป้องกันและควบคุมโรคที่สำคัญ และตรวจสุขภาพจิตและจิตเวช สำหรับเยาวชนต่างด้าวที่เจ็บป่วย จะทำหนังสือขอความอนุเคราะห์การรักษาไปยังโรงพยาบาลแม่ข่ายที่ดูแลหน่วยงาน ด้านการศึกษาจัดให้มีการศึกษาทั้งสายสามัญและวิชาชีพ เยาวชนได้เข้ารับการศึกษาครบทุกราย
ต่อจากนั้น เดินทางไปยังศูนย์ฝึกอบรมเด็กและเยาวชนเขต ๖ มีเด็กและเยาวชนชายและหญิงรวม ๑๓๑ คน ส่วนใหญ่กระทำความผิดเกี่ยวกับยาเสพติดและความผิดเกี่ยวกับชีวิตและร่างกาย มีโรงพยาบาลส่งเสริมสุขภาพตำบลบ้านวังไผ่ และโรงพยาบาลสวรรค์ประชารักษ์ เป็นโรงพยาบาลแม่ข่าย มีการคัดกรองวัณโรคในเด็กและเยาวชนรับใหม่ทุกราย หากพบความผิดปกติ จะให้คำแนะนำหรือส่งพบแพทย์เพื่อการตรวจวินิจฉัย รักษา มีการตรวจประเมินการปฏิบัติต่อเด็กและเยาวชนตามมาตรฐานองค์การสหประชาชาติ ๔ ด้าน (การกินอยู่หลับนอน/การศึกษา/การจัดสภาพแวดล้อม/การเคลื่อนย้ายเด็กและเยาวชน) จากเครือข่ายภายนอก ปีละ ๔ ครั้ง และผ่านเกณฑ์มาตรฐาน ทั้ง ๔ ด้าน ด้านการศึกษาเด็กและเยาวชนได้เข้ารับการศึกษาสายสามัญครบทุกราย และด้านอาชีวบำบัด มีการเปิดหลักสูตรวิชาชีพระยะสั้น ๔๐ ชั่วโมง จำนวน ๙ หลักสูตร ยกตัวอย่างเช่น วิชาชีพช่างเชื่อมโลหะ วิชาชีพศิลปะ (ลงรักปิดทอง) โดยหลังจากจบหลักสูตรแล้ว เด็กและเยาวชนจะได้ใบประกาศนียบัตรรับรองการการจบวิชาชีพนั้น ๆ จากสำนักงานส่งเสริมการเรียนรู้จังหวัดนครสวรรค์
ต่อจากนั้น เดินทางไปทัณฑสถานเปิดหนองน้ำขุ่น อำเภอบรรพตพิสัย ซึ่งควบคุมผู้ต้องขังเตรียมความพร้อมก่อนปล่อย กำหนดโทษเหลือโทษเหลือไม่เกิน ๗ ปี ปัจจุบันมีผู้ต้องขังชาย จำนวน ๒๙๒ คน การดำเนินงานด้านสุขภาพ บุคลากรด้านสาธารณสุขได้รับการสนับสนุนจากโรงพยาบาลบรรพตพิสัย ด้านสุขภาพจิตมีโรงพยาบาลจิตเวชนครสวรรค์ราชนครินทร์เข้าไปดูแล การเตรียมความพร้อมก่อนปล่อยตัวผู้ต้องขังป่วยจิตเวชก่อนปล่อยตัวพ้นโทษ จะมีการส่งต่อข้อมูลไปยังสำนักงานสาธารณสุขและโรงพยาบาลภูมิลำเนาทุกราย และโรงพยาบาลจิตเวชนครสวรรค์ราชนครินทร์จะติดตามตัวผู้ต้องขังหลังจากปล่อยตัวพ้นโทษด้วย นอกจากนี้ มีการจัดโปรแกรมการพัฒนาพฤตินิสัยผู้ต้องขังโดยใช้ทั้งอาชีวบำบัดและศาสนบำบัด
จากนั้น เดินทางไปตรวจเยี่ยมโรงพยาบาลบรรพตพิสัย อำเภอบรรพตพิสัย เป็นโรงพยาบาลชุมชนขนาด ๙๐ เตียง ให้บริการตรวจสุขภาพตามหลักสิทธิมนุษยชน ในส่วนของการรักษาผู้ต้องขัง มีห้องปันสุขสำหรับแยกรักษาผู้ป่วยผู้ต้องขังแยกจากประชาชนทั่วไป

ที่มา : https://www.thaigov.go.th/news/contents/details/82082