รัฐบาลไทย-ข่าวทำเนียบรัฐบาล-กรมทางหลวงขยาย ทล.3245 สาย อำเภอปลวกแดง - หนองใหญ่ จังหวัดชลบุรี 4 ช่องจราจรแล้วเสร็จ สนับสนุนการพัฒนาระเบียงเศรษฐกิจภาคตะวันออก


วันพุธที่ 24 เมษายน 2567
กรมทางหลวงขยาย ทล.3245 สาย อำเภอปลวกแดง - หนองใหญ่ จังหวัดชลบุรี 4 ช่องจราจรแล้วเสร็จ สนับสนุนการพัฒนาระเบียงเศรษฐกิจภาคตะวันออก
...
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ได้ดำเนินโครงการก่อสร้างขยาย ทล.3245 สาย อำเภอปลวกแดง - หนองใหญ่ จังหวัดชลบุรี ระหว่าง กม.22+142 - 34+000 จาก 2 ช่องจราจร เป็น 4 ช่องจราจรแล้วเสร็จ ระยะทาง 11.85 กิโลเมตร ตามแผนงานบูรณาการพัฒนาระบบทางหลวงเพื่อรองรับระเบียงเศรษฐกิจภาคตะวันออก ซึ่งมีปริมาณจราจรค่อนข้างสูงและมีแนวโน้มเพิ่มสูงขึ้นอย่างรวดเร็ว ในอนาคตเมื่อมีการพัฒนาพื้นที่ภาคตะวันออกเพื่อรองรับนโยบายระเบียงเศรษฐกิจภาคตะวันออกของรัฐบาล จะส่งผลให้การคมนาคมขนส่งและการท่องเที่ยวขยายตัวเพิ่มขึ้น ทล. จึงได้บูรณะและขยายสายทางดังกล่าวให้เป็นมาตรฐานทางชั้นพิเศษขนาด 4 ช่องจราจรตลอดเส้นทาง โดยมีลักษณะผิวทางแบบแอสฟัลท์ติกคอนกรีต ผิวจราจรกว้างช่องละ 3.5 เมตร ไหล่ทางด้านนอกกว้าง 2.5 เมตร ไหล่ทางด้านในกว้าง 0.5 เมตร รวมความกว้าง 10 เมตร แบ่งทิศทางการจราจรด้วยเกาะกลางแบบยก (Raised Median) รวมงานติดตั้งไฟฟ้าแสงสว่างและอุปกรณ์อำนวยความปลอดภัยบนทางหลวง ในวงเงินงบประมาณ 546 ล้านบาท
โครงการดังกล่าวช่วยให้การจราจรมีความสะดวก รวดเร็ว และปลอดภัยยิ่งขึ้น เพิ่มประสิทธิภาพการรองรับปริมาณจราจรที่เพิ่มสูงขึ้น และลดต้นทุนและระยะเวลาในการขนส่งเพื่อสนับสนุนการพัฒนาระเบียงเศรษฐกิจภาคตะวันออก ทำให้เกิดการพัฒนาขึ้นบริเวณพื้นที่สองข้างทางหลวง ตามนโยบาย “คมนาคม เพื่อความอุดมสุขของประชาชน” ทั้งนี้ ทล. ขอความร่วมมือผู้ใช้ทางใช้รถใช้ถนนด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางหรือแจ้งเหตุต่าง ๆ ได้ที่สายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/82094