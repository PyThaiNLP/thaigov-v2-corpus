รัฐบาลไทย-ข่าวทำเนียบรัฐบาล-รมว.เกษตรฯ เปิดงาน CUVC2024-The Theatre มุ่งพัฒนาวิชาชีพทางด้านสัตวแพทย์ให้ก้าวหน้าทางด้านวิจัยและนวัตกรรม และมุ่งเน้นสุขภาพหนึ่งเดียว หรือ One Health


วันพุธที่ 24 เมษายน 2567
รมว.เกษตรฯ เปิดงาน CUVC2024-The Theatre มุ่งพัฒนาวิชาชีพทางด้านสัตวแพทย์ให้ก้าวหน้าทางด้านวิจัยและนวัตกรรม และมุ่งเน้นสุขภาพหนึ่งเดียว หรือ One Health
รมว.เกษตรฯ เปิดงาน CUVC2024-The Theatre มุ่งพัฒนาวิชาชีพทางด้านสัตวแพทย์ให้ก้าวหน้าทางด้านวิจัยและนวัตกรรม และมุ่งเน้นสุขภาพหนึ่งเดียว หรือ One Health
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดงานประชุมวิชาการคณะสัตวแพทยศาสตร์ จุฬาลงกรณ์มหาวิทยาลัย หรือ CUVC2024-The Theatre ภายใต้หัวข้อที่ “Integrated One Health Approaches for Sustainable Well-Being” โดยมี นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายสมชวน รัตนมังคลานนท์ อธิบดีกรมปศุสัตว์ และผู้บริหารกระทรวงเกษตรและสหกรณ์ เข้าร่วม ณ สามย่านมิตรทาวน์ กรุงเทพฯ ซึ่งการจัดงานในครั้งนี้เป็นสัญลักษณ์ของความมุ่งมั่นในการพัฒนาวิชาชีพทางด้านสัตวแพทย์ให้ก้าวหน้าทางด้านวิจัยและนวัตกรรม และเป็นการแสดงให้ทราบถึงบทบาทของสัตวแพทย์ในบริบทที่กว้างขึ้นของสุขภาพหนึ่งเดียว หรือ One Health ที่สัตวแพทย์นอกจากจะเป็นผู้รักษาสัตว์แล้ว ยังเป็นผู้ดูแลทั้งด้านสาธารณสุข สิ่งแวดล้อม ให้มีความยั่งยืน ความสัมพันธ์อันชับซ้อนระหว่างมนุษย์ สัตว์ และสุขภาพสิ่งแวดล้อมจำเป็นต้องมีแนวทางเชิงกลยุทธ์ที่ขัดเจน ซึ่งสัตวแพทย์มีบทบาทสำคัญเป็นอย่างมาก และในวันนี้นอกจากจะเป็นการประชุมทางวิชาการเท่านั้น ยังถือเป็นการทำงานร่วมกันที่ขยายขอบเขตออกไปในทุกภาคส่วน ทั้งมหาวิทยาลัยสัตวแพทย์ต่าง ๆ องค์กรทั้งภาครัฐ ภาคเอกชนกว่า 30 แห่ง
รัฐมนตรีว่าการกระทรวงเกษตรและสหกรณ์ กล่าวว่า กระทรวงเกษตรฯ ให้ความสำคัญกับสุขภาพหนึ่งเดียวเป็นอย่างมาก ซึ่ง One Health ไม่ใช่เพียงแค่แนวคิดทฤษฎี แต่ยังเป็นหลักการและแนวทางปฏิบัติที่เป็นตัวกำหนดสุขภาพของเราอีกด้วย โดยในทางสัตวแพทย์ถือเป็นสิ่งสำคัญที่เน้นผลกระทบในเชิงลึกของสุขภาพของสัตว์ที่มีผลต่อสุขภาพมนุษย์ โรคสัตว์สู่คน รวมทั้งการเชื่อมโยงต่อระบบนิเวศ ซึ่งองค์ความรู้ที่ไม่สิ้นสุดทางด้านสัตวแพทย์ทั้งทางด้านวิชาการ วิจัย และนวัตกรรม จากมหาวิทยาลัยร่วมกับหน่วยงานรัฐบาลจะช่วยกันรักษาสมดุลให้กับโลกได้ นอกจากนี้ สุขภาพหนึ่งเดียว ยังเป็นองค์ความรู้ในการเชื่อมโยงสุขภาพของมนุษย์ สัตว์ และระบบนิเวศ เพื่อสามารถแก้ไขปัญหาที่ซับซ้อน ซึ่งต้องการความร่วมมือระหว่างสาขาวิชาต่าง ๆ ของสัตวแพทย์ เพื่อวางแนวทางการควบคุมโรค เพิ่มปลอดภัยในอาหาร และรักษาสมดุลอ่อนโยนของระบบนิเวศของเราให้ยั่งยืนได้ในอนาคต
“กระทรวงเกษตรและสหกรณ์พร้อมที่จะสนับสนุนโครงการที่สนับสนุนสุขภาพและความเป็นอยู่ที่ดี เพื่อผลักดันนโยบายและวิธีการที่สอดคล้องกับหลักการสุขภาพหนึ่งเดียวผ่านทางการร่วมมือกับสถาบันการศึกษาต่าง ๆ เพื่อพัฒนาความก้าวหน้าทางเทคโนโลยี นวัตกรรม และงานวิจัย ให้กับภาคการเกษตรให้มีความก้าวหน้าต่อไป” ร้อยเอก ธรรมนัส กล่าว

ที่มา : https://www.thaigov.go.th/news/contents/details/82103