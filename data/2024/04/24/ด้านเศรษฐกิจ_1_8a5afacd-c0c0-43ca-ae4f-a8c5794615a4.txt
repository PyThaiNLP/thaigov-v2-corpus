รัฐบาลไทย-ข่าวทำเนียบรัฐบาล-ผู้ตรวจฯวีระกิตติ์ ลงพื้นที่ บ.วินโพรเสส จ.ระยอง ติดตามสถานการณ์ไฟไหม้อย่างใกล้ชิด ล่าสุดใช้โฟมดับไฟควบคุมเพลิงได้แล้ว เตรียมเอาผิดทางกฎหมาย บริษัทที่เกิดเหตุ 


วันพุธที่ 24 เมษายน 2567
24/04/2567
พิมพ์
ผู้ตรวจฯวีระกิตติ์ ลงพื้นที่ บ.วินโพรเสส จ.ระยอง ติดตามสถานการณ์ไฟไหม้อย่างใกล้ชิด ล่าสุดใช้โฟมดับไฟควบคุมเพลิงได้แล้ว เตรียมเอาผิดทางกฎหมาย บริษัทที่เกิดเหตุ
ผู้ตรวจฯวีระกิตติ์ ลงพื้นที่ บ.วินโพรเสส จ.ระยอง ติดตามสถานการณ์ไฟไหม้อย่างใกล้ชิด ล่าสุดใช้โฟมดับไฟควบคุมเพลิงได้แล้ว เตรียมเอาผิดทางกฎหมาย บริษัทที่เกิดเหตุ
วันที่ 23 เมษายน 2567 นายวีระกิตติ์ รันทกิตธนวิชญ์ ผู้ตรวจราชการกระทรวงอุตสาหกรรม ลงพื้นที่ จ.ระยอง ตามที่เกิดเหตุไฟไหม้โกดังเก็บกากอุตสาหกรรมและสารเคมี ของบริษัท วินโพรเสส จำกัด ต.บางบุตร อ.บ้านค่าย จ.ระยอง ซึ่งยังมีรายงานเรื่องไฟลุกไหม้บริเวณโกดังที่เก็บกากสารเคมีอยู่เป็นระยะ โดยมีเจ้าหน้าที่ดับเพลิงได้ฉีดน้ำเลี้ยงสกัดไม่ให้เพลิงลุกลาม ตามข้อสั่งการของนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม และนายณัฐพล รังสิตพล ปลัดกระทรวงอุตสาหกรรม ที่ให้ติดตามสถานการณ์อย่างใกล้ชิด โดยมีนายวัชระ ไม้แพ ที่ปรึกษาด้านกฎหมาย นายเตมีย์ พันธุรักษ์ ผู้อำนวยการกองตรวจราชการ สำนักงานปลัดกระทรวงอุตสาหกรรม นายโกเมน ผิวพุ่ม นักวิเคราะห์นโยบายและแผนชำนาญการพิเศษ รักษาราชการแทนอุตสาหกรรมจังหวัดระยอง และเจ้าหน้าที่ที่เกี่ยวข้องร่วมด้วย
โดยจากการลงพื้นที่เกิดเหตุเกิดพบว่า ปัจจุบันยังมีกลุ่มควันกระจายอยู่ตามจุดต่างๆ และยังเกิดไฟลุกไหม้เป็นบางส่วนแต่เจ้าหน้าที่ดับเพลิงสามารถควบคุมเพลิงได้แล้ว โดยมีการใช้โฟมดับไฟ และฉีดน้ำเพื่อให้ไฟดับสนิท และมีการบินโดรนเพื่อสำรวจทางอากาศเป็นระยะ โดยได้รับความร่วมมือจากหลายภาคส่วนเพื่อให้สถานการณ์เป็นไปด้วยความเรียบร้อย ในส่วนของรายละเอียดของโรงงาน ประกอบด้วยอาคารจำนวน 5 อาคาร อาคาร1และ2 ไม่ได้รับความเสียหาย เนื่องจากเป็นอาคารจัดเก็บ บ่อน้ำเสีย และกากตะกอนอาคารที่ 3 จัดเก็บถังน้ำมัน ขณะนี้เสียหายบางส่วน ส่วนอาคารที่ 4 จัดเก็บถังน้ำปนเปื้อนและถังน้ำมันหล่อเย็น และอาคารที่ 5 จัดเก็บขยะจำพวก กระดาษ พลาสติก เศษผ้า เศษไม้ อลูมิเนียม ได้รับความเสียหายทั้งหมด ทั้งนี้ทางจังหวัดระยองได้ออกประกาศให้พื้นที่หมู่ 1-11 ตำบลหนองบัว และพื้นที่หมู่ 1-12 ตำบลบางบุตร อำเภอบ้านค่าย จังหวัดระยอง เป็นเขตพื้นที่ประสบสาธารณภัย เพื่อให้ส่วนราชการ หน่วยงาน องค์กรปกครองส่วนท้องถิ่น และภาคเอกชนที่เกี่ยวข้องเข้าดำเนินการตามอำนาจหน้าที่ในพื้นที่ประสบภัยดังกล่าว ตามพระราชบัญญัติป้องกันและบรรเทาสาธารณภัย พ.ศ.2550 แผนป้องกัน สาธารณภัยแห่งชาติ แผนป้องกันและบรรเทาสาธารณภัยจังหวัด และแผนอื่นที่เกี่ยวข้อง ตลอดจนกฎหมาย ระเบียบ คำสั่ง ประกาศ และมติคณะรัฐมนตรีที่เกี่ยวข้อง
ส่วนในการดำเนินเอาผิดกับเจ้าของสถานที่ กรมโรงงานอุตสาหกรรมได้เข้าแจ้งความที่ สภ.บ้านค่าย จ.ระยองแล้ว เนื่องจากบริษัทดังกล่าว ได้สั่งปิดไปแล้ว แต่ยังมีการเก็บสารเคมีอันตรายไว้ในบริเวณโรงงาน เมื่อเกิดเหตุเพลิงไหม้ จึงลุกลามเป็นวงกว้าง และจะตรวจสอบข้อกฎหมายที่เกี่ยวข้องต่าง ๆ และอาจจะส่งเรื่องถึงกรมสอบสวนคดีพิเศษในการดำเนินการอื่นๆ ต่อไป
และจากการประชุมหารือร่วมกันของของหน่วยงานที่เกี่ยวข้อง อาทิ จังหวัดระยอง กระทรวงอุตสาหกรรม กรมควบคุมมลพิษ สาธารณสุขจังหวัดระยอง ตำรวจสอบสวนกลาง รวมถึงชาวบ้านในพื้นที่ โดยมีนายกัฬชัย เทพวรชัย รองผู้ว่าราชการจังหวัดระยอง ในฐานะผู้อำนวยการศูนย์บัญชาการเหตุการณ์ รายงานว่า กลุ่มควันจากเหตุเพลิงไหม้มีรัศมีกระจายจากที่เกิดเหตุประมาณ 2 กิโลเมตร จากการตรวจวัดค่ามลพิษในอากาศพบว่ายังไม่อันตราย แต่อาจจะส่งพบกระทบเรื่องกลิ่นที่มีความเข้มข้น หากสูดดมมาก อาจจะทำให้เกิดอาการวิงเวียน ปวดศรีษะ หรือบางรายอาจจะอาเจียนได้ จึงแนะนำให้ชาวบ้านที่อาศัยอยู่ในรัศมีที่ได้รับผลกระทบอพยพออกจากพื้นที่ชั่วคราวโดยทางจังหวัดได้จัดตั้งศูนย์อพยพให้บริเวณ อบต.บางบุตร ซึ่งเมื่อวาน (22 เมษายน 2567) มีผู้อพยพจำนวน 28 ราย และบางส่วนได้ไปพักอาศัยกับญาติ และเช่าที่พักรายวัน ส่วนผู้ที่มีอาการป่วยได้ส่งตัวไปรักษาในโรงพยาบาลในพื้นที่และให้ผู้ป่วยติดเตียงย้ายไปอยู่ในที่เหมาะสมแล้ว สำหรับเจ้าหน้าที่ดับเพลิงทางสาธารณสุขจังหวัดจะดำเนินการตรวจร่างกายเพื่อป้องกันการได้รับดูดดมหรือสัมผัสสารเคมีในระหว่างการปฏิบัติหน้าที่ หากมีอาการจะทำการรักษาต่อไป

ที่มา : https://www.thaigov.go.th/news/contents/details/82086