รัฐบาลไทย-ข่าวทำเนียบรัฐบาล-​“รองนายกฯสมศักดิ์” แถลงจัดงานวิ่งเทรลเบตง 3 - 5 พ.ค.นี้ หวังกระตุ้นการท่องเที่ยว เผย มีนักท่องเที่ยวไทย - ต่างชาติ เข้าร่วมวิ่ง 3,480 คน คาดสร้างเม็ดเงิน 300 ล้านบาท 


วันพุธที่ 24 เมษายน 2567
24/04/2567
พิมพ์
​“รองนายกฯสมศักดิ์” แถลงจัดงานวิ่งเทรลเบตง 3 - 5 พ.ค.นี้ หวังกระตุ้นการท่องเที่ยว เผย มีนักท่องเที่ยวไทย - ต่างชาติ เข้าร่วมวิ่ง 3,480 คน คาดสร้างเม็ดเงิน 300 ล้านบาท
​“รองนายกฯสมศักดิ์” แถลงจัดงานวิ่งเทรลเบตง 3 - 5 พ.ค.นี้ หวังกระตุ้นการท่องเที่ยว เผย มีนักท่องเที่ยวไทย - ต่างชาติ เข้าร่วมวิ่ง 3,480 คน คาดสร้างเม็ดเงิน 300 ล้านบาท ปลื้ม ต่างชาติยกเบตง เป็นเพชรชายแดนใต้
วันที่ 24 เมษายน 2567 นายสมศักดิ์ เทพสุทิน รองนายกรัฐมนตรี ในฐานะประธานกรรมการยุทธศาสตร์ด้านการพัฒนาจังหวัดชายแดนใต้ ร่วมกับ นายกิตติ เชาว์ดีเลขานุการรัฐมนตรีว่าการกระทรวงการท่องเที่ยวและกีฬา นายชนธัญ แสงพุ่ม รองเลขาธิการศูนย์อำนวยการบริหารจังหวัดชายแดนภาคใต้ และ Mrs.Sabrina De Nadai  UTMB Asia Director ร่วมกันแถลงข่าวการจัดการแข่งขันวิ่งเทรล Amazean Jungle Thailand by UTMB 2024 ที่ทำเนียบรัฐบาล
โดยนายสมศักดิ์ กล่าวว่า การจัดการแข่งขันวิ่งเทรล Amazean Jungle Thailand by UTMB 2024 ซึ่งถือว่า เป็นการจัดงานวิ่งระดับโลก เพราะได้รับการรับรองมาตรฐานจาก UTMB : Ultra Trail du Mont Blanc ที่เป็นผู้จัดงานวิ่งเทรลที่ใหญ่ที่สุดในโลก โดยการจัดงานครั้งนี้ หน่วยงานหลักที่เป็นผู้รับผิดชอบ คือ ศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ การกีฬาแห่งประเทศไทย (กกท.) ซึ่งการจัดงานครั้งนี้นับเป็นครั้งที่ 2 โดยในครั้งแรกจัดเมื่อปี 2566  ซึ่งนับว่าประสบความสำเร็จได้เป็นอย่างดี โดยในครั้งนั้น มีนักวิ่งเทรลเข้าร่วมโครงการ จำนวน 2,539 คน จาก 48 ประเทศทั่วโลก สามารถกระตุ้นเศรษฐกิจได้
มากถึง 243 ล้านบาท
นายสมศักดิ์ กล่าวอีกว่า การจัดการแข่งขันวิ่งเทรล ในปี 2567 จะจัดขึ้นที่อำเภอเบตง จังหวัดยะลา โดยเปิดรับสมัครตั้งแต่วันที่ 2 ธันวาคม 2566 - 29 กุมภาพันธ์ 2567 และจัดการแข่งขันในวันที่ 3 - 5 พฤษภาคม 2567 ซึ่งมีผู้เข้าร่วมการแข่งทั้งหมด 3,480 คน จาก 48 ประเทศทั่วโลก แบ่งเป็น คนต่างชาติ 28% เช่น มาเลเซีย 15% จีน 4% ญี่ปุ่น 1% และ คนไทย 72% เช่น ยะลา 61% กทม. 12% สงขลา 5% โดยคาดว่า จะกระตุ้นเศรษฐกิจได้กว่า 300 ล้านบาท ซึ่งการจัดงานวิ่งครั้งนี้ จุดปล่อยตัว คือ อุโมงค์เบตงมงคลฤทธิ์ อยู่กลางเมืองเบตง จะวิ่งผ่านสถานที่สำคัญ เช่น เทือกเขาสันกาลาคีรี จุดชมวิวทะเลหมอกจาเราะกางา จุดชมวิวทะเลหมอกฆูนุงซีลีปัต และ อุโมงค์ปิยะมิตร เป็นต้น
“งานแข่งขันวิ่งเทรลมี 6 ระยะแข่งขัน ได้แก่ 3.5 กม. ,16 กม. ,26 กม. ,54 กม. ,103 กม. และ 145 กม. โดยมีรางวัลการแข่งขัน ดังนี้ ระยะ 145 กม. ,03 กม. และ 54 กม.
อันดับที่ 1 ชายและหญิง เงินรางวัล 600 ยูโร (ประมาณ 23,000 บาท) อันดับที่ 2 ชายและหญิง เงินรางวัล 450 ยูโร (ประมาณ 18,000 บาท) อันดับที่ 3 ชายและหญิง เงินรางวัล 300 ยูโร (ประมาณ 11,500 บาท) ส่วนระยะ 26 กม. และ 16 กม. จะรับถ้วยรางวัล สำหรับอันดับที่ 1 - 5 ชายและหญิง โดยประโยชน์ของการจัดงานครั้งนี้ ผู้เข้าแข่งขันจะได้มีโอกาสสัมผัสกับความสวยงามของธรรมชาติ วิถีชีวิต วัฒนธรรม อาหาร รวมถึงสถานที่ท่องเที่ยวในจังหวัดชายแดนใต้ เพราะ อ.เบตง ถูกต่างชาติยกให้เป็นเพชรที่ซ่อนในภาคใต้ จึงถือเป็นสิ่งที่น่ายินดี ที่นักท่องเที่ยวต่างชาติชื่นชมความสวยงามของเมืองเบตง พร้อมยกระดับการจัดแข่งขันให้มีคุณภาพมากยิ่งขึ้น ทำให้ผู้เข้าร่วมการแข่งขันและผู้ติดตาม มั่นใจ ประทับใจในการเดินทางมาร่วมแข่งขัน และดึงดูดให้นักวิ่งเทรลทั่วโลก กลับมาเยือนทุก ๆ ปี ซึ่งจะช่วยทำให้เกิดภาพลักษณ์ของการท่องเที่ยวที่ดี โดยเฉพาะมิติด้านการท่องเที่ยวเชิงกีฬา ในพื้นที่จังหวัดชายแดนภาคใต้ไปสู่สายตาชาวโลก” รองนายกรัฐมนตรี กล่าว

ที่มา : https://www.thaigov.go.th/news/contents/details/82098