รัฐบาลไทย-ข่าวทำเนียบรัฐบาล-วธ.ชวนเช็คอินสวนแสงเฉลิมพระเกียรติ ถ่ายภาพย้อนยุค ชมความงามพิพิธภัณฑ์พระนครยามค่ำคืน การแสดง“โนรา”งดงามตระการ เพลิดเพลินกับลำตัดฉลองรัตนโกสินทร์ ฟัง“อนันต์ ไมค์ทองคำ”


วันพุธที่ 24 เมษายน 2567
วธ.ชวนเช็คอินสวนแสงเฉลิมพระเกียรติ ถ่ายภาพย้อนยุค ชมความงามพิพิธภัณฑ์พระนครยามค่ำคืน การแสดง“โนรา”งดงามตระการ เพลิดเพลินกับลำตัดฉลองรัตนโกสินทร์ ฟัง“อนันต์ ไมค์ทองคำ”
วธ.ชวนเช็คอินสวนแสงเฉลิมพระเกียรติ ถ่ายภาพย้อนยุค ชมความงามพิพิธภัณฑ์พระนครยามค่ำคืน การแสดง“โนรา”งดงามตระการ เพลิดเพลินกับลำตัดฉลองรัตนโกสินทร์ ฟัง“อนันต์ ไมค์ทองคำ”
วธ.ชวนเช็คอินสวนแสงเฉลิมพระเกียรติ ถ่ายภาพย้อนยุค ชมความงามพิพิธภัณฑ์พระนครยามค่ำคืน การแสดง“โนรา”งดงามตระการ เพลิดเพลินกับลำตัดฉลองรัตนโกสินทร์ ฟัง“อนันต์ ไมค์ทองคำ” ขับขานบทเพลง เดินตลาดอาหารไทย เที่ยวงานวัดประยุรวงศาวาสในงานใต้ร่มพระบารมี 242 ปี กรุงรัตนโกสินทร์ 21-25 เม.ย.นี้  หนุนท่องเที่ยวเชิงวัฒนธรรม ส่งเสริมเศรษฐกิจชาติ
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) ร่วมกับหน่วยงานรัฐ เอกชนและเครือข่ายวัฒนธรรมกว่า 20 หน่วยงาน จัดงานใต้ร่มพระบารมี 242 ปี กรุงรัตนโกสินทร์ ระหว่างวันที่  19 - 25 เมษายน 2567 ณ พิพิธภัณฑสถานแห่งชาติ พระนคร โรงละครแห่งชาติ หอศิลป์ร่วมสมัยราชดำเนิน บริเวณพื้นที่รอบเกาะรัตนโกสินทร์ กรุงเทพฯ และวัดประยุรวงศาวาสวรวิหาร เพื่อน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรีและพระมหากษัตริย์ไทยทุกพระองค์ในราชวงศ์จักรีและเพื่อให้เด็ก เยาวชน และประชาชนได้เรียนรู้ประวัติศาสตร์การสถาปนากรุงรัตนโกสินทร์ รวมทั้งส่งเสริมการท่องเที่ยวทางวัฒนธรรม ต่อยอดสร้างรายได้และกระตุ้นเศรษฐกิจประเทศ
รัฐมนตรีว่าการกระทรวงวัฒนธรรม กล่าวอีกว่า  กิจกรรมภายในงานใต้ร่มพระบารมี 242 ปี กรุงรัตนโกสินทร์ ช่วงวันที่ 21-25 เมษายน 2567 แบ่งเป็น 2 พื้นที่หลัก ได้แก่ พื้นที่แรกพิพิธภัณฑสถานแห่งชาติ พระนคร และโรงละครแห่งชาติ มีกิจกรรมประกอบด้วยซุ้มเฉลิมพระเกียรติพระบาทสมเด็จพระเจ้าอยู่หัว และสมเด็จบูรพกษัตริย์ในพระบรมราชจักรีวงศ์ การแสดงสวนแสงเฉลิมพระเกียรติ ชมพิพิธภัณฑสถานแห่งชาติ พระนครในยามค่ำคืน (Night Museum) การแสดงศิลปวัฒนธรรม เช่น การแสดงพื้นบ้านภาคใต้  “โนรา” การแสดงลำตัด เรื่อง เรืองจำรัสฉลองรัตนโกสินทร์ 242 ปี การแสดงเยาวชนมือกลองและขับร้องบทเพลงโดยอนันต์ ไมค์ทองคำ การแสดงวงดนตรีสากลโดยกรมศิลปากร เป็นต้น และทุกวันมีการบรรเลงดนตรีไทย ดนตรีสากล รวมทั้งจัดตลาดย้อนยุคกรุงรัตนโกสินทร์ มีการสาธิตอาหารชาววังและอาหาร 1 จังหวัด 1 เมนู เชิดชูอาหารถิ่น ตลาดผลิตภัณฑ์วัฒนธรรมไทย (CPOT) และตลาดอาหารไทย อาหารถิ่น ณ โรงละครแห่งชาติ และขอเชิญชวนประชาชนร่วมงานและร่วมแต่งกายด้วยชุดไทย นุ่งโจงห่มสไบ เข้าร่วมงานใต้ร่มพระบารมี 242 ปี กรุงรัตนโกสินทร์ ภายในงานมีร้านเช่าชุดไทยและร่วมเช็คอินถ่ายภาพ ณ สวนแสงเฉลิมพระเกียรติและจุดถ่ายภาพย้อนยุค
นายเสริมศักดิ์ กล่าวต่อไปว่า ส่วนพื้นที่ที่สอง กิจกรรม ณ หอศิลป์ร่วมสมัยราชดำเนิน มีกิจกรรมส่งเสริมคุณธรรมจากโลกเสมือนต่อยอดสู่โลกความจริง การแสดงดนตรีร่วมสมัย กิจกรรมสาธิตศิลปะร่วมสมัย การแสดงมายากลร่วมสมัย นิทรรศการสงกรานต์และเทศกาลทางน้ำในอาเซียน เป็นต้น  นอกจากนี้  ปีนี้มีพิพิธภัณฑ์แหล่งเรียนรู้ทางวัฒนธรรมรอบเกาะรัตนโกสินทร์ 5 แห่งที่เข้าร่วมจัดงานใต้ร่มพระบารมี 242 ปี กรุงรัตนโกสินทร์ เปิดให้ประชาชนเข้าชมนิทรรศการโดยไม่เสียค่าใช้จ่าย ได้แก่ 1.พิพิธภัณฑ์ศาลาว่าการกลาโหม 2.พิพิธภัณฑ์ตำรวจ วังปารุสกวัน 3.พิพิธภัณฑ์เหรียญกษาปณานุรักษ์ 4.พิพิธบางลำพูและ5.มิวเซียมสยาม  ขณะเดียวกันวธ.ร่วมกับวัดประยุรวงศาวาสวรวิหาร จัดงานวัดพัฒนาประชาคม ไหว้พระรับพรย้อนวันวาน สารพันอาหารย่านกะดีจีน-คลองสาน วันที่ 19-23 เมษายน 2567 ณ วัดประยุรวงศาวาสวรวิหาร กรุงเทพฯ มีกิจกรรมไหว้พระรับพร เสริมสิริมงคล การแสดงทางศิลปวัฒนธรรม เช่น การแสดงลิเกรวมดาว การแสดงวงออร์เคสตร้า วงดนตรีสากล เป็นต้น การประกวดอาหารสามศาสน์ กิจกรรมท่องเที่ยวเชิงวัฒนธรรม “สองน่องท่องวัด ยามค่ำคืน” การสาธิตภูมิปัญญาด้านอาหารและจำหน่ายผลิตภัณฑ์ทางวัฒนธรรม ทั้งนี้  สอบถามรายละเอียดเพิ่มเติมได้ที่สายด่วนวัฒนธรรม 1765

ที่มา : https://www.thaigov.go.th/news/contents/details/82093