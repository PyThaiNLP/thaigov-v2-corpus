รัฐบาลไทย-ข่าวทำเนียบรัฐบาล-​นายกฯ พร้อมต้อนรับนายกรัฐมนตรีบังกลาเทศในโอกาสเยือนไทยอย่างเป็นทางการในฐานะแขกของรัฐบาล (Official Visit) ระหว่างวันที่ 24 – 29 เมษายน 2567 นี้ 


วันพุธที่ 24 เมษายน 2567
​นายกฯ พร้อมต้อนรับนายกรัฐมนตรีบังกลาเทศในโอกาสเยือนไทยอย่างเป็นทางการในฐานะแขกของรัฐบาล (Official Visit) ระหว่างวันที่ 24 – 29 เมษายน 2567 นี้
พร้อมขยายความร่วมมือในทุกมิติที่มีศักยภาพร่วมกัน
วันนี้ (24 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า เชค ฮาซีนา (H.E. Sheikh Hasina) นายกรัฐมนตรีสาธารณรัฐประชาชนบังกลาเทศ มีกำหนดการเดินทางเยือนไทยอย่างเป็นทางการ ในฐานะแขกของรัฐบาล (Official Visit) ระหว่างวันที่ 24 – 29 เมษายน 2567 นี้ ซึ่งนับเป็นการเยือนประเทศไทยอย่างเป็นทางการครั้งแรกของ เชค ฮาซีนา นายกรัฐมนตรีสาธารณรัฐประชาชนบังกลาเทศ และถือเป็นครั้งแรกในรอบ 11 ปี ของการเยือนระดับนายกรัฐมนตรีบังกลาเทศในประเทศไทย สะท้อนถึงการให้ความสำคัญและความเชื่อมั่นของรัฐบาลบังกลาเทศต่อประเทศและรัฐบาลไทย
โดยในวันที่ 26 เมษายน 2567 นายกรัฐมนตรีสาธารณรัฐประชาชนบังกลาเทศมีกำหนดการสำคัญที่ทำเนียบรัฐบาล ได้แก่ พิธีการต้อนรับอย่างเป็นทางการ การหารือทวิภาคีกับนายกรัฐมนตรี (Four Eyes) การประชุมเต็มคณะ การร่วมเป็นสักขีพยานในพิธีลงนามเอกสารความร่วมมือระหว่างหน่วยงานต่าง ๆ ของไทยกับบังกลาเทศ จำนวน 5 ฉบับ การแถลงข่าวร่วม และนายกรัฐมนตรีจะเป็นเจ้าภาพเลี้ยงอาหารกลางวันเพื่อเป็นเกียรติแก่นายกรัฐมนตรีสาธารณรัฐประชาชนบังกลาเทศ และคณะ ณ ตึกสันติไมตรี ทำเนียบรัฐบาล
โฆษกประจำสำนักนายกรัฐมนตรีกล่าวเพิ่มเติมว่า บังกลาเทศถือเป็นอีกประเทศคู่ค้าที่สำคัญของไทยในภูมิภาคเอเชียใต้ การเดินทางเยือนไทยฯ ครั้งนี้ จึงเป็นโอกาสสำคัญที่จะขยายความสัมพันธ์ ความร่วมมือ เเละส่งเสริมการทำงานผ่านกรอบต่าง ๆ ที่ทั้งสองฝ่ายมีศักยภาพ โดยเฉพาะด้านการส่งเสริมการค้าการลงทุน การผลักดันความตกลงการค้าเสรี (FTA) ไทย – บังกลาเทศ รวมไปถึงการลงนามความตกลงและบันทึกความเข้าใจ อาทิ ความร่วมมือด้านพลังงานสะอาด ความช่วยเหลือทางศุลกากรไทยและศุลกากรบังกลาเทศ และความร่วมมือด้านการท่องเที่ยวเพื่อพัฒนาและส่งเสริมการท่องเที่ยวอย่างยั่งยืน

ที่มา : https://www.thaigov.go.th/news/contents/details/82099