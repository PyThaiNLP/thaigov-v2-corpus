รัฐบาลไทย-ข่าวทำเนียบรัฐบาล-ไม่รอด อำเภอไทรโยคจับผู้เสพยาบ้าคาด่าน ด้าน ผู้ว่าฯ กาญ กำชับทุกฝ่ายกวดขันทุกพื้นที่อย่างใกล้ชิด พร้อมอำนวยความสะดวกประชาชน ในช่วงเทศกาลวันหยุดยาว เพื่อป้องกันและปราบปรามเหตุร้าย


วันเสาร์ที่ 13 เมษายน 2567
13/04/2567
พิมพ์
ไม่รอด อำเภอไทรโยคจับผู้เสพยาบ้าคาด่าน ด้าน ผู้ว่าฯ กาญ กำชับทุกฝ่ายกวดขันทุกพื้นที่อย่างใกล้ชิด พร้อมอำนวยความสะดวกประชาชน ในช่วงเทศกาลวันหยุดยาว เพื่อป้องกันและปราบปรามเหตุร้าย
ไม่รอด อำเภอไทรโยคจับผู้เสพยาบ้าคาด่าน ด้าน ผู้ว่าฯ กาญ กำชับทุกฝ่ายกวดขันทุกพื้นที่อย่างใกล้ชิด พร้อมอำนวยความสะดวกประชาชน ในช่วงเทศกาลวันหยุดยาว เพื่อป้องกันและปราบปรามเหตุร้ายทุกประเภท
วันนี้ (13 เม.ย. 67) ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี เปิดเผยว่า จังหวัดกาญจนบุรีได้จับกุม ผู้เสพยาเสพติด พร้อมของกลางยาบ้า จำนวน 115 เม็ด ที่บริเวณด่านตรวจความมั่นคงที่ดำเนินการตรวจตราป้องปรามการกระทำความผิด และอำนวยความสะดวกพี่น้องประชาชนในช่วงเทศกาลสงกรานต์ ประจำปี 2567 ณ บริเวณ ต.ท่าเสา อ.ไทรโยค จ.กาญจนบุรี โดยในเบื้องต้น เจ้าหน้าที่ได้แจ้งข้อกล่าวหา มียาเสพติด ประเภท 1 (เมทแอมเฟตามีน) ไว้ในครอบครองและจำหน่าย โดยไม่ได้รับอนุญาต พร้อมควบคุมตัวส่งพนักงานสืบสวนเพื่อเร่งขยายผล เเละดำเนินคดีตามกฎหมายเเล้ว
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวว่า จังหวัดกาญจนบุรีได้ดำเนินการขับเคลื่อนตามนโยบายของกระทรวงมหาดไทยในการอำนวยความสะดวกประชาชน รักษาความสงบเรียบร้อยในพื้นที่ เพื่อสร้างปลอดภัยในชีวิตและทรัพย์สิน รวมทั้งป้องกันเหตุ หรือ ปราบปรามการกระทำความผิดที่อาจเกิดขึ้นทุกประเภทในช่วงเทศกาลสงกรานต์ 2567 นี้ โดยจังหวัดกาญจนบุรีได้บูรณาการทุกภาคส่วนดำเนินมาตรการดังกล่าวอย่างเข้มงวด โดยล่าสุดตนได้รับรายงานจากนายเนรมิต เหลืองอร่ามฟ้า นายอำเภอไทรโยค ว่าได้มอบหมายให้นายโชคชัย อู่โภคิน หัวหน้าฝ่ายความมั่นคงอำเภอไทรโยค และนางสาวอณัฎญ์ชา ทับพรหม ปลัดป้องกันอำเภอ นำกำนัน ผู้ใหญ่บ้าน และสมาชิกกองร้อยอาสารักษาดินแดนไทรโยคที่ 7 ร่วมบูรณาการกำลังกับเจ้าหน้าที่ตำรวจ ตชด.136, กองกำกับการสืบสวน ตำรวจภูธรจังหวัดกาญจนบุรี, ตำรวจภูธรไทรโยค, ตำรวจตรวจคนเข้าเมือง และทหารชุด ฉก.ลาดหญ้า ตั้งด่านความมั่งคง เพื่อกวดขันและอำนวยความสะดวกประชาชนในการเดินทางช่วงสงกรานต์ รวมถึงการป้องกันและปรามการกระทำผิดทางกฎหมาย ซึ่งในระหว่างเจ้าหน้าที่กำลังปฏิบัตอหน้าที่พบผู้ที่มียาเสพติดไว้ในครอบครอง โดยไม่ได้รับอนุญาตที่ด่านความมั่นคงบริเวณตำบลท่าเสา อำเภอไทรโยค จังหวัดกาญจนบุรี
"จากการตรวจสอบผู้ที่มียาเสพติดดังกล่าว พบว่า ผู้กระทำผิด คือ นายประสาน (สงวนนามสกุล) ภูมิลำเนาอยู่ที่หมู่ 10 ตำบลท่าเสา อำเภอไทรโยค จังหวัดกาญจนบุรี และของกลางประเภท 1 เมทแอมเฟตามีน (ยาบ้า) จำนวน 115 เม็ด เจ้าหน้าที่จึงทำการตรวจค้นหาสารเสพติด ซึ่งพบมีสารเสพติดในร่างกายจากการตรวจผลปัสสาวะที่เป็นบวก" ร้อยโท ทศพลฯ กล่าว
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวเพิ่มเติมว่า กลุ่มผู้ค้าและผู้เสพยาเสพติด หรือ กลุ่มผู้ไม่หวังดีอาจใช้ช่วงเวลาเเห่งความสุขในเทศกาลสงกรานต์ก่อความไม่สงบสุขในพื้นที่ ดังนั้น ฝ่ายปกครองจะต้องให้ความสำคัญ และติดตามสถานการณ์อย่างใกล้ชิด สำหรับการตรวจสอบร่างกายผู้ต้องสงสัยและเข้าจับกุมในครั้งนี้ เกิดจากเจ้าหน้าที่ได้สังเกตท่าทีของนายประสานฯ ว่ามีพิรุธ ระหว่างขับรถกระบะ นิสสัน รุ่นนาวาร่า สีขาว เข้ามาในพื้นที่ด่านตรวจ ซึ่งมีพฤติการณ์จับถุงซุกซ่อนระหว่างการตรวจ เจ้าหน้าที่จึงขอทำการตรวจสอบอย่างละเอียดและพบว่าเป็นยาเสพติด เมทแอมเฟตามีน (ยาบ้า) ภายในรถ อย่างไรก็ดีผู้กระทำผิดได้ให้การยอมรับกับเจ้าหน้าที่ว่าไปรับยาบ้ามาจาก หมู่บ้านแก่งประลอม ตำบลไทรโยค ในราคาเม็ดละ 30 บาท และกำลังจะนำไปส่งที่หมู่บ้านวังใหญ่ ตำบลท่าเสา ทั้งนี้ เจ้าหน้าที่ได้ทำการแจ้งสิทธิให้กับผู้ต้องหาทราบแล้ว ก่อนที่ทำการบันทึกจับกุมและส่งตัวให้กับพนักงานสอบสวน สถานีตำรวจภูธรไทรโยค เพื่อขยายผลและดำเนินคดีตามกฎหมายต่อไป
“ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่น ปฏิบัติหน้าที่อย่างเคร่งครัดและต่อเนื่อง เพื่ออำนวยความสะดวกประชาชน และป้องปรามการกระทำความผิดกฎหมายทุกประเภทในช่วงเทศกาลสงกรานต์ 2567 นี้ รวมถึงการรณรงค์ ให้ผู้ใช้รถใช้ถนน "ดื่มไม่ขับ ขับไม่ดื่ม" เพื่อเป็นการลดจำนวนอุบัติเหตุ และการสูญเสียในช่วงเทศกาลแห่งความสุข ซึ่งในฐานะผู้ทำหน้าที่ “บำบัดทุกข์ บำรุงสุข” การดูแลรักษาความมั่นคงและความสงบเรียบร้อย เป็นหน้าที่ที่สำคัญที่สุดของพวกเรา เพื่อให้ทุกคนในสังคมได้ใช้ชีวิตอย่างมีความสุข และตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” ร้อยโท ทศพลฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/81715