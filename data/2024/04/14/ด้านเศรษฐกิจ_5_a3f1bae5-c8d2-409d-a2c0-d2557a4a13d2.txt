รัฐบาลไทย-ข่าวทำเนียบรัฐบาล-ผช.รมว.กษ. ลงพื้นที่แก้ไขปัญหาประตูน้ำชำรุด บริเวณคลองรางส้มป่อย ต.บางแก้วฟ้า อ.นครชัยศรี จ.นครปฐม


วันอาทิตย์ที่ 14 เมษายน 2567
ผช.รมว.กษ. ลงพื้นที่แก้ไขปัญหาประตูน้ำชำรุด บริเวณคลองรางส้มป่อย ต.บางแก้วฟ้า อ.นครชัยศรี จ.นครปฐม
ผช.รมว.กษ. ลงพื้นที่แก้ไขปัญหาประตูน้ำชำรุด บริเวณคลองรางส้มป่อย ต.บางแก้วฟ้า อ.นครชัยศรี จ.นครปฐม เพื่อแก้ปัญหาน้ำท่วมในพื้นที่อย่างยั่งยืน
เมื่อวันที่ 13 เม.ย. 67 ดร.จอมขวัญ กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ พร้อมด้วยนายณัฐวัฒน์ ขั้นอินทร์งาม นายศิรวริศ สวนแก้ว นายสมควร ทองสุกใส คณะที่ปรึกษารัฐมนตรีว่าการกระทรวงเกษตรและสหกรณ์ และผู้บริหารหน่วยงานในสังกัดกรมชลประทาน ลงพื้นที่บริเวณประตูน้ำคลองรางส้มป่อย ตำบลบางแก้วฟ้า อำเภอนครชัยศรี จังหวัดนครปฐม โดยมีผู้นำและประชาชนในพื้นที่ตำบลบางแก้วที่ได้รับความเดือดร้อนจากปัญหาน้ำท่วมมารอต้อนรับ และให้ข้อมูลความคิดเห็นเกี่ยวกับโครงการก่อสร้างประตูระบายน้ำและสถานีสูบน้ำคลองรางส้มป่อย เพื่อแก้ปัญหาน้ำท่วมในพื้นที่อย่างยั่งยืน
ดร.จอมขวัญ กล่าวว่า การมาลงพื้นที่ครั้งนี้เพื่อรับฟังปัญหาความเดือดร้อนของประชาชน ข้อมูลความคิดเห็นและข้อเท็จจริงที่เกี่ยวข้อง เพื่อนำไปรายงานให้รัฐมนตรีว่าการกระทรวงเกษตรและสหกรณ์รับทราบและพิจารณา ซึ่งตนเองได้รับการประสานงานจากนายปฐมพงษ์ สูญจันทร์ อดีต ส.ส.นครปฐม และได้รับหนังสือจากนางนภาภัช นัดสูงวงศ์ นายกองค์การบริหารส่วนตำบลบางแก้วฟ้า ขอให้ช่วยแก้ไขปัญหาบรรเทาความเดือดร้อนของประชาชนที่เผชิญกับปัญหาน้ำท่วมทุก ๆ ปี โดยการสร้างประตูระบายน้ำและสถานีสูบน้ำคลองรางส้มป่อย ซึ่งเป็นคลองที่เชื่อมกับแม่น้ำท่าจีน ปากคลองอยู่บริเวณฝั่งตะวันตกของแม่น้ำท่าจีนที่ตำบลลานตากฟ้า อำเภอนครชัยศรี  จังหวัดนครปฐม ความยาว 1.2 กิโลเมตร มีประตูระบายน้ำที่ก่อสร้างโดยประชาชนแล้วเสร็จในปี พ.ศ.2555 ปัจจุบันอยู่ในสภาพชำรุดไม่สามารถใช้งานได้ ในช่วงฤดูฝนของทุกปี ปริมาณในแม่น้ำท่าจีนจะมีระดับที่สูง ประกอบกับช่วงน้ำขึ้น ทำให้ระดับน้ำในแม่น้ำเพิ่มสูงขึ้นไหลย้อนเข้าคลอง ลอดใต้บานระบายน้ำและเอ่อล้นเข้าท่วมพื้นที่โรงพยาบาลหลวงพ่อเปิ่น วิทยาลัยกาอาชีพบางแก้วฟ้า วิทยาลัยนักบริหารสาธารณสุข (หลวงพ่อเปิ่นอุปถัมภ์) ต้องร่วมกันนำกระสอบทรายและวัสดุมาปิดกั้น ไม่ให้น้ำท่วมสถานที่ราชการ บ้านเรือนราษฎร พื้นที่เกษตรกรรม ทำให้เจ้าหน้าที่ผู้ปฏิบัติงานและประชาชนในพื้นที่ได้รับความเดือดร้อนเป็นประจำทุกปี
ทั้งนี้ กระทรวงเกษตรฯ โดยกรมชลประทานถึงสถานที่ที่จะดำเนินการก่อสร้างประตูระบายน้ำคลองรางส้มป่อย ตำบลบางแก้วฟ้า​ อำเภอนครชัยศรี​ จังหวัดนครปฐม อยู่ในพื้นที่ความรับผิดชอบของโครงการส่งน้ำและบำรุงรักษาพระพิมล​ สำนักงานชลประทานที่ 11 แต่หน่วยงานผู้รับผิดชอบดำเนินการก่อสร้างคือโครงการชลประทานนครปฐม สำนักงานชลประทานที่ 13 แบบก่อสร้างประตูระบายน้ำพร้อมสถานีสูบน้ำ คลองรางส้มป่อย มีขนาดบานระบาย​ 3.00x3.00 เมตร จำนวน 1 ช่อง พร้อมเครื่องสูบน้ำด้วยไฟฟ้าขนาด 1 ลบ.ม/วินาที จำนวน 1​ เครื่อง ออกแบบเสร็จแล้ว ได้บรรจุแผนงานก่อสร้างปรับปรุงระบบชลประทานไว้ในปี 2566 และ 2567 แต่ยังไม่ได้รับการจัดสรรงบประมาณ ทั้งนี้ ทางโครงการส่งน้ำฯพระพิมลจะประสานงานกับโครงการส่งน้ำฯนครปฐม เพื่อพิจารณาในข้อมูลรายละเอียดเพิ่มเติม ทบทวนในเรื่องการปรับปรุงแบบก่อสร้างและเร่งดำเนินการตามระเบียบวิธีการงบประมาณนำเสนอให้กรมฯพิจารณาต่อไป

ที่มา : https://www.thaigov.go.th/news/contents/details/81733