รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่จังหวัดเชียงใหม่ตรวจการอำนวยความสะดวกและปลอดภัยรองรับการเดินทางของประชาชนในช่วงเทศกาลสงกรานต์ 2567 


วันอาทิตย์ที่ 14 เมษายน 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่จังหวัดเชียงใหม่ตรวจการอำนวยความสะดวกและปลอดภัยรองรับการเดินทางของประชาชนในช่วงเทศกาลสงกรานต์ 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่จังหวัดเชียงใหม่ตรวจการอำนวยความสะดวกและปลอดภัยรองรับการเดินทางของประชาชนในช่วงเทศกาลสงกรานต์ 2567 และเป็นประธานในพิธีเปิดการทดลองเดินรถโดยสารเชื่อมโครงข่ายสาธารณะ
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ย้ำหน่วยงานอำนวยความสะดวกปลอดภัย รองรับการเดินทางให้กับประชาชนช่วงเทศกาลสงกรานต์ 2567 ในการรับฟังรายงานผลการดำเนินการบริหารจราจรทางอากาศ เพื่ออำนวยความสะดวกและปลอดภัยในการเดินทางของประชาชนและนักท่องเที่ยวในช่วงเทศกาลสงกรานต์ 2567 โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายทศพล เผื่อนอุดม รองผู้ว่าราชการจังหวัดเชียงใหม่ พร้อมด้วย ผู้บริหารหน่วยงานในสังกัด และหัวหน้าส่วนราชการในพื้นที่เข้าร่วมประชุม ในวันที่ 14 เมษายน 2567 ณ ห้องประชุมศูนย์ควบคุมการบินเชียงใหม่
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า ตามที่นายเศรษฐา ทวีสิน นายกรัฐมนตรี ได้มอบนโยบายให้กระทรวงคมนาคมดำเนินมาตรการอำนวยความสะดวกและความปลอดภัยของประชาชนในช่วงเทศกาลสงกรานต์ 2567 เพื่อให้เดินทางถึงที่หมายได้อย่างปลอดภัยและลดการสูญเสียจากอุบัติเหตุ บริการระบบขนส่งสาธารณะเข้าถึงง่าย เพียงพอไม่ล่าช้า ไม่มีผู้โดยสารตกค้าง ไม่โก่งราคา ไม่ทิ้งผู้โดยสาร และทันกับเหตุการณ์ รวมถึงบูรณาการความร่วมมือกับหน่วยงานที่เกี่ยวข้องในการเชื่อมโยงระบบการขนส่งสาธารณะ เพื่อตอบโจทย์นโยบาย “สะดวก สบาย ปลอดภัย ไร้รอยต่อ” ทั้งนี้ กระทรวงคมนาคมคาดการณ์ว่าจะมีประชาชนเดินทางกลับภูมิลำเนา ท่องเที่ยว หรือทำบุญด้วยรถยนต์ส่วนบุคคลและใช้บริการขนส่งสาธารณะเป็นจำนวนมาก โดยเฉพาะอย่างยิ่งจังหวัดเชียงใหม่ที่เป็นศูนย์กลางในการเดินทางของประชาชนและนักท่องเที่ยวไปยังจังหวัดต่าง ๆ ในเขตพื้นที่ภาคเหนือ เป็นจังหวัดที่มีระบบการขนส่งสาธารณะเชื่อมโยงกันทั้งทางบก ทางราง และทางอากาศ อีกทั้งยังเป็นจุดหมายปลายทางท่องเที่ยวที่สำคัญของนักท่องเที่ยวทั้งคนไทยและชาวต่างชาติ ด้วยความห่วงใยจึงได้มอบหมายให้ทุกหน่วยงานปฏิบัติหน้าที่อย่างเต็มกำลังความสามารถ เพื่ออำนวยความสะดวกและกำกับดูแลความปลอดภัยแก่ประชาชนในช่วงเทศกาลสงกรานต์ ทั้งในระบบขนส่งสาธารณะและโครงข่ายถนนที่อยู่ในความรับผิดชอบทั่วประเทศ โดยเฉพาะช่วง 7 วัน ระหว่างวันที่ 11 - 17 เมษายน 2567 เน้นย้ำให้หน่วยงานในสังกัด บูรณาการขับเคลื่อนแผนให้เกิดผลสัมฤทธิ์ เพื่อให้ประชาชน “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” สำหรับการลงพื้นที่จังหวัดเชียงใหม่ในครั้งนี้ รับฟังรายงานผลการดำเนินการบริหารจราจรทางอากาศ โดย บริษัท วิทยุการบินแห่งประเทศไทย จำกัด (บวท.) ได้รายงานคาดการณ์เที่ยวบิน ระหว่างวันที่ 11 - 17 เมษายน 2567 คาดว่าจะมีเที่ยวบินรวม 16,307 เที่ยวบิน เฉลี่ย 2,330 เที่ยวบินต่อวัน เพิ่มขึ้น 20% เมื่อเทียบกับช่วงเดียวกันของปีก่อน โดยมีมาตรการการให้บริการจราจรทางอากาศตามแผนอำนวยความสะดวกและความปลอดภัยรองรับการเดินทางของประชาชน ประกอบด้วย 1) จัดให้ผู้บริหารด้านปฏิบัติการ เฝ้าระวังและเตรียมความพร้อมรองรับสถานการณ์ไม่ปกติ ตลอด 24 ชั่วโมง 2) จัดเตรียมความพร้อมวิธีปฏิบัติการให้บริการจราจรทางอากาศ (Standard Operating Procedure (SOPs) 3) จัดเตรียมความพร้อมด้านอัตรากำลังเจ้าหน้าที่ปฏิบัติงาน และ 4) จัดเตรียมความพร้อมด้านระบบอุปกรณ์การให้บริการควบคุมจราจรทางอากาศและเครื่องอำนวยความสะดวกการเดินอากาศ ทั้งนี้ ได้มอบให้ บวท. ประสานการปฏิบัติงานอย่างใกล้ชิดกับหน่วยงานที่เกี่ยวข้อง เพื่อให้การบริการการเดินอากาศเป็นไปด้วยความเรียบร้อย ปลอดภัย และมีประสิทธิภาพสูงสุด
จากนั้นรัฐมนตรีช่วยว่าการกระทรวงคมนาคม ได้เดินทางไปเป็นประธานในพิธีเปิดการทดลองเดินรถโดยสารเชื่อมโครงข่ายสาธารณะรองรับการเดินทางสู่แหล่งท่องเที่ยวในพื้นที่จังหวัดเชียงใหม่ ณ จุดจอดรถโดยสารรองรับเส้นทางการท่องเที่ยว เชียงใหม่ไนท์ซาฟารี และร่วมทดลองนั่งรถโดยสารเส้นทางจากเชียงใหม่ไนท์ซาฟารี – อุทยานหลวงราชพฤกษ์
รัฐมนตรีช่วยว่าการกระทรวงคมนาคม กล่าวว่า รู้สึกเป็นเกียรติอย่างยิ่งที่ได้มาเป็นประธานในพิธีเปิดการทดลองเดินรถโดยสารเชื่อมโยงโครงข่ายสาธารณะรองรับการเดินทางสู่แหล่งท่องเที่ยวในพื้นที่จังหวัดเชียงใหม่ และรู้สึกยินดีที่ได้เดินทางมาจังหวัดเชียงใหม่อีกครั้งหลังจากที่ได้ร่วมเดินทางมาตรวจราชการร่วมกับ นายเศรษฐา ทวีสิน นายกรัฐมนตรี เมื่อวันที่ 10 - 12 มกราคม 2567 โดยในการตรวจราชการดังกล่าวนายกรัฐมนตรีได้มอบนโยบายการพัฒนาแหล่งท่องเที่ยวในพื้นที่จังหวัดเชียงใหม่ เพื่อให้มีการสร้างงาน สร้างรายได้ แก่คนในพื้นที่ ให้เชียงใหม่เป็นจังหวัดที่สามารถท่องเที่ยวได้ตลอดทั้งปี โดยมีนโยบายผลักดันการพัฒนาแหล่งท่องเที่ยวในพื้นที่จังหวัดเชียงใหม่ 7 แห่ง ประกอบด้วย เชียงใหม่ไนท์ซาฟารี อุทยานหลวงราชพฤกษ์ ศูนย์ประชุมและแสดงสินค้านานาชาติจังหวัดเชียงใหม่ น้ำตกห้วยแก้ว สวนสัตว์เชียงใหม่ เวียงกุมกาม และวัดพระธาตุดอยคำ ซึ่งรัฐบาลมีนโยบายพัฒนาต่อยอดแหล่งท่องเที่ยวดังกล่าวให้มีความทันสมัย มีมาตรฐานสากล ไม่ละทิ้งอัตลักษณ์ วัฒนธรรมท้องถิ่น เพื่อให้ประชาชนสามารถสร้างงาน สร้างรายได้ โดยไม่ต้องย้ายถิ่นฐานไปทำงานในเมือง ดังนั้น การพัฒนาระบบขนส่งมวลชนในพื้นที่จังหวัดเชียงใหม่จึงมีความจำเป็นในการพัฒนาควบคู่ไปกับการพัฒนาแหล่งท่องเที่ยวด้วย สำหรับการให้บริการในรูปแบบรถเที่ยวชมเมือง Hop & Go ถือเป็นส่วนหนึ่งที่ตอบสนองนโยบายของนายกรัฐมนตรีในการเดินทางของประชาชนและนักท่องเที่ยวเชื่อมโยงแหล่งท่องเที่ยว แหล่งชุมชน แหล่งธุรกิจ ในพื้นที่จังหวัดเชียงใหม่ ซึ่งกรมการขนส่งทางบก (ขบ.) ได้ประสานผู้ประกอบการขนส่งเข้ามาทำการเดินรถในเส้นทางดังกล่าว เป็นการส่งเสริมการท่องเที่ยวและระบบขนส่งสาธารณะอีกทางหนึ่ง
ทั้งนี้ ประชาชนสามารถตรวจสอบข้อมูลการเดินทาง และช่องทางบริการให้ข้อมูลข่าวสารและรับเรื่องร้องเรียน และจุดบริการประชาชนผ่านศูนย์ปลอดภัยคมนาคม สายด่วน 1356 ตลอด 24 ชั่วโมง เพื่อให้ข้อมูลการเดินทาง รายงานอุบัติเหตุรวมทั้งรายงานสถานการณ์กรณีฉุกเฉิน และ Application สายด่วน และ Website ของหน่วยงาน เพื่อบริการข้อมูลการเดินทาง แจ้งแนวทางให้บริการของหน่วยงานศูนย์ปฏิบัติการรายหน่วยงานเพื่อการกำกับดูแลและสั่งการ ศูนย์คุ้มครองผู้โดยสารสาธารณะของ ขบ. รับเรื่องร้องเรียนจากการใช้บริการขนส่งสาธารณะ สายด่วน 1584 ศูนย์ลูกค้าสัมพันธ์ของการรถไฟแห่งประเทศไทย (รฟท.) สายด่วน 1690 จุดรับเรื่องร้องเรียน ณ หน่วยประชาสัมพันธ์ บริเวณสถานีขนส่ง ของบริษัท ขนส่ง จำกัด (บขส.) สายด่วน 1490 ศูนย์ควบคุมการเดินเรือและศูนย์อำนวยการความปลอดภัยทางน้ำของกรมเจ้าท่า (จท.) สายด่วน 1199 ศูนย์อำนวยการสำนักทางหลวง ศูนย์ปฏิบัติการแขวงฯ สำนักงานบำรุงทางฯ และสำนักบริหารบำรุงทางหลวงพิเศษระหว่างเมืองของกรมทางหลวง (ทล.) สายด่วน 1586

ที่มา : https://www.thaigov.go.th/news/contents/details/81737