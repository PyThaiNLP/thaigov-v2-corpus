รัฐบาลไทย-ข่าวทำเนียบรัฐบาล-ฝ่ายปกครองอำเภอปากช่องสนธิกำลังกับเจ้าหน้าที่ตำรวจ บุกรวบตัวผู้ลักลอบจำหน่ายน้ำกระท่อม พร้อมของกลางจำนวนมาก ด้านนายอำเภอปากช่องเน้นย้ำน้ำกระท่อมส่งผลร้ายต่อสุขภาพและเป็นสิ่งผิด กม.


วันอาทิตย์ที่ 14 เมษายน 2567
14/04/2567
พิมพ์
ฝ่ายปกครองอำเภอปากช่องสนธิกำลังกับเจ้าหน้าที่ตำรวจ บุกรวบตัวผู้ลักลอบจำหน่ายน้ำกระท่อม พร้อมของกลางจำนวนมาก ด้านนายอำเภอปากช่องเน้นย้ำน้ำกระท่อมส่งผลร้ายต่อสุขภาพและเป็นสิ่งผิด กม.
ฝ่ายปกครองอำเภอปากช่องสนธิกำลังกับเจ้าหน้าที่ตำรวจ บุกรวบตัวผู้ลักลอบจำหน่ายน้ำกระท่อม พร้อมของกลางจำนวนมาก ด้านนายอำเภอปากช่องเน้นย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (14 เม.ย. 67) นายคณัสชนม์ ศรีเจริญ นายอำเภอปากช่อง เปิดเผยว่า อำเภอปากช่อง จังหวัดนครราชสีมา ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยล่าสุดตนได้สั่งการให้ฝ่ายปกครองอำเภอปากช่อง บูรณาการกำลังกับเจ้าหน้าที่ตำรวจนำโดย พ.ต.อ.วีระพล ระเบียบโพธิ์ ผู้กำกับสถานีตำรวจภูธรปากช่อง และสาธารณสุขอำเภอปากช่อง บุกจับกุมผู้ลักลอบจำหน่ายน้ำกระท่อมโดยไม่ได้รับอนุญาต 1 ราย พร้อมของกลางน้ำกระท่อม ยาแก้ไอ และยาแก้แพ้กว่า 3 พันขวด
“สืบเนื่องมาจากอำเภอปากช่อง ได้รับแจ้งจากพลเมืองดีเข้ามาว่ามีการลักลอบจำหน่ายน้ำกระท่อมโดยไม่ได้รับอนุญาตในพื้นที่ ตนจึงได้สั่งการให้ฝ่ายปกครองอำเภอปากช่อง นำโดย นายสิริวัฒก์ ภัทรวิเศษพันธ์ ปลัดอำเภอปากช่อง นำกำลังสมาชิกกองร้อยอาสารักษาดินแดนอำเภอปากช่อง ที่ 13 สนธิกำลังกับ พ.ต.อ.วีระพล ระเบียบโพธิ์ ผู้กำกับสถานีตำรวจภูธรปากช่อง, สาธารณสุขอำเภอปากช่อง และเทศบาลเมืองปากช่อง ลงพื้นที่ตรวจสอบข้อเท็จจริงเกี่ยวกับการลักลอบจำหน่ายน้ำกระท่อม โดยไม่ได้รับอนุญาต ซึ่งสามารถจับกุมผู้กระทำความผิดได้ 1 ราย พร้อมของกลางจำนวนมาก ประกอบด้วย 1. น้ำกระท่อมบรรจุขวด 1,500 ซี.ซี. จำนวน 107 ขวด 2. ใบกระท่อมถุงละ 1 กิโลกรัม จำนวน 42 ถุง 3. ยาแก้ไอชนิดน้ำ จำนวน 1,828 ขวด 4. ยาแก้แพ้ชนิดน้ำ จำนวน 1,354 ขวด 5. ยาแก้ปวด Tradolgesic กล่องละ 100 แคปซูล จำนวน 49 กล่อง 6. ดอกกัญชา น้ำหนัก 1,377 กรัม และ 7. กัญชาอัดแท่ง น้ำหนัก 960.7 กรัม” นายคณัสชนม์ฯ กล่าว
นายคณัสชนม์ ศรีเจริญ นายอำเภอปากช่อง กล่าวเพิ่มเติมว่า หลังจากที่ได้ทำการเข้าจับกุมและยึดของกลาง เจ้าหน้าที่ฝ่ายปกครองจึงได้แจ้งข้อหากับผู้กระทำผิดดังกล่าวจำนวน 4 ข้อ ดังนี้ 1. จำหน่ายอาหารที่ห้ามผลิต นำเข้าหรือจำหน่ายโดยประกาศกระทรวง (น้ำกระท่อม) ตาม พรบ.อาหาร พ.ศ. 2522 2. ผลิต ขาย หรือ นำ หรือ สั่งเข้ามาในราชอาณาจักรซึ่งยาแผนปัจจุบัน โดยไม่ได้รับอนุญาต ตามมาตรา 12 และ มาตรา 101 พระราชบัญญัติยา พ.ศ. 2510 3. เป็นสถานประกอบการที่ไม่ได้รับอนุญาตสถานที่จำหน่ายและสถานที่สะสมอาหาร ตาม พรบ.การสาธารณสุข พ.ศ. 2535 และ 4. กระทำความผิดตามพระราชบัญญัติคุ้มครองและส่งเสริมภูมิปัญญาการแพทย์แผนไทย พ.ศ. 2542 มาตรา 78 ผู้ใดฝ่าฝืนมาตรา 19 มาตรา 46 มาตรา 52 วรรคสอง มาตรา 54 วรรคสอง หรือมาตรา 63 วรรคหนึ่ง หรือ ไม่ปฏิบัติตามคำสั่งของพนักงานเจ้าหน้าที่ตามมาตรา 73 (5) ต้องระวางโทษจำคุกไม่เกินหนึ่งปี หรือปรับไม่เกิน 20,000 บาท หรือทั้งจำทั้งปรับ ทั้งนี้ เจ้าหน้าที่ฝ่ายปกครองได้แจ้งสิทธิให้กับผู้กระทำผิดทราบเป็นที่เรียบร้อยแล้ว ก่อนที่จะนำตัวไปทำการบันทึกจับกุม ณ สถานีตำรวจภูธรปากช่อง เพื่อดำเนินคดีตามกฎหมายต่อไป
“การขายน้ำกระท่อมเป็นสิ่งผิดกฎหมาย และมีผลเสียต่อสุขภาพ โดยเฉพาะยิ่งเมื่อผสมกับยาแก้ไอ จะยิ่งส่งผลต่อผู้ดื่ม ซึ่งที่ผ่านมาตนได้ให้ทุกภาคส่วน ร่วมกันชี้แจงต่อพี่น้องประชาชน รวมถึงเด็กและเยาวชนได้เข้าใจในข้อเท็จจริงดังกล่าว อย่าได้หลงไปกับการโฆษณาชวนเชื่อของผู้ที่นำน้ำกระท่อมมาต้มขายว่ามีสรรพคุณที่ดีต่าง ๆ นานา และไม่เป็นผลเสียต่อร่างกาย โดยอำเภอปากช่องมีความมุ่งมั่นในการขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล มุ่งขจัดยาเสพติดให้หมดไป โดยเฉพาะการพุ่งเป้า Re X-Ray พื้นที่เป้าหมาย เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวน ซึ่งอำเภอปากช่องได้บูรณาการทุกภาคส่วน เพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง” นายคณัสชนม์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81738