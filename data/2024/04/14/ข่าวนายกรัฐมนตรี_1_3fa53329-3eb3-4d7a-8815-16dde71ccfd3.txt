รัฐบาลไทย-ข่าวทำเนียบรัฐบาล-นายกรัฐมนตรี กล่าวคำปราศรัยอวยพรเนื่องในโอกาสประเพณีสงกรานต์ ปี 2567 ขอส่งความรัก ความปรารถนาดีและความสุขมายังประชาชนชาวไทยทุกคน ทั้งที่อาศัยอยู่ในประเทศไทยและต่างประเทศ


วันเสาร์ที่ 13 เมษายน 2567
13/04/2567
พิมพ์
นายกรัฐมนตรี กล่าวคำปราศรัยอวยพรเนื่องในโอกาสประเพณีสงกรานต์ ปี 2567 ขอส่งความรัก ความปรารถนาดีและความสุขมายังประชาชนชาวไทยทุกคน ทั้งที่อาศัยอยู่ในประเทศไทยและต่างประเทศ
นายกรัฐมนตรี กล่าวคำปราศรัยอวยพรเนื่องในโอกาสประเพณีสงกรานต์ ปี 2567 ขอส่งความรัก ความปรารถนาดีและความสุขมายังประชาชนชาวไทยทุกคน ทั้งที่อาศัยอยู่ในประเทศไทยและต่างประเทศ
วันที่ 13 เมษายน 2567 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรี กล่าวปราศรัยเนื่องในประเพณีสงกรานต์ พุทธศักราช 2567 ดังนี้
นายกฯ กล่าวว่า เนื่องในโอกาสประเพณีสงกรานต์ พุทธศักราช 2567 ขอส่งความรัก ความปรารถนาดีและความสุขมายังพี่น้องประชาชนชาวไทยทุกคน ทั้งที่อาศัยอยู่ในประเทศไทยและต่างประเทศ “สงกรานต์” เป็นประเพณีซึ่งเป็นมรดกวัฒนธรรมอันงดงามของไทย ที่ปฏิบัติสืบต่อกันมาและเทศกาลสงกรานต์เป็นช่วงเวลาแห่งความสุข สนุกสนาน รื่นเริงที่เต็มไปด้วยสีสันและความมีชีวิตชีวา โดยสมาชิกในครอบครัวหรือชุมชนจะได้ทำกิจกรรมต่าง ๆ ร่วมกันในครอบครัวและชุมชน โดยใช้ “น้ำ” เชื่อมความสัมพันธ์ ลูกหลานจะรดน้ำดำหัวขอพร แสดงความกตัญญูกตเวทิตาและเคารพต่อบุพการี ญาติผู้ใหญ่ ผู้สูงอายุ ตลอดจนปฏิบัติศาสนกิจ ทำบุญและอุทิศกุศลผลบุญให้แก่ผู้ล่วงลับ โดยองค์การศึกษา วิทยาศาสตร์และวัฒนธรรมแห่งสหประชาชาติ หรือ ยูเนสโก ได้ประกาศขึ้นทะเบียนให้ “สงกรานต์ในประเทศไทย” เป็นรายการในบัญชีตัวแทนมรดกวัฒนธรรมที่จับต้องไม่ได้ของมนุษยชาติ ซึ่งทำให้ “เทศกาลสงกรานต์” ของไทยเป็นที่รู้จักแพร่หลาย
นายกฯ กล่าวว่า รัฐบาลให้ความสำคัญกับการส่งเสริมศิลปวัฒนธรรมประเพณีทุกแขนง และสนับสนุนการสร้างพลังสร้างสรรค์หรือ Soft Power ของประเทศ โดยส่งเสริมให้สงกรานต์ของประเทศไทยขับเคลื่อนเศรษฐกิจของประเทศอันจะสร้างมูลค่าเพิ่มและรายได้ให้แก่พี่น้องประชาชน อีกทั้งได้ประกาศเจตนารมณ์ที่จะรักษาและสืบทอดประเพณีสงกรานต์ ให้มีการปฏิบัติและสืบทอดจากรุ่นสู่รุ่นอย่างเหมาะสม สอดคล้องกับยุคสมัย และทำให้สงกรานต์เป็นเทศกาลที่ประชาชนทุกเชื้อชาติ ทุกศาสนา สามารถเข้าร่วมกิจกรรมที่จัดขึ้นในทุกพื้นที่ทั่วประเทศ
นอกจากนี้ ได้ตั้งเป้าหมายให้ประเทศไทยเป็นผู้นำในด้าน Festival ของโลก และพร้อมสำหรับการเป็น Festival Country ในอนาคต โดยสร้างสรรค์ให้เทศกาลสงกรานต์ให้เป็นที่รู้จักและเป็นเทศกาลที่อยู่ในหมุดหมายของนักท่องเที่ยวไทย และชาวต่างชาติ สามารถดึงดูดผู้คนจากทุกมุมโลกให้มาสัมผัสกับวิถีชีวิตและวัฒนธรรมการเล่นน้ำที่สะท้อนอัตลักษณ์ของแต่ละท้องถิ่น
“เนื่องในโอกาสประเพณีสงกรานต์และเทศกาลขึ้นปีใหม่ไทย พุทธศักราช 2567 ผมขอเชิญชวนพี่น้องประชาชนทุกคนร่วมสืบสานประเพณีสงกรานต์ให้คงอยู่คู่สังคมไทย และเล่นสงกรานต์อย่างสร้างสรรค์ ปลอดภัย พร้อมทั้งขออวยพรให้พี่น้องประชาชนชาวไทยทุกคนพร้อมทั้งครอบครัว ประสบแต่ความสุข มีความอบอุ่น มีความรัก ความสามัคคีตลอดไป สวัสดีวันสงกรานต์ครับ” นายกฯ กล่าว

ที่มา : https://www.thaigov.go.th/news/contents/details/81723