รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม ตรวจเยี่ยมการอำนวยความสะดวกปลอดภัยในการเดินทางช่วงเทศกาลสงกรานต์ 2567  


วันอาทิตย์ที่ 14 เมษายน 2567
นายมนตรี เดชาสกุลสม รองปลัดกระทรวงคมนาคม ตรวจเยี่ยมการอำนวยความสะดวกปลอดภัยในการเดินทางช่วงเทศกาลสงกรานต์ 2567
....
วันนี้ (14 เมษายน 2567) นายมนตรี เดชาสกุลสม รองปลัดกระทรวงคมนาคม ลงพื้นที่ตรวจเยี่ยมการอำนวยความสะดวกปลอดภัยในการเดินทางช่วงเทศกาลสงกรานต์ 2567 ของหน่วยงานในสังกัดกระทรวงคมนาคม ณ สำนักงานทางหลวงที่ 11 (ลพบุรี) สำนักงานทางหลวงชนบทที่ 2 (สระบุรี) โดยมีผู้บริหารหน่วยงานในสังกัดกระทรวงคมนาคมในพื้นที่ให้การต้อนรับ นอกจากนี้ ได้ตรวจเยี่ยมการให้บริการประชาชนให้กำลังใจ และมอบสิ่งของสนับสนุนการปฏิบัติงานของเจ้าหน้าที่ ณ จุดบริการประชาชนบริเวณป้อมตำรวจทางหลวงจังหวัดอ่างทอง จุดบริการประชาชนบริเวณหน้าสำนักงานแขวงทางหลวงสิงห์บุรี และจุดบริการประชาชนบริเวณสำนักงานหมวดทางหลวงบางปะอิน
นายมนตรี เดชาสกุลสม กล่าวว่า นายสุริยะ จึงรุ่งเรืองกิจ รัฐมนตรีว่าการกระทรวงคมนาคม และนายชยธรรม์ พรหมศร ปลัดกระทรวงคมนาคม มีความห่วงใยพี่น้องประชาชนที่เดินทางกลับภูมิลำเนา    และท่องเที่ยวในช่วงเทศกาลสงกรานต์ 2567 จึงได้สั่งการให้หน่วยงานในสังกัดกระทรวงคมนาคมอำนวยความสะดวกและปลอดภัยรองรับการเดินทางของประชาชนช่วงเทศกาลสงกรานต์ 2567 ซึ่งจากการรับฟังสรุป การดำเนินงานทราบว่า กรมทางหลวง (ทล.) ได้ดูแลความสะดวกและปลอดภัยบนทางหลวงทั้งสายหลัก และสายรอง ตรวจสอบไฟฟ้าส่องสว่างในพื้นที่รับผิดชอบทุกสายทางเรียบร้อย และจัดเจ้าหน้าที่คอยตรวจสอบ/แก้ไขไฟฟ้าส่องสว่างที่ขัดข้องเพื่อให้ประชาชนมีความปลอดภัยในการเดินทาง ตรวจสอบและแก้ไขจุดเสี่ยง และจุดอันตราย พร้อมบำรุงรักษาทางหลวงให้อยู่ในสภาพดีและมีรถบริการช่วยเหลือฉุกเฉิน (Mobile Service Car) อีกทั้งเมื่อพบว่ามีปริมาณจราจรหนาแน่นบนเส้นทางหลักได้ประสานงานตำรวจทางหลวงเพื่อเปิดช่องทางพิเศษ (Reversible Lane) พร้อมจัดเจ้าหน้าที่บริหารการจราจรในจุดที่การจราจรติดขัด เพื่อให้การเดินทางของประชาชนเป็นไปอย่างสะดวกรวดเร็วยิ่งขึ้น นอกจากนี้ ได้จัดตั้งจุดให้บริการทั่วไทย 430 แห่ง มีเจ้าหน้าที่พร้อมให้บริการตลอด 24 ชั่วโมง อาทิ การให้ข้อมูลเส้นทาง แนะนำเส้นทางเลือก บริการน้ำดื่ม และจัดเตรียมห้องน้ำสะอาดบริการประชาชนในพื้นที่หมวดทางหลวงทั่วประเทศ 653 แห่ง ซึ่งมีประชาชนใช้บริการอย่างต่อเนื่อง โดยเฉพาะการให้บริการซ่อมแซมรถที่ชำรุดในขณะเดินทาง สำหรับกรมทางหลวงชนบท (ทช.) ได้ปรับปรุงโครงข่ายถนนและสะพานที่อยู่ในความรับผิดชอบให้มีความสะดวกและปลอดภัย ไร้หลุมบ่อ ตรวจสอบเครื่องหมายจราจร ป้าย ไฟฟ้าแสงสว่าง ไฟสัญญาณจราจร รวมถึงตัดหญ้า เพื่อเพิ่มระยะการมองเห็นให้ปลอดภัย จัดตั้งศูนย์อำนวยความปลอดภัย ทั้งส่วนกลางและภูมิภาค จัดตั้งหน่วยบริการประชาชน พร้อมจัดชุดตรวจการณ์เฝ้าระวังอุบัติเหตุเพื่ออำนวยความปลอดภัยให้กับผู้ใช้เส้นทาง
นายมนตรี เดชาสกุลสม กล่าวเพิ่มเติมว่า ขอให้ทุกหน่วยงานตรวจตราความปลอดภัยโดยเฉพาะบริเวณจุดตัด จุดกลับรถ และจุดเสี่ยง เพื่อป้องกันการเกิดอุบัติเหตุ อำนวยความสะดวกปลอดภัยแก่ผู้ใช้ทาง พิจารณาหาแนวทางป้องกันการลักขโมยทรัพย์สินของทางราชการ เช่น หม้อแปลงไฟฟ้า สายไฟฟ้า เป็นต้น พร้อมทั้งขอขอบคุณเจ้าหน้าที่ทุกคนที่ได้เสียสละ ทุ่มเทกำลังกายกำลังใจในการปฏิบัติงานเพื่ออำนวยความสะดวกและปลอดภัยในการเดินทางของพี่น้องประชาชน ทั้งนี้ ได้กำชับให้ ทล. และ ทช. ติดตาม บริหารจัดการงบประมาณโครงการก่อสร้างในปีงบประมาณ 2567 ให้เสร็จสิ้นทันภายในปีงบประมาณ โดยให้เตรียม  ความพร้อมเพื่อให้สามารถเริ่มการก่อสร้างได้หลังจากลงนามในสัญญาจ้าง รวมทั้งบริหารความปลอดภัย การจัดการจราจรในขณะก่อสร้างเพื่อมิให้มีผลกระทบต่อประชาชน

ที่มา : https://www.thaigov.go.th/news/contents/details/81736