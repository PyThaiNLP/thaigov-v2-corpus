รัฐบาลไทย-ข่าวทำเนียบรัฐบาล-งานสงกรานต์วันแรก จ.มุกดาหาร จัดใหญ่ประกวดมหกรรมหมูหันของดีประจำจังหวัด พร้อมแจกฟรีสำหรับผู้เที่ยวชมงาน รับชมการแสดงพื้นบ้านร่วมสืบสานประเพณีท้องถิ่นจากทั้ง 7 อำเภอ 


วันเสาร์ที่ 13 เมษายน 2567
13/04/2567
พิมพ์
งานสงกรานต์วันแรก จ.มุกดาหาร จัดใหญ่ประกวดมหกรรมหมูหันของดีประจำจังหวัด พร้อมแจกฟรีสำหรับผู้เที่ยวชมงาน รับชมการแสดงพื้นบ้านร่วมสืบสานประเพณีท้องถิ่นจากทั้ง 7 อำเภอ
งานสงกรานต์วันแรก จ.มุกดาหาร จัดใหญ่ประกวดมหกรรมหมูหันของดีประจำจังหวัด พร้อมแจกฟรีสำหรับผู้เที่ยวชมงาน รับชมการแสดงพื้นบ้านร่วมสืบสานประเพณีท้องถิ่นจากทั้ง 7 อำเภอ และจัดเต็มกับกิจกรรมปาร์ตี้โฟม และอุโมงค์น้ำ
วันนี้ (13 เม.ย. 67) นายวรญาณ บุญณราช ผู้ว่าราชการจังหวัดมุกดาหาร เปิดเผยถึง การจัดงานประเพณีสงกรานต์จังหวัดมุกดาหาร ประจำปี 2567 ภายใต้โครงการส่งเสริมการท่องเที่ยวและประชาสัมพันธ์กลุ่มจังหวัดสนุก (เที่ยวสนุก สุขสบาย) ซึ่งจัดกิจกรรม ขึ้นในระหว่างวันที่ 13 - 15 เมษายน 2567 ณ มุกดาหารสแควร์ บริเวณจวนเก่า วงเวียนหอนาฬิกา อำเภอเมืองฯ จังหวัดมุกดาหาร พร้อมเชิญชวนเที่ยวกิจกรรมไฮไลท์ตลอดทั้ง 3 วัน ทั้งในการแข่งขันมหกรรมหมูหัน เมนูดังของจังหวัดมุกดาหาร พร้อมแจกให้กินฟรีภายในงาน ในวันที่ 13 เมษายน ต่อมาวันที่ 14 เมษายน กิจกรรมการแข่งขันส้มตำลีลา และวันที่ 15 เมษายน แข่งขันสำรับปลาน้ำโขง
นายวรญาณ บุญณราช ผู้ว่าราชการจังหวัดมุกดาหาร กล่าวว่า พิธีเปิดงานประเพณีสงกรานต์จังหวัดมุกดาหารในวันนี้ มีการจัดกิจกรรมสืบสานประเพณีวัฒนธรรมมากมาย เช่น การประกวดก่อเจดีย์ทราย กิจกรรมสรงน้ำพระพุทธรูป กิจกรรมสรงน้ำพระพุทธรูป และรดน้ำขอพรผู้สูงอายุ การประกวดนางสงกรานต์ การแสดงศิลปะวัฒนธรรมพื้นบ้าน และการละเล่นพื้นบ้าน และบูธอาหารหลากหลายทั้ง ไทย จีน ลาวและ เวียดนาม รวมทั้งมีการแสดงโดยนางรำจากทั้ง 7 อำเภอรวมกว่า 4,000 คน นอกจากนี้ ยังมีกิจกรรมไฮไลท์ คือ การประกวดหมูหันจากตัวแทนทั้ง 7 อำเภอ โดยมีหมูหัน 115 ตัว แจกฟรีภายในงาน
นายวรญาณ บุญณราช ผู้ว่าราชการจังหวัดมุกดาหาร กล่าวต่อว่า การจัดกิจกรรมงานประเพณีของจังหวัดมุกดาหารในครั้งนี้ ได้รับการสนับสนุนจากทุกภาคส่วนที่มีความตั้งใจในการสืบสานประเพณีที่ดีงาม และสำหรับกิจกรรมการแข่งขันประกวดหมูหันได้รับความร่วมมือจากองค์การบริหารส่วนจังหวัด เทศบาลเมืองมุกดาหาร พ่อค้า แม่ค้า ประชาชน และทุกภาคีเครือข่ายเป็นอย่างดี ทั้งนี้ ได้กำชับให้นายอำเภอ และเจ้าหน้าที่ฝ่ายปกครอง พร้อมด้วยเจ้าหน้าที่ด้านความมั่นคงภายในจังหวัดมุกดาหาร อำนวยความสะดวกแก่นักท่องเที่ยว เเละพี่น้องประชาชนที่มาเที่ยวงานและเดินทางเข้ามาในเขตจังหวัดมุกดาหารอย่างต่อเนื่อง ตลอดทั้งเทศกาล และภายหลังเทศกาล เพื่อเป็นการป้องกันและลดอุบัติเหตุในช่วงที่มีผู้ใช้รถใช้ถนนเป็นจำนวนมาก รวมถึงได้สั่งการให้ติดตาม และเฝ้าระวังการก่ออาชญากรรมในพื้นที่ทุกรูปแบบ เพื่อให้พี่น้องประชาชนได้รับความปลอดภัยในชีวิตและทรัพย์สิน ตามนโยบายของรัฐบาล และกระทรวงมหาดไทย
นายวรญาณ บุญณราช ผู้ว่าราชการจังหวัดมุกดาหาร กล่าวทิ้งท้ายว่า ขอเชิญชวนพี่น้องประชาชน นักท่องเที่ยว และผู้สนใจ เที่ยวชมงานสงกรานต์ ประจำปีของจังหวัดมุกดาหาร โดยในปีนี้จังหวัดมุกดาหารมีกิจกรรมไฮไลท์ตลอดทั้ง 3 วัน ดังนี้ ในวันที่ 13 เมษายน มีการแข่งขัน มหกรรมหมูหันพร้อมแจกให้กินฟรี ที่เป็น เมนูดังของจังหวัดมุกดาหาร วันที่ 14 เมษายน มีการแข่งขันส้มตำลีลา และวันที่ 15 เมษายน แข่งขันสำรับปลาน้ำโขง พร้อมกิจกรรมสนุกสนานทั้งการเล่นน้ำ ฟังดนตรี และร่วมสนุกสนามกับปาร์ตี้โฟม และอุโมงค์น้ำ พร้อมดนตรีจังหวะ EDM รับประกันความสนุกสนานตลอดทั้งงาน ณ บริเวณมุกดาหารสแควร์ บริเวณจวนเก่า วงเวียนหอนาฬิกา
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81722