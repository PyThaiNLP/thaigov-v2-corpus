รัฐบาลไทย-ข่าวทำเนียบรัฐบาล-​“สมศักดิ์ - อนงค์วรรณ” เปิดบ้านสุโขทัย รดน้ำสงกรานต์ อวยพรให้ปีใหม่ไทย รัฐบาล ทำงานให้ประชาชนสำเร็จ พร้อมขอพรให้”โคแสนล้าน”เดินหน้าได้ 


วันอาทิตย์ที่ 14 เมษายน 2567
14/04/2567
พิมพ์
​“สมศักดิ์ - อนงค์วรรณ” เปิดบ้านสุโขทัย รดน้ำสงกรานต์ อวยพรให้ปีใหม่ไทย รัฐบาล ทำงานให้ประชาชนสำเร็จ พร้อมขอพรให้”โคแสนล้าน”เดินหน้าได้
​“สมศักดิ์ - อนงค์วรรณ” เปิดบ้านสุโขทัย รดน้ำสงกรานต์ อวยพรให้ปีใหม่ไทย รัฐบาล ทำงานให้ประชาชนสำเร็จ พร้อมขอพรให้”โคแสนล้าน”เดินหน้าได้ ย้ำ ข่าวปรับครม. ไม่สามารถคาดเดาได้ มองเป็นเพียงข่าวลือ ยัน เร่งทำงานในฐานะรองนายกฯอย่างเต็มที่
วันที่ 14 เมษายน 2567 นายสมศักดิ์ เทพสุทิน รองนายกรัฐมนตรี พร้อมด้วย นางอนงค์วรรณ เทพสุทิน ภริยา น.ส.ณัฐธิดา เทพสุทิน บุตรสาว ได้เปิดบ้านพักส่วนตัวที่จังหวัดสุโขทัย เนื่องในโอกาสเทศกาลสงกรานต์ หรือ ปีใหม่ไทย เพื่อเปิดให้รดน้ำขอพร และพบปะกับพี่น้องประชาชน โดยมี นายสุชาติ ทีคะสุข ผู้ว่าราชการจังหวัดสุโขทัย นสพ.ชัย วัชรงค์ โฆษกรัฐบาล นางพรรณสิริ กุลนาถศิริ สส.สุโขทัย นายชูศักดิ์ คีรีมาศทอง สส.สุโขทัย นายจักรวาล ชัยวิรัตน์นุกูล สส.สุโขทัย น.ส.ประภาพร ทองปากน้ำ สส.สุโขทัย นายนพพล เหลืองทองนารา สส.พิษณุโลก พรรคเพื่อไทย นายทรงเดช เสมอคำ สมาชิกวุฒิสภา พล.ต.ท.กิติศักดิ์ ดุรงควิบูลย์ ผู้บัญชาการตำรวจภูธรภาค 6 รวมถึงหัวหน้าส่วนราชการในจังหวัด และพี่น้องประชาชน เข้าร่วมงานเป็นจำนวนมาก
โดยนายสุชาติ เป็นตัวแทนกล่าวว่า ตลอดการทำงานในฐานะผู้ว่าราชการจังหวัดสุโขทัย กว่า 2 ปี ขอยืนยันว่า นายสมศักดิ์  ไม่ว่าจะอยู่ในตำแหน่งทางการเมืองใด ก็มีความเป็นห่วงพี่น้องประชาชน ในจังหวัดสุโขทัย มาโดยตลอด ทั้งในเรื่องสิทธิของประชาชน ที่ต้องได้รับจากหน่วยงานราชการ ซึ่งจะมีการโทรติดตามด้วยตัวเอง รวมถึงการส่งเสริมอาชีพ ในการเลี้ยงวัวหรือด้านต่าง ๆ ก็ให้ความใส่ใจและได้เน้นย้ำกับตนมาตลอด และเวลานี้ในจังหวัด ก็มีความคืบหน้าในเรื่องต่าง ๆ ไปมาก โดยตน และส่วนราชการ จึงเห็นได้ถึงความตั้งใจอย่างเต็มที่
ขณะที่ นายสมศักดิ์ กล่าวว่า ขอขอบคุณทุกท่าน ทั้งส่วนราชการ รวมถึงพี่น้องประชาชน ที่เดินทางมาแสดงความระลึกถึงกัน ซึ่งวันนี้ ตนอยากจะพูดหลายเรื่อง ทั้งการทำงาน ในฐานะรองนายกรัฐมนตรี ลำดับที่ 2 โดยสิ่งที่ประทับใจและตื่นเต้น คือ เวลาที่ต้องรักษาการนายกรัฐมนตรี ซึ่งขณะนั้น ก็เกิดเรื่องพลุระเบิดที่จังหวัดสุพรรณบุรี ก็ต้องรีบลงพื้นที่ เพื่อแก้ปัญหาอย่างเร่งด่วน รวมถึงทำให้ทราบปัญหาอย่างแท้จริง ตนจึงขอฝากทุกท่านว่า การทำอะไรในส่วนจังหวัด หรือ ท้องถิ่น เราต้องลงไปให้ถึงรากเหง้าของปัญหา รวมถึงเราต้องกล้าที่จะปรับแก้กฎหมาย ซึ่งอย่าทำงานแบบโยนกันไปโยนกันมา โดยการเมืองของตน ไม่นิยมความใส่ร้ายป้ายสี ซึ่งต้องว่ากันที่การทำงาน เพราะไม่เกิดประโยชน์อะไรกับสังคม และพี่น้องประชาชนจะไม่ได้อะไรเลย
“สิ่งที่ผมภาวนา และขอพรให้สำเร็จมาตลอดก็คือ โครงการโคแสนล้าน ที่ต้องติดตามว่า การประชุมคณะรัฐมนตรี ในครั้งหน้า จะสามารถผ่านมติคณะรัฐมนตรีได้หรือไม่ ซึ่งผมขอย้ำว่า เป็นโครงการที่ดี เพราะเกษตรกร จะมีอาชีพเสริม และเป็นการแสดงให้เห็นว่า พรรคเพื่อไทย ได้รับปากกับพี่น้องประชาชนไว้ในตอนเลือกตั้ง และกำลังทำให้เห็นว่า รัฐบาลนั้นให้ความสำคัญกับพี่น้องเกษตรกร ในการสร้างรายได้และเพิ่มอาชีพ รวมถึงก็ให้ความสำคัญกับการบริหารจัดการน้ำ ซึ่งในสมัยอดีตนายกฯทักษิณ ชินวัตร ก็ได้ช่วยเหลือชาวสุโขทัย ในการผลักดันโครงการทุ่งทะเลหลวง ที่สามารถเก็บน้ำได้ 33 ล้านลูกบาศก์เมตร ทำให้สามารถผลิตน้ำประปาให้คนสุโขทัย ดื่มกินได้ถึง 5 อำเภอ หรือ ค่อนจังหวัดไปแล้ว โดยคนที่ไม่ชอบก็วิพากษ์วิจารณ์กันไป แต่ข้อเท็จจริง อดีตนายกฯทักษิณ สามารถทำให้คนสุโขทัยมีน้ำกินได้จนถึงปัจจุบัน” รองนายกรัฐมนตรี กล่าว
นายสมศักดิ์ กล่าวอีกว่า เวลานี้ มีข่าวการปรับคณะรัฐมนตรี ซึ่งตนก็ไม่สามารถมาคาดเดาได้ แต่ตนเป็นรองนายกฯ ครั้งนี้ เป็นครั้งที่ 15 แล้ว โดยอาจจะเลิก ถ้าหากเป็นครบ 20 ครั้ง เพราะไม่รู้จะถูกย้ายไปไหน แต่ตามข่าวที่ออกมา ก็ไม่สามารถคาดเดาได้ เพราะไม่ใช่ผู้มีสิทธิ์เลือก ซึ่งข่าวที่เกิดขึ้น ก็เป็นเพียงสิ่งที่ลือกันไป ดังนั้น เวลานี้ ขอตั้งใจและทำสมาธิกับการผลักดันสิ่งต่าง ๆ ที่ได้รับมอบหมาย ในฐานะรองนายกรัฐมนตรี ให้ดีที่สุด และมีความสุข ที่ได้ทำอยู่ นอกจากนี้ ในโอกาสปีใหม่ไทย ตนก็ขอให้ทุกท่าน มีแต่ความสุข และขอให้รัฐบาล สามารถดำเนินงานให้กับประชาชน ได้สำเร็จในทุกเรื่อง และเชื่อว่า ปีต่อไป จะเป็นปีที่ดีของพี่น้องประชาชน
ด้าน นางอนงค์วรรณ กล่าวว่า ขอขอบคุณพี่น้องประชาชน รวมถึงส่วนราชการ ที่เดินทางมาพบปะกันในวันนี้ โดยเวลานี้ ตนเป็นหลังบ้าน ที่คอยดูแลลูก ๆ แต่สิ่งที่อยากจะบอกให้ทุกคนได้รับทราบ คือ ท่านสมศักดิ์ เป็นคนจริงจัง พูดเรื่องจริงไม่เคยพูดเล่นตั้งแต่สมัยจีบกันตอนเป็นหนุ่มสาว และตลอดเวลาที่อยู่กันมา ซึ่งมีแต่สิ่งที่อยากทำให้จังหวัดสุโขทัย ตั้งแต่ในเรื่องของการหาแหล่งน้ำ การสร้างถนน นี่คือสิ่งที่เขาพยายามตั้งแต่ยังเป็นวัยรุ่น แต่ทุกวันนี้ อายุผ่านล่วงเลยมา ท่านก็ยังไม่เคยที่จะหยุดทำงานให้กับจังหวัด รวมถึงประชาชน ซึ่งเป็นผลดี ที่ตนต้องฟังทุกวัน ทั้งในเรื่องของกฎหมาย เรื่องของโค แต่ก็พยายามแปลงให้เป็นเรื่องขำ เพื่อให้ทุกคนได้ฟังในวันนี้

ที่มา : https://www.thaigov.go.th/news/contents/details/81730