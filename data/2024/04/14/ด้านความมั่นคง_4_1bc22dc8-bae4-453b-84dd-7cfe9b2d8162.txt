รัฐบาลไทย-ข่าวทำเนียบรัฐบาล-ฝ่ายปกครองอำเภอบัวเชดร่วมกับเจ้าหน้าที่ตำรวจ บุกจับกุมตัวผู้ต้องหายาเสพติด พร้อมของกลางอาวุธปืนและยาบ้ากว่า 1,100 เม็ด ผู้ว่าฯ สุรินทร์ ย้ำบูรณาการทุกภาคส่วนเดินหน้าจัดระเบียบสังคม


วันเสาร์ที่ 13 เมษายน 2567
13/04/2567
พิมพ์
ฝ่ายปกครองอำเภอบัวเชดร่วมกับเจ้าหน้าที่ตำรวจ บุกจับกุมตัวผู้ต้องหายาเสพติด พร้อมของกลางอาวุธปืนและยาบ้ากว่า 1,100 เม็ด ผู้ว่าฯ สุรินทร์ ย้ำบูรณาการทุกภาคส่วนเดินหน้าจัดระเบียบสังคม
ฝ่ายปกครองอำเภอบัวเชดร่วมกับเจ้าหน้าที่ตำรวจ บุกจับกุมตัวผู้ต้องหายาเสพติด พร้อมของกลางอาวุธปืนและยาบ้ากว่า 1,100 เม็ด ผู้ว่าฯ สุรินทร์ ย้ำ บูรณาการทุกภาคส่วนเดินหน้าจัดระเบียบสังคม แก้ไขปัญหายาเสพติดอย่างต่อเนื่อง เพื่อความสงบสุขของพี่น้องประชาชน
วันนี้ (13 เม.ย. 67) นายพิจิตร บุญทัน ผู้ว่าราชการจังหวัดสุรินทร์ เปิดเผยว่า จังหวัดสุรินทร์ ได้ดำเนินการจัดระเบียบสังคม ปราบปรามผู้มีอิทธิพลและแก้ไขปัญหายาเสพติดและสิ่งผิดกฎหมาย ตามนโยบายเร่งด่วน (Quick win) ของรัฐบาลและกระทรวงมหาดไทย เพื่อความสงบเรียบร้อยของสังคมมาอย่างต่อเนื่องนำมาซึ่งความปลอดภัยและความสงบสุขของพี่น้องประชาชน ซึ่งล่าสุดฝ่ายปกครองอำเภอบัวเชด จังหวัดสุรินทร์ ร่วมกับตำรวจ สภ.บัวเชด จับกุมผู้กระทำความผิดกฎหมายเกี่ยวกับยาเสพติด 1 ราย พบของกลางอาวุธปืนและยาบ้ากว่า 1,100 เม็ด
นายพิจิตร บุญทัน ผู้ว่าราชการจังหวัดสุรินทร์ กล่าวว่า ตนได้สั่งการให้ฝ่ายปกครองอำเภอบัวเชด จังหวัดสุรินทร์ นำโดย นายสมชาย วงศ์จริยะเกษม นายอำเภอบัวเชด พร้อมด้วย ปลัดอำเภอฝ่ายความมั่นคง นำกำลังสมาชิก อส. ร้อย.อส.อ.บัวเชด7 สนธิกำลังร่วมกับเจ้าหน้าที่ตำรวจ สภ.บัวเชด นำโดย พ.ต.อ.สราวุธ ศรีวิฑูรย์ศักดิ์ ผกก.สภ.บัวเชด และชุดสืบสวน สภ.บัวเชด ลงพื้นที่ปฏิบัติการจับกุมผู้กระทำความผิดกฎหมายยาเสพติด บริเวณบ้านเลขที่ 134 หมู่ 11 ต.บัวเชด อ.บัวเชด จ.สุรินทร์ ซึ่งจากปฏิบัติการครั้งนี้สามารถจับกุมตัวผู้ต้องหา จำนวน 1 ราย คือ นายสุรกิตติ์ (สงวนนามสกุล) หรือ ป๊อก อายุ 25 ปี มีที่อยู่ในจังหวัดสุรินทร์ โดยจากตรวจค้นของเจ้าหน้าที่พบของกลาง ยาเสพติดให้โทษประเภทที่ 1 (ยาบ้า) จำนวน 1,101 เม็ด โทรศัพท์มือถือ สีดำ จำนวน 1 เครื่อง อาวุธปืนแก๊ปสั้นไทยประดิษฐ์แบบกระจุกปาก จำนวน 1 กระบอก และกระสุนปืนขนาด 9 มม. จำนวน 2 ลูก
"หลังจากตรวจค้นของเจ้าหน้าที่ฝ่ายปกครองอำเภอบัวเชด และชุดสืบสวน สภ.บัวเชด จังหวัดสุรินทร์ ได้แจ้งข้อกล่าวหา “จำหน่าย โดยการมีไว้เพื่อจำหน่าย ซึ่งยาเสพติดให้โทษประเภทที่ 1 (ยาบ้า) โดยไม่รับอนุญาต อันเป็นการกระทำเพื่อการค้า และหรือก่อให้เกิดการแพร่ระบาดกระจายในกลุ่มประชาชน อีกทั้งเสพยาเสพติดให้โทษประเภทที่ 1 (ยาบ้า) โดยฝ่าฝืนต่อกฎหมาย และลักลอบเล่นการพนันออนไลน์ (สลอต) พนันเอาทรัพย์สินกันโดยผิดกฎหมาย และมีอาวุธปืนและเครื่องกระสุนปืนไว้ในครอบครอง โดยไม่ได้รับอนุญาตจากนายทะเบียน ต่อมาจึงได้ทำการยึดทรัพย์ โดยมีรถจักรยานยนต์ยี่ห้อ Honda รุ่น MSX สีน้ำเงิน ไม่ติดแผ่นป้ายทะเบียน จำนวน 1 คัน และเงินสดจำนวน 9,660 บาท ก่อนนำตัวผู้ต้องหาพร้อมของกลาง ส่งพนักงานสอบสวน สภ.บัวเชด เพื่อดำเนินคดีตามกฎหมายต่อไป" นายพิจิตรฯ กล่าวเพิ่มเติม
นายพิจิตร บุญทัน ผู้ว่าราชการจังหวัดสุรินทร์ กล่าวในช่วงท้ายว่า จังหวัดสุรินทร์ มุ่งมั่นขับเคลื่อนนโยบายของกระทรวงมหาดไทย ในการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมบูรณาการทุกภาคส่วน เพื่อเพิ่มความเข้มข้นปราบปรามสิ่งผิดกฎหมาย เพื่อความปลอดภัยในชีวิตและทรัพย์สินของพี่น้องประชาชน หากพี่น้องประชาชนมีเบาะแสการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือ ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/81717