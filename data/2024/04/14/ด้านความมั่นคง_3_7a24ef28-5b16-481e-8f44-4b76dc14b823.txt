รัฐบาลไทย-ข่าวทำเนียบรัฐบาล-พ่อเมืองชุมพร ห่วงใยพี่น้องประชาชน นำทีมส่วนราชการ ลงพื้นที่สุ่มตรวจปัสสาวะและสอบพฤติกรรมการดื่มแอลกอฮอล์พนักงานขับรถสาธารณะ พร้อมกำชับเจ้าหน้าที่ทุกระดับต้องอำนวยความสะดวก และดูแล


วันเสาร์ที่ 13 เมษายน 2567
13/04/2567
พิมพ์
พ่อเมืองชุมพร ห่วงใยพี่น้องประชาชน นำทีมส่วนราชการ ลงพื้นที่สุ่มตรวจปัสสาวะและสอบพฤติกรรมการดื่มแอลกอฮอล์พนักงานขับรถสาธารณะ พร้อมกำชับเจ้าหน้าที่ทุกระดับต้องอำนวยความสะดวก และดูแล
พ่อเมืองชุมพร ห่วงใยพี่น้องประชาชน นำทีมส่วนราชการ ลงพื้นที่สุ่มตรวจปัสสาวะและสอบพฤติกรรมการดื่มแอลกอฮอล์พนักงานขับรถสาธารณะ พร้อมกำชับเจ้าหน้าที่ทุกระดับต้องอำนวยความสะดวก และดูแลพี่น้องประชาชน ในช่วงเทศกาลสงกรานต์ 67 อย่างเต็มที่
วันนี้ (13 เม.ย.67) นายวิสาห์ พูลศิริรัตน์ ผู้ว่าราชการจังหวัดชุมพร เปิดเผยว่า เมื่อคืนที่ผ่านมา ตนพร้อมด้วย นายธนนท์ พรรพีภาส รองผู้ว่าราชการจังหวัดชุมพร นายวิทยา เขียวรอด ปลัดจังหวัดชุมพร นายนวรัตน์ วงศ์ปิ่นเพ็ชร์ นายอำเภอเมืองชุมพร หัวหน้าส่วนราชการที่เกี่ยวข้อง นำชุดปฏิบัติการพิเศษฝ่ายปกครองจังหวัดชุมพรสนธิกำลังกับหน่วยงานความมั่นคง และสำนักงานสาธารณสุขจังหวัดชุมพร ร่วมกันตรวจปัสสาวะ และตรวจสอบพฤติกรรมพนักงานขับรถโดยสารสาธารณะ ณ สถานีขนส่งผู้โดยสารปฐมพร ตำบลขุนกระทิง อำเภอเมืองชุมพร จังหวัดชุมพร เพื่ออำนวยความสะดวก ยกระดับความปลอดภัย และเป็นการสร้างความเชื่อมั่นให้แก่พี่น้องประชาชนและนักท่องเที่ยวที่เดินทางในช่วงเทศกาลสงกรานต์ 2567
นายวิสาห์ พูลศิริรัตน์ ผู้ว่าราชการจังหวัดชุมพร กล่าวต่อว่า ผลของการสุ่มตรวจปัสสาวะพนักงานขับรถเพื่อตรวจสอบสารเสพติดในร่างกาย จำนวน 22 คน ไม่ปรากฏสารเสพติด และตรวจสอบพฤติกรรมผู้ที่ขับรถในขณะเมาสุรา “ดื่มแล้วขับ” จำนวน 39 คน ก็ไม่ปรากฏผู้มีพฤติกรรมดื่มแล้วขับ รวมทั้งทางคณะเจ้าหน้าที่ได้ตรวจสอบเกี่ยวกับการกระทำความผิดอื่น ๆ เช่น ยาเสพติด การค้ามนุษย์ การครอบครองและพกพาอาวุธปืน ฯลฯ ตามนโยบายของกระทรวงมหาดไทยในการจัดระเบียบสังคม โดยไม่พบการกระทำความผิด ซึ่งการดำเนินการดังกล่าวเป็นการป้องปรามการกระทำความผิดทุกประเภท เพื่อความปลอดภัยของนักท่องเที่ยวและประชาชนในการเดินทางช่วงเทศกาลสงกรานต์
นายวิสาห์ พูลศิริรัตน์ ผู้ว่าราชการจังหวัดชุมพร กล่าวเพิ่มเติมว่า หลังจากนั้นตนได้พบปะให้กำลังใจเจ้าหน้าที่ทุกระดับที่ได้ร่วมมือร่วมใจในการปฏิบัติงานครั้งนี้ และเน้นย้ำให้ช่วยกันอำนวยความสะดวกและดูแลพี่น้องประชาชนในช่วงเทศกาลสงกรานต์ 67 อย่างเต็มที่ เพื่อร่วมกันนำความปรารถนาดี ความห่วงใยมอบแก่พี่น้องประชาชนและผู้ที่เดินทางให้ได้รับสิ่งที่ดีในช่วงของเทศกาลปีใหม่ไทย “ขับขี่ปลอดภัย เมืองไทยไร้ อุบัติเหตุ” และได้ร่วมพูดคุยกับพี่น้องประชาชนที่มารอรับบริการ และรณรงค์ให้ พี่น้องประชาชนทุกคนเป็นผู้ใช้รถใช้ถนน "ดื่มไม่ขับ ขับไม่ดื่ม" เพื่อเป็นการลดจำนวนอุบัติเหตุ และการสูญเสียในช่วงเทศกาลแห่งความสุข และขอความร่วมมือช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/81716