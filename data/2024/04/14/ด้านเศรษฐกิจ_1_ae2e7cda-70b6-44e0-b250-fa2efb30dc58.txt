รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม ตรวจเยี่ยมการอำนวยความสะดวกปลอดภัยในการเดินทางช่วงเทศกาลสงกรานต์ 67 ของหน่วยงานสังกัดกระทรวงคมนาคมในพื้นที่ จ.นครปฐม กาญจนบุรี และสุพรรณบุร


วันเสาร์ที่ 13 เมษายน 2567
นายมนตรี เดชาสกุลสม รองปลัดกระทรวงคมนาคม ตรวจเยี่ยมการอำนวยความสะดวกปลอดภัยในการเดินทางช่วงเทศกาลสงกรานต์ 67 ของหน่วยงานสังกัดกระทรวงคมนาคมในพื้นที่ จ.นครปฐม กาญจนบุรี และสุพรรณบุร
.....
วันนี้ (13 เมษายน 2567) นายมนตรี เดชาสกุลสม รองปลัดกระทรวงคมนาคม พร้อมด้วยนายปิยพงษ์ จิวัฒนกุลไพศาล รองอธิบดีกรมทางหลวง ลงพื้นที่ตรวจเยี่ยมการอำนวยความสะดวกปลอดภัยในการเดินทางช่วงเทศกาลสงกรานต์ 2567 ของหน่วยงานในสังกัดกระทรวงคมนาคม ณ แขวงทางหลวงชนบทนครปฐม แขวงทางหลวงกาญจนบุรี และแขวงทางหลวงสุพรรณบุรีที่ 1 โดยมีผู้บริหารหน่วยงานในสังกัดกระทรวงคมนาคมในพื้นที่ให้การต้อนรับ นอกจากนี้ได้ตรวจเยี่ยมการให้บริการประชาชน และพบปะผู้ใช้บริการ ณ สถานีขนส่งผู้โดยสารจังหวัดกาญจนบุรี พร้อมทั้งมอบสิ่งของสนับสนุนการปฏิบัติงานของเจ้าหน้าที่  ณ จุดบริการประชาชนมอเตอร์เวย์ M81 ตอนบางใหญ่ - กาญจนบุรี และจุดบริการแขวงทางหลวงสุพรรณบุรีที่ 1 บน ทล. 340 กม.58+500
นายมนตรี เดชาสกุลสม กล่าวว่า นายเศรษฐา ทวีสิน นายกรัฐมนตรี ได้ชื่นชมและขอบคุณทุกหน่วยงานในสังกัดกระทรวงคมนาคมที่ได้ร่วมกันปฏิบัติหน้าที่ในการอำนวยความสะดวกปลอดภัยในการเดินทางแก่พี่น้องประชาชน จากสถิติการเกิดอุบัติเหตุ การจราจรติดขัด ผู้เสียชีวิตในช่วงปีใหม่ที่ผ่านมามีจำนวนลดลง ซึ่งควรต้องขยายผลต่อไป นอกจากนี้ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม และนายชยธรรม์ พรหมศร ปลัดกระทรวงคมนาคม มีความห่วงใยประชาชนผู้ใช้ทางในช่วงเทศกาลสงกรานต์ 2567 ซึ่งคาดว่าจะมีประชาชนเดินทางเป็นจำนวนมาก จึงได้มอบให้ทุกหน่วยงานเตรียมความพร้อมมาตรการอำนวยความสะดวกและความปลอดภัยในทุกมิติ เพื่อให้ประชาชนเดินทางกลับบ้านและเดินทางท่องเที่ยวอย่างมีความสุข ตามนโยบาย “คมนาคม เพื่อความอุดมสุขของประชาชน” จึงได้มอบให้ตนเดินทางมาตรวจเยี่ยมการปฎิบัติงานอำนวยความสะดวกและปลอดภัยการเดินทางในช่วงเทศกาลสงกรานต์ 2567 และให้กำลังใจเจ้าหน้าที่กระทรวงคมนาคมที่ปฎิบัติงานในพื้นที่จังหวัดนครปฐม กาญจนบุรี และสุพรรณบุรี จากการบรรยายสรุปการดำเนินงานของหน่วยงานในสังกัดกระทรวงคมนาคมในพื้นที่ทราบว่า ทุกหน่วยงานได้อำนวย         ความสะดวกและปลอดภัยในการเดินทางของประชาชนอย่างเต็มที่ อาทิ ปรับปรุงซ่อมแซมถนนสะพานในความรับผิดชอบให้มีความสะดวกและปลอดภัย ไร้หลุมบ่อ มีเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง ไฟสัญญาณจราจรครบถ้วน ตรวจสอบปรับปรุงป้ายจราจร เครื่องหมายจราจร ไฟฟ้าแสงสว่าง ไฟสัญญาณจราจรโดยเฉพาะเส้นทางเข้าแหล่งท่องเที่ยว เส้นทางลัด/ทางเลี่ยงให้ใช้การได้ดี ประสานงานติดตามตรวจสอบข้อมูลการเกิดอุบัติเหตุร่วมกับหน่วยงานในจังหวัดและอำเภอ ลาดตระเวนเส้นทางพร้อมติดตั้งสัญญาณไฟ เฝ้าระวังบริเวณจุดเสี่ยงที่อาจเกิดอุบัติเหตุ ตั้งจุดให้บริการประชาชนตามสายทาง จัดรถโดยสารให้บริการประชาชนได้อย่างเพียงพอโดยไม่มีผู้โดยสารตกค้าง ตรวจสภาพความพร้อมของรถโดยสารและพนักงานขับรถ จัดเจ้าหน้าที่ดูแลความปลอดภัยการใช้เรือและแพ เป็นต้น
นายมนตรี เดชาสกุลสม กล่าวเพิ่มเติมว่า ขอให้ทุกหน่วยงานเตรียมพร้อมอำนวยความสะดวกและปลอดภัยแก่ประชาชนในช่วงการเดินทางกลับด้วย พร้อมทั้งขอบคุณเจ้าหน้าที่ที่ได้ปฏิบัติงานเพื่ออำนวยความสะดวกและปลอดภัยในการเดินทางแก่ประชาชนในเทศกาลสงกรานต์ 2567 และได้สั่งการทุกหน่วยงาน ให้ติดตาม บริหารจัดการงบประมาณโครงการ ก่อสร้างในปีงบประมาณ 2567 ให้เสร็จสิ้นทันภายในปีงบประมาณ โดยให้สามารถเริ่มดำเนินการได้หลังจากลงนามในสัญญาจ้าง รวมทั้งบริหารความปลอดภัย การจัดการจราจรในงานก่อสร้างด้วยเพื่อมิให้สร้างผลกระทบต่อประชาชน
ทั้งนี้ในช่วงสงกรานต์ กระทรวงคมนาคม โดยกรมทางหลวง ได้เปิดให้บริการมอเตอร์เวย์ M81 เป็นการชั่วคราว ประชาชนสามารถเข้าออกได้ที่ด่านนครปฐมตะวันตก ด่านท่ามะกา ด่านท่าม่วง และด่านกาญจนบุรี ตลอด 24 ชั่วโมง ตั้งแต่วันพฤหัสบดีที่ 11 เมษายน 2567 เวลา 00.01 น. ถึงวันอาทิตย์ที่ 21 เมษายน 2567 เวลา 24.00 น. โดยไม่เก็บค่าธรรมเนียมผ่านทาง เพื่ออำนวยความสะดวกให้แก่ประชาชนได้อย่างสะดวก รวดเร็วมากขึ้น และส่งเสริมการท่องเที่ยวของจังหวัดกาญจนบุรีและจังหวัดใกล้เคียง

ที่มา : https://www.thaigov.go.th/news/contents/details/81714