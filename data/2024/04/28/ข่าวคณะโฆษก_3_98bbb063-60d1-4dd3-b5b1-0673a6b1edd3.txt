รัฐบาลไทย-ข่าวทำเนียบรัฐบาล-งานดนตรีในไทย ปัง ดัง แถมรักษ์โลก! ขอชวนร่วมภูมิใจ PELUPO Festival งานดนตรีระดับโลกแนวรักษ์โลก​ที่จัดที่ไทยเมื่อมีนาคมที่ผ่านมา


วันอาทิตย์ที่ 28 เมษายน 2567
28/04/2567
พิมพ์
งานดนตรีในไทย ปัง ดัง แถมรักษ์โลก! ขอชวนร่วมภูมิใจ PELUPO Festival งานดนตรีระดับโลกแนวรักษ์โลก​ที่จัดที่ไทยเมื่อมีนาคมที่ผ่านมา
งานดนตรีในไทย ปัง ดัง แถมรักษ์โลก! ขอชวนร่วมภูมิใจ PELUPO Festival งานดนตรีระดับโลกแนวรักษ์โลก​ที่จัดที่ไทยเมื่อมีนาคมที่ผ่านมา เป็นงานเดียวในเอชียที่ได้รับรางวัล All At Once Sustainability Award for the 2022-2024!
วันนี้ (28 เม.ย.67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยถึงอีกความสำเร็จในการจัดกิจกรรม Festival ของไทย โดย PELUPO Festival (เพลูโป้) ซึ่งได้จัดขึ้นที่ประเทศไทย เมื่อวันที่ 1-2 มีนาคม 2024​ ที่ผ่านมา ณ สยามคันทรีคลับ ชลบุรี ได้​รับรางวัล All At Once Sustainability Award for the 2022-2024 ในฐานะที่จัดงานได้อย่างมุ่งมั่น คำนึงถึงการรักษาสิ่งแวดล้อม ลดขยะ ลดการใช้พลาสติก ใช้พลังงานอย่างประหยัด และ มีอีกหลากหลายมาตรการที่แสดงถึงความมุ่งมั่นในการร่วมลดโลกร้อน
รองโฆษกประจำสำนักนายกรัฐมนตรีระบุว่า PELUPO Festival เป็นงานเดียวในเอเชียที่ได้รับรางวัลสิ่งแวดล้อมนี้ นอกจากไทย งานอื่นๆ​ ที่ได้รับรางวัลล้วนเป็นการจัดงานที่​ สหรัฐอเมริกา ฝรั่งเศส และออสเตรเลีย จึงถือได้ว่าเป็นรางวัลที่มีมาตรฐานและหลักเกณฑ์การมอบรางวัลที่ค่อนข้างสูงระดับสากล อีกทั้งมีข้อกำหนดที่ท้าทายความสามารถในการปฏิบัติให้สำเร็จ อาทิ การไม่ใช้พลาสติกครั้งเดียวทิ้งในงานโดยเด็ดขาด ใช้น้ำมันชนิดประหยัดพลังงาน ใช้หลอดไฟประหยัดพลังงาน เป็นต้น รางวัลนี้จึงถือเป็นรางวัลแห่งความภาคภูมิใจของคนไทย ผู้จัด และผู้ร่วมงานทุกคน​   นอกจากนี้​ งานนี้เป็นงานที่เปิดโอกาสให้ผู้จัดเทศกาลดนตรีนี้​ เห็นได้ว่า ประเทศไทยพร้อมเปิดรับการจัดงาน Festival ระดับโลกอย่างสร้างสรรค์ ควบคู่กับการสร้างผลกระทบต่อสิ่งแวดล้อมน้อยที่สุด พร้อมดูแลทุกปัจจัยในการจัดงาน ด้วยความคำนึงถึงสิ่งแวดล้อม เพื่อความยั่งยืน
“แน่นอนว่าไทยคืออีกหนึ่งจุดหมายที่มีศักยภาพในการจัดกิจกรรมระดับโลก รางวัล All At Once Sustainability Award for the 2022-2024 นี้จะเป็นเครื่องตอกย้ำว่าไทย เป็นประเทศที่มีความโดดเด่นในด้านนี้ นอกเหนือจากที่เราสามารถจัดงานที่ดีแล้ว​ เรายังสามารถทำได้โดยไม่ละเลยความท้าทายในโลกอีกด้วย เราพร้อมจัดกิจกรรมด้วยความตระหนักรู้ถึงความยั่งยืน งานครั้งนี้อาจเป็นจุดเริ่มต้นสู่การจัดงานเดียวกันในปีถัดๆ​ ไป​ และการจัดงาน World Class Event ในลักษณะนี้อีกมากมายในอนาคตได้​ ขอชวนคนไทยทุกคนมาร่วมภาคภูมิใจไปด้วยกันนะคะ” รองโฆษกฯ​ รัดเกล้า กล่าว​

ที่มา : https://www.thaigov.go.th/news/contents/details/82261