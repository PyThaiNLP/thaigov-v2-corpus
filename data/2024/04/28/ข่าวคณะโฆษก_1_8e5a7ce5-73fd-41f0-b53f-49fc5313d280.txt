รัฐบาลไทย-ข่าวทำเนียบรัฐบาล-“คารม”รองโฆษกรัฐบาล ย้ำกรมการปกครองส่งมอบวัสดุทำบัตรปชช.ให้สำนักทะเบียนทั่วประเทศแล้ว ยืนยันมีเพียงพอต่อการทำบัตร ปชช.ถึง ก.พ 68 


วันอาทิตย์ที่ 28 เมษายน 2567
28/04/2567
พิมพ์
“คารม”รองโฆษกรัฐบาล ย้ำกรมการปกครองส่งมอบวัสดุทำบัตรปชช.ให้สำนักทะเบียนทั่วประเทศแล้ว ยืนยันมีเพียงพอต่อการทำบัตร ปชช.ถึง ก.พ 68
“คารม”รองโฆษกรัฐบาล ย้ำกรมการปกครองส่งมอบวัสดุทำบัตรปชช.ให้สำนักทะเบียนทั่วประเทศแล้ว ยืนยันมีเพียงพอต่อการทำบัตร ปชช.ถึง ก.พ 68
วันนี้ (28 เม.ย.67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากที่มีการโพสต์ข้อความในสื่อโซเชียลว่า “งดรับบริการทำบัตรกรณีทำบัตรครั้งแรก เนื่องจากวัสดุมีจำกัดกรุณาติดต่อหลังสงกรานต์” นั้น
นายคารม กล่าวว่า กรมการปกครอง กระทรวงมหาดไทย ได้ตรวจสอบข้อมูลและชี้แจงว่า ก่อนระยะเวลาตามที่ปรากฏเป็นข่าว กรมการปกครองได้ดำเนินการจัดซื้อบัตรประจำตัวประชาชน (Smart Card) ประจำปีงบประมาณ พ.ศ. 2567 จำนวน 8,503,426 บัตร โดยวิธีการประกวดราคา ทางอิเล็กทรอนิกส์เสร็จสิ้นตามขั้นตอนแล้ว แต่เนื่องจากก่อนการส่งมอบตามสัญญาจะต้องนำบัตรไปทดสอบเกี่ยวกับ มาตรฐานของวัสดุบัตรกับกรมวิทยาศาสตร์บริการ และบริษัทโทรคมนาคม แห่งชาติ จำกัด (มหาชน) ให้เป็นไปตาม ข้อกำหนดรายละเอียดคุณลักษณะเฉพาะของงานการจัดซื้อบัตรประจำตัวประชาชนที่ออกด้วยระบบคอมพิวเตอร์ แบบอเนกประสงค์ (Smart Card) ก่อนการส่งมอบบัตรให้แก่กรมการปกครอง  ซึ่งการทดสอบเกี่ยวกับมาตรฐานของวัสดุบัตรต้องใช้ระยะเวลาพอสมควร จึงทำให้เจ้าหน้าที่ผู้ปฏิบัติงานของสำนักทะเบียนบางแห่งเกิดความกังวลว่า จะมีวัสดุบัตรไม่เพียงพอต่อการให้บริการในห้วงดังกล่าว ทั้งนี้ ตามข้อเท็จจริงในห้วงระยะเวลาที่ปรากฏเป็นข่าวสำนักทะเบียนทุกแห่งทั่วประเทศยังคงมีบัตร ให้บริการแก่ประชาชนผู้ประสงค์ขอทำบัตร
“กรมการปกครองได้ดำเนินการเกี่ยวกับกระบวนการดังกล่าวข้างต้นเสร็จสิ้นและได้รับมอบบัตรตามสัญญา พร้อมทั้งได้ส่งมอบบัตรให้แก่สำนักทะเบียนทุกแห่งทั่วประเทศแล้วตั้งแต่วันที่ 10 เมษายน 2567 เป็นต้นมา สำหรับสถิติในการจัดทำบัตรประจำตัวประชาชนทั้งประเทศเฉลี่ยเดือนละ 800,000-900,000 บัตร ซึ่งบัตรที่กรมการปกครองจัดซื้อตามจำนวนดังกล่าวข้างต้นสามารถมีบัตรใช้ได้จนถึงประมาณเดือนกุมภาพันธ์ 2568 จึงมีวัสดุบัตรสนับสนุนให้แก่สำนักทะเบียนทุกแห่งทั่วประเทศได้อย่างเพียงพอ” นายคารม ย้ำ
นายคารม ระบุ ข้อมูลที่มีการโพสต์ และแชร์ต่อในขณะนี้  เป็นข้อมูลบิดเบือน ขอความร่วมมือประชาชน ไม่แชร์ ไม่ส่งต่อข่าวดังกล่าว เพื่อป้องกันผลกระทบที่อาจเกิดขึ้น และเพื่อให้ประชาชนได้รับข้อมูลข่าวสารจากกรมการปกครอง กระทรวงมหาดไทย สามารถติดตามได้ที่เว็บไซต์ www.dopa.go.th หรือ โทร. 02-221-8150

ที่มา : https://www.thaigov.go.th/news/contents/details/82258