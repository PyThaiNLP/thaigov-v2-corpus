รัฐบาลไทย-ข่าวทำเนียบรัฐบาล-กระทรวงมหาดไทยร่วมกับ สนง.พระพุทธศาสนาแห่งชาติและมหาเถรสมาคม เชิญชวนพุทธศาสนิกชนทั่วประเทศร่วมพิธีเจริญพระพุทธมนต์ถวายเป็นพระกุศลและถวายพระพรสมเด็จพระเจ้าลูกยาเธอ เจ้าฟ้าทีปังกร ฯ


วันอาทิตย์ที่ 28 เมษายน 2567
28/04/2567
พิมพ์
กระทรวงมหาดไทยร่วมกับ สนง.พระพุทธศาสนาแห่งชาติและมหาเถรสมาคม เชิญชวนพุทธศาสนิกชนทั่วประเทศร่วมพิธีเจริญพระพุทธมนต์ถวายเป็นพระกุศลและถวายพระพรสมเด็จพระเจ้าลูกยาเธอ เจ้าฟ้าทีปังกร ฯ
กระทรวงมหาดไทยร่วมกับ สนง.พระพุทธศาสนาแห่งชาติและมหาเถรสมาคม เชิญชวนพุทธศาสนิกชนทั่วประเทศร่วมพิธีเจริญพระพุทธมนต์ถวายเป็นพระกุศลและถวายพระพรสมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เนื่องในวันคล้ายวันประสูติ
กระทรวงมหาดไทยร่วมกับสำนักงานพระพุทธศาสนาแห่งชาติและมหาเถรสมาคม เชิญชวนพุทธศาสนิกชนทั่วประเทศร่วมพิธีเจริญพระพุทธมนต์ถวายเป็นพระกุศลและถวายพระพรสมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เนื่องในวันคล้ายวันประสูติ 29 เมษายน 2567 เวลา 17.00 น. ณ วัดราชบพิธสถิตมหาสีมาราม และวัดที่จังหวัด อำเภอกำหนดทั่วประเทศ โดยพร้อมเพียงกัน
วันนี้ (28 เม.ย. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในโอกาสวันคล้ายวันประสูติ สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร วันที่ 29 เมษายน 2567 นับเป็นโอกาสอันเป็นมงคลยิ่งที่พระองค์ท่านจะทรงเจริญพระชนมายุครบ 19 พรรษา ซึ่งมหาเถรสมาคม โดยเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ประธานกรรมการมหาเถรสมาคม ทรงมีพระบัญชาให้เจ้าประคุณสมเด็จพระมหาวีรวงศ์ เลขานุการสมเด็จพระสังฆราช แจ้งให้เจ้าคณะผู้ปกครองทุกระดับ เชิญชวนหน่วยงานภาครัฐ ภาคเอกชน และพี่น้องพุทธศาสนิกชน ได้ร่วมกันบำเพ็ญกุศลเพื่อถวายพระกุศลและถวายพระพรในโอกาสดังกล่าว
"ในส่วนของกระทรวงมหาดไทย เวลา 07.00 น. จะมีพิธีทำบุญตักบาตรถวายพระกุศลและถวายพระพร เนื่องในโอกาสวันคล้ายวันประสูติ สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร 29 เมษายน 2567 โดยได้รับเมตตาจากคณะสงฆ์วัดราชบพิธสถิตมหาสีมาราม เดินรับบิณฑบาต ขณะเดียวกันในทุกจังหวัดทุกอำเภอทั่วประเทศ ก็จะมีกิจกรรมบำเพ็ญกุศลและกิจกรรมจิตอาสา เราทำความ ดี ด้วยหัวใจ เพื่อปฏิบัติบูชาถวายเป็นพระกุศลและถวายพระพร" นายสุทธิพงษ์ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำว่า ในปีนี้เป็นปีพิเศษ เนื่องในโอกาสอันเป็นมงคลที่สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร จะทรงเจริญพระชนมายุครบ 19 พรรษา โดยกระทรวงมหาดไทยร่วมกับสำนักงานพระพุทธศาสนาแห่งชาติและมหาเถรสมาคม กำหนดจัดพิธีเจริญพระพุทธมนต์เพื่อถวายเป็นพระกุศลและถวายพระพร ในเวลา 17.00 น. ณ วัดราชบพิธสถิตมหาสีมาราม และในส่วนของทุกจังหวัดและทุกอำเภอ ท่านผู้ว่าราชการจังหวัดและนายอำเภอได้กราบนิมนต์คณะสงฆ์ทุกวัดทั่วประเทศเจริญพระพุทธมนต์ถวายพระพรชัยมงคลแด่สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เพื่อให้พระองค์ท่านทรงพระเกษมสำราญมี พระวรกายสมบูรณ์แข็งแรง พระชนมายุยิ่งยืนนาน ในเวลา 17.00 น. พร้อมกันกับส่วนกลาง โดยพี่น้องประชาชนที่จะเดินทางไปร่วมพิธีเจริญพระพุทธมนต์ สามารถดาวน์โหลดบทเจริญพระพุทธมนต์ได้ทางเว็บไซต์ https://www.onab.go.th/th/ebook/category/detail/id/1/iid/200 เพื่อร่วมในการประกอบพิธีด้วยความเป็นสิริมงคลโดยพร้อมเพรียงกัน
"สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร ทรงเป็นพระราชโอรสของพระบาทสมเด็จพระเจ้าอยู่หัว ผู้เจริญรอยตามเบื้องพระยุคลบาทด้วยทรงอุทิศพระองค์ปฏิบัติพระกรณียกิจนานัปการ ด้วยพระวิริยะอุตสาหะเพื่อบำบัดทุกข์ บำรุงสุขแก่พสกนิกรชาวไทย โดยเฉพาะอย่างยิ่งทรงสืบสานพระบรมราชปณิธานของพระบาทสมเด็จพระเจ้าอยู่หัว ตามโครงการจิตอาสา "เราทำความ ดี ด้วยหัวใจ" เพื่อเป็นแบบอย่างในการพัฒนาสภาพแวดล้อม และความเป็นอยู่ของชุมชนให้ดีขึ้น ทรงเป็นแบบอย่างให้แก่ประชาชนทุกหมู่เหล่าในการสมัครใจช่วยเหลือผู้อื่น ทรงยอมเสียสละกำลังพระวรกาย เวลาส่วนพระองค์ และพระสติปัญญา ในการทรงงานที่เป็นสาธารณประโยชน์ ในขณะเดียวกัน ก็ทรงมุ่งมั่นในการศึกษาในระบบอย่างต่อเนื่อง เป็นที่ไว้วางพระราชหฤทัยของพระบาทสมเด็จพระเจ้าอยู่หัว ทั้งยังทรงสนพระทัยในธรรม ด้วยการเสด็จไปยังวัดต่าง ๆ เพื่อทรงบำเพ็ญพระกุศล อีกทั้งยังได้ทรงสนทนาธรรมกับเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เป็นการส่วนพระองค์ อยู่เป็นเนืองนิจ" นายสุทธิพงษ์ฯ กล่าวเพิ่มเติม
"เนื่องในโอกาสอันเป็นมงคลนี้ กระทรวงมหาดไทย ขอเชิญชวนพี่น้องประชาชนร่วมกันถวายความจงรักภักดี ด้วยการร่วมประกอบพิธีเจริญพระพุทธมนต์ถวายพระพร สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร ในวันจันทร์ที่ 29 เมษายน 2567 เวลา 17.00 น. ส่วนกลาง ณ วัดราชบพิธสถิตมหาสีมาราม เขตพระนคร กรุงเทพมหานคร และส่วนภูมิภาค ณ วัดที่จังหวัดและอำเภอกำหนด และขอเชิญชวนพี่น้องประชาชนร่วมลงนามถวายพระพร สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เนื่องในโอกาสวันคล้ายวันประสูติ วันที่ 29 เมษายน 2567 ผ่านระบบออนไลน์ ที่เว็บไซต์หน่วยราชการในพระองค์ www.royaloffice.th ระหว่างวันที่ 28 – 30 เมษายน 2567 โดยพร้อมเพรียงกัน" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/82272