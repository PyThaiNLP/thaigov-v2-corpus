รัฐบาลไทย-ข่าวทำเนียบรัฐบาล-ชาวสิงห์บุรี กว่า 1,600  คน เข้ารับบริการ 18 คลินิกเฉพาะทาง  ในโครงการพาหมอไปหาประชาชนฯ เฉลิมพระเกียรติ 6 รอบ “ในหลวง”


วันอาทิตย์ที่ 28 เมษายน 2567
ชาวสิงห์บุรี กว่า 1,600  คน เข้ารับบริการ 18 คลินิกเฉพาะทาง  ในโครงการพาหมอไปหาประชาชนฯ เฉลิมพระเกียรติ 6 รอบ “ในหลวง”
ประชาชนชาวสิงห์บุรีกว่า 1,600 คน รับบริการตรวจรักษาในโครงการพาหมอไปหาประชาชนฯ ที่กระทรวงสาธารณสุขจัดแพทย์เฉพาะทางให้บริการถึง 18 คลินิก
มุ่งแก้ปัญหาสาธารณสุขสำคัญของจังหวัด ทั้งตรวจสารพิษ ในเกษตรกร คัดกรองและช่วยเหลือผู้ติดบุหรี่และสุรา และตรวจภาวะแทรกซ้อนทางตาในผู้ป่วยโรคเบาหวาน ด้วยเครื่อง Fundus camera สะดวก ปลอดภัย แม่นยำ รักษาได้ทันท่วงที
วันนี้ (28 เมษายน 2567) ที่ รพ.อินทร์บุรี จ.สิงห์บุรี นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิด “โครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษา 6 รอบ 28 กรกฎาคม 2567” โดยมี นายสุเมธ ธีรนิติ ผู้ว่าราชการจังหวัดสิงห์บุรี นพ.สุรโชค ต่างวิวัฒน์ รองปลัดกระทรวงสาธารณสุข และคณะผู้บริหาร ร่วมพิธี และกล่าวว่า โครงการพาหมอไปหาประชาชนฯ ของกระทรวงสาธารณสุข มุ่งเน้นการจัดบริการด้านการแพทย์เฉพาะทางให้กับประชาชนในพื้นที่ห่างไกล ทุรกันดาร ในช่วงวันหยุดทำการ เพื่อเพิ่มการเข้าถึงบริการและช่วยให้ได้รับการรักษาโรคในระยะเริ่มต้นอย่างทันท่วงที โดยตั้งแต่มกราคม 2567 ถึงสัปดาห์ที่ผ่านมาของเดือนเมษายน 2567 ได้จัดหน่วยแพทย์เฉพาะทางออกให้บริการประชาชนไปแล้ว 43 ครั้ง มีประชาชนได้รับบริการรวม 164,338 คน และในช่วงวันหยุดสุดสัปดาห์นี้ได้จัดให้บริการที่จังหวัดระยอง สิงห์บุรี เพชรบุรี และนราธิวาส
นพ.ชลน่าน กล่าวต่อว่า สำหรับการจัดกิจกรรมของจังหวัดสิงห์บุรี เนื่องจากเป็นเมืองเกษตรกรรมและเมืองผู้สูงอายุอย่างสมบูรณ์ วันนี้จึงมีคลินิกเพิ่มเติมที่ช่วยแก้ปัญหาสุขภาพสำคัญในพื้นที่ ได้แก่ คลินิกตรวจสารพิษในเกษตรกร คัดกรองความเสี่ยงการใช้สารเคมีกำจัดศัตรูพืชกลุ่มออร์กาโนฟอสเฟตและคาร์บาเมต พร้อมให้คำแนะนำในการปรับเปลี่ยนพฤติกรรมและการป้องกันอย่างถูกต้อง, คลินิกคัดกรองและให้การช่วยเหลือการติดบุหรี่และสุรา ซึ่งในปี 2567 จากการคัดกรองประชาชนอายุ 15 ปีขึ้นไป 42,556 คน พบสูบบุหรี่ 2,093 คน เข้ารับการบำบัดรักษา 71.38 % และพบดื่มสุรา 1,605 คน มีความเสี่ยงปานกลางและสูง 138 คน ได้รับคำแนะนำและบำบัดรักษา 47.10 % นอกจากนี้ ยังมีผู้ป่วยเบาหวาน 18,666 คน ซึ่งกลุ่มนี้ต้องได้รับการตรวจคัดกรองโรคเบาหวานเข้าจอประสาทตาเป็นประจำทุกปี เพื่อได้รับการรักษาอย่างทันท่วงที ซึ่งการเพิ่มคลินิกตรวจภาวะแทรกซ้อนทางตาในผู้ป่วยโรคเบาหวานด้วยเครื่อง Fundus camera จะช่วยให้ผู้ป่วยได้รับการคัดกรองมากขึ้นและชะลอความรุนแรงของโรคได้มากขึ้น
ด้าน นพ.โชคชัย สาครพานิช นายแพทย์สาธารณสุขจังหวัดสิงห์บุรี กล่าวว่า สำนักงานสาธารณสุขจังหวัดสิงห์บุรีได้ร่วมกับภาคีเครือข่ายทั้งภาครัฐและเอกชน จัดคลินิกเฉพาะทางรวม 18 คลินิก ได้แก่ 1) คัดกรองมะเร็งตับ/มะเร็งท่อน้ำดี 2) คัดกรองมะเร็งปากมดลูก 3) คัดกรองมะเร็งลำไส้ใหญ่และลำไส้ตรง 4) คัดกรองมะเร็งเต้านม5) คัดกรองโรคตาในเด็กและผู้สูงอายุ 6) ทันตกรรม 7) กระดูกและข้อ 8) แพทย์แผนไทย 9) สุขภาพจิต10) วัคซีนไข้หวัดใหญ่ 11) คัดกรองวัณโรค 12) ตรวจภาวะแทรกซ้อนทางตาในผู้ป่วยโรคเบาหวาน ด้วยเครื่อง Fundus camera 13) โรคหัวใจ 14) คัดกรองและให้การช่วยเหลือการติดบุหรี่และสุรา 15) โรคจากการประกอบอาชีพ 16) ตรวจสารพิษในเกษตรกร 17) เวชศาสตร์ฟื้นฟู และ 18) ส่งเสริมการมีบุตร มีชาวอินทร์บุรีและพื้นที่ใกล้เคียงเข้ารับบริการกว่า 1,600 คน โดยได้รับการสนับสนุนจากคณะกรรมการคณะคู่สมรสรัฐมนตรี (คสร.) มอบน้ำดื่มจำนวน 3,600 ขวด แจกจ่ายให้กับประชาชน เจ้าหน้าที่และบุคลากรภายในงานด้วย
********************************************** 28 เมษายน 2567

ที่มา : https://www.thaigov.go.th/news/contents/details/82265