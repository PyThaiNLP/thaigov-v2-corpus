รัฐบาลไทย-ข่าวทำเนียบรัฐบาล- “รองนายกฯสมศักดิ์” ถก สมาคมผู้นำอิสลามชายแดนใต้ ย้ำ รัฐบาล ให้ความสำคัญ”เศรษฐกิจ-การศึกษา-ยาเสพติด”


วันอาทิตย์ที่ 28 เมษายน 2567
28/04/2567
พิมพ์
“รองนายกฯสมศักดิ์” ถก สมาคมผู้นำอิสลามชายแดนใต้ ย้ำ รัฐบาล ให้ความสำคัญ”เศรษฐกิจ-การศึกษา-ยาเสพติด”
“รองนายกฯสมศักดิ์” ถก สมาคมผู้นำอิสลามชายแดนใต้ ย้ำ รัฐบาล ให้ความสำคัญ”เศรษฐกิจ-การศึกษา-ยาเสพติด” เผย จังหวัดชายแดนใต้ จะได้เข้าร่วม”โคแสนล้าน” 15,000 ครอบครัว หวัง ช่วยแก้ปัญหาความยากจน
วันที่ 28 เมษายน 2567 นายสมศักดิ์ เทพสุทิน รองนายกรัฐมนตรี  เปิดเผยว่า ตนได้มีโอกาสพบกับสมาคมผู้นำอิสลามชายแดนใต้ นำโดย นายฮัลบูเต๊าะ หิเล นายกสมาคม ซึ่งได้มีการหารือการพัฒนาจังหวัดชายแดนภาคใต้ โดยผู้แทนสมาคมผู้นำอิสลามชายแดนใต้ ได้สะท้อนปัญหาในพื้นที่จังหวัดชายแดนภาคใต้ ทั้งปัญหาเศรษฐกิจ การศึกษา ที่ยังมีความเหลื่อมล้ำอยู่จำนวนมาก จึงขอฝากรัฐบาล ช่วยดูแลกลุ่มเปราะบางด้วย รวมถึงปัญหายาเสพติด ที่มองว่า มาตรการขณะนี้ ยังไม่ได้ผลเท่าที่ควร
นายสมศักดิ์ กล่าวอีกว่า ตนได้เน้นย้ำกับสมาคมผู้นำอิสลามชายแดนใต้ว่า รัฐบาล ยินดีรับฟังทุกข้อเสนอแนะ เพื่อนำไปสู่การแก้ปัญหาอย่างเป็นรูปธรรม ซึ่งตนในฐานะกำกับดูแล ศูนย์อำนวยการบริหารจังหวัดชายแดนภาคใต้ (ศอ.บต.) ก็จะมีความเกี่ยวข้องในการพัฒนาพื้นที่จังหวัดชายแดนภาคใต้ โดยการแก้ปัญหาด้านเศรษฐกิจ  หรือ การแก้ปัญหาความยากจน ตนก็ได้สั่งการตั้งแต่ช่วงมารับหน้าที่ใหม่ๆ จนทราบข้อมูลว่า ในพื้นที่ ศอ.บต. ครอบครัวที่มีรายได้น้อย มีจำนวนกว่า 45,000 ครอบครัว จึงมีนโยบายในการส่งเสริมอาชีพ ซึ่งตนได้บูรณาการหน่วยงานที่รับผิดชอบ อย่าง กองทุนหมู่บ้านฯ ที่ได้ทำโครงการโคแสนล้าน เพื่อเป็นอาชีพเสริมให้กับพี่น้องประชาชน โดยโครงการนี้ ผ่านความเห็นชอบจากคณะรัฐมนตรีแล้ว ซึ่งจะช่วยเหลือประชาชน 1 แสนครอบครัว โดยในพื้นที่จังหวัดชายแดนภาคใต้ ก็จะมีผู้ได้เข้าร่วมโครงการ ประมาณ 15,000 ครอบครัว
“ส่วนเรื่องการศึกษา ผมก็ขอยืนยันว่า รัฐบาล ให้ความสำคัญอย่างเต็มที่ ซึ่งผมก็ได้มีโอกาสหารือกับรัฐมนตรีของประเทศมาเลเซีย ถึงประเด็นนี้แล้ว ส่วนเรื่องปัญหายาเสพติด ผมก็ได้แก้กฎหมาย ขณะเป็น รมว.ยุติธรรม เพื่อเพิ่มมาตรการยึดอายัดทรัพย์ ของเครือข่ายผู้ค้ายาเสพติด เพราะผู้ต้องขังในเรือนจำกว่า 80% เป็นรายย่อย ดังนั้น เราต้องตัดวงจรการค้ายา ด้วยการยึดทรัพย์ ซึ่งในอดีตกว่าจะยึดทรัพย์ได้ ต้องใช้เวลาหลายปี แต่ปัจจุบัน ผมในฐานะรองนายกฯ ก็ได้เข้าพบประธานศาลฎีกา เพื่อหารือการจัดตั้งศาลอุทธรณ์คดียาเสพติดแล้ว เพื่อให้การพิจารณาคดียาเสพติดเป็นไปด้วยความรวดเร็ว โดยจะสามารถช่วยตัดวงจรการค้ายาเสพติดได้” รองนายกรัฐมนตรี กล่าว

ที่มา : https://www.thaigov.go.th/news/contents/details/82263