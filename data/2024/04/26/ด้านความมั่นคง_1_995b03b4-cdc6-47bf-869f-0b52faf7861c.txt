รัฐบาลไทย-ข่าวทำเนียบรัฐบาล-มท.1 ลงพื้นที่ตรวจราชการและมอบแนวทางการขับเคลื่อนงานตามนโยบายกระทรวงมหาดไทย พร้อมชื่นชมโครงการ "การบริหารจัดการน้ำอย่างเป็นระบบ (หัวทะเล Model)" ตามผังภูมิสังคม เพื่อแก้ไขปัญหา


วันพฤหัสบดีที่ 25 เมษายน 2567
25/04/2567
พิมพ์
มท.1 ลงพื้นที่ตรวจราชการและมอบแนวทางการขับเคลื่อนงานตามนโยบายกระทรวงมหาดไทย พร้อมชื่นชมโครงการ "การบริหารจัดการน้ำอย่างเป็นระบบ (หัวทะเล Model)" ตามผังภูมิสังคม เพื่อแก้ไขปัญหา
มท.1 ลงพื้นที่ตรวจราชการและมอบแนวทางการขับเคลื่อนงานตามนโยบายกระทรวงมหาดไทย พร้อมชื่นชมโครงการ "การบริหารจัดการน้ำอย่างเป็นระบบ (หัวทะเล Model)" ตามผังภูมิสังคม เพื่อแก้ไขปัญหาการบริหารจัดการน้ำในพื้นที่ให้ประชาชนมีชีวิตความเป็นอยู่ที่ดียิ่งขึ้น
วันนี้ (25 เม.ย. 67) เวลา 09.30 น. ที่องค์การบริหารส่วนตำบลหัวทะเล ตำบลหัวทะเล อำเภอบำเหน็จณรงค์ จังหวัดชัยภูมิ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ลงพื้นที่ตรวจราชการ มอบแนวทางการขับเคลื่อนงานตามนโยบายกระทรวงมหาดไทย และเยี่ยมชมการดำเนินงานโครงการ "การบริหารจัดการน้ำอย่างเป็นระบบ (หัวทะเล Model)" ตามผังภูมิสังคมเพื่อบริหารจัดการน้ำหมู่บ้าน/ชุมชน แบบบูรณาการอย่างยั่งยืน (GEO - Social Map) ตามนโยบายของกระทรวงมหาดไทย โดยนายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายพรพจน์ เพ็ญพาส อธิบดีกรมที่ดิน นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายสยาม ศิริมงคล อธิบดีกรมการพัฒนาชุมชน นายชัยวัฒน์ ชื่นโกสุม ผู้ว่าราชการจังหวัดนครราชสีมา พลตรี พรชัย มาหลิน รองแม่ทัพภาคที่ 2 นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย ร่วมลงพื้นที่ โดยมี นายอนันต์ นาคนิยม ผู้ว่าราชการจังหวัดชัยภูมิ นายสมบัติ  ไตรศักดิ์ รองผู้ว่าราชการจังหวัดชัยภูมิ นางสาวกานต์จรัส  เอียดทองใส ปลัดจังหวัดชัยภูมิ พลตำรวจตรี สุชาติ คล้ายจันทร์พงษ์ ผู้บังคับการตำรวจภูธรจังหวัดชัยภูมิ หัวหน้าส่วนราชการ นายประพันธ์ สู่หนองบัว นายอำเภอบำเหน็จณรงค์ นายสัมฤทธิ์ แทนทรัพย์ สมาชิกสภาผู้แทนราษฎรจังหวัดชัยภูมิ เขต 3 นายเชวงศักดิ์ เร่งไพบูลย์วงษ์ สมาชิกสภาผู้แทนราษฎรจังหวัดชัยภูมิ เขต 6 กำนัน ผู้ใหญ่บ้าน นางสุภาภรณ์ นิลประทีปปรีชา นายกองค์การบริหารส่วนตำบลหัวทะเล คณะผู้บริหาร สมาชิกสภา ข้าราชการ พนักงาน เจ้าหน้าที่ องค์การบริหารส่วนตำบลหัวทะเล และภาคีเครือข่ายกว่า 2,000 คน ร่วมให้การต้อนรับ
โอกาสนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย รับชมวีดิทัศน์โครงการ "การบริหารจัดการน้ำอย่างเป็นระบบ (หัวทะเล Model)" ตามผังภูมิสังคมเพื่อบริหารจัดการน้ำหมู่บ้าน/ชุมชน แบบบูรณาการอย่างยั่งยืน (GEO - Social Map) และกล่าวมอบแนวทางการขับเคลื่อนงานตามนโยบายรัฐบาลและกระทรวงมหาดไทย พร้อมพบปะพี่น้องประชาชน และภาคีเครือข่าย จากนั้น ร่วมปลูกต้นไทร บริเวณริมห้วยสีมุม ด้านหน้าที่ทำการองค์การบริหารส่วนตำบลหัวทะเล และเยี่ยมชมสินค้าผลิตภัณฑ์ OTOP พร้อมให้กำลังใจผู้ประกอบการ อาทิ ขนมกระยาสารท ปลาส้ม มะม่วงน้ำปลาหวาน น้ำผึ้งมะนาว กล้วยหอม และมะม่วง จากแปลงโคก หนอง นา พร้อมตรวจเยี่ยมบูธศูนย์ดำรงธรรมจังหวัดชัยภูมิ (ส่วนหน้า) และบูธตลาดนัดแก้หนี้ ภายในบริเวณงาน
นายอนุทินฯ ได้กล่าวขอบคุณทุกส่วนที่เกี่ยวข้องที่ได้ร่วมกันขับเคลื่อนงานตามนโยบายของรัฐบาล และกระทรวงมหาดไทย พร้อมชื่นชม "การบริหารจัดการน้ำอย่างเป็นระบบ (หัวทะเล Model)" ตามผังภูมิสังคมเพื่อบริหารจัดการน้ำหมู่บ้าน/ชุมชน แบบบูรณาการอย่างยั่งยืน (GEO - Social Map) ที่สามารถเป็นตัวอย่างให้กับพื้นที่อื่น ๆ ในการบริหารจัดการน้ำที่สามารถแก้ปัญหาอุทกภัยและภัยแล้ง ปัญหาการขาดแคลนน้ำ สำหรับทำการเกษตร และปัญหาการขาดแคลนน้ำสำหรับอุปโภคบริโภคซึ่งถือเป็น 1 ใน 10 นโยบายสำคัญของกระทรวงมหาดไทย ทั้งนี้ ขอให้พวกเราได้ร่วมกันหาแนวทางในการกักเก็บน้ำในรูปแบบธนาคารน้ำทั้งบนดินและใต้ดิน เพื่อป้องกันการระเหยของน้ำที่อาจจะส่งผลให้เกิดภาวะภัยแล้งเพิ่มมากขึ้นในอนาคต
""นครชัยบุรินทร์" คือ กลุ่มจังหวัดที่ประกอบด้วย จังหวัดนครราชสีมา จังหวัดชัยภูมิ จังหวัดบุรีรัมย์ และจังหวัดสุรินทร์ ที่พวกเราทุกคนต้องช่วยกันในการส่งเสริมพัฒนาศักยภาพในทุกมิติ เพื่อยกระดับคุณภาพชีวิตของพี่น้องประชาชนทั้ง 4 จังหวัดอีสานใต้ ให้มีคุณภาพชีวิตที่ดีอย่างยั่งยืน มีเศรษฐกิจฐานรากที่เข้มแข็ง มีงาน มีอาชีพ มีรายได้ สามารถพึ่งพาตนเองได้" นายอนุทินฯ กล่าว
นายอนุทินฯ ได้กล่าวถึงการพัฒนาระบบสาธารณูปโภคขององค์กรปกครองส่วนท้องถิ่น ตามอำนาจหน้าที่ "น้ำไหล ไฟสว่าง ทางดี" โดยในเรื่องน้ำ ให้ร่วมกับการประปาส่วนภูมิภาค ดำเนินการขยายเขตการให้บริการน้ำประปา ในเรื่องไฟส่องสว่างในทางสาธารณะ องค์กรปกครองส่วนท้องถิ่นสามารถพิจารณาในการติดตั้งเสาไฟโซล่าเซลล์ แทนเสาไฟที่มีลักษณะสวยงาม เพื่อลดการใช้พลังงาน และเป็นการใช้พลังงานจากแสงแดดที่ถือเป็นจุดแข็งของประเทศไทย ซึ่งถือเป็นหนึ่งในนโยบายที่กระทรวงมหาดไทยขับเคลื่อนอย่างต่อเนื่อง
นายอนุทินฯ ยังได้กล่าวถึง การถ่ายโอนภารกิจโรงพยาบาลส่งเสริมสุขภาพตำบล (รพ.สต.) จากกระทรวงสาธารณสุขมาสังกัด องค์การบริหารส่วนจังหวัด โดยกล่าวชื่นชมว่า ประเทศไทยเรามีแพทย์และบุคลากรทางการแพทย์ผู้ทรงคุณวุฒิเป็นจำนวนมาก ซึ่งหลายท่านต้องเกษียณอายุราชการเมื่อครบ 60 ปีบริบูรณ์ แต่ท่านยังมีคุณวุฒิและความเชี่ยวชาญที่องค์การบริหารส่วนจังหวัดสามารถพิจารณาเชิญท่านเหล่านั้นมาเป็นแพทย์ให้บริการระบบสุขภาพปฐมภูมิให้กับพี่น้องประชาชน โดยอาจจะเป็นลักษณะ 1 แพทย์ 4 รพ.สต. เพื่อให้พี่น้องประชาชนได้มีสุขภาพอนามัยที่ดีอย่างทั่วถึงครอบคลุมทุกพื้นที่
นายอนุทินฯ กล่าวเน้นย้ำ ในช่วงท้ายว่า เราทำงานบนประโยชน์พี่น้องประชาชน จึงขอให้ผู้ว่าราชการจังหวัดชัยภูมิ รองผู้ว่าราชการจังหวัด ปลัดจังหวัด หัวหน้าส่วนราชการ นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น ได้ช่วยกันดูแลทุกข์ - สุขของพี่น้องประชาชนอย่างเต็มกำลังความสามารถ และหากพี่น้องประชาชนมีเรื่องเดือดเนื้อร้อนใจ ขอให้ได้แจ้งยังฝ่ายปกครอง ตลอดจนถึงสมาชิกสภาผู้แทนราษฎร ซึ่งเป็นผู้แทนของพี่น้องประชาชนทุกคน เพื่อที่จะได้สะท้อนสภาพปัญหาความต้องการมายังรัฐบาล เพื่อเดินหน้าแก้ไขปัญหาทำให้พี่น้องประชาชนได้มีคุณภาพชีวิตที่ดีอย่างยั่งยืนต่อไป
นายอนันต์ นาคนิยม ผู้ว่าราชการจังหวัดชัยภูมิ กล่าวว่า จังหวัดชัยภูมิ มีขนาดใหญ่เป็นอันดับ 3 ของภาคตะวันออกเฉียงเหนือ และอันดับ 7 ของประเทศ มีพื้นที่ 7.9 ล้านไร่ ประกอบด้วย พื้นที่การเกษตร 3.4 ล้านไร่ คิดเป็นร้อยละ 43 รองลงมาเป็นพื้นที่ป่าไม้ 3.2 ล้านไร่ คิดเป็นร้อยละ 40 และพื้นที่อื่น ๆ 1.3 ล้านไร่ คิดเป็นร้อยละ 17 แบ่งการปกครองออกเป็น 16 อำเภอ 124 ตำบล 1,620 หมู่บ้าน 25 ชุมชน มีประชากรทั้งสิ้น 1.11 ล้านคน ผลิตภัณฑ์มวลรวมจังหวัด หรือ GPP มูลค่า 67,322 ล้านบาท รายได้เฉลี่ยต่อหัวประชากร 73,134 บาท/คน/ปี เป็นอันดับที่ 70 ของประเทศ
นางสุภาภรณ์ นิลประทีปปรีชา นายกองค์การบริหารส่วนตำบลหัวทะเล กล่าวว่า โครงการหัวทะเล Model เกิดจากความร่วมมือกันของทุกส่วนที่เกี่ยวข้อง ที่ได้ร่วมกันประชุมถอดบทเรียนจากปัญหาและความต้องการของประชาชนในพื้นที่ เพื่อหาแนวทางและแก้ไขปัญหาต่าง ๆ ทั้งการขุดลอกทางน้ำ เพื่อแก้ไขปัญหาน้ำท่วมตามโครงการขับเคลื่อนการจัดทำแผนและประสานแผนพัฒนาพื้นที่ บำบัดทุกข์ บำรุงสุข แบบบูรณาการอย่างยั่งยืน, การจัดทำโครงการสถานีสูบน้ำด้วยพลังงานแสงอาทิตย์ต้นแบบ เพื่อกระจายน้ำให้เกษตรกรกลุ่มย่อย ลดต้นทุนเรื่องค่ากระแสไฟฟ้าในการใช้น้ำ เพื่อการเกษตร, การสนับสนุนให้ประชาชนได้ใช้น้ำสะอาด โดยโครงการระบบน้ำประปาภูมิภาค, การพัฒนาคุณภาพชีวิตและสร้างรายได้โดยการน้อมนำแนวพระราชดำริมาประยุกต์ใช้ รวมไปถึงการสร้างงาน สร้างรายได้ ให้กับประชาชน และการน้อมนำหลักปรัชญาของเศรษฐกิจพอเพียงมาใช้ในการดำเนินชีวิต, การจัดระเบียบสังคม ปราบปรามผู้มีอิทธิพล ป้องกันปัญหาอาชญากรรม รายการแก้ปัญหายาเสพติด, การสนับสนุนการพัฒนาระบบสาธารณสุขปฐมภูมิ และการเตรียมความพร้อมท้องถิ่น เพื่อรองรับสังคมผู้สูงอายุ ซึ่งถือเป็นหนึ่งในหัวใจสำคัญของการพัฒนาคุณภาพชีวิตของประชาชนให้ดียิ่งขึ้น

ที่มา : https://www.thaigov.go.th/news/contents/details/82178