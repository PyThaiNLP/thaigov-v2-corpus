รัฐบาลไทย-ข่าวทำเนียบรัฐบาล-สรรพสามิตร่วมเข้าจับกุมบุหรี่เถื่อนหนีภาษี 11,990 ซอง ที่โป่งน้ำร้อน จังหวัดจันทบุรี มูลค่าภาษี 561,065.50 บาท ประมาณการค่าปรับ 8,415,982.50 บาท


วันศุกร์ที่ 26 เมษายน 2567
26/04/2567
พิมพ์
สรรพสามิตร่วมเข้าจับกุมบุหรี่เถื่อนหนีภาษี 11,990 ซอง ที่โป่งน้ำร้อน จังหวัดจันทบุรี มูลค่าภาษี 561,065.50 บาท ประมาณการค่าปรับ 8,415,982.50 บาท
สรรพสามิต ร่วมกับตำรวจภูธรบ้านแปลง ทหารพรานนาวิกโยธิน 2 และทหารพรานนาวิกโยธิน 4 เข้าจับกุมบุหรี่เถื่อนหนีภาษี 11,990 ซอง ที่โป่งน้ำร้อน จังหวัดจันทบุรี มูลค่าภาษี 561,065.50 บาท ประมาณการค่าปรับ 8,415,982.50 บาท
ดร.นิตยา โสรีกุล รองอธิบดีกรมสรรพสามิต ในฐานะโฆษกกรมสรรพสามิต กล่าวว่า เมื่อวันที่ 23 เมษายน 2567 เจ้าหน้าที่ฝ่ายปราบปราม สำนักงานสรรพสามิตพื้นที่จันทบุรี ได้บูรณาการร่วมกับสถานีตำรวจภูธรบ้านแปลง ชุดควบคุมทหารพรานนาวิกโยธินที่ 2 และชุดควบคุมทหารพรานนาวิกโยธินที่ 4 กองทัพเรือ ร่วมกันจับกุมบุหรี่ซิกาแรตมิชอบด้วยกฎหมาย จำนวน 11,990 ซอง มูลค่าภาษีสรรพสามิต 561,065.50 บาท ประมาณการค่าปรับ 8,415,982.50 บาท จึงแจ้งข้อกล่าวหาตามมาตรา 204 แห่ง พ.ร.บ.ภาษีสรรพสามิต พ.ศ. 2560 ขายหรือมีไว้เพื่อขายซึ่งสินค้าที่เป็นสินค้าที่มิได้เสียภาษีหรือเสียภาษีไม่ครบถ้วน ก่อนนำตัวส่งพนักงานสอบสวนเพื่อดำเนินคดีต่อไป
ดร.นิตยา กล่าวว่า กรมสรรพสามิตได้ยกระดับการทำงานเชิงรุก ทั้งการเปิดศูนย์ปราบปรามสินค้าผิดกฎหมายออนไลน์ การนำเทคโนโลยีมาใช้ในการดำเนินงาน รวมถึงบูรณาการความร่วมมือกับหน่วยงานภายในและหน่วยงานภายนอก เพื่อปราบปรามและจับกุมขบวนการผู้กระทำผิดตามพระราชบัญญัติภาษีสรรพสามิต พ.ศ. 2560 ตามนโยบายของ ดร.เอกนิติ นิติทัณฑ์ประภาศ อธิบดีกรมสรรพสามิต ซึ่งครั้งนี้เป็นการบูรณาการร่วมกับสถานีตำรวจภูธรบ้านแปลง ชุดควบคุมทหารพรานนาวิกโยธินที่ 2 และชุดควบคุมทหารพรานนาวิกโยธินที่ 4 กองทัพเรือ จนสามารถจับกุมขบวนการลักลอบขนบุหรี่มิชอบด้วยกฎหมายได้สำเร็จ ทั้งนี้ กรมสรรพสามิตได้ให้ความสำคัญกับการปราบปรามสินค้าผิดกฎหมายหนีภาษี เพื่อดูแลพี่น้องประชาชนไม่เสี่ยงต่อการบริโภคสินค้าไม่ได้มาตรฐานและเป็นอันตรายต่อสุขภาพ รวมถึงเป็นการสร้างความชอบธรรมให้กับผู้ประกอบการที่เสียภาษีโดยสุจริต ตามยุทธศาสตร์กรมสรรพสามิตในการขับเคลื่อนเศรษฐกิจด้วยภาษีสรรพสามิต มุ่งเน้นสิ่งแวดล้อม สังคม และธรรมาภิบาล สร้างมาตรฐานสากล เดินหน้าประเทศไทยสู่ความยั่งยืน
หากประชาชนท่านใดทราบเบาะแสหรือพบเห็นการกระทำความผิดเกี่ยวกับสินค้าที่ต้องเสียภาษีสรรพสามิต สามารถแจ้งโดยตรงได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศ หรือสายด่วน 1713 ได้ตลอด 24 ชั่วโมง หรืออีเมล์ excise_hotline@excise.go.th

ที่มา : https://www.thaigov.go.th/news/contents/details/82206