รัฐบาลไทย-ข่าวทำเนียบรัฐบาล-กรมทางหลวงชนบท สรุปผลการอำนวยความสะดวกปลอดภัยและให้บริการประชาชน ช่วงเทศกาลสงกรานต์ 2567


วันศุกร์ที่ 26 เมษายน 2567
กรมทางหลวงชนบท สรุปผลการอำนวยความสะดวกปลอดภัยและให้บริการประชาชน ช่วงเทศกาลสงกรานต์ 2567
...
กรมทางหลวงชนบท (ทช.) ดำเนินการตามแผนอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ 2567 ของกรมทางหลวงชนบท โดยมอบหมายสำนักงานทางหลวงชนบท แขวงทางหลวงชนบท และหมวดบำรุงทางหลวงชนบททั่วประเทศ รองรับการเดินทางของประชาชน จัดตั้งศูนย์ความปลอดภัยและหน่วยบริการประชาชน ในช่วงควบคุมเข้มข้น ระหว่างวันที่ 11 - 17 เมษายน 2567 โดย ทช.ได้จัดชุดเจ้าหน้าที่ให้บริการดูแลด้านความสะดวกและความปลอดภัยในการเดินทางให้กับประชาชนตามจุดต่าง ๆ ตลอดเส้นทาง เช่น การให้รายละเอียดข้อมูลเส้นทาง การแนะนำเส้นทางเลี่ยง การบริการห้องสุขา การช่วยเหลือและปฐมพยาบาลเบื้องต้น ซึ่งปัจจุบันสำนักอำนวยความปลอดภัย ได้สรุปรายงานการช่วยเหลือและให้บริการประชาชนในช่วงเทศกาลสงกรานต์ 2567 โดยมียอดการใช้บริการรวมทั้งสิ้น 3,027 ครั้ง แบ่งเป็น การบริการเครื่องดื่มให้กับประชาชน 1,078 ครั้ง การให้รายละเอียดข้อมูลเส้นทาง 394 ครั้ง การใช้บริการห้องสุขา 998 ครั้ง การให้ความช่วยเหลือ 87 ครั้ง การปฐมพยาบาลเบื้องต้น 3 ครั้ง และบริการแผ่นพับประชาสัมพันธ์ 467 ครั้ง พร้อมทั้งได้จัดชุดลาดตระเวนให้ความช่วยเหลือประชาชนทุกพื้นที่ทั่วประเทศ เพื่อความปลอดภัยในการสัญจรตลอดช่วงเทศกาล
ทั้งนี้ ทช.ได้เก็บรวบรวมข้อมูลสถิติจากช่วงเทศกาลนำมาวิเคราะห์และดำเนินการปรับปรุงแก้ไขพื้นที่เสี่ยงอันตราย  พร้อมดูแลอำนวยความสะดวกให้ประชาชนให้สามารถเดินทางได้อย่างปลอดภัยตลอดเส้นทาง โดยขอขอบคุณผู้ใช้รถใช้ถนนที่ปฏิบัติตามกฎจราจรอย่างเคร่งครัด มีน้ำใจต่อผู้ร่วมใช้เส้นทาง ขับขี่ด้วยความไม่ประมาท โดยหากประชาชนต้องการสอบถามข้อมูลการเดินทาง สามารถอ่านรายละเอียดเพิ่มเติมได้ที่ www.drr.go.th, Facebook : กรมทางหลวงชนบท กระทรวงคมนาคม

ที่มา : https://www.thaigov.go.th/news/contents/details/82207