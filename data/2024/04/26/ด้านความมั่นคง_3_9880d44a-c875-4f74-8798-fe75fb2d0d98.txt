รัฐบาลไทย-ข่าวทำเนียบรัฐบาล-จังหวัดแม่ฮ่องสอน ประชุมร่วมหน่วยงานความมั่นคงในพื้นที่ ติดตามสถานการณ์และเตรียมพร้อมให้ความช่วยเหลือผู้หนีภัยความไม่สงบชาวเมียนมา ผู้ว่าฯ ย้ำพื้นที่ชายแดนไทย-เมียนมา ยังคงปลอดภัย


วันพฤหัสบดีที่ 25 เมษายน 2567
25/04/2567
พิมพ์
จังหวัดแม่ฮ่องสอน ประชุมร่วมหน่วยงานความมั่นคงในพื้นที่ ติดตามสถานการณ์และเตรียมพร้อมให้ความช่วยเหลือผู้หนีภัยความไม่สงบชาวเมียนมา ผู้ว่าฯ ย้ำพื้นที่ชายแดนไทย-เมียนมา ยังคงปลอดภัย
จังหวัดแม่ฮ่องสอน ประชุมร่วมหน่วยงานความมั่นคงในพื้นที่ ติดตามสถานการณ์และเตรียมพร้อมให้ความช่วยเหลือผู้หนีภัยความไม่สงบชาวเมียนมา ด้านผู้ว่าฯ ย้ำพื้นที่ชายแดนไทย - เมียนมา จังหวัดแม่ฮ่องสอนยังคงปลอดภัย
วันนี้ (25 เม.ย. 67) นายชูชีพ พงษ์ไชย ผู้ว่าราชการจังหวัดแม่ฮ่องสอน เปิดเผยว่า จังหวัดแม่ฮ่องสอนได้ประชุมคณะกรรมการศูนย์สั่งการชายแดนไทยกับประเทศเพื่อนบ้านด้านเมียนมา จังหวัดแม่ฮ่องสอน ครั้งที่ 4/2567 เพื่อติดตามสถานการณ์และเตรียมความพร้อมให้ความช่วยเหลือผู้หนีภัยความไม่สงบชาวเมียนมา โดยมีนายบุญลือ ธรรมธรานุรักษ์ รองผู้ว่าราชการจังหวัดแม่ฮ่องสอน ปลัดจังหวัดแม่ฮ่องสอน หน่วยเฉพาะกิจสิงหนาท กรมทหารพรานที่ 36 นายอำเภอทั้ง 7 อำเภอ และส่วนราชการที่เกี่ยวข้อง ร่วมประชุม
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวว่า จากสถานการณ์ชายแดนไทย - เมียนมา ในฝั่งด้านจังหวัดแม่ฮ่องสอน หน่วยเฉพาะกิจกรมทหารที่ 36 แจ้งว่า บริเวณชายแดนติดกับประเทศเมียนมา คือ อ.แม่สะเรียง และ อ.สบเมย เหตุการณ์เป็นปกติ ไม่มีการสู้รบในพื้นฝั่งตรงข้าม จ.แม่ฮ่องสอน และสถานการณ์การสู้รบที่เมียวดี ตรงข้าม อ.แม่สอด จ.ตาก ไม่ส่งผลกระทบใด ๆ ต่อราษฎรไทยที่ จ.แม่ฮ่องสอน และในส่วนสถานการณ์การค้าชายแดน ณ จุดผ่อนปรนการค้าชายแดน ทั้ง 5 แห่ง ประกอบด้วย ช่องทางห้วยผึ้ง ช่องทางน้ำเพียงดิน ช่องทางห้วยต้นนุ่น ช่องทางเสาหิน และช่องทางแม่สามแลบ จากด่านศุลกากรแม่ฮ่องสอน และด่านศุลกากรแม่สะเรียง ไม่ได้รับผลกระทบใด ๆ จากเหตุการณ์สู้รบที่เมียวดีเช่นกัน ผู้ประกอบการยังมีการส่งออก และนำเข้าสินค้าตามปกติ
“ขณะนี้จังหวัดแม่ฮ่องสอน มีพื้นที่ปลอดภัยชั่วคราวและมีการเตรียมความพร้อมให้ความช่วยเหลือผู้หนีภัยฯ ความไม่สงบชาวเมียนมา ตามหลักมนุษยธรรม และตามแนวทางที่สำนักงานสภาความมั่นคงแห่งชาติกำหนด ในพื้นที่ 7 อำเภอของจังหวัดแม่ฮ่องสอน พร้อมทั้งได้สั่งการให้ฝ่ายปกครอง ร่วมกับ ฝ่ายความมั่นคง ทหาร สาธารณสุข เหล่ากาชาดจังหวัด กิ่งกาชาดอำเภอ NGOs ฯลฯ เตรียมความพร้อม สำหรับกรณีต้องช่วยเหลือผู้หนีภัยความไม่สงบชาวเมียนมา หากในอนาคตมีสถานการณ์ความรุนแรงเกิดขึ้น ซึ่งปัจจุบันจังหวัดแม่ฮ่องสอน มีพื้นที่ปลอดภัยกระจายอยู่ในพื้นที่ 7 อำเภอ รวม 22 แห่ง” นายชูชีพฯ กล่าวเพิ่มเติม
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวต่อว่า นอกจากนี้ มีการซักซ้อมแนวทางปฏิบัติในการส่งตัวผู้หนีภัยการสู้รบจากเมียนมา (ผภร.) ที่อาศัยอยู่ในพื้นที่พักพิงชั่วคราว ตั้งแต่ปี พ.ศ. 2535 - 2546 จำนวน 4 แห่ง ที่เจ็บป่วยเข้ารับการรักษาพยาบาล การเดินทางไปตั้งถิ่นฐานใหม่ในประเทศที่สาม รวมถึงกรณีอื่น ๆ ตามแนวทางที่กระทรวงมหาดไทยกำหนด และซักซ้อมแนวทางปฏิบัติหากในอนาคตมีผู้หนีภัยความไม่สงบชาวเมียนมา (ผภสม.) เดินทางเข้ามาและรับตัวไว้ในพื้นที่ปลอดภัยชั่วคราว หากมีอาการเจ็บป่วยจำเป็นต้องเดินทางออกจากพื้นที่ปลอดภัยชั่วคราว เพื่อการรักษาพยาบาล ตามหลักมนุษยธรรม ตามแนวทางที่สำนักงานสภาความมั่นคงแห่งชาติกำหนด
นายชูชีพ พงษ์ไชย ผู้ว่าราชการจังหวัดแม่ฮ่องสอน กล่าวในช่วงท้ายว่า จังหวัดแม่ฮ่องสอน ได้มีแนวทางปฏิบัติในการบริหารจัดการกรณีบุคคลชาวเมียนมาเดินทางเข้ามาประเทศไทยตามแนวชายแดนอันเนื่องมาจากได้รับผลกระทบจากสถานการณ์ความไม่สงบในเมียนมาและกรณีการลักลอบหลบหนีเข้าเมือง โดยผิดกฎหมาย โดยให้หน่วยงานที่เกี่ยวข้องดำเนินการตามแนวทางการบังคับใช้กฎหมายอย่างเข้มงวด ทั้งนี้ จังหวัดแม่ฮ่องสอนได้ให้ความสำคัญกับความปลอดภัยของพี่น้องประชาชนชาวแม่ฮ่องสอน ทุกฝ่ายพร้อมปฏิบัติหน้าที่หากเกิดสถานการณ์ความไม่สงบและส่งผลกระทบต่อประชาชน
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82180