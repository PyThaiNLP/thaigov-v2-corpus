รัฐบาลไทย-ข่าวทำเนียบรัฐบาล-ปลัดเกษตรฯ เตรียมเคาะประกาศหลักเกณฑ์ฯ โครงการนมโรงเรียนภายใน 29 เมษายนนี้ 


วันศุกร์ที่ 26 เมษายน 2567
ปลัดเกษตรฯ เตรียมเคาะประกาศหลักเกณฑ์ฯ โครงการนมโรงเรียนภายใน 29 เมษายนนี้
ปลัดเกษตรฯ เตรียมเคาะประกาศหลักเกณฑ์ฯ โครงการนมโรงเรียนภายใน 29 เมษายนนี้ ยืนยันเด็กนักเรียนมีนมดื่มทันเปิดเทอมปีการศึกษา 2567 แน่นอน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการอาหารนมเพื่อเด็กและเยาวชน ครั้งที่ 4/2567 โดยมีนายอภัย สุทธิสังข์ รองปลัดกระทรวงเกษตรและสหกรณ์ พร้อมด้วยหน่วยงานที่เกี่ยวข้องเข้าร่วม ณ ห้องประชุม 1403 กระทรวงเกษตรและสหกรณ์ ว่า ที่ประชุมได้รับทราบสรุปผลการตรวจสอบปริมาณน้ำนมดิบที่ฟาร์มเกษตรกร จำนวน 2,821.86 ตัน ซึ่งจะยึดเป็นข้อมูลในการบริหารจัดการนมโรงเรียนทั้งระบบ ขณะเดียวกัน ที่ประชุมมีมติเห็นชอบ (ร่าง) ประกาศคณะกรรมการอาหารนมเพื่อเด็กและเยาวชน เรื่อง หลักเกณฑ์และวิธีการดำเนินโครงการอาหารเสริม (นม) โรงเรียน ประจำปีการศึกษา 2567 รวมทั้งเห็นชอบการกำหนดแผนการดำเนินงานโครงการฯ โดยปลัดกระทรวงเกษตรและสหกรณ์จะลงนามประกาศคณะกรรมการอาหารนมเพื่อเด็กและเยาวชน เรื่อง หลักเกณฑ์และวิธีการดำเนินงานโครงการอาหารเสริม (นม) โรงเรียน ประจำปีการศึกษา ๒๕๖๗ ภายในวันที่ 29 เมษายน 2567 ทั้งนี้ เพื่อให้กระบวนการดำเนินงานโครงการฯ เป็นไปอย่างมีประสิทธิภาพ และรวดเร็วยิ่งขึ้น โดยกำชับทุกหน่วยงานที่เกี่ยวข้องให้คำนึงถึงผลประโยชน์ของนักเรียนที่กำลังจะเปิดเทอมในปีการศึกษา 2567 จะต้องได้ดื่มนมโรงเรียนทันเปิดเทอม 16 พฤษภาคมนี้

ที่มา : https://www.thaigov.go.th/news/contents/details/82217