รัฐบาลไทย-ข่าวทำเนียบรัฐบาล-“อนุทิน” เปิดถนนโครงการจัดรูปที่ดิน เพื่อพัฒนาพื้นที่เทศบาลเมืองชัยภูมิ ชูกลไกความร่วมมือรัฐ ประชาสังคมแกร่งหนุนการพัฒนาเมือง เพิ่มมูลค่าที่ดินและเศรษฐกิจ พร้อมยกระดับการเข้าถึง


วันพฤหัสบดีที่ 25 เมษายน 2567
25/04/2567
พิมพ์
“อนุทิน” เปิดถนนโครงการจัดรูปที่ดิน เพื่อพัฒนาพื้นที่เทศบาลเมืองชัยภูมิ ชูกลไกความร่วมมือรัฐ ประชาสังคมแกร่งหนุนการพัฒนาเมือง เพิ่มมูลค่าที่ดินและเศรษฐกิจ พร้อมยกระดับการเข้าถึง
“อนุทิน” เปิดถนนโครงการจัดรูปที่ดิน เพื่อพัฒนาพื้นที่เทศบาลเมืองชัยภูมิ ชูกลไกความร่วมมือรัฐ ประชาสังคมแกร่งหนุนการพัฒนาเมือง เพิ่มมูลค่าที่ดินและเศรษฐกิจ พร้อมยกระดับการเข้าถึงโครงสร้างพื้นฐานที่เท่าเทียม
วันนี้ (25 เม.ย. 67) เวลา 11.45 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานเปิดถนนโครงการจัดรูปที่ดินเพื่อพัฒนาพื้นที่บริเวณเทศบาลเมืองชัยภูมิ อำเภอเมืองชัยภูมิ จังหวัดชัยภูมิ โดยมี นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายชัยวัฒน์ ชื่นโกสุม ผู้ว่าราชการจังหวัดนครราชสีมา นายศรัณย์ศักด์ ศรีเครือเนตร รองอธิบดีกรมการปกครอง นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายบุญจง วงศ์ไตรรัตน์ กรรมการผู้ช่วยรัฐมนตรี และนางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย เข้าร่วมงาน โดยมีนายอนันต์ นาคนิยม ผู้ว่าราชการจังหวัดชัยภูมิ รองผู้ว่าราชการจังหวัดชัยภูมิ นายแพทย์โอชิษฐ์ เกียรติก้องชูชัย สมาชิกสภาผู้แทนราษฎรจังหวัดชัยภูมิ เขต 1 นายสัมฤทธิ์ แทนทรัพย์ สมาชิกสภาผู้แทนราษฎรจังหวัดชัยภูมิ เขต 3 นายเชวงศักดิ์ เร่งไพบูลย์วงษ์ สมาชิกสภาผู้แทนราษฎรจังหวัดชัยภูมิ เขต 6 หัวหน้าส่วนราชการจังหวัดชัยภูมิ นายอำเภอ ผู้บริหารองค์กรปกครองส่วนท้องถิ่น ข้าราชการ พนักงาน เจ้าหน้าที่ เจ้าของที่ดินในโครงการจัดรูปที่ดินฯ และประชาชน เข้าร่วมให้การต้อนรับ
นายอนุทินฯ กล่าวว่า ขอแสดงความยินดีกับความสำเร็จในการดำเนินโครงการจัดรูปที่ดินเพื่อพัฒนาพื้นที่บริเวณเทศบาลเมืองชัยภูมิ อำเภอเมืองชัยภูมิ จังหวัดชัยภูมิ เป็นวันที่พวกเราทุกคนดีใจและภาคภูมิใจที่ “พี่น้องชาวชัยภูมิ” ได้เข้ามามีส่วนร่วมกับรัฐในการดำเนินการพัฒนาที่ดินและโครงสร้างพื้นฐานเพื่อรองรับการพัฒนาบ้านเมืองจนสำเร็จลุล่วงไปด้วยดี ทั้งนี้ การจัดรูปที่ดินฯ ถือเป็น Land Readjustment เป็นเครื่องมือที่ “ทันสมัย” และเป็นกลไกการพัฒนาพื้นที่ร่วมกันระหว่างรัฐ กับเอกชน หรือ ประชาชน หรือ เรียก ง่าย ๆ ว่ามา “ลงขัน” กัน และเป็นภารกิจสำคัญที่กระทรวงมหาดไทยเราดำเนินการเพื่อ "การบำบัดทุกข์ บำรุงสุข" ให้กับพี่น้องประชาชนที่มีปัญหา หรือ เดือดร้อนจากการใช้ที่ดิน สามารถมีส่วนร่วมกับรัฐ พัฒนาที่ดินและคุณภาพชีวิตของตนและชุมชนที่อยู่อาศัยไปในคราวเดียว
“โครงการฯ นี้จะเกิดขึ้นไม่ได้หากไม่ได้รับการเสียสละจากพี่น้องประชาชนชาวชัยภูมิ แต่การเสียสละของทุกท่านก็ได้ก่อประโยชน์มหาศาล ดังพระราชดำรัสของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ท่านทรงตรัสไว้ว่า "Our loss is Our gain" อันหมายความว่า สิ่งที่เราเสียไป คือ สิ่งที่เราได้กลับมา ซึ่งโครงการนี้ชัดเจน ท่านอาจเสียบางส่วนของที่ดิน แต่เราได้ถนนกลับมา ได้ไฟฟ้ากลับมา ได้น้ำประปากลับมา ได้ชีวิตชีวา ได้ความสะดวกสบาย นี่คือสิ่งที่ผมคิดว่าพวกเราทุกคนต้องรู้สึกสำนึกในพระมหากรุณาธิคุณ เพราะเป็นพระบรมราโชวาทที่ทำให้พวกเราทุกคนร่วมกันสร้างชาติ สร้างประเทศ ทำให้พวกเรามีความภาคภูมิใจที่จะเสียสละทรัพย์สินบางส่วนของเรา ซึ่งการเสียสละของท่านนำมาซึ่งมูลค่าเพิ่มในทรัพย์สินของท่าน เรียกว่า "ผลบุญทันตาเห็น" พอมีถนนเข้ามา ก็มีที่ดินริมถนน เป็นการสร้างมูลค่าเพิ่มเป็นอย่างมาก สร้างเศรษฐกิจ สร้างมูลค่าเพิ่ม เป็นมูลค่าหลายร้อยล้าน มีความสุข สภาพบ้านเมืองที่เป็นอยู่แล้วก็มีสภาพเป็นมิตรกับผู้อยู่อาศัย เป็นมิตรต่อสิ่งแวดล้อม เป็นมิตรต่อคนสัญจรไปมา” นายอนุทินฯ กล่าวเพิ่มเติม
นายอนุทินฯ กล่าวต่ออีกว่า ขอบคุณทุกภาคส่วนที่ช่วยให้ความร่วมมือในการเร่งดำเนินการ การจัดรูปที่ดินโดยเร็ว สำหรับในส่วนของประชาชน ขอขอบพระคุณประชาชนทุกท่านที่มอบที่ดินบางส่วนของท่าน เพื่อสาธารณประโยชน์ และขอให้ท่านได้รักษาสมบัติของท่านอันทรงคุณค่า ถ้าเป็นไปได้ให้ขยายเขตเพิ่มเข้าไปให้มากที่สุดเท่าที่เป็นไปได้ ให้สมกับเป็นเมืองศูนย์กลางของภาคอีสาน ซึ่งในฐานะรองนายกรัฐมนตรีและรัฐมนตรีว่าการกระทรวงมหาดไทย ตนพร้อมให้การสนับสนุนทุกที่ ที่ไหนที่ทำให้พ่อแม่พี่น้องได้รับความสะดวก ที่ไหนถ้าทำให้บ้านเมืองเจริญขึ้นนั่น คือ ภารกิจของรัฐมนตรีว่าการกระทรวงมหาดไทย และข้าราชการกระทรวงมหาดไทย ไปที่ไหนต้องทำให้เห็นความเจริญด้วยมือของเรา ด้วยความคิดของเรา ด้วยการเริ่มต้นของเรา การร่วมมือกับพี่น้องประชาชนก็จะเกิดความภาคภูมิใจและให้อยากให้มาสำเร็จในที่ต่อ ๆ ไป ทั้งหลายทั้งปวงนี้มาจากคำคำเดียว คือ "ความร่วมมือที่ดีของเรา"
“นโยบายการจัดรูปที่ดินนี้ กระทรวงมหาดไทย ตั้งใจจะขยายผลไปทุกจังหวัด อย่างน้อยจังหวัดละ 1 โครงการ ที่ทำไปแล้วมีที่จังหวัดระนอง และจังหวัดชัยภูมิ และคาดการณ์ว่า จังหวัดต่อไปจะเป็นจังหวัดภูเก็ต ซึ่งในจังหวัดอื่นจะขยายโครงการฯ เพื่อพี่น้องประชาชนต่อไป” นายอนุทินฯ กล่าวในช่วงท้าย
ด้าน นายพงศ์รัตน์ ภิรมย์รัตน์ อธิบดีกรมโยธาธิการและผังเมือง กล่าวว่า โครงการจัดรูปที่ดิน เพื่อพัฒนาพื้นที่บริเวณเทศบาลเมืองชัยภูมิ อำเภอเมืองชัยภูมิ ซึ่งปัจจุบันมีโครงการฯ แล้วในพื้นที่ 54 จังหวัด 71 โครงการ จากครั้งเปิดถนนที่ระนอง เมื่อวันที่ 29 กุมภาพันธ์ ที่ผ่านมา ก่อให้เกิดการพัฒนาที่ดิน 19,225 ไร่ คิดเป็นจำนวนแปลงที่ดินที่มีมูลค่าเพิ่มสูงขึ้น 5,816 แปลง มูลค่าที่ดินเพิ่มขึ้นเป็นเงิน 50,039 ล้านบาท ถนนได้รับการพัฒนาเป็นระยะทาง 217 กิโลเมตร ซึ่งทำให้รัฐประหยัดงบประมาณเวนคืนที่ดินกว่า 2,772 ล้านบาท
สำหรับโครงการจัดรูปที่ดินฯ เมืองชัยภูมิได้รับการพัฒนาโครงสร้างพื้นฐานและออกโฉนดที่ดินแปลงใหม่แล้วเสร็จ โดยเจ้าของที่ดิน 30 ราย ยินดีเสียสละที่ดินของตนให้กับโครงการฯ หากคิดเป็นมูลค่าประมาณเกือบ 48 ล้านบาท ค่าที่ดินสร้างถนน 18.925 ล้านบาท และที่ดินจัดหาประโยชน์ 29.075 ล้านบาท เพื่อให้เกิดการพัฒนาที่ดินและโครงข่ายคมนาคมขนส่งที่สะดวก ซึ่งกรมโยธาธิการและผังเมืองได้จัดสรรงบประมาณประจำปี พ.ศ. 2558 - 2559 จำนวน 27.54 ล้านบาท สำหรับก่อสร้างถนนโครงการฯ ตามผังเมือง ดำเนินการแล้วเสร็จ เมื่อวันที่ 3 มิถุนายน 2560 และโครงการใช้เงินที่ดินปันส่วนของเจ้าของที่ดินสนับสนุนค่าก่อสร้างถนนสายรอง จำนวน 18.054 ล้านบาท และขยายเขตไฟฟ้าเขตประปา อีก 2.751 ล้านบาท ซึ่งแล้วเสร็จทั้งหมดเมื่อวันที่ 25 พฤษภาคม 2566 และได้เปิดเป็นทางสาธารณะให้ประชาชนใช้สัญจร ทำให้เกิดความสะดวกปลอดภัยสามารถเข้าถึงที่ดินทุกแปลงและมีส่วนช่วยกระตุ้นเศรษฐกิจในพื้นที่ถือเป็นประโยชน์กับจังหวัดชัยภูมิอย่างยิ่ง
ทั้งนี้ ในพิธีเปิดถนนโครงการจัดรูปที่ดินเพื่อพัฒนาพื้นที่บริเวณเทศบาลเมืองชัยภูมิได้มีการมอบเกียรติบัตรเพื่อขอบคุณเจ้าของที่ดิน จำนวน 34 คน ผู้ทรงคุณวุฒิ จำนวน 5 คน และหน่วยงานที่สนับสนุน จำนวน 4 หน่วยงาน ได้แก่ การประปาส่วนภูมิภาค สาขาชัยภูมิ การไฟฟ้าส่วนภูมิภาคจังหวัดชัยภูมิ สำนักงานที่ดินจังหวัดชัยภูมิ และ เทศบาลเมืองชัยภูมิ โดยภายหลังเสร็จสิ้นพิธีฯ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอนันต์ นาคนิยม ผู้ว่าราชการจังหวัดชัยภูมิ นายธีวรา วิตนากร นายกเทศมนตรีเมืองชัยภูมิ และผู้แทนเจ้าของที่ดิน ได้ร่วมกันต่อจิ๊กซอว์บนเวที เพื่อเป็นการแสดงถึงความร่วมมือ จากทุกภาคส่วนสู่ความสำเร็จการจัดรูปที่ดินฯ ในครั้งนี้ด้วย

ที่มา : https://www.thaigov.go.th/news/contents/details/82179