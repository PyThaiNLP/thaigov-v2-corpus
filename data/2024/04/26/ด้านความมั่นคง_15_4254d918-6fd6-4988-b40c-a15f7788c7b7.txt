รัฐบาลไทย-ข่าวทำเนียบรัฐบาล-ชาวบ้านร้องเรียนเล่นไฮโลส่งเสียงดัง พ่อเมืองสั่งจับทันที ผู้ว่าฯ นครพนม สั่งฝ่ายปกครองบุกจับกุมนักพนันลักลอบเล่นไฮโล หลังประชาชนร้องเรียนพฤติกรรมมั่วสุมและส่งเสียงดัง 


วันศุกร์ที่ 26 เมษายน 2567
26/04/2567
พิมพ์
ชาวบ้านร้องเรียนเล่นไฮโลส่งเสียงดัง พ่อเมืองสั่งจับทันที ผู้ว่าฯ นครพนม สั่งฝ่ายปกครองบุกจับกุมนักพนันลักลอบเล่นไฮโล หลังประชาชนร้องเรียนพฤติกรรมมั่วสุมและส่งเสียงดัง
ผู้ว่าฯ นครพนม สั่งฝ่ายปกครองบุกจับกุมนักพนันลักลอบเล่นไฮโล หลังประชาชนร้องเรียนพฤติกรรมมั่วสุมและส่งเสียงดัง เน้นย้ำหากพบเบาะแสการกระทำความผิด สามารถแจ้งข้อมูลได้ที่สายด่วนศูนย์ดำรงธรรม 1567 ตลอด 24 ชั่วโมง
วันนี้ (26 เม.ย. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้รับเรื่องร้องเรียนจากประชาชนผ่านศูนย์ดำรงธรรมอำเภอว่า มีการลักลอบเล่นการพนันที่กระท่อมนาท้ายหมู่บ้าน บ.ดงสว่าง ม.7 ต.บ้านผึ้ง อ.เมืองนครพนม จ.นครพนม ซึ่งนักพนันกลุ่มนี้ มักจับกลุ่มเล่นการพนันกันอยู่เป็นประจำทุกวัน และมีพฤติการณ์ส่งเสียงดังรบกวนผู้ที่พักอาศัยอยู่ในพื้นที่บริเวณบ้านใกล้เรือนเคียงเป็นอย่างมาก ซึ่งหลักจากทราบเรื่อง ตนได้สั่งการให้ นายสมศักดิ์ บุญจันทร์ นายอำเภอเมืองนครพนม ปลัดอำเภอกลุ่มงานความมั่นคง สมาชิกกองอาสารักษาดินแดนอำเภอเมืองนครพนมที่ 3 บูรณาการร่วมกับ ปกครองจังหวัดนครพนม นำกำลังลงพื้นที่เข้าตรวจสอบทันที โดยสามารถจับกุมนักพนันได้ 26 ราย พร้อมด้วยของกลางที่ใช้ในการเล่นการพนัน
นายวันชัย จันทร์พร ผู้ว่าราชการจังหวัดนครพนม กล่าวว่า หลังจากที่เจ้าหน้าที่ได้เดินทางไปถึงกระท่อมนาท้ายหมู่บ้าน บ.ดงสว่าง ม.7 ต.บ้านผึ้ง อ.เมืองนครพนม จ.นครพนม (จุดเกิดเหตุ) พบกลุ่มนักพนันกำลังนั่งจับกลุ่มเล่นการพนันอยู่บริเวณดังกล่าวจริง จึงได้แสดงตัวเป็นเจ้าพนักงานเพื่อขอทำการตรวจสอบ เมื่อกลุ่มนักพนันเห็นว่าเป็นเจ้าหน้าที่จึงได้แสดงท่าทีตกใจ วิ่งหนีไปคนละทิศคนละทาง เจ้าหน้าที่จึงวิ่งไล่ติดตาม และสามารถควบคุมตัวเอาไว้ได้ทั้งหมด
นายวันชัย จันทร์พร ผู้ว่าราชการจังหวัดนครพนม กล่าวต่อว่า หลังจากควบคุมตัวผู้กระทำความผิดไว้ได้ เจ้าหน้าที่ได้ทำการตรวจสอบโดยละเอียด ผลปรากฏพบกลุ่มนักพนัน จำนวน 26 ราย พร้อมด้วยของกลางที่ใช้ในการเล่นการพนัน ประกอบด้วย 1. แผ่นบอกแต้ม จำนวน 1 ผืน 2. จานไฮโลพร้อมฝาครอบ จำนวน 1 ชุด 3. ลูกเต๋าไฮโลสีขาวขุ่น จำนวน 3 ลูก และ 4. ธนบัตร ฉบับละ 100 บาท จำนวน 2 ฉบับ รวมเป็นเงินทั้งสิ้น 200 บาท โดยของกลางทั้งหมดวางอยู่บริเวณจุดเกิดเหตุ สอบถามกลุ่มนักพนันทั้ง 26 ราย ทั้งหมดให้การยอมรับกับเจ้าหน้าที่ว่า พวกตนได้ลักลอบเล่นการพนัน (ไฮโล) เพื่อเอาทรัพย์สินกันจริง เจ้าหน้าที่เห็นว่าการกระทำดังกล่าวเป็นความผิด จึงแจ้งข้อกล่าวหา “ร่วมกันลักลอบเล่นการพนัน (ไฮโล) พนันเอาทรัพย์สินกันโดยผิดกฎหมาย” และทำการจับกุมพร้อมทั้งแจ้งสิทธิ์ที่ผู้ถูกจับจะได้รับให้ผู้ถูกจับทราบถึงสิทธิ์ จากนั้นจึงได้นำตัวผู้ถูกจับพร้อมของกลางทั้งหมดมาที่กองร้อยอาสารักษาดินแดนอำเภอเมืองนครพนม ที่ 3 เพื่อทำบันทึกการจับกุม/ถ่ายภาพ จากนั้นนำตัวผู้กระทำความผิดทั้ง 26 ราย พร้อมของกลางทั้งหมด ส่งพนักงานสอบสวน สภ.เมืองนครพนม เพื่อดำเนินคดีตามกฎหมายต่อไป
“จังหวัดนครพนมได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มั่นคงสงบเรียบร้อย มีความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างจริงจังและต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง” นายวันชัย ฯ กล่าวเน้นย้ำในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82225