รัฐบาลไทย-ข่าวทำเนียบรัฐบาล-กรมการจัดหางาน ลุยตรวจ “ประตูน้ำ” กวาดล้างคนต่างชาติทำงานผิดกฎหมาย


วันศุกร์ที่ 26 เมษายน 2567
26/04/2567
พิมพ์
กรมการจัดหางาน ลุยตรวจ “ประตูน้ำ” กวาดล้างคนต่างชาติทำงานผิดกฎหมาย
เมื่อวันที่ 25 เมษายน 2567 นายสมชาย มรกตศรีวรรณ อธิบดีกรมการจัดหางาน สั่งการกองทะเบียนจัดหางานกลางและคุ้มครองคนหางาน ลงพื้นที่ย่านประตูน้ำ ตรวจสอบการทำงานของคนต่างชาติทำงานผิดกฎหมาย ตามเบาะแสพลเมืองดี
นายสมชายฯ เปิดเผยว่า กรมการจัดหางาน โดยกองทะเบียนจัดหางานกลางและคุ้มครองคนหางาน บูรณาการร่วมกับกองบังคับการตรวจคนเข้าเมือง 1 ตรวจสอบการทำงานของคนต่างชาติที่ลักลอบทำงานอย่างไม่ถูกต้องตามกฎหมาย ณ ตลาดประตูน้ำ ซอยราชปรารภ 1 ถนนราชปรารภ แขวงถนนพญาไท เขตราชเทวี กรุงเทพมหานคร หลังได้รับเบาะแสจากพลเมืองดีกรมการจัดหางานไม่นิ่งนอนใจ เร่งลงพื้นที่ตรวจสอบ จากการลงพื้นที่พบคนลักษณะคล้ายคนต่างชาติหลายราย กำลังทำงานขายของบริเวณหน้าร้านขายกระเป๋า ร้านขายรองเท้า และร้านขายเสื้อผ้า จึงแสดงตัวขอตรวจสอบเอกสารประจำตัว พบเป็นคนสัญชาติเมียนมา 12 ราย และสัญชาติลาว 1 ราย รวมทั้งสิ้น 13 ราย ในจำนวนนี้กระทำความผิดตามพระราชบัญญัติคนเข้าเมือง พ.ศ.2522 ข้อหาเป็นคนต่างด้าวอยู่ในราชอาณาจักรโดยไม่ได้รับอนุญาต 5 ราย และกระทำความผิดตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม ข้อหาเป็นคนต่างด้าวทำงานนอกเหนือจากที่มีสิทธิจะทำได้ 8 ราย จึงควบคุมตัวทั้งหมดส่งพนักงานสอบสวนสถานีตำรวจนครบาลพญาไท เพื่อดำเนินคดีตามกฎหมาย
“ขอขอบคุณพลเมืองดีทุกท่านที่ร่วมแจ้งเบาะแสมาที่กรมการจัดหางาน เราบังคับใช้กฎหมายอย่างจริงจัง หากตรวจสอบพบมีความผิดจริงจะดำเนินคดีโดยไม่มีข้อยกเว้น โดยคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว
ทั้งนี้ สามารถแจ้งเบาะแสมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/82205