รัฐบาลไทย-ข่าวทำเนียบรัฐบาล-SME D Bank ขานรับนโยบายรัฐ ปรับลดดอกเบี้ย MRR 0.25%  แถมเสิร์ฟสินเชื่อช่วยผ่อนหนักเป็นเบา คู่เติมแกร่งครบวงจรผ่านแพลตฟอร์ม “DX”


วันศุกร์ที่ 26 เมษายน 2567
26/04/2567
พิมพ์
SME D Bank ขานรับนโยบายรัฐ ปรับลดดอกเบี้ย MRR 0.25%  แถมเสิร์ฟสินเชื่อช่วยผ่อนหนักเป็นเบา คู่เติมแกร่งครบวงจรผ่านแพลตฟอร์ม “DX”
SME D Bank ขานรับนโยบายรัฐบาล ประกาศปรับลดอัตราดอกเบี้ย MRR ลง 0.25% ต่อปี เป็นระยะเวลา 6 เดือน มีผลตั้งแต่  1 พ.ค. 67 เป็นต้นไป พร้อมเสิร์ฟสินเชื่อ “SME Refinance” อัตราดอกเบี้ยถูกพิเศษ คงที่ปีแรกเพียง 2.99% ต่อปี
SME D Bank ขานรับนโยบายรัฐบาล ประกาศปรับลดอัตราดอกเบี้ย MRR ลง 0.25% ต่อปี เป็นระยะเวลา 6 เดือน มีผลตั้งแต่  1 พ.ค. 67 เป็นต้นไป พร้อมเสิร์ฟสินเชื่อ “SME Refinance” อัตราดอกเบี้ยถูกพิเศษ คงที่ปีแรกเพียง 2.99% ต่อปี ช่วยลดภาระ ผ่อนหนักเป็นเบา ควบคู่พัฒนาเสริมแกร่งธุรกิจ จบครบในจุดเดียวที่แพลตฟอร์ม “DX”
นายประสิชฌ์ วีระศิลป์ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เผยว่า ตามที่สมาคมสถาบันการเงินของรัฐ มีมติร่วมกันให้สถาบันการเงินสมาชิกปรับลดอัตราดอกเบี้ย ตามนโยบายรัฐบาลของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เพื่อช่วยเหลือลูกค้ารายย่อย และลูกค้ากลุ่มเปราะบาง โดย SME D Bank พร้อมขานรับนโยบาย ปรับลดอัตราดอกเบี้ยเงินกู้ สำหรับลูกค้ารายย่อยชั้นดี (MRR) 0.25% ต่อปี จากเดิม 8.05% ต่อปี ลดลงเหลือ 7.80% ต่อปี เป็นระยะเวลา 6 เดือน เริ่มมีผลตั้งแต่วันที่ 1 พฤษภาคม 2567 เป็นต้นไป  เพื่อช่วยลดภาระให้แก่ผู้ประกอบการ โดยเฉพาะกลุ่มเปราะบาง อีกทั้งช่วยกระตุ้นการขับเคลื่อนเศรษฐกิจโดยรวมในช่วงที่ยังมีปัจจัยท้าทายจากทั้งภายในและภายนอกประเทศ
นอกจากนี้  SME D Bank ยังมีบริการ “เติมทุนคู่พัฒนา” ช่วยให้ผู้ประกอบการเอสเอ็มอี ลดภาระค่าใช้จ่าย และมีสภาพคล่องเพียงพอ รวมถึง เสริมศักยภาพธุรกิจให้แข็งแกร่งสามารถปรับตัว เดินหน้าธุรกิจเติบโตอย่างยั่งยืน โดย “ด้านการเงิน” ผ่านผลิตภัณฑ์สินเชื่อครอบคลุมทุกกลุ่มธุรกิจ เช่น สินเชื่อ “SME Refinance” ช่วยผู้ประกอบการเอสเอ็มอี ลดต้นทุนการเงิน ผ่อนหนักเป็นเบา เดินหน้าธุรกิจได้ต่อเนื่อง อัตราดอกเบี้ยคงที่ ปีแรกเพียง 2.99% ต่อปี วงเงินกู้ 5 - 50 ล้านบาท ผ่อนนานสูงสุดถึง 15 ปี และปลอดชำระเงินต้น 12 เดือน
พร้อมกับ “ด้านการพัฒนา” ผ่านแพลตฟอร์มอัจฉริยะ “DX by SME D Bank” (dx.smebank.co.th)  บูรณาการหน่วยงานภาครัฐ เอกชน สถาบันการศึกษากว่า 50 แห่ง มอบบริการเสริมแกร่งธุรกิจให้แก่ผู้ประกอบการเอสเอ็มอี ตอบครบจบทุกความต้องการในจุดเดียว ในรูปแบบ SMEs Total Solution Center มีทั้งความรู้จำเป็นกับการดำเนินธุรกิจ ที่ปรึกษาธุรกิจ ช่วยขยายตลาด เพิ่มรายได้ ตรวจสุขภาพธุรกิจ Business Health Check เป็นต้น  พร้อมรับสิทธิประโยชน์ SME D Privilege มากมาย สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/82221