รัฐบาลไทย-ข่าวทำเนียบรัฐบาล-นายกฯ พร้อมถวายการต้อนรับการเสด็จพระราชดำเนินเยือนประเทศไทยอย่างเป็นทางการของสมเด็จพระราชาธิบดีฮาจี ฮัซซานัล บลเกียะฮ์ มูอิซซัดดิน วัดเดาละฮ์ แห่งบรูไนดารุสซาลาม ในฐานะแขกของรัฐบาล


วันศุกร์ที่ 26 เมษายน 2567
นายกฯ พร้อมถวายการต้อนรับการเสด็จพระราชดำเนินเยือนประเทศไทยอย่างเป็นทางการของสมเด็จพระราชาธิบดีฮาจี ฮัซซานัล บลเกียะฮ์ มูอิซซัดดิน วัดเดาละฮ์ แห่งบรูไนดารุสซาลาม ในฐานะแขกของรัฐบาล
นายกฯ พร้อมถวายการต้อนรับการเสด็จพระราชดำเนินเยือนประเทศไทยอย่างเป็นทางการของสมเด็จพระราชาธิบดีฮาจี ฮัซซานัล บลเกียะฮ์ มูอิซซัดดิน วัดเดาละฮ์ แห่งบรูไนดารุสซาลาม ในฐานะแขกของรัฐบาล
วันนี้ (26 เมษายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีกำหนดการรับเสด็จฯ เยือนประเทศไทยอย่างเป็นทางการของสมเด็จพระราชาธิบดีฮาจี ฮัซซานัล บลเกียะฮ์ มูอิซซัดดิน วัดเดาละฮ์ (His Majesty Sultan Haji Hassanal Bolkiah Mu’izzaddin Waddaulah) แห่งบรูไนดารุสซาลาม ในฐานะแขกของรัฐบาล ตามคำกราบบังคมทูลเชิญของนายกรัฐมนตรี ระหว่างวันที่ 28-29 เมษายน 2567 โดยมีเจ้าชายอับดุล มาตินแห่งบรูไนดารุสซาลาม (His Royal Highness Prince Abdul Mateen of Brunei) โดยเสด็จด้วย
โฆษกประจำสำนักนายกรัฐมนตรีกล่าวว่า การเสด็จฯ เยือนประเทศไทยอย่างเป็นทางการในครั้งนี้ ในวันที่ 29 เมษายน 2567 สมเด็จพระราชาธิบดี แห่งบรูไนดารุสซาลามทรงมีกำหนดเข้าเฝ้าพระบาทสมเด็จพระเจ้าอยู่หัวและสมเด็จพระนางเจ้าสุทิดาฯ พระบรมราชินี ตลอดจนทรงเข้าร่วมการหารือทวิภาคีกับนายกรัฐมนตรีที่ทำเนียบรัฐบาล ทรงร่วมเป็นสักขีพยานในพิธีลงนามเอกสารความร่วมมือระหว่างหน่วยงานต่าง ๆ ของประเทศไทยกับบรูไนดารุสซาลามรวม 2 ฉบับ และทรงเข้าร่วมงานถวายเลี้ยงพระกระยาหารกลางวัน ซึ่งนายกรัฐมนตรีเป็นเจ้าภาพ ณ ทำเนียบรัฐบาล
ทั้งนี้ ไทยและบรูไนดารุสซาลามสถาปนาความสัมพันธ์ทางการทูตเมื่อวันที่ 1 มกราคม 2527 การเสด็จพระราชดำเนินเยือนประเทศไทยอย่างเป็นทางการครั้งนี้เป็นเหตุการณ์สำคัญในช่วงการเฉลิมฉลองการครบรอบ 40 ปี ของการสถาปนาความสัมพันธ์ทางการทูตระหว่างทั้งสองประเทศ รวมถึงเป็นการเสด็จฯ เยือนประเทศไทยอย่างเป็นทางการในรอบ 12 ปี อีกด้วย
“การเสด็จฯ เยือนประเทศไทยอย่างเป็นทางการของสมเด็จพระราชาธิบดีแห่งบรูไนดารุสซาลาม จะเป็นโอกาสในการขยายความร่วมมือในด้านต่าง ๆ เพื่อประโยชน์ร่วมกันของทั้งสองประเทศ โดยเฉพาะด้านการค้า การลงทุน อุตสาหกรรมฮาลาล การท่องเที่ยว เศรษฐกิจดิจิทัล และความสัมพันธ์ในระดับประชาชน รวมทั้งกระชับความร่วมมือในระดับภูมิภาค และแลกเปลี่ยนความเห็นในประเด็นระหว่างประเทศที่สำคัญ” นายชัย กล่าว

ที่มา : https://www.thaigov.go.th/news/contents/details/82210