รัฐบาลไทย-ข่าวทำเนียบรัฐบาล-​กรมการจัดหางาน เตือนอย่าหลงเชื่อข่าวลวง เปิดขึ้นทะเบียนแรงงานข้ามชาติผิดกฎหมาย


วันอังคารที่ 30 เมษายน 2567
30/04/2567
พิมพ์
​กรมการจัดหางาน เตือนอย่าหลงเชื่อข่าวลวง เปิดขึ้นทะเบียนแรงงานข้ามชาติผิดกฎหมาย
อธิบดีกรมการจัดหางาน ย้ำเตือนนายจ้าง/สถานประกอบการ อย่าหลงเชื่อข่าวลืออ้างเปิดขึ้นทะเบียนแรงงานข้ามชาติ  หากพบการจ้างแรงงานผิดกฎหมาย มีความผิดทั้งนายจ้างและลูกจ้าง
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้รับการสอบถามจากนายจ้าง สถานประกอบการและแรงงานต่างชาติหลายรายผ่านกล่องข้อความทางสื่อโซเชียลมีเดียของกรมการจัดหางาน และสายด่วนกรมการจัดหางาน โทร. 1694 ว่า “กระทรวงแรงงานเตรียมเปิดขึ้นทะเบียนแรงงานต่างชาติ ที่มีสถานะไม่ถูกต้องตามกฎหมาย ในเร็ว ๆ นี้” เพื่อไม่ให้เกิดความสับสน กรมการจัดหางานจึงขอยืนยันว่า ข่าวลือดังกล่าวไม่เป็นความจริง ปัจจุบันกรมการจัดหางานยังไม่มีนโยบายเปิดขึ้นทะเบียนแรงงานต่างชาติ ที่มีสถานะไม่ถูกต้องตามกฎหมาย และหากตรวจสอบพบการจ้างแรงงานผิดกฎหมายจะดำเนินคดีโดยไม่มีข้อยกเว้นทั้งนายจ้างและลูกจ้าง โดยนายจ้าง/สถานประกอบการที่ต้องการจ้างแรงงานต่างชาติ สามารถดำเนินการตามกระบวนการนำคนต่างชาติเข้ามาทำงานตามระบบ MOU ซึ่งมี 2 วิธี คือนายจ้างดำเนินการด้วยตนเอง หรือให้บริษัทนำคนต่างด้าวมาทำงานในประเทศเป็นผู้ดำเนินการให้
“ตามพรก.การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว
ทั้งนี้ สามารถสอบถามข้อมูลและวิธีการจ้างแรงงานต่างชาติอย่างถูกต้องตามกฎหมายได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/82406