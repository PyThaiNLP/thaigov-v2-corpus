รัฐบาลไทย-ข่าวทำเนียบรัฐบาล-สมเด็จพระสังฆราช เสด็จเป็นองค์ประธานพิธีสวดพระปริตรและเจริญพระพุทธมนต์ถวายพระพร สมเด็จพระเจ้าลูกยาเธอ เจ้าฟ้าทีปังกรรัศมีโชติ ฯ เนื่องในโอกาสวันคล้ายวันประสูติ 29 เมษายน 2567


วันอังคารที่ 30 เมษายน 2567
30/04/2567
พิมพ์
สมเด็จพระสังฆราช เสด็จเป็นองค์ประธานพิธีสวดพระปริตรและเจริญพระพุทธมนต์ถวายพระพร สมเด็จพระเจ้าลูกยาเธอ เจ้าฟ้าทีปังกรรัศมีโชติ ฯ เนื่องในโอกาสวันคล้ายวันประสูติ 29 เมษายน 2567
สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธานพิธีสวดพระปริตรและเจริญพระพุทธมนต์ถวายพระพร สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เนื่องในโอกาสวันคล้ายวันประสูติ 29 เมษายน 2567
เมื่อวันที่ 29 เมษายน 2567 เวลา 17.00 น. สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จลงพระอุโบสถ วัดราชบพิธสถิตมหาสีมาราม พร้อมด้วยคณะสงฆ์วัดราชบพิธ ทรงเป็นประธานในการสวดพระปริตรและเจริญพระพุทธมนต์ถวายพระพร สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เนื่องในโอกาสวันคล้ายวันประสูติ 29 เมษายน 2567 โดยมี นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร. วันดี กุญชรยาคง จุลเจริญ นายกสมาคมแม่บ้านมหาดไทย นายเชษฐา โมสิกรัตน์ รองปลัดกระทรวงมหาดไทยด้านบริหาร คณะผู้ตรวจราชการกระทรวงมหาดไทย ที่ปรึกษาระดับกระทรวง ผู้บริหารกรมและหน่วยงานรัฐวิสาหกิจในสังกัดกระทรวงมหาดไทย นางชุลีพร เตรัตน์ นางนงลักษณ์ ซุ้นหั้ว นางอรจิรา ศิริมงคล อุปนายกสมาคมแม่บ้านมหาดไทย ข้าราชการ พนักงานรัฐวิสาหกิจ คณะกรรมการสมาคมแม่บ้านมหาดไทย และพุทธศาสนิกชน ร่วมพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า เนื่องในโอกาสอันเป็นมงคลที่สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร ทรงเจริญพระชนมายุครบ 19 พรรษา ในวันที่ 29 เมษายน 2567 กระทรวงมหาดไทยร่วมกับสำนักงานพระพุทธศาสนาแห่งชาติและมหาเถรสมาคม จัดพิธีสวดพระปริตรและเจริญพระพุทธมนต์เพื่อถวายเป็นพระกุศลและถวายพระพร ส่วนกลาง ณ วัดราชบพิธสถิตมหาสีมาราม และส่วนภูมิภาค ณ วัดที่เจ้าคณะจังหวัด และเจ้าคณะอำเภอ ร่วมกับผู้ว่าราชการจังหวัด และนายอำเภอ ทั่วประเทศ
“สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร ทรงเป็นพระราชโอรสของพระบาทสมเด็จพระเจ้าอยู่หัว ผู้ทรงมีความมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว โดยทรงอุทิศพระองค์ปฏิบัติพระกรณียกิจนานัปการ ด้วยพระวิริยะอุตสาหะเพื่อบำบัดทุกข์ บำรุงสุขแก่พสกนิกรชาวไทย โดยเฉพาะอย่างยิ่งทรงปฏิบัติพระกรณียกิจโครงการจิตอาสา "เราทำความดี ด้วยหัวใจ" เพื่อเป็นแบบอย่างในการพัฒนาสภาพแวดล้อม และความเป็นอยู่ของชุมชนให้ดีขึ้น เป็นแบบอย่างแก่ประชาชนทุกหมู่เหล่าในการสมัครใจช่วยเหลือผู้อื่น ยอมเสียสละเวลา แรงกาย แรงใจ และสติปัญญา ในการทำงานที่เป็นสาธารณประโยชน์ โดยไม่หวังสิ่งใดตอบแทน รวมทั้งเสด็จแทนพระองค์ ไปในการพระราชพิธีทรงบำเพ็ญพระราชกุศลถวายผ้าพระกฐิน ณ พระอารามต่าง ๆ ในกรุงเทพมหานคร และจังหวัดปริมณฑล นอกจากนี้ พระองค์ทรงสนพระทัยในบวรพระพุทธศาสนา โดยได้เสด็จไปยังพระอารามต่าง ๆ เพื่อทรงบำเพ็ญพระกุศล อีกทั้งยังได้ทรงสนทนาธรรมกับ "เจ้าพระคุณ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก" เป็นการส่วนพระองค์ อยู่เป็นเนืองนิตย์ ในฐานะพุทธศาสนิกชนที่ดีของบวรพระพุทธศาสนา” นายสุทธิพงษ์ฯ กล่าวเพิ่มเติม

ที่มา : https://www.thaigov.go.th/news/contents/details/82374