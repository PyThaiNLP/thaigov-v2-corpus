รัฐบาลไทย-ข่าวทำเนียบรัฐบาล-"วราวุธ" รมว.พม. นำคณะ ร่วมเวที UN ประชุม กมธ.ประชากรและการพัฒนาแห่งสหประชาชาติ สมัยที่ 57 (CPD 57) ขึ้นเวที เผยวิกฤตประชากร


วันอังคารที่ 30 เมษายน 2567
"วราวุธ" รมว.พม. นำคณะ ร่วมเวที UN ประชุม กมธ.ประชากรและการพัฒนาแห่งสหประชาชาติ สมัยที่ 57 (CPD 57) ขึ้นเวที เผยวิกฤตประชากร
"วราวุธ" รมว.พม. นำคณะ ร่วมเวที UN ประชุม กมธ.ประชากรและการพัฒนาแห่งสหประชาชาติ สมัยที่ 57 (CPD 57) ขึ้นเวที เผยวิกฤตประชากร
เมื่อวันที่  29 เมษายน 2567 เวลา 09.30 น.(ตามเวลาท้องถิ่น) ที่นครนิวยอร์ก สหรัฐอเมริกา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  พร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ และคณะผู้แทนไทย เดินทางถึงสํานักงานใหญ่ สหประชาชาติ นครนิวยอร์ก สหรัฐอเมริกา เข้าร่วมการประชุมคณะกรรมาธิการประชากรและการพัฒนาแห่งสหประชาชาติ สมัยที่ 57 (CPD 57) ระหว่างวันที่ 29 เมษายน – 3 พฤษภาคม 2567 เพื่อกล่าวถ้อยแถลง Country Statement เรื่อง ประชากรและการพัฒนา ในนามประเทศไทย  ทั้งนี้ กระทรวง พม. ได้ทำเวิร์คช็อปเมื่อวันที่ 7 มีนาคม 2567 เป็นการประชุมเชิงปฏิบัติการระดับชาติ "พัฒนาความมั่นคงครอบครัวไทย ผ่านพ้นภัยวิกฤตประชากร" พร้อมจัดทำรายงานสมุดปกขาว ข้อเสนอเชิงนโนบาย วิกฤตประชากรและสังคมสูงวัย ซึ่งได้รับการเห็นชอบจากคณะรัฐมนตรีเมื่อวันที่ 9 เมษายน 2567 และวันนีั (29 เม.ย. 67) นายวราวุธ ศิลปอาชา รมว.พม. ในฐานะผู้แทนรัฐบาลไทย และหัวหน้าคณะผู้แทนไทย จะได้นำเสนอในที่ประชุมสหประชาติว่าประเทศไทยมีแผนในการรับมือกับปัญหาประชากรอย่างไร
นายวราวุธ กล่าวว่า การเดินทางมาประชุมครั้งนี้ นอกจากตนจะเป็นตัวแทนของประเทศไทยแล้ว ตนยังทำหน้าที่เป็นตัวแทนของประเทศไทยในภูมิภาคเอเชียแปซิฟิกกว่า 70 ประเทศ รวมถึงประเทศนิวซีแลนด์ วานูอาตู หมู่เกาะโซโลมอน หรือแม้แต่รัสเซีย รวมทั้งเซนทรัลเอเชีย อย่างเช่น ทาจิกิสถาน คาซัคสถาน เป็นต้น นับว่าเป็นครั้งแรกที่ประเทศไทยได้มีโอกาสเป็นตัวแทนของภูมิภาคเอเชียแปซิฟิก เข้าร่วมการประชุมที่มีความสำคัญต่ออนาคตของโลก และที่สำคัญการประชุมครั้งนี้ เป็นการประชุมครั้งที่ 57 และยังเป็นการเฉลิมฉลองการครบรอบ 30 ปี ของการจัดประชุมครั้งแรกที่ประเทศอียิปต์ ดังนั้น จะมีความสำคัญในส่วนของเนื้อหาและสารัตถะที่จะนำเสนอมากพอสมควร เพราะว่าเราจะแสดงให้เห็นว่าประเทศไทยได้เตรียมความพร้อม และมีแนวโน้มที่จะแก้ไขปัญหาประชากรอย่างไร นอกจากนี้ จะมีการเสวนาร่วมกับอีกหลายๆ ประเทศ โดยเฉพาะในระดับรัฐมนตรี ซึ่งตนจะขึ้นร่วมเสวนาในนามของประเทศไทยด้วยเช่นกัน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สหประชาชาติ #วิกฤตประชากร

ที่มา : https://www.thaigov.go.th/news/contents/details/82381