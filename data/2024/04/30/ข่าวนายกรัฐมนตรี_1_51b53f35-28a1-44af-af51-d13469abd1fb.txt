รัฐบาลไทย-ข่าวทำเนียบรัฐบาล-นายกฯ หารือประธานหัวเว่ย เอเชีย-แปซิฟิก ยืนยันลงทุนในไทยต่อเนื่อง พร้อมสนับสนุนนโยบายรัฐบาล เพื่อนำไปสู่เศรษฐกิจที่ขับเคลื่อนด้วยดิจิทัล


วันอังคารที่ 30 เมษายน 2567
นายกฯ หารือประธานหัวเว่ย เอเชีย-แปซิฟิก ยืนยันลงทุนในไทยต่อเนื่อง พร้อมสนับสนุนนโยบายรัฐบาล เพื่อนำไปสู่เศรษฐกิจที่ขับเคลื่อนด้วยดิจิทัล
นายกฯ หารือประธานหัวเว่ย เอเชีย-แปซิฟิก ยืนยันลงทุนในไทยต่อเนื่อง พร้อมสนับสนุนนโยบายรัฐบาล เพื่อนำไปสู่เศรษฐกิจที่ขับเคลื่อนด้วยดิจิทัล
วันนี้ (30 เมษายน 2567) เวลา 14.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายไซมอน หลิน (Mr. Simon Lin) ประธานกรรมการบริษัท หัวเว่ย ประจำภูมิภาคเอเชีย-แปซิฟิก เข้าเยี่ยมคารวะนายเศรษฐา ทวีสิน นายกรัฐมนตรี โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญการหารือดังนี้
นายกรัฐมนตรียินดีกับ Huawei สำหรับความสำเร็จในการจัดงาน Digital and Intelligent APAC Congress 2024 ณ กรุงเทพฯ ระหว่างวันที่ 29-30 เมษายน 2567 พร้อมกล่าวชื่นชมว่า Huawei นับเป็นหนึ่งในบริษัทชั้นนำแนวหน้าของโลกด้านเทคโนโลยีสารสนเทศ และนวัตกรรมดิจิทัล ซึ่งหวังว่า Huawei จะขยายความร่วมมือด้านการลงทุน และความร่วมมือด้านดิจิทัลกับภาครัฐ และเอกชนไทย อย่างใกล้ชิดต่อไป
ประธานกรรมการบริษัทหัวเว่ยฯ ยินดีที่ได้มาเข้าเยี่ยมคารวะนายกรัฐมนตรีในวันนี้ เพื่อติดตามประเด็นที่นายกรัฐมนตรีได้หารือกับประธานบริษัท หัวเว่ย ระหว่างการเยือนจีนอย่างเป็นทางการเมื่อปีที่แล้ว ซึ่งบริษัทหัวเว่ยฯ ชื่นชมศักยภาพไทยที่พัฒนาอย่างต่อเนื่องด้านเทคโนโลยีดิจิทัล พร้อมกันนี้ ได้ทำงานอย่างแข็งขันในการกระชับความร่วมมือกับไทยในการพัฒนาโครงสร้างพื้นฐานดิจิทัล พัฒนาระบบ Cloud ส่งเสริมการพัฒนาเมืองอัจฉริยะและปลอดภัย การพัฒนาบุคลากรในภาคการศึกษา รวมถึงพัฒนาระบบนิเวศ เพื่อนำไปสู่เศรษฐกิจที่ขับเคลื่อนด้วยดิจิทัล
ทั้งสองฝ่ายยังหารือถึงความร่วมมือด้านการลงทุน ประธานกรรมการบริษัทหัวเว่ยฯ เน้นย้ำว่า บริษัทฯ ยืนยันให้ความสำคัญกับประเทศไทย และจะยังคงลงทุนในไทยต่อเนื่อง พร้อมร่วมมืออย่างใกล้ชิดกับรัฐบาล ทั้งเรื่องรัฐบาลดิจิทัล การนำเทคโนโลยีดิจิทัล และ AI มาใช้ประโยชน์ในชีวิตประจำวัน รวมไปถึงการพัฒนาเมือง และการท่องเที่ยว อย่างอัจฉริยะและปลอดภัย ด้านนายกรัฐมนตรีกล่าวว่า รัฐบาลมองเห็นถึงความสำคัญของบริษัทหัวเว่ยฯ และเชื่อมั่นในความเชี่ยวชาญด้านเทคโนโลยีดิจิทัลของบริษัทฯ พร้อม ขอบคุณในความเชื่อมั่นที่บริษัทมีต่อรัฐบาล และยืนยันการขยายการลงทุนและร่วมมือกันอย่างใกล้ชิดมากขึ้นในอนาคต

ที่มา : https://www.thaigov.go.th/news/contents/details/82404