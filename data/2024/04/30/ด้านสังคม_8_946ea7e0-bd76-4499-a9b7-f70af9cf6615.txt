รัฐบาลไทย-ข่าวทำเนียบรัฐบาล-ในหลวง โปรดเกล้าฯ ให้องคมนตรีเชิญสิ่งของพระราชทานมอบแก่ผู้ประสบอัคคีภัย ชุมชนพัฒนาใหม่ คลองเตย


วันอังคารที่ 30 เมษายน 2567
ในหลวง โปรดเกล้าฯ ให้องคมนตรีเชิญสิ่งของพระราชทานมอบแก่ผู้ประสบอัคคีภัย ชุมชนพัฒนาใหม่ คลองเตย
ในหลวง โปรดเกล้าฯ ให้องคมนตรีเชิญสิ่งของพระราชทานมอบแก่ผู้ประสบอัคคีภัย ชุมชนพัฒนาใหม่ คลองเตย
วันที่ 30 เมษายน 2567 เวลา 09.00 น. พระบาทสมเด็จพระเจ้าอยู่หัว ทรงพระกรุณาโปรดเกล้า ฯ ให้ นายจรัลธาดา กรรณสูต องคมนตรี ร่วมกับมูลนิธิราชประชานุเคราะห์ ในพระบรมราชูปถัมภ์ เชิญสิ่งของพระราชทานมอบแก่ประชาชนผู้ประสบอัคคีภัย โดยมี นายโชคชัย วิเชียรชัยยะ รองปลัดกระทรวงการพัฒนาสังคมและความมั่นคงของมนุษย์ พร้อมทีม พม. หนึ่งเดียว นายชัชชาติ สิทธิพันธุ์ ผู้ว่าราชการกรุงเทพมหานคร และผู้แทนหน่วยงานที่เกี่ยวข้อง เข้าร่วม ณ ศูนย์พัฒนาเด็กก่อนวัยเรียนชุมชนพัฒนาใหม่ เขตคลองเตย กรุงเทพฯ
ในโอกาสนี้ นายจรัลธาดา กรรณสูต องคมนตรี ได้อัญเชิญพระราชกระแสให้กำลังใจ และแสดงความห่วงใยถึงผู้ประสบอัคคีภัย จากนั้นเชิญสิ่งของพระราชทาน จำนวน 47 ชุด มอบแก่ประชาชนผู้ประสบอัคคีภัย โดยนายชัชชาติ สิทธิพันธุ์ ผู้ว่าราชการกรุงเทพมหานคร กล่าวรายงานสถานการณ์อัคคีภัยและกล่าวสำนึกในพระมหากรุณาธิคุณ ภายหลังเสร็จพิธี องคมนตรีได้ลงพื้นที่สถานที่เกิดเหตุอัคคีภัยภายในชุมชนพัฒนาใหม่ (ชุมชนคั่วพริก) เขตคลองเตย กรุงเทพฯ ซึ่งเกิดเหตุเมื่อค่ำวันที่ 26 เมษายน 2567 ที่ผ่านมา
นายโชคชัย กล่าวว่า ที่ผ่านมา กระทรวง พม. โดยคณะผู้บริหาร พร้อมด้วย ทีม พม.หนึ่งเดียว ประกอบด้วย ศูนย์เร่งรัดจัดการสวัสดิภาพประชาชน (ศรส.) ศูนย์ช่วยเหลือสังคม 1300 กรมกิจการผู้สูงอายุ (ผส.) กรมพัฒนาสังคมและสวัสดิการ (พส.) กรมกิจการเด็กและเยาวชน (ดย.) และกรมส่งเสริมและพัฒนาคุณภาพชีวิตคนพิการ (พก.) รวมทั้งอาสาสมัครพัฒนาสังคมและความมั่นคงของของมนุษย์ (อพม.) ได้ร่วมกันลงพื้นที่ให้ความช่วยเหลือชาวชุมชนพัฒนาใหม่ (ชุมชนคั่วพริก) ที่ประสบอัคคีภัย ไม่ว่าจะเป็น การมอบถุงยังชีพ สิ่งของเครื่องใช้ที่จำเป็น และเสื้อผ้า การมอบเงินสงเคราะห์ผู้สูงอายุในภาวะยากลำบาก เงินสงเคราะห์ผู้มีรายได้น้อยและผู้ไร้ที่พึ่ง และเงินสงเคราะห์เด็กในครอบครัวยากจน รวมทั้งการส่งทีมนักสังคมสงเคราะห์ลงพื้นที่เยียวยาสภาพจิตใจผู้ประสบอัคคีภัย
นายโชคชัย กล่าวเพิ่มเติมว่า ในวันที่ 2 พฤษภาคม 2567 กระทรวง พม. โดย ทีม พม. หนึ่งเดียว พร้อมด้วยหน่วยงานที่เกี่ยวข้อง อาทิ กรมป้องกันและบรรเทาสาธารณภัย (ปภ.) กระทรวงมหาดไทย กระทรวงสาธารณสุข และกรุงเทพมหานคร จะลงพื้นที่ร่วมกันพูดคุยสอบถามปัญหาความเดือดร้อนและติดตามความช่วยเหลือผู้ประสบอัคคีภัย เพื่อร่วมกันวางแผนการช่วยเหลือให้พี่น้องประชาชนสามารถกลับมาใช้ชีวิตได้เป็นปกติโดยเร็วที่สุด
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ไฟไหม้ชุมชนพัฒนาใหม่ #คลองเตย

ที่มา : https://www.thaigov.go.th/news/contents/details/82392