รัฐบาลไทย-ข่าวทำเนียบรัฐบาล-”วราวุธ“ รมว.พม. เผย UNFPA-UNDP หนุน รัฐบาลไทยแก้วิกฤตประชากร เน้นย้ำ สิทธิสตรีและเด็กในมิติต่างๆ


วันอังคารที่ 30 เมษายน 2567
”วราวุธ“ รมว.พม. เผย UNFPA-UNDP หนุน รัฐบาลไทยแก้วิกฤตประชากร เน้นย้ำ สิทธิสตรีและเด็กในมิติต่างๆ
”วราวุธ“ รมว.พม. เผย UNFPA-UNDP หนุน รัฐบาลไทยแก้วิกฤตประชากร เน้นย้ำ สิทธิสตรีและเด็กในมิติต่างๆ
เมื่อวันที่  30 เมษายน 2567 (ซึ่งตรงกับช่วงค่ำวันที่ 29 เมษายน ตามเวลาท้องถิ่น) ที่นครนิวยอร์ก สหรัฐอเมริกา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ซึ่งอยู่ระหว่างเข้าร่วมการประชุมคณะกรรมาธิการประชากรและการพัฒนาแห่งสหประชาชาติ สมัยที่ 57 (CPD 57) ระหว่างวันที่ 29 เมษายน – 3 พฤษภาคม 2567 เปิดเผยว่า ในฐานะหัวหน้าคณะผู้แทนไทย และในฐานะ รมว.พม. ได้นำเสนอ ในที่ประชุมกรรมาธิการประชากรและการพัฒนาหลายมิติไม่ว่าจะเป็นเรื่องของสาธารณสุข การพัฒนาอัตราการเกิดและการเสียชีวิตที่ลดน้อยลงของเด็กแรกเกิดได้อย่างมีประสิทธิภาพ นอกจากนั้น ยังพูดถึงแผนงานโดยนำเสนอข้อเสนอเชิงนโยบาย 5x5 ฝ่าวิกฤตประชากร ในการที่จะมาช่วยแก้ปัญหาประชากรเกิดใหม่น้อย ปัญหาสังคมสูงอายุ และจะทำอย่างไรให้ประชากรมีปริมาณเพิ่มขึ้นได้ ซึ่งต้องเรียนว่า ได้รับการตอบรับเป็นอย่างดีจากหลายฝ่าย จากที่มีการนำเสนอในห้องประชุมใหญ่สหประชาชาติ
นายวราวุธ กล่าวว่า หลังจากนั้นได้มีการพูดคุยกับรัฐมนตรีด้านสังคมของประเทศอังกฤษ ตามด้วยการพบกับกองทุนประชากรแห่งสหประชาชาติ (UNFPA) ซึ่งเป็นหน่วยงานที่ดูแลเกี่ยวกับเรื่องการพัฒนาประชากรโดยตรง ซึ่งทั้งสองท่านให้ความสนใจและยืนยันว่าทำงานอย่างใกล้ชิดร่วมกับรัฐบาลไทย โดยเฉพาะอย่างยิ่งกระทรวงการพัฒนาสังคมและความมั่นคงของมนุษย์ โดยรัฐมนตรีของอังกฤษยังให้การเน้นย้ำในเรื่องสิทธิสตรีและเด็กในมิติต่างๆ ซึ่งทางกระทรวง พม. จะบริหารงานอย่างใกล้ชิดร่วมกับรัฐบาลในระดับนานาชาติต่อไป
นายวราวุธ กล่าวว่า ส่วนในช่วงบ่าย จะได้พบกับผู้นำระดับสูงของ UNDP -โครงการพัฒนาแห่งสหประชาชาติ (United Nations Development Programme) เป็นหน่วยงานสำคัญในการประสานงานความช่วยเหลือในด้านการพัฒนาของสหประชาชาติ ซึ่งให้ความสำคัญกับประเทศไทยอย่างยิ่งในหลายมิติ และความเชื่อมโยงระหว่างการเปลี่ยนแปลงของสภาพภูมิอากาศ กับการพัฒนาโครงสร้างประชากร โดยทั้งสองปัญหาดังกล่าวสามารถที่จะมีความเชื่อมโยงกันและมีผลกระทบอย่างยิ่งกับมนุษย์ ซึ่ง UNDP ให้ความสนใจ ในประเด็นเกี่ยวกับเรื่องข้อเสนอเชิงนโยบาย 5x5 ฝ่าวิกฤติประชากร และจากนี้ไปทางประเทศไทยโดยกระทรวง พม. จะทำงานร่วมกับ UNDP อย่างใกล้ชิดมากขึ้น เพื่อจะแก้ไขปัญหาโครงสร้างประชากรควบคู่กันไปกับการปรับตัวของประชากรให้เข้ากับการเปลี่ยนแปลงไปของสภาพแวดล้อมทั่วโลก โดยเฉพาะอย่างยิ่ง ที่เกิดขึ้นในประเทศไทย
นายวราวุธ กล่าวว่า นอกจากนี้ ในวันพรุ่งนี้ ตนจะขึ้นเวทีเสวนาระดับสูงในช่วงเช้า ร่วมกับรัฐมนตรีประเทศต่างๆ และเข้าร่วมกิจกรรมคู่ขนาน (Side event)ในช่วงบ่าย ซึ่งจะได้นำเสนอเพิ่มขึ้น ว่าเราจะมีแนวทางอย่างไรและทำอะไรไปแล้วบ้างต่อที่ประชุมในเวทีการอภิปรายแบบคณะ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สหประชาชาติ #วิกฤตประชากร #CPD

ที่มา : https://www.thaigov.go.th/news/contents/details/82382