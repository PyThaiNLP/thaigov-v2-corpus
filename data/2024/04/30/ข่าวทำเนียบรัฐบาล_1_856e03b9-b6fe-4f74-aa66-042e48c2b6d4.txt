รัฐบาลไทย-ข่าวทำเนียบรัฐบาล-“นฤมล” เผย บริษัท China Chengtong International Investment  บริษัทในสังกัดสำนักงบประมาณแผ่นดิน ของจีน สนใจลงทุนผลิตภัณฑ์มันสำปะหลังแบบครบวงจร และสนใจลงทุนสร้างโรงงานน้ำตาลในไทย


วันอังคารที่ 30 เมษายน 2567
30/04/2567
พิมพ์
“นฤมล” เผย บริษัท China Chengtong International Investment  บริษัทในสังกัดสำนักงบประมาณแผ่นดิน ของจีน สนใจลงทุนผลิตภัณฑ์มันสำปะหลังแบบครบวงจร และสนใจลงทุนสร้างโรงงานน้ำตาลในไทย
“นฤมล” เผย บริษัท China Chengtong International Investment  บริษัทในสังกัดสำนักงบประมาณแผ่นดิน ของจีน สนใจลงทุนผลิตภัณฑ์มันสำปะหลังแบบครบวงจร และสนใจลงทุนสร้างโรงงานน้ำตาลในไทย
วันนี้ (30 เม.ย. 67) ศาสตราจารย์นฤมล ภิญโญสินวัฒน์ ผู้แทนการค้าไทย หารือนาย Karl Liu กรรมการผู้อำนวยการฝ่ายปฏิบัติการบริษัท China Chengtong International Investment ณ ห้องรับรอง 1 ตึกบัญชาการ 1 ทำเนียบรัฐบาล ในประเด็นความร่วมมือด้านการค้าและการลงทุนในไทย
ผู้แทนการค้าไทย เปิดเผยว่า บริษัท China Chengtong International Investment เป็นบริษัทที่อยู่ในสังกัดของสำนักงบประมาณแผ่นดิน สาธารณรัฐประชาชนจีน และมีใบอนุญาตการค้าและการลงทุน รวมถึงมีกองทุนและหุ้นในรัฐวิสาหกิจของจีน เช่น ปิโตรเลียม และคมนาคม ซึ่งจากการหารือ บริษัทฯ ให้ความสนใจลงทุนในผลิตภัณฑ์มันสำปะหลังแบบครบวงจรระหว่างไทย-จีน ทั้งนี้ ในปี 2566 บริษัทฯ ได้ซื้อมันสำปะหลังจากไทยมูลค่า 1,200 ล้านดอลลาร์สหรัฐ หรือประมาณ 4.8 ล้านตัน เพื่อนำไปใช้ในด้านอุตสาหกรรมและการบริโภค อาทิ การแปรรูปไปสู่แอลกอฮอล์ที่ใช้ในอุตสาหกรรม และอาหารสัตว์ นอกจากนี้ บริษัทฯ มีความสนใจที่จะลงทุนการสร้างโรงงานน้ำตาลในไทยที่มีกำลังผลิต 6 แสนตันต่อปี และสนใจที่จะเชิญชวนนักมาลงทุนชาวจีนข้ามาทำกิจการเหมืองแร่โพแทชในไทย โดยมีความประสงค์ให้ผู้บริหาร CITIC หารือกับผู้แทนการค้าไทยอีกครั้ง ในเรื่องการลงทุนแร่โพแทชช่วงปลายเดือนพฤษภาคม 2567 นี้
ผู้แทนการค้าไทย กล่าวรัฐบาลพร้อมให้การสนับสนุน และยินดีที่บริษัทฯ จะนำมันสำปะหลังไปแปรรูปเป็นผลิตภัณฑ์ที่มีมูลค่าสูง พร้อมแจ้งให้ทราบถึงความเป็นไปของตลาดมันสำปะหลังของเกษตรกรไทย ในส่วนอุตสาหกรรมน้ำตาลของไทยนั้น อยู่ภายใต้การดูแลของกระทรวงอุตสาหกรรม จึงอาจจะต้องหารือในเรื่องวัตถุดิบที่ใช้ในการผลิตน้ำตาลกับกระทรวงอุตสาหกรรมต่อไป รวมถึงการลงทุนทำเหมืองแร่โพแทช ก็อยู่ในภายใต้การกำกับดูแลของกระทรวงอุตสาหกรรม ซึ่งปัจจุบันมี 3 บริษัทที่ได้รับอนุญาตให้ทำเหมืองแร่โพแทช ในพื้นที่จังหวัดชัยภูมิ อุดรธานี และนครราชสีมา ได้แก่ บมจ. อาเซียนโปแตชชัยภูมิ บจก. เอเซีย แปซิฟิค โปแตซ คอร์ปอเรชั่น และ บจก. ไทยคาลิ โดยผู้แทนการค้าได้แนะนำบริษัทฯ ว่า ควรมีผู้เชี่ยวชาญให้คำปรึกษาในเรื่องของการเข้าร่วมลงทุน และสามารถหารือกับบริษัทต่าง ๆ ได้โดยตรง

ที่มา : https://www.thaigov.go.th/news/contents/details/82357