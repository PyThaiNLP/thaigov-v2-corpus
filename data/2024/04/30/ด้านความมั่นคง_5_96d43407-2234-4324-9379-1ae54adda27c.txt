รัฐบาลไทย-ข่าวทำเนียบรัฐบาล-ผู้ว่าฯ นครพนม จัดระเบียบสังคมต่อเนื่อง สั่งการชุดปฏิบัติการพิเศษจังหวัดนครนครพนม ตรวจสอบสถานบริการกลางเมืองนครพนม พบเยาวชนอายุไม่ถึง 20 ปี และผู้เสพยาเสพติดภายในร้าน 


วันอังคารที่ 30 เมษายน 2567
30/04/2567
พิมพ์
ผู้ว่าฯ นครพนม จัดระเบียบสังคมต่อเนื่อง สั่งการชุดปฏิบัติการพิเศษจังหวัดนครนครพนม ตรวจสอบสถานบริการกลางเมืองนครพนม พบเยาวชนอายุไม่ถึง 20 ปี และผู้เสพยาเสพติดภายในร้าน
ผู้ว่าฯ นครพนม จัดระเบียบสังคมต่อเนื่อง สั่งการชุดปฏิบัติการพิเศษจังหวัดนครนครพนม ตรวจสอบสถานบริการกลางเมืองนครพนม พบเยาวชนอายุไม่ถึง 20 ปี และผู้เสพยาเสพติดภายในร้าน จึงแสดงตนเข้าจับกุมและดำเนินคดีตามกฎหมาย
เมื่อวันที่ 29 เม.ย. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม ดำเนินการกวดขันการจัดระเบียบสังคม ด้วยการตรวจสถานบริการ และสถานประกอบการคล้ายสถานบริการให้มีการดำเนินการตามกฎหมายอย่างเคร่งครัด พร้อมดำเนินมาตรการป้องกันและปราบปรามยาเสพติดตามนโยบายสำคัญของรัฐบาลและกระทรวงมหาดไทย โดยบูรณาการกำลังร่วมกันระหว่างที่ทำการปกครองจังหวัดนครพนม และหน่วยงานความมั่นคงที่เกี่ยวข้องดำเนินการจับกุมผู้ประกอบการสถานบริการ ร้าน AEC นครพนม ที่ตั้งอยู่เลขที่ 216/98 ถนนนิตโย ตำบลในเมือง อำเภอเมืองนครพนม จังหวัดนครพนม
นายวันชัย จันทร์พร ผู้ว่าราชการจังหวัดนครพนม กล่าวว่า ศูนย์ดำรงธรรมอำเภอเมืองนครพนม ได้รับเรื่องร้องเรียนร้องทุกข์ปัญหาความเดือดร้อนของพี่น้องประชาชนจากผู้ไม่ประสงค์ออกนามว่า ร้าน AEC นครพนม มีการเปิดให้บริการเกินกว่าเวลาที่กฎหมายกำหนดจนถึงเวลา 03.00 น. ของทุกวัน และเปิดให้บริการถึงช่วงเวลาดังกล่าวอยู่เป็นประจำ สร้างความเดือดร้อนรำคาญให้กับผู้ที่พักอาศัยอยู่ในพื้นที่บริเวณใกล้เคียงเป็นอย่างมาก เมื่อตนได้รับทราบ จึงสั่งการให้นายสมศักดิ์ บุญจันทร์ นายอำเภอเมืองนครพนม ดำเนินการตรวจสอบข้อเท็จจริงตามที่ได้รับเรื่องร้องเรียน โดยได้สั่งการให้ ฝ่ายปกครองอำเภอเมืองนครพนมบูรณาการร่วมกับฝ่ายปกครองจังหวัดนครพนมและเจ้าหน้าที่ตำรวจ สถานีตำรวจภูธรเมืองนครพนม ร่วมกันวางแผนเข้าทำการตรวจสอบข้อเท็จจริงและจับกุมผู้กระทำความผิด
“จากการร่วมกันวางแผนจับกุม เจ้าหน้าที่ได้แบ่งกำลังกันในการปฏิบัติหน้าที่ โดยแบ่งกำลังในการคุมโซนต่าง ๆ ในพื้นที่สถานบริการ ร้าน AEC นครพนม เพื่อรวบรวมหลักฐานต่าง ๆ ที่ผิดกฎหมายในสถานบริการ และจัดชุดเจ้าหน้าที่อำพราง จำนวน 6 นาย ดำเนินการล่อซื้อเครื่องดื่มที่มีแอลกอฮอล์หลังเวลาปิดให้บริการตามเวลาที่กฎหมายกำหนด ซึ่งต่อมาทางชุดปฏิบัติการพิเศษจังหวัดนครพนมสามารถทำการจับกุมได้ พร้อมทั้งได้ดำเนินการตรวจบัตรประจำตัวประชาชนของผู้มาใช้บริการ ผลปรากฏพบบุคคลที่มีอายุต่ำกว่า 20 ปีบริบูรณ์เข้ามาใช้บริการ คือ มีอายุ 18 ปี เจ้าหน้าที่จึงได้สอบถามว่าตนมีวัตถุประสงค์ใดที่เข้ามาในสถานบริการร้าน AEC นครพนม แห่งนี้ ได้ความว่า ตนเข้ามาเพื่อใช้บริการ และได้สั่งเครื่องดื่มที่มีแอลกอฮอล์ ประเภทเบียร์ จำนวน 2 ขวด ซึ่งเมื่อเจ้าที่จึงได้ทำการตรวจสอบใบอนุญาต พบใบอนุญาตให้ตั้งสถานบริการเลขที่ 1/2567 และพบใบอนุญาตขายสุราประเภท ที่ 2 ทั้งนี้ ตามกฎหมายว่าด้วยควบคุมเครื่องดื่มแอลกอฮอล์ “ห้ามจำหน่ายสุรา - ยาสูบแก่เด็กอายุต่ำกว่า 20 ปีบริบูรณ์” เจ้าหน้าที่จึงได้แจ้งข้อกล่าวหาให้ผู้ถูกจับทราบว่า “ยินยอมหรือปล่อยปละละเลยให้ผู้มีอายุต่ำกว่า 20 ปีบริบูรณ์ซึ่งมิได้ทำงานในสถานบริการนั้นเข้าไปในสถานบริการระหว่างเวลาทำการ” และ “จำหน่ายเครื่องดื่มแอลกอฮอล์ให้แก่บุคคลที่มีอายุต่ำกว่า 20 ปีบริบูรณ์”” นายวันชัย กล่าว
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า ไม่เพียงเท่านั้นทางชุดปฏิบัติการพิเศษฝ่ายปกครองจังหวัดนครพนม ได้ทำการตรวจปัสสาวะหาสารเสพติดของผู้มาใช้บริการ ผลปรากฏพบสารเคตามีนในร่างกายของผู้มาใช้บริการ จำนวน 2 ราย เจ้าหน้าที่จึงได้ทำการตรวจสอบพื้นที่ภายในสถานบริการ ร้าน AEC นครพนม ผลปรากฏพบยาเสพติดให้โทษประเภท 2 (ยาเค) จำนวน 3 ถุง บรรจุอยู่ในถุงพลาสติกใสแบบกดปิด โดยถุงที่ 1 พบอยู่บริเวณหน้าเวที ห่างจากหน้าเวทีประมาณ 6 เมตร ถุงที่ 2 พบอยู่บริเวณหน้าเวทีเช่นเดียวกันกับจุดที่ 1 ห่างจากหน้าเวทีประมาณ 5.4 เมตร และถุงที่ 3 พบอยู่บริเวณห้องน้ำชาย ทั้งนี้ จากการตรวจสอบไม่พบบุคคลใดมาแสดงตัวเป็นเจ้าของ เนื่องจากในระหว่างที่เจ้าหน้าที่ได้เข้าดำเนินการตรวจสอบ ผู้เข้ามาใช้บริการเกิดความตกใจและโยนสิ่งผิดกฎหมายทิ้งลงในพื้นที่บริเวณดังกล่าว เจ้าหน้าที่เห็นว่าการกระทำดังกล่าวเป็นความผิด จึงได้แจ้งข้อกล่าวหาเพิ่มเติมให้กับผู้ประกอบการฐานความผิด “ยินยอมหรือปล่อยปละละเลยให้มีการกระทำความผิดเกี่ยวกับยาเสพติดในสถานบริการ” และทำการจับกุมพร้อมกับแจ้งสิทธิ์ให้ผู้ถูกจับได้รับทราบอีกครั้งหนึ่ง ก่อนนำตัวผู้ถูกจับกุมพร้อมของกลางทั้งหมด ทำบันทึกการจับกุมที่กองร้อยอาสารักษาดินแดนอำเภอเมืองนครพนม ที่ 3 และนำตัวผู้ถูกจับพร้อมของกลางทั้งหมดส่งพนักงานสอบสวน สถานีตำรวจภูธรเมืองนครพนม เพื่อดำเนินคดีตามกฎหมายต่อไป
“ชุดปฏิบัติการพิเศษฝ่ายปกครองจังหวัดนครพนม ได้แจ้งข้อกล่าวหากับสถานประกอบการว่า 1) จำหน่ายเครื่องดื่มที่มีแอลกอฮอล์เกินกว่าเวลาที่กฎหมายกำหนด 2) ยินยอมหรือปล่อยปละละเลยให้ผู้มีอายุต่ำกว่า 20 ปีบริบูรณ์ซึ่งมิได้ทำงานในสถานบริการนั้นเข้าไปในสถานบริการระหว่างเวลาทำการ 3) จำหน่ายเครื่องดื่มแอลกอฮอล์ให้แก่บุคคลที่มีอายุต่ำกว่า 20 ปีบริบูรณ์ 4) ยินยอมหรือปล่อยปละละเลยให้มีการกระทำความผิดเกี่ยวกับยาเสพติดในสถานบริการ 5) ยินยอมหรือปล่อยปละละเลยให้ผู้ที่ไม่มีบัตรประจำตัวประชาชนเข้ามาใช้บริการ โดยได้ของกลางที่ตรวจยึด คือ 1. เครื่องดื่มแอลกอฮอล์ ประเภท เบียร์ ที่จำหน่ายให้ผู้มีอายุต่ำกว่า 20 ปีบริบูรณ์ 2. ยาเสพติดให้โทษประเภท 2 (ยาอี) จำนวน 3 ถุง บรรจุด้วยถุงพลาสติกใสแบบกดปิดขนาดเล็กโดยของกลางทั้งหมด อยู่ภายในสถานบริการร้าน AEC นครพนม” นายวันชัย กล่าวเพิ่มเติม
นายวันชัย จันทร์พร ผู้ว่าราชการจังหวัดนครพนม กล่าวในตอนท้ายว่า จังหวัดนครพนม มุ่งมั่นขับเคลื่อนนโยบายของกระทรวงมหาดไทยในการจัดระเบียบสังคมอย่างต่อเนื่องและจริงจัง เพื่อกวาดล้างยาเสพติดและสิ่งผิดกฎหมาย รวมไปถึงเข้มงวดกวดขันสถานบริการและสถานประกอบการที่มีลักษณะคล้ายสถานบริการให้ปฏิบัติตามกฎหมายอย่างเคร่งครัด พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับสิ่งผิดกฎหมายและการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82386