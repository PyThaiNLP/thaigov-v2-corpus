รัฐบาลไทย-ข่าวทำเนียบรัฐบาล-​ทปษ.บุญสิงห์ เตรียมความพร้อมและรับฟังความคิดเห็นของร่างพระราชบัญญัติเขตพัฒนาพิเศษล้านนาตะวันออก พ.ศ. .... กลุ่มจังหวัดพะเยา


วันอังคารที่ 30 เมษายน 2567
​ทปษ.บุญสิงห์ เตรียมความพร้อมและรับฟังความคิดเห็นของร่างพระราชบัญญัติเขตพัฒนาพิเศษล้านนาตะวันออก พ.ศ. .... กลุ่มจังหวัดพะเยา
​ทปษ.บุญสิงห์ เตรียมความพร้อมและรับฟังความคิดเห็นของร่างพระราชบัญญัติเขตพัฒนาพิเศษล้านนาตะวันออก พ.ศ. .... กลุ่มจังหวัดพะเยา
นายบุญสิงห์ วรินทร รักษ์ ที่ปรึกษารัฐมนตรีว่าการกระทรวงเกษตรและสหกรณ์ เข้าร่วมอภิปรายสาระสำคัญและรับฟังความคิดเห็นจากผู้ได้รับผลกระทบหรือผู้เกี่ยวกับร่างพระราชบัญญัติเขตพัฒนาพิเศษล้านนาตะวันออก พ.ศ. .... กลุ่มจังหวัดพะเยา โดยมี นายกฤษ อุตตมะเวทิน ผู้ตรวจราชการกระทรวงเกษตรและสหกรณ์ เข้าร่วม ณ โรงแรม M2 hotel waterside อำเภอเมืองพะเยา จังหวัดพะเยา โดยมีวัตถุประสงค์เพื่อส่งเสริมพื้นที่ที่มีศักยภาพและขีดความสามารถทั้งทางด้านทรัพยากรและศักยภาพของพื้นที่ในกลุ่มจังหวัดภาคเหนือตอนบน หรือกลุ่มจังหวัดล้านนาตะวันออก ซึ่งประกอบด้วยจังหวัดพะเยา จังหวัดเชียงราย จังหวัดน่าน และจังหวัดแพร่ ซึ่งเป็นกลุ่มจังหวัดที่มีศักยภาพ เป็นเมืองหน้าด่านสำคัญเชื่อมโยงการค้าและการนำเข้าส่งออก อีกทั้งมีฐานทรัพยากรธรรมชาติ เป็นแหล่งต้นน้ำสำคัญ ซึ่งหากมีกลไกการ พัฒนาพื้นที่อย่างเป็นระบบ และเกิดความต่อเนื่องสอดคล้องกับบริบทและศักยภาพเชิงพื้นที่ สอดคล้องกับหลักการพัฒนาอย่างยั่งยืน จะช่วยเพิ่มขีดความสามารถในการแข่งขันของประเทศโดยรวม
ทั้งนี้ เนื่องจากกฎหมายที่ใช้บังคับอยู่ในปัจจุบันไม่เอื้อต่อการพัฒนาพื้นที่ตามแนวทางดังกล่าว เพราะการส่งเสริมด้านการบริหารด้านเศรษฐกิจ การลงทุน และระบบการอนุมัติอนุญาตตลอดจนการให้สิทธิประโยชน์เป็นการบริหารที่มีลักษณะรวมศูนย์ ขาดการส่งเสริมการกระจายโอกาสในเชิงพื้นที่ อีกทั้งการจัดทำระบบสาธารณูปโภคขั้นพื้นฐานของหน่วยงานของรัฐต่าง ๆ ยังขาดความต่อเนื่องและขาดความเชื่อมโยงไม่เกิดการบูรณาการอย่างแท้จริง ทำให้ไม่สามารถพัฒนาเชิงพื้นที่หรือกลุ่มจังหวัดได้อย่างเต็มศักยภาพจึงสมควรกำหนดให้มีกฎหมายเฉพาะเพื่อกำหนดเขตเศรษฐกิจพิเศษล้านนาตะวันออกในพื้นที่กลุ่มจังหวัดล้านนาตะวันออก เพื่อให้มีการวางแผนการใช้ประโยชน์ที่ดินในพื้นที่นั้น ๆ อย่างเหมาะสมกับสภาพและศักยภาพของพื้นที่ บูรณาการจัดทำโครงสร้างพื้นฐานและสาธารณูปโภคให้เกิดความต่อเนื่องและเชื่อมโยงกันทั้งในพื้นที่และนอกพื้นที่เขตเศรษฐกิจพิเศษล้านนาตะวันออก มีการให้บริการภาครัฐแบบเบ็ดเสร็จครบวงจร รวมทั้งกำหนดแผนงานด้านการพัฒนาพื้นที่นั้น ๆ อย่างมีเป้าหมายและมีมาตรการส่งเสริมภาคเอกชนที่จะเข้ามามีส่วนร่วมในกิจการหรือโครงการที่ได้รับอนุมัติในเขตเศรษฐกิจพิเศษเป็นการเฉพาะ

ที่มา : https://www.thaigov.go.th/news/contents/details/82378