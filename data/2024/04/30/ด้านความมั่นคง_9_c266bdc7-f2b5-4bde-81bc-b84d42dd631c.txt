รัฐบาลไทย-ข่าวทำเนียบรัฐบาล-ผู้ว่าฯ สงขลา สั่งการชุดปฏิบัติการฝ่ายปกครองสนธิกำลังเจ้าหน้าที่ตำรวจ เข้าปิดล้อมตรวจค้นร้านลักลอบเปิดให้บริการเป็นสถานประกอบการที่มีลักษณะคล้ายสถานบริการในพื้นที่อำเภอสะเดา 


วันอังคารที่ 30 เมษายน 2567
30/04/2567
พิมพ์
ผู้ว่าฯ สงขลา สั่งการชุดปฏิบัติการฝ่ายปกครองสนธิกำลังเจ้าหน้าที่ตำรวจ เข้าปิดล้อมตรวจค้นร้านลักลอบเปิดให้บริการเป็นสถานประกอบการที่มีลักษณะคล้ายสถานบริการในพื้นที่อำเภอสะเดา
ผู้ว่าฯ สงขลา สั่งการชุดปฏิบัติการฝ่ายปกครองสนธิกำลังเจ้าหน้าที่ตำรวจ เข้าปิดล้อมตรวจค้นร้านลักลอบเปิดให้บริการเป็นสถานประกอบการที่มีลักษณะคล้ายสถานบริการในพื้นที่อ.สะเดา สามารถจับกุมผู้กระทำผิดทั้งชาวไทยและต่างชาติรวม 21 ราย พร้อมกำชับทุกฝ่ายปฏิบัติ
ผู้ว่าฯ สงขลา สั่งการชุดปฏิบัติการฝ่ายปกครองสนธิกำลังเจ้าหน้าที่ตำรวจ เข้าปิดล้อมตรวจค้นร้านลักลอบเปิดให้บริการเป็นสถานประกอบการที่มีลักษณะคล้ายสถานบริการในพื้นที่อำเภอสะเดา สามารถจับกุมผู้กระทำผิดทั้งชาวไทยและต่างชาติรวม 21 ราย พร้อมกำชับทุกฝ่ายปฏิบัติหน้าที่สร้างความผาสุกให้สังคมมีความเป็นระเบียบเรียบร้อย สร้างความปลอดภัยในชีวิตและทรัพย์สินของพี่น้องประชาชน
วันนี้ (30 เม.ย. 67) นายสมนึก พรหมเขียว ผู้ว่าราชการจังหวัดสงขลา เปิดเผยว่า จังหวัดสงขลาได้ดำเนินการตามนโยบายของกระทรวงมหาดไทย ในการเข้มงวดกวดขันสถานบริการและสถานประกอบการที่มีลักษณะคล้ายสถานบริการให้ปฏิบัติตามระเบียบกฎหมายอย่างเคร่งครัด พร้อมทั้งจัดกำลังชุดปฏิบัติการพิเศษฝ่ายปกครองสนธิกำลังบูรณาการร่วมกับเจ้าหน้าที่ตำรวจออกตรวจสอบตรวจตราสถานบริการและสถานประกอบการที่มีลักษณะคล้ายสถานบริการ พร้อมดำเนินมาตรการป้องกันและปราบปรามยาเสพติดตามนโยบายสำคัญของรัฐบาลและกระทรวงมหาดไทย โดยตนได้มอบหมายให้ นายวิเชษต์ สายกี้เส้ง นายอำเภอสะเดา พร้อมด้วยปลัดอำเภอหัวหน้ากลุ่มงานบริหารงานปกครอง นายคทาวุฒิ พิมพ์ศักดิ์ ปลัดอำเภอหัวหน้ากลุ่มงานความมั่นคง และนายธรรมรงศักดิ์ ดำโรม ปลัดอำเภองานป้องกันอำเภอสะเดา บูรณาการกำลังกับสมาชิกกองอาสารักษาดินแดน สมาชิกไทยอาสาป้องกันชาติ (ทสปช.) ร่วมกับกองบังคับการปราบปรามการค้ามนุษย์ สถานีตำรวจภูธรสะเดา ตำรวจตรวจคนเข้าเมือง ปิดล้อมและตรวจค้นสถานบริการในพื้นที่อำเภอสะเดา พบผู้กระทำผิด 21 ราย และของกลางยาเสพติดจำนวนมาก ทั้งนี้ ได้นำตัวผู้กระทำผิดทั้งหมดพร้อมของกลางทำบันทึกจับกุมส่งพนักงานสอบสวน สถานีตำรวจภูธรสะเดาเพื่อดำเนินคดีตามกฎหมายต่อไป
“การปฏิบัติการในครั้งนี้ เจ้าหน้าที่ชุดจับกุมได้เข้าตรวจค้นร้านที่มีชื่อว่า “มิกซ์ คลับ” ตั้งอยู่ที่หมู่ 7 ซอย 7 ตำบลสำนักขาม อำเภอสะเดา จังหวัดสงขลา โดยจากการตรวจสอบเบื้องต้นพบนักท่องเที่ยวทั้งชายและหญิงเข้ามาใช้บริการในร้านดังกล่าวประมาณ 100 ราย ซึ่งเจ้าหน้าที่ชุดจับกุมได้ตรวจสอบการกระทำที่อาจเข้าข่ายผิดกฎหมาย ทำให้สามารถจับกุมผู้กระทำความผิดที่เป็นนักท่องเที่ยว จำนวน 21 ราย แบ่งเป็นชาวไทย 12 ราย และชาวต่างชาติอีก 9 ราย และจับกุมเจ้าของร้าน 1 ราย โดยทั้งหมดถูกแจ้งข้อกล่าวหา 1. เจ้าของร้าน มีความผิดฐาน 1) เปิดสถานบริการโดยไม่ได้รับอนุญาต 2) ยินยอมหรือปล่อยปละละเลยให้มีการกระทำความผิดเกี่ยวกับยาเสพติดในสถานบริการ และ 3) จำหน่ายสุราเกินเวลาที่กฎหมายกำหนด 2. นักท่องเที่ยว มีความผิดฐาน 1) ผู้ครอบครองยาเสพติดให้โทษประเภท 2 (คีตามีน) โดยผิดกฎหมาย และ 2) เสพยาเสพติดให้โทษประเภท 1 (เมทแอมเฟตามีน) โดยผิดกฎหมาย ทั้งนี้ เจ้าหน้าที่ชุดจับกุมได้นำตัวผู้กระทำผิดทั้งหมดพร้อมของกลางทำบันทึกจับกุมส่งพนักงานสอบสวน สถานีตำรวจภูธรสะเดาดำเนินคดีตามกฎหมายต่อไป” นายสมนึกฯ กล่าว
นายสมนึก พรหมเขียว ผู้ว่าราชการจังหวัดสงขลา กล่าวในช่วงท้ายว่า ขอขอบคุณเจ้าหน้าที่ทุกคนและหน่วยงานที่เกี่ยวข้องทุกฝ่ายที่ร่วมด้วยช่วยกันปฏิบัติภารกิจอย่างเคร่งครัด ซึ่งจังหวัดสงขลานั้นมีความมุ่งมั่นที่จะขับเคลื่อนนโยบายของกระทรวงมหาดไทยในการจัดระเบียบสังคมอย่างต่อเนื่องและจริงจัง เพื่อกวาดล้างยาเสพติดและสิ่งผิดกฎหมาย รวมไปถึงเข้มงวดกวดขันสถานบริการและสถานประกอบการที่มีลักษณะคล้ายสถานบริการให้ปฏิบัติตามกฎหมายอย่างเคร่งครัด พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการตรวจสอบตรวจตราลาดตระเวนรักษาความปลอดภัยและความสงบสุขในบ้านเมืองอย่างต่อเนื่อง เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับสิ่งผิดกฎหมายและการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/82408