รัฐบาลไทย-ข่าวทำเนียบรัฐบาล-​“สมศักดิ์” เปิดห้องทำงาน”รองนายกฯ”อำลาตำแหน่ง-ขอบคุณข้าราชการ หลังย้ายนั่ง รมว.สาธารณสุข ขอช่วยขับเคลื่อนงานต่อ หากเห็นว่าเป็นประโยชน์กับประชาชน 


วันอังคารที่ 30 เมษายน 2567
30/04/2567
พิมพ์
​“สมศักดิ์” เปิดห้องทำงาน”รองนายกฯ”อำลาตำแหน่ง-ขอบคุณข้าราชการ หลังย้ายนั่ง รมว.สาธารณสุข ขอช่วยขับเคลื่อนงานต่อ หากเห็นว่าเป็นประโยชน์กับประชาชน
​“สมศักดิ์” เปิดห้องทำงาน”รองนายกฯ”อำลาตำแหน่ง-ขอบคุณข้าราชการ หลังย้ายนั่ง รมว.สาธารณสุข ขอช่วยขับเคลื่อนงานต่อ หากเห็นว่าเป็นประโยชน์กับประชาชน เตรียมผลักดันโครงการยกระดับคุณภาพชีวิตด้านสาธารณสุข
วันที่ 30 เมษายน 2567 นายสมศักดิ์ เทพสุทิน รัฐมนตรีว่าการกระทรวงสาธารณสุข ได้เปิดห้องทำงานรองนายกรัฐมนตรี ที่ตึกบัญชาการ ทำเนียบรัฐบาล เพื่ออำลาตำแหน่งรองนายกรัฐมนตรี และขอบคุณข้าราชการภายใต้การกำกับ โดยมี พ.ต.ท.วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) ดร.สุรสีห์ กิตติมณฑล เลขาธิการสำนักงานทรัพยากรน้ำแห่งชาติ (สทนช.) นางณัฐฏ์จารี อนันตศิลป์ เลขาธิการคณะรัฐมนตรี นายฉัตรชัย บางชวด รองเลขาธิการสภาความมั่นคงแห่งชาติ นายภูมิวิศาล เกษมศุข เลขาธิการคณะกรรมการ ป.ป.ท. และ ผู้ตรวจราชการ สำนักนายกรัฐมนตรี มาร่วมอำลา และแสดงความยินดีที่รับตำแหน่งใหม่
โดยนายสมศักดิ์ กล่าวว่า ตนขอขอบคุณทุกหน่วยงานภายใต้การกำกับดูแล ที่ได้ช่วยกันขับเคลื่อนงานอย่างเต็มที่ ซึ่งการจะเดินหน้าช่วยเหลือพี่น้องประชาชนได้ ต้องได้รับการร่วมแรงร่วมใจจากทุกหน่วยงาน ตนจึงเน้นการบูรณาการหลายหน่วยงาน เช่น การแก้ปัญหาความยากจนในพื้นที่จังหวัดชายแดนภาคใต้ ก็ได้นำโครงการของกองทุนหมู่บ้านฯ เข้าไปช่วยเหลือด้วย โดยในระยะเวลาที่ตนดำรงตำแหน่งรองนายกรัฐมนตรี ก็ได้ทุกหน่วยงานคอยให้คำแนะนำ และช่วยกันทำงาน ทำให้สามารถช่วยเหลือพี่น้องประชาชนได้
“ผมขอฝากทุกท่าน ช่วยกันขับเคลื่อนงานต่อ อะไรที่เห็นว่า เป็นประโยชน์กับประชาชนส่วนรวม ก็ขอให้ช่วยกันเดินหน้าต่อ ผมก็จะคอยเฝ้าติดตามความสำเร็จอย่างใกล้ชิด เพราะผมไม่ได้ไปไหนไกล แค่เปลี่ยนหน้าที่ไปขับเคลื่อนงานในกระทรวงสาธารณสุข ซึ่งก็จะมีอีกหลายโครงการ ที่ผมต้องการผลักดัน เพื่อยกระดับคุณภาพชีวิตความเป็นอยู่ด้านสาธารณสุขให้กับพี่น้องประชาชนต่อไป” รมว.สาธารณสุข กล่าว

ที่มา : https://www.thaigov.go.th/news/contents/details/82384