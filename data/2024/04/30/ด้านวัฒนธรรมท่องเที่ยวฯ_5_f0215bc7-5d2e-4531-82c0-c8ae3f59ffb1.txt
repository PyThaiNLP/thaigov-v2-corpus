รัฐบาลไทย-ข่าวทำเนียบรัฐบาล-Thailand Biennale, Chiang Rai 2023 ฉลองความสำเร็จอย่างยิ่งใหญ่ จัดพิธีมอบธงสัญลักษณ์ให้ภูเก็ต เจ้าภาพจัดงานมหกรรมศิลปะร่วมสมัยนานาชาติ "Thailand Biennale 2025" อย่างเป็นทางการ


วันอังคารที่ 30 เมษายน 2567
Thailand Biennale, Chiang Rai 2023 ฉลองความสำเร็จอย่างยิ่งใหญ่ จัดพิธีมอบธงสัญลักษณ์ให้ภูเก็ต เจ้าภาพจัดงานมหกรรมศิลปะร่วมสมัยนานาชาติ "Thailand Biennale 2025" อย่างเป็นทางการ
Thailand Biennale, Chiang Rai 2023 ฉลองความสำเร็จอย่างยิ่งใหญ่ จัดพิธีมอบธงสัญลักษณ์ให้ภูเก็ต เจ้าภาพจัดงานมหกรรมศิลปะร่วมสมัยนานาชาติ "Thailand Biennale 2025" อย่างเป็นทางการ
พิธีมอบธงสัญลักษณ์โครงการการจัดมหกรรมศิลปะร่วมสมัยนานาชาติ Thailand Biennale
ณ หอศิลป์ร่วมสมัยเมืองเชียงราย จังหวัดเชียงราย
วันที่ ๒๗ เมษายน ๒๕๖๗ เวลา ๑๙.๐๐ น.
Thailand Biennale, Chiang Rai 2023 ฉลองความสำเร็จอย่างยิ่งใหญ่ จัดพิธีมอบธงสัญลักษณ์ให้ภูเก็ต เจ้าภาพจัดงานมหกรรมศิลปะร่วมสมัยนานาชาติ "Thailand Biennale 2025" อย่างเป็นทางการ
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม (รมว.วธ.) ประธานในพิธีมอบธงสัญลักษณ์โครงการการจัดมหกรรมศิลปะร่วมสมัยนานาชาติ Thailand Biennale เปิดเผยว่า นับตั้งแต่รัฐบาลได้มอบหมายให้กระทรวงวัฒนธรรม โดยสำนักงานศิลปวัฒนธรรมร่วมสมัย และจังหวัดเชียงราย ดำเนินโครงการมหกรรมศิลปะร่วมสมัยนานาชาติ Thailand Biennale, Chiang Rai 2023 กำหนดจัดงานตั้งแต่วันที่ 9 ธันวาคม 2566 ถึงวันที่ 30 เมษายน 2567 นับได้ว่าเป็นโครงการที่สอดคล้องกับนโยบายการส่งเสริมซอฟต์พาวเวอร์ของประเทศในการนำทุนทางศิลปวัฒนธรรม สังคมและสิ่งแวดล้อมมาบูรณาการและขับเคลื่อนผ่านกิจกรรมต่าง ๆ ในโครงการ และด้วยความพร้อมทั้งด้านสถานที่ พลังความร่วมมือของชุมชน เครือข่ายศิลปินที่มีจำนวนมากที่สุดของประเทศ การจัดกิจกรรมศิลปวัฒนธรรม การถ่ายทอดองค์ความรู้ที่มีมาอย่างต่อเนื่อง รวมถึงศักยภาพด้านการสร้างสรรค์งานศิลปะร่วมสมัยของจังหวัดเชียงราย ซึ่งนับว่ามีความโดดเด่นเป็นที่สุด และการได้รับการยกย่องว่าเป็น “เมืองแห่งศิลปะและศิลปิน” ที่มีรากเหง้าทางประวัติศาสตร์ ภูมิศาสตร์ วัฒนธรรม ประเพณี ความหลากหลายของผู้คนชาติพันธุ์ จึงทำให้การจัดงานในครั้งนี้มีความยิ่งใหญ่ สามารถสร้างการรับรู้ สร้างแรงบันดาลใจให้แก่ศิลปิน ประชาชนชาวเชียงราย ควบคู่กันไป โดยแบ่งการจัดแสดงออกเป็น 3 รูปแบบได้แก่ 1.การจัดนิทรรศการหลักในเขตอำเภอเมืองและเชียงแสน จำนวน 17 แห่ง เพื่อแสดงผลงานศิลปะการจัดวางเฉพาะพื้นที่ (Site Specific Installation) โดยศิลปินจำนวน 60  คน จาก 21 ประเทศจากทั่วทุกทวีป ประกอบด้วยศิลปินต่างประเทศ 38 คน และศิลปินไทย 22 คน ซึ่งตลอดระยะเวลา 5 เดือน มีผู้เข้าชมทั้งในพื้นที่และสื่อสังคมออนไลน์ จำนวนทั้งสิ้นกว่า 25,194,652 คน/view 2. การจัดแสดงนิทรรศการในรูปแบบศาลา หรือ Pavilions จำนวน 13 แห่งจากเครือข่ายศิลปินทั้งในและต่างประเทศทั้งในอำเภอเมืองและอำเภอใกล้เคียง มีผู้เข้าชมจำนวนทั้งสิ้นกว่า 42,893 คน และ 3. การจัดกิจกรรมคู่ขนาน Collateral Events กว่า 150 กิจกรรม เพื่อถ่ายทอดองค์ความรู้ด้านศิลปวัฒนธรรมร่วมสมัยสู่เด็ก เยาวชน นักศึกษา ศิลปิน และประชาชนตลอดระยะเวลาการจัดงาน ซึ่งหลายกิจกรรมมีความโดดเด่นจนกลายเป็นกระแสโด่งดังในโลกโซเชียล เช่น โครงการศิลปะบนนาข้าว โดยเกี้ยวตะวัน ธัญฟาร์ม ซึ่งเป็นการผสมผสานงานศิลปะร่วมสมัยกับเทคนิคและการปลูกข้าวสรรพสีจากโครงการวิจัยฯ  กิจกรรมเวิร์กช็อปการทำว่าวรูปคน โดยศิลปิน ชิมาบูกุ  และกิจกรรม “กวาคีลา : เป่า ร้อง กลอง รำ เปิดโลกวิถีวัฒนธรรมดนตรีชาติพันธุ์เมืองเชียงราย” เพื่อจุดประการการขับเคลื่อนซอฟพาวเวอร์ของกลุ่มดนตรีชาติพันธุ์ เป็นต้น โดยในภาพรวมพบว่า มีผู้เข้าร่วมกิจกรรมจำนวนทั้งสิ้นกว่า 2,033,836 คน รวมถึงการเปิดบ้านศิลปินเชียงราย จำนวนกว่า 60 หลังกระจายอยู่ทั่วในจังหวัดเชียงราย ที่ได้รับการเยี่ยมเยือนจากนักท่องเที่ยวทั้งชาวไทยและชาวต่างชาติอย่างต่อเนื่อง อีกทั้งทำให้เกิดพื้นทางศิลปะแห่งใหม่ขึ้นมากมาย
นายเสริมศักดิ์ กล่าวต่อว่า จากความร่วมมือร่วมใจจากทุกภาคส่วนอย่างแท้จริง ภายใต้แนวคิดของโครงการที่เปรียบได้กับการเปิดโลกศิลปะผ่านมุมมองความคิดสร้างสรรค์ของศิลปินที่ถ่ายทอดผ่านผลงานศิลปะและกิจกรรมต่าง ๆ ไปสู่ผู้คนในสังคม โดยเฉพาะพลังความร่วมมือของประชาชนชาวเชียงรายทุกภาคส่วนทั้งภาครัฐและเอกชนในการเป็นเจ้าบ้านที่ดี พร้อมต้อนรับนักท่องเที่ยวที่เข้ามาเยี่ยมชมงานศิลปะระดับโลก สามารถสร้างชื่อเสียงและเป็นที่จดจำไปทั่วโลก เกิดการกระตุ้นเศรษฐกิจสร้างสรรค์และการท่องเที่ยวจากนักท่องเที่ยวทั้งคนไทยและต่างชาติที่เข้าชมงานกว่า 2,๗๙๐,9๖๔ คน สร้างรายได้เพิ่มขึ้นจากการท่องเที่ยวของจังหวัดเชียงรายและกลุ่มจังหวัดภาคเหนือตอนบน ประกอบด้วย เชียงราย พะเยา แพร่ น่าน ในช่วงเดือนพฤศจิกายน ๒๕๖๖ ถึงกุมภาพันธ์ ๒๕๖๗ มูลค่ากว่า 24,000 ล้านบาท เพิ่มอัตราการจ้างงานในระบบประกันสังคมในพื้นที่กว่า 844 อัตรา
ดังนั้น บทสรุปความสำเร็จของการจัดงานมหกรรมศิลปะร่วมสมัยนานาชาติ Thailand Biennale, Chiang Rai 2023 ภายใต้แนวคิด The Open World หรือ เปิดโลก ที่สร้างความภาคภูมิใจ แรงบันดาลใจสู่การเป็นเมืองศิลปะในระดับนานาชาติ เกิดการเรียนรู้และเข้าใจในศิลปวัฒนธรรมร่วมสมัย ขับเคลื่อนต้นทุนที่เป็น Soft Power เพื่อนำมาประยุกต์ใช้และต่อยอดให้เกิดคุณค่าและมูลค่าทางเศรษฐกิจสร้างสรรค์ พัฒนาชุมชน สังคม และภาพลักษณ์ของประเทศให้เป็นที่รู้จักแพร่หลาย เพื่อให้เกิดความต่อเนื่องในการดำเนินโครงการ กระทรวงวัฒนธรรม โดยสำนักงานศิลปวัฒนธรรมร่วมสมัย จึงได้จัดพิธีมอบธงสัญลักษณ์โครงการการจัดมหกรรมศิลปะ   ร่วมสมัยนานาชาติ Thailand Biennale จากจังหวัดเชียงราย จังหวัดเหนือสุดแดนสยามที่งดงามด้วยธรรมชาติ ประวัติศาสตร์และศิลปวัฒนธรรม สู่จังหวัดภูเก็ต ดินแดนไข่มุกแห่งอันดามัน พร้อมทั้งมอบโล่ และใบประกาศเกียรติคุณ เพื่อแสดงความขอบคุณไปยังหน่วยงานภาครัฐ ภาคเอกชน และทุกภาคส่วน ที่ให้การสนับสนุน ทำให้โครงการการจัดมหกรรมศิลปะร่วมสมัยนานาชาติ Thailand Biennale, Chiang Rai 2023 สำเร็จลุล่วงเป็นไปตามเป้าหมาย

ที่มา : https://www.thaigov.go.th/news/contents/details/82399