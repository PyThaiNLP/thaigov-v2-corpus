รัฐบาลไทย-ข่าวทำเนียบรัฐบาล- รัฐมนตรีฯ พิมพ์ภัทรา ร่วมคณะนายกรัฐมนตรี เฝ้าฯ รับเสด็จ สมเด็จพระราชาธิบดีแห่งบรูไนฯ ในโอกาสเยือนประเทศไทยอย่างเป็นทางการในรอบ 12 ปี


วันอังคารที่ 30 เมษายน 2567
30/04/2567
พิมพ์
รัฐมนตรีฯ พิมพ์ภัทรา ร่วมคณะนายกรัฐมนตรี เฝ้าฯ รับเสด็จ สมเด็จพระราชาธิบดีแห่งบรูไนฯ ในโอกาสเยือนประเทศไทยอย่างเป็นทางการในรอบ 12 ปี
รัฐมนตรีฯ พิมพ์ภัทรา ร่วมคณะนายกรัฐมนตรี เฝ้าฯ รับเสด็จ สมเด็จพระราชาธิบดีแห่งบรูไนฯ ในโอกาสเยือนประเทศไทยอย่างเป็นทางการในรอบ 12 ปี
29 เมษายน 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมคณะนายกรัฐมนตรี นายเศรษฐา ทวีสิน เฝ้าทูลละอองพระบาทรับเสด็จ สมเด็จพระราชาธิบดีฮาจี ฮัซซานัล บลเกียะฮ์ มูอิซซัดดิน
วัดเดาละฮ์ (His Majesty Sultan Haji Hassanal Bolkiah Mu’izzaddin Waddaulah) แห่งบรูไนดารุสซาลาม ในโอกาสเยือนประเทศไทยอย่างเป็นทางการ ในฐานะแขกของรัฐบาล ณ บริเวณสนามหญ้า หน้าตึกไทยคู่ฟ้า ทำเนียบรัฐบาล
การเสด็จฯ เยือนประเทศไทยในครั้งนี้ เป็นการเยือนอย่างเป็นทางการในรอบ 12 ปี ของสมเด็จพระราชาธิบดีฯ และตรงกับโอกาสครบรอบ 40 ปี การสถาปนาความสัมพันธ์ทางการทูตไทย - บรูไนฯ โดยทั้งสองฝ่ายได้หารือ เพื่อส่งเสริมความร่วมมือในสาขาที่มีศักยภาพระหว่างกัน ด้านเศรษฐกิจ ด้านความมั่นคงทางอาหาร ด้านการท่องเที่ยว ด้านเศรษฐกิจดิจิทัล ด้านความสัมพันธ์ระหว่างประชาชน ความร่วมมือในอาเซียน สถานการณ์ในเมียนมา และสถานการณ์ในตะวันออกกลาง
สมเด็จพระราชาธิบดีแห่งบรูไน ฯ ทรงขอบคุณการต้อนรับอย่างอบอุ่นของรัฐบาลไทย และผู้นำของสองประเทศได้แสดงความมุ่งมั่นในการกระชับความร่วมมือในด้านต่าง ๆ ผ่านการแลกเปลี่ยนการเยือนระดับสูงอย่างสม่ำเสมอ และการใช้ประโยชน์อย่างเต็มที่จากกลไกทวิภาคีที่มีอยู่ ซึ่งรวมถึงคณะกรรมาธิการร่วมว่าด้วยความร่วมมือทวิภาคี ในระดับรัฐมนตรีว่าการกระทรวงการต่างประเทศ ที่บรูไน ฯ จะเป็นเจ้าภาพครั้งที่ ๒ ในปี ๒๕๖๗

ที่มา : https://www.thaigov.go.th/news/contents/details/82401