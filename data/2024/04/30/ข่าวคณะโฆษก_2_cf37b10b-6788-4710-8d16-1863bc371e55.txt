รัฐบาลไทย-ข่าวทำเนียบรัฐบาล-รัฐบาลห่วงใยคนไทยทุกสิทธิสุขภาพ ชวนประชาชน 7 กลุ่มเสี่ยง ฉีดวัคซีนไข้หวัดใหญ่ ฟรี "ไม่มีค่าใช้จ่าย"ตั้งแต่วันที่ 1 พฤษภาคม - 31 สิงหาคม 2567 หรือจนกว่าวัคซีนจะหมด


วันอังคารที่ 30 เมษายน 2567
30/04/2567
พิมพ์
รัฐบาลห่วงใยคนไทยทุกสิทธิสุขภาพ ชวนประชาชน 7 กลุ่มเสี่ยง ฉีดวัคซีนไข้หวัดใหญ่ ฟรี "ไม่มีค่าใช้จ่าย"ตั้งแต่วันที่ 1 พฤษภาคม - 31 สิงหาคม 2567 หรือจนกว่าวัคซีนจะหมด
รัฐบาลห่วงใยคนไทยทุกสิทธิสุขภาพ ชวนประชาชน 7 กลุ่มเสี่ยง ฉีดวัคซีนไข้หวัดใหญ่ ฟรี "ไม่มีค่าใช้จ่าย"ตั้งแต่วันที่ 1 พฤษภาคม - 31 สิงหาคม 2567 หรือจนกว่าวัคซีนจะหมด
วันที่ 30 เมษายน 2567 นายคารม พลพรกลาง รองโฆษกประจำสำนักนายกรัฐมนตรี กล่าวว่า รัฐบาลมีความห่วงใยสุขภาพของพี่น้องประชาชน ซึ่งจากการคาดการณ์ของกรมอุตุนิยมวิทยาประเทศไทยจะเข้าสู่ฤดูฝนอย่างเป็นทางการในช่วงปลายเดือนพฤษภาคมนี้ ซึ่งมักจะพบการระบาดของโรคไข้หวัดใหญ่ในฤดูฝน ส่งผลให้พี่น้องประชาชนมีอาการป่วยเป็นไข้หวัดได้ง่าย รัฐบาลโดยสำนักงานหลักประกันสุขภาพแห่งชาติ (สปสช.) เปิดบริการฉีดวัคซีนป้องกันโรคไข้หวัด สำหรับประชาชน 7 กลุ่มเสี่ยงสิทธิบัตรทองฟรี เริ่มวันที่ 1 พฤษภาคม – 31 สิงหาคม 2567 หรือจนกว่าวัคซีนหมด
นายคารม กล่าวว่า ขั้นตอนการรับบริการฉีดวัคซีนไข้หวัดใหญ่ ประชาชนสามารถติดต่อที่หน่วยบริการ สถานพยาบาล หรือหน่วยบริการในระบบ สปสช. ที่มีสิทธิ สามารถตรวจสอบรายชื่อสถานพยาบาลได้ที่แอปพลิเคชันเป๋าตัง ในส่วนกระเป๋าสุขภาพ ส่วนผู้ที่อยู่ในกรุงเทพมหานครที่ไม่ได้จองสิทธิผ่านแอปเป๋าตัง สามารถติดต่อได้ที่หน่วยบริการในระบบ สปสช. ได้ทุกแห่ง ทั้งนี้ การจองนัดหมายเข้ารับบริการขึ้นอยู่กับเงื่อนไขของแต่ละหน่วยบริการ หากไม่สามารถทำนัดหมายได้ ติดต่อสอบถามการเข้ารับบริการกับหน่วยบริการโดยตรง หรือสอบถามรายละเอียดเพิ่มเติมได้ที่สายด่วน สปสช. โทร. 1330
สำหรับกลุ่มเป้าหมาย 7 กลุ่มเสี่ยง ประกอบด้วย 1. หญิงตั้งครรภ์ที่อายุครรภ์ 4 เดือนขึ้นไป 2. เด็กอายุ 6 เดือน ถึง 2 ปี 3. ผู้ป่วยโรคเรื้อรังทุกกลุ่มอายุ(เบาหวาน ไตวาย หอบหืด ปอดอุดกั้นเรื้อรัง หัวใจ หลอดเลือดสมอง และผู้ป่วยมะเร็งที่ได้รับการรักษาด้วยเคมีบำบัด) 4. ผู้ที่อายุ 65 ปีขึ้นไป 5. ผู้พิการทางสมองช่วยเหลือตัวเองไม่ได้      6. ผู้ป่วยโรคธาลัสซีเมีย  ผู้ที่มีภูมิคุ้มกันบกพร่องรวมถึงผู้ติดเชื้อเอชไอวีที่มีอาการ และ 7. ผู้ที่มีน้ำหนักตั้งแต่ 100 กิโลกรัม หรือดัชนีมวลกายตั้งแต่ 35 กิโลกรัมต่อตารางเมตร
“โรคไข้หวัดใหญ่ป้องกันได้โดยการฉีดวัคซีนป้องกันโรคไข้หวัดใหญ่ปีละ 1 ครั้ง สามารถฉีดได้ทุกเพศทุกวัย ในเด็กสามารถฉีดได้ตั้งแต่อายุ 6 เดือน ในหญิงตั้งครรภ์ควรฉีดเพื่อป้องกันลูกน้อยที่เพิ่งคลอดยังไม่ถึงเกณฑ์ที่จะฉีดวัคซีน หากพบว่าตนเองอยู่ในกลุ่มเสี่ยงป่วยรุนแรง และสงสัยว่ามีอาการไข้หวัดใหญ่ โดยมีไข้สูง ปวดเมื่อยตามตัว มีน้ำมูก ให้รีบมาพบแพทย์เข้ารับการรักษาตั้งแต่เนิ่น ๆ” นายคารม ย้ำ

ที่มา : https://www.thaigov.go.th/news/contents/details/82353