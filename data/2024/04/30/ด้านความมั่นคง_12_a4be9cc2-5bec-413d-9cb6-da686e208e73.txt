รัฐบาลไทย-ข่าวทำเนียบรัฐบาล-"อนุทิน" กำชับให้ดำเนินการตรวจสอบข้อเท็จจริงกรณีความสัมพันธ์ข้าราชการระดับรองผู้ว่าราชการจังหวัดกับบุคคลใกล้ชิด ให้ความกระจ่างแก่สังคมพร้อมมอบความเป็นธรรมแก่ทุกฝ่าย รายงานผลภายใน 1


วันอังคารที่ 30 เมษายน 2567
30/04/2567
พิมพ์
"อนุทิน" กำชับให้ดำเนินการตรวจสอบข้อเท็จจริงกรณีความสัมพันธ์ข้าราชการระดับรองผู้ว่าราชการจังหวัดกับบุคคลใกล้ชิด ให้ความกระจ่างแก่สังคมพร้อมมอบความเป็นธรรมแก่ทุกฝ่าย รายงานผลภายใน 1
"อนุทิน" กำชับให้ดำเนินการตรวจสอบข้อเท็จจริงกรณีความสัมพันธ์ข้าราชการระดับรองผู้ว่าราชการจังหวัดกับบุคคลใกล้ชิด ให้ความกระจ่างแก่สังคมพร้อมมอบความเป็นธรรมแก่ทุกฝ่าย รายงานผลภายใน 15 วัน
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ตามที่ปรากฏข่าวทั้งในสื่อสาธารณะ และเกิดการวิพากษ์วิจารณ์เกี่ยวกับพฤติกรรมของข้าราชการของกระทรวงมหาดไทยระดับรองผู้ว่าราชการจังหวัด เกี่ยวกับความสัมพันธ์กับคนใกล้ชิด และแม้กระทรวงมหาดไทยจะได้มีคำสั่งให้ข้าราชการดังกล่าวเข้ามาช่วยราชการสำนักงานปลัดกระทรวงมหาดไทยเป็นการประจำ ตั้งแต่วันที่ 24 เม.ย. 67 ที่ผ่านมาแล้ว แต่การวิพากษ์วิจารณ์ในสังคมยังคงมีอยู่ ซึ่งหากไม่ดำเนินการให้เกิดความกระจ่าง อาจกระทบต่อประโยชน์ของทางราชการ ภาพลักษณ์ ความน่าเชื่อถือของกระทรวงมหาดไทย ตลอดจนความเสียหายที่จะเกิดกับบุคคลและครอบครัวของบุคคลที่ถูกพาดพิงได้
ดังนี้ นายอนุทิน ชาญวีรกูล รองนายกรัฐมนตรีและ รมว.มหาดไทย จึงได้กำชับให้ปลัดกระทรวงมหาดไทย ดำเนินการตรวจสอบข้อเท็จจริงกรณีที่เกิดขึ้นอย่างรวดเร็ว เพื่อให้เกิดความเป็นธรรมกับทุกฝ่าย และมีการนำเสนอข้อมูลข่าวสารที่ถูกต้องเป็นที่กระจ่างต่อสังคม โดยเน้นย้ำว่าให้ดำเนินการตามระเบียบกฎหมายที่เกี่ยวข้องอย่างเคร่งครัด พร้อมกับรายงานดำเนินการให้ รมว.มหาดไทย ทราบภายใน 15 วัน
"ท่านอนุทินให้ความสำคัญอย่างมากกับการที่ข้าราชการกระทรวงมหาดไทยจะต้องประพฤติ ปฏิบัติดี เป็นต้นแบบและที่พึ่งของประชาชน เพราะงานบำบัดทุกข์ บำรุงสุข ตามภารกิจหลักของกระทรวงนั้นต้องอาศัยข้าราชการ และพนักงาน ที่ซื่อสัตย์ สุจริต อยู่ในศีลธรรมอันดี มีความน่าเชื่อถือ ซึ่งหากข้าราชการโดยเฉพาะระดับผู้ใหญ่ไม่สามารถดำเนินตามหลักการนี้ได้ก็ต้องดำเนินการตามกฎระเบียบของกระทรวงอย่างเด็ดขาด แต่ขณะเดียวกันถ้ากระแสข่าว หรือการวิพากษ์วิจารณ์เกิดขึ้นมีความคลาดเคลื่อนจากความเป็นจริง โดยที่ผู้ที่ถูกพาดพิงไม่มีโอกาสได้ชี้แจงข้อเท็จจริงก็อาจเกิดความไม่เป็นธรรมหรือเสียหายกับผู้เกี่ยวข้อง ท่านจึงได้กำชับว่าให้เร่งตรวจสอบเรื่องนี้ และให้ความกระจ่างกับสังคม มอบความเป็นธรรมให้กับทุกฝ่ายโดยเร็ว" น.ส.ไตรศุลี กล่าว

ที่มา : https://www.thaigov.go.th/news/contents/details/82411