รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามคลองปะเหลียน จังหวัดตรัง ร่นระยะทาง เชื่อม 2 อำเภอ สนับสนุน การขนส่งพืชผลทางการเกษตร และระบบโลจิสติกส์ ให้เดินทางได้อย่างสะดวกปลอดภัยมากขึ้น


วันอังคารที่ 30 เมษายน 2567
กรมทางหลวงชนบท สร้างสะพานข้ามคลองปะเหลียน จังหวัดตรัง ร่นระยะทาง เชื่อม 2 อำเภอ สนับสนุน การขนส่งพืชผลทางการเกษตร และระบบโลจิสติกส์ ให้เดินทางได้อย่างสะดวกปลอดภัยมากขึ้น
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) โดยสำนักก่อสร้างสะพาน ได้ดำเนินการก่อสร้างสะพานข้ามคลองปะเหลียน (สะพานบ้านใต้ - ท่าพญา) ตำบลทุ่งกระบือ อำเภอย่านตาขาว จังหวัดตรัง เป็นสะพานคอนกรีตเสริมเหล็ก กว้าง 9 เมตร ความยาว 60 เมตร และก่อสร้างถนนต่อเชื่อมสะพานผิวจราจรแอสฟัลท์ติกคอนกรีต กว้าง 6 เมตร พร้อมเครื่องหมายจราจร อุปกรณ์อำนวยความปลอดภัย ตั้งแต่ช่วง กม.ที่ 0+000 - 0+243 ระยะทาง 243 เมตร ใช้งบประมาณ 20.030 ล้านบาท เนื่องจากสะพานเดิมมีอายุการใช้งานมานานกว่า 20 ปี มีสภาพชำรุด ซึ่งอาจก่อให้เกิดความไม่ปลอดภัยในการเดินทางของประชาชน ทช. จึงก่อสร้างสะพานดังกล่าวทดแทน เพื่อแก้ไขบรรเทาความเดือดร้อน สร้างความปลอดภัยในการเดินทางสัญจร ปัจจุบันได้ก่อสร้างสะพานข้ามคลองปะเหลียนแล้วเสร็จสมบูรณ์ และเปิดให้ประชาชน
ใช้สัญจรได้แล้ว ซึ่งจะช่วยร่นระยะทางและเวลา ลดค่าใช้จ่ายในการเดินทาง เชื่อมโยงโครงข่ายคมนาคมการขนส่งภายในจังหวัดตรัง ระหว่างตำบลทุ่งกระบือ อำเภอย่านตาขาว ไปสู่ตำบลท่าพญา อำเภอปะเหลียน ได้อย่างสะดวกรวดเร็ว อีกทั้งสนับสนุนการพัฒนาระบบโลจิสติกส์ (Logistics) การขนส่งพืชผลทางการเกษตรในพื้นที่ เช่น ยางพารา ปาล์มน้ำมัน ออกสู่ตลาดได้อย่างมีประสิทธิภาพมากยิ่งขึ้นด้วย

ที่มา : https://www.thaigov.go.th/news/contents/details/82388