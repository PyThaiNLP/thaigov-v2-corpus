รัฐบาลไทย-ข่าวทำเนียบรัฐบาล-ก.เกษตรฯ จัดพิธีบวงสรวงบูรพกษัตริย์ องค์พระพิรุณทรงนาค และสิ่งศักดิ์สิทธิ์ประจำกระทรวงฯ


วันอังคารที่ 30 เมษายน 2567
ก.เกษตรฯ จัดพิธีบวงสรวงบูรพกษัตริย์ องค์พระพิรุณทรงนาค และสิ่งศักดิ์สิทธิ์ประจำกระทรวงฯ
ก.เกษตรฯ จัดพิธีบวงสรวงบูรพกษัตริย์ องค์พระพิรุณทรงนาค และสิ่งศักดิ์สิทธิ์ประจำกระทรวงฯ
เพื่อความเป็นสิริมงคลก่อนงานพระราชพิธีพืชมงคลจรดพระนังคัลแรกนาขวัญ ประจำปี 2567
วันที่ 30 เมษายน 2567 เวลา 07.00 น. นายประยูร อินสกุล ปลัดกระทรวงเกษตรและสหกรณ์ ในฐานะผู้ทำหน้าที่พระยาแรกนา ประจำปีพุทธศักราช 2567 เป็นประธานในพิธีบวงสรวงบูรพกษัตริย์ เทวดา องค์พระพิรุณทรงนาค และสิ่งศักดิ์สิทธิ์ประจำกระทรวงเกษตรและสหกรณ์ โดยมีเทพีคู่หาบทอง เทพีคู่หาบเงิน คู่เคียงพระยาแรกนา และผู้อัญเชิญเครื่องราชอิสริยยศ พร้อมด้วยผู้บริหารกระทรวงเกษตรและสหกรณ์ ร่วมสักการะพระพุทธรูปประจำอาคาร 1 ชั้น 4 (ห้องพระพิรุณ) ศาลพระภูมิ ศาลท้าวเวสสุวรรณ ศาลตา-ยาย และองค์พระพิรุณทรงนาค (ห้องพิพิธภัณฑ์) ต่อมาเวลา 07.29 น. ปลัดเกษตรฯ จุดธูปเทียน บูชาเครื่องสังเวยบนโต๊ะบวงสรวง ณ บริเวณด้านหน้าอาคาร 1  โดยมีเทพีคู่หาบทองเทพีคู่หาบเงิน เข้าถวายพวงมาลัย บูรพกษัตริย์ เทวดา พญานาค และคล้องถวายพวงมาลัยองค์พระพิรุณทรงนาค หลังจากนั้น ประธานในพิธีได้โปรยข้าวตอกดอกไม้ที่โต๊ะเครื่องบวงสรวง และเข้ารับน้ำเทพมนต์ ใบมะตูม เจิมหน้าผาก พร้อมกับเทพีคู่หาบทอง เทพีคู่หาบเงิน จากพระมหาราชครูศรีวิสุทธิคุณ เป็นอันเสร็จพิธี
สำหรับพิธีบวงสรวงฯ นี้ จัดขึ้นเพื่อความเป็นสิริมงคลแก่ข้าราชการเจ้าหน้าที่ผู้ปฏิบัติงานทุกฝ่ายที่เกี่ยวข้อง ซึ่งเป็นพิธีกรรมก่อนการเริ่มงานวันพระราชพิธีพืชมงคลจรดพระนังคัลแรกนาขวัญ โดยมีพระมหาราชครูพิธีศรีวิสุทธิคุณ พร้อมคณะ เป็นผู้ดูแลการประกอบพิธีพราหมณ์ ซึ่งในปี 2567 สำนักพระราชวังกำหนดให้วันพฤหัสบดีที่ 9 พฤษภาคม 2567 เป็นวันสวดมนต์เริ่มการ“พระราชพิธีพืชมงคล”อันเป็นพระราชพิธีทางสงฆ์ โดยจะประกอบพระราชพิธีในพระอุโบสถวัดพระศรีรัตนศาสดารามในพระบรมมหาราชวัง ซึ่งถือเป็นวันเกษตรกรด้วย และวันศุกร์ที่ 10 พฤษภาคม 2567 กำหนดเป็นวัน “พระราชพิธีจรดพระนังคัลแรกนาขวัญ” (วันไถหว่าน) อันเป็นพิธีพราหมณ์จะประกอบพระราชพิธีณ มณฑลพิธีท้องสนามหลวง ฤกษ์พิธีไถหว่าน ระหว่างเวลา08.09 - 08.39 น.
ทั้งนี้ นายประยูร อินสกุล ปลัดกระทรวงเกษตรและสหกรณ์ ทำหน้าที่พระยาแรกนา เทพีคู่หาบทองได้แก่นางสาวปนัดดาเปี่ยมมอญนักวิเคราะห์นโยบายและแผนชำนาญการพิเศษ สำนักงานปลัดกระทรวงเกษตรและสหกรณ์ และนางสาวภัทรปภา มินรินทร์นักวิชาการส่งเสริมการเกษตรชำนาญการกรมส่งเสริมการเกษตรเทพีคู่หาบเงิน ได้แก่ นางสาวธิรดา วงษ์กุดเลาะนักวิชาการส่งเสริมการเกษตรชำนาญการกรมส่งเสริมการเกษตรและนางสาววราภรณ์วิลัยมาตย์เจ้าพนักงานธุรการปฏิบัติงานกรมวิชาการเกษตร ผู้อัญเชิญเครื่องอิสริยยศ จำนวน 4 ราย และคู่เคียงในกระบวนแห่อิสริยยศพระยาแรกนา จำนวน 16 รายพระโคแรกนา ได้แก่ พระโคพอ และพระโคเพียง พระโคสำรอง ได้แก่พระโคเพิ่ม และพระโคพูล
สำหรับพันธุ์ข้าวพระราชทานที่เตรียมไว้ในพระราชพิธีมีพันธุ์ข้าวนาสวน 6 พันธุ์ ได้แก่ 1) พันธุ์ขาวดอกมะลิ 105 จำนวน 903 กิโลกรัม 2) พันธุ์ กข 43 จำนวน 300 กิโลกรัม 3) พันธุ์ กข 81 จำนวน 200 กิโลกรัม 4) พันธุ์ กข 85 จำนวน 200 กิโลกรัม 5) พันธุ์ กข 87 จำนวน 300 กิโลกรัม 6) พันธุ์ กข 95 จำนวน 200 กิโลกรัม และพันธุ์ข้าวเหนียว 2 พันธุ์ ได้แก่ 1) พันธุ์ กข 6 จำนวน 540 กิโลกรัม และพันธุ์สันป่าตอง 1 จำนวน 100 กิโลกรัม น้ำหนักรวมทั้งสิ้น 2,743 กิโลกรัม

ที่มา : https://www.thaigov.go.th/news/contents/details/82368