รัฐบาลไทย-ข่าวทำเนียบรัฐบาล-​ผช.รัฐมนตรีเกษตรฯ ลงพื้นที่พบปะเกษตรกรและประชาชนที่ได้รับความเดือดร้อน


วันอังคารที่ 30 เมษายน 2567
​ผช.รัฐมนตรีเกษตรฯ ลงพื้นที่พบปะเกษตรกรและประชาชนที่ได้รับความเดือดร้อน
​ผช.รัฐมนตรีเกษตรฯ ลงพื้นที่พบปะเกษตรกรและประชาชนที่ได้รับความเดือดร้อน เนื่องจากสะพานท่าเทียบเรือประมงชำรุดเสียหาย บริเวณหน้าวัดรางจันทร์สามัคคี หมู่ที่ 4  ตำบลนาโคก อำเภอเมืองสมุทรสาคร จังหวัดสมุทรสาคร
ดร.จอมขวัญ กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ พร้อมด้วยนายเผดิม รอดอินทร์ ประมงจังหวัดสมุทรสาคร และคณะฯ ลงพื้นที่พบปะเกษตรกรและประชาชนที่ได้รับความเดือดร้อน เนื่องจากสะพานท่าเทียบเรือประมงชำรุดเสียหาย บริเวณหน้าวัดรางจันทร์สามัคคี หมู่ที่ 4  ตำบลนาโคก อำเภอเมืองสมุทรสาคร จังหวัดสมุทรสาคร
ทั้งนี้ ดร.จอมขวัญ ได้รับแจ้งและประสานงานจากนายพูลศักดิ์ นิลเภตรา ผู้ใหญ่บ้านหมู่ที่ 2 และนายสมศักดิ์ แจ่มจันทร์ ผู้ใหญ่บ้านหมู่ที่ 4 ตำบลนาโคก ให้มาพบปะเกษตรกรและประชาชน เพื่อรับเรื่องร้องเรียนปัญหาความเดือดร้อน กรณีสะพานท่าเทียบเรือประมงชำรุดเสียหาย ซึ่งได้พูดคุยรับฟังข้อมูลความคิดเห็นและความต้องการของเกษตรกรและประชาชนในพื้นที่ดังกล่าวแล้ว โดยจะได้นำเรื่องดังกล่าวรายงาน ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ได้รับทราบและพิจารณาต่อไป
สำหรับสะพานท่าเทียบเรือประมง บริเวณหน้าวัดรางจันทร์สามัคคีธรรม หมู่ที่ 4 ตำบลนาโคก ก่อสร้างและใช้งานมานานประมาณ 30 ปี สร้างด้วยงบประมาณของกรมประมง เพื่อให้ชาวบ้านในพื้นที่ตำบลนาโคกและตำบลใกล้เคียงได้ใช้ประโยชน์ เป็นท่าเทียบเรือประมง นำสัตว์น้ำทะเลที่จับได้ขึ้นขายบนฝั่ง รวมถึงสะพานแห่งนี้ ยังเป็นจุดเที่ยวชมทะเลและธรรมชาติปาชายเลน ซึ่งมีนักท่องเที่ยวแวะเวียนมาเที่ยวชมพักผ่อน และยังเป็นการส่งเสริมอาชีพสร้างรายได้จากการขายสินค้าประมงแปรรูป แต่ในปัจจุบัน สะพานมีความชำรุดเสียหายจากคลื่นน้ำทะเลกัดเซาะ เกษตรกรและชาวบ้านผู้ประกอบอาชีพประมงชายฝั่งและนักท่องเที่ยวไม่สามารถใช้สะพานท่าเทียบเรือประมงได้ เพราะเสี่ยงกับอันตรายที่อาจจะเกิดขึ้นได้ ส่งผลให้เกษตรกรและประชาชน ขาดรายได้จากการประกอบอาชีพ จึงมีความต้องการให้กรมประมงพิจารณาดำเนินการปรับปรุงซ่อมแซมสะพานดังกล่าวให้กลับมาใช้งานได้ตามปกติ

ที่มา : https://www.thaigov.go.th/news/contents/details/82383