รัฐบาลไทย-ข่าวทำเนียบรัฐบาล-กระทรวงมหาดไทย จับมือคณะกรรมการกฤษฎีกายกระดับนักกฎหมายภาครัฐ มุ่งพัฒนากฎหมายให้ดีขึ้น เพื่อชีวิตที่ดีขึ้นของประชาชน (Better Regulation for Better Life) 


วันจันทร์ที่ 15 เมษายน 2567
15/04/2567
พิมพ์
กระทรวงมหาดไทย จับมือคณะกรรมการกฤษฎีกายกระดับนักกฎหมายภาครัฐ มุ่งพัฒนากฎหมายให้ดีขึ้น เพื่อชีวิตที่ดีขึ้นของประชาชน (Better Regulation for Better Life)
กระทรวงมหาดไทย จับมือคณะกรรมการกฤษฎีกายกระดับนักกฎหมายภาครัฐ มุ่งพัฒนากฎหมายให้ดีขึ้น เพื่อชีวิตที่ดีขึ้นของประชาชน (Better Regulation for Better Life) ปลัด มท.เน้นย้ำ นักกฎหมายภาครัฐต้องมีศักยภาพ จรรยาบรรณ และจริยธรรม
วันนี้ (15 เม.ย. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้จัดโครงการอบรมหลักสูตรการพัฒนานักกฎหมายภาครัฐ (ภาคพิเศษ (กระทรวงมหาดไทย) ภายใต้ข้อตกลงตามบันทึกข้อตกลงความร่วมมือโครงการอบรมหลักสูตรการพัฒนานักกฎหมายภาครัฐ (ภาคพิเศษ (กระทรวงมหาดไทย) ระหว่างสำนักงานคณะกรรมการกฤษฎีกา กับสำนักงานปลัดกระทรวงมหาดไทย ซึ่งได้กำหนดจัดพิธีลงนามบันทึกข้อตกลงความร่วมมือฯ ในวันพุธที่ 17 เมษายน 2567 เวลา 13.30 น. ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย
นายสุทธิพงษ์ จุลเจริญ ปลัดกระทรวงมหาดไทย กล่าวว่า โครงการอบรมหลักสูตรการพัฒนานักกฎหมายภาครัฐ (ภาคพิเศษ (กระทรวงมหาดไทย) ประจำปี พ.ศ. 2567 มีวัตถุประสงค์เพื่อให้นักกฎหมายภาครัฐ ระดับปฏิบัติการ ได้รับการพัฒนาตนเอง เพิ่มพูนศักยภาพให้สอดคล้องกับการเปลี่ยนแปลงที่จะเกิดขึ้น ด้วยการเพิ่มเติมความรู้ด้านกฎหมาย การบริหารราชการแผ่นดิน การบริหารเศรษฐกิจและสังคมของประเทศ และวิสัยทัศน์ จริยธรรม และการปลุกจิตสำนึกการเป็นข้าราชการที่ดี เพื่อใช้เป็นองค์ความรู้ในการปฏิบัติราชการ ตลอดจนมีความรู้ ความเข้าใจในเรื่องที่สำคัญต่อการพัฒนากฎหมายให้ดีขึ้น เพื่อชีวิตที่ดีขึ้นของประชาชน (Better Regulation for Better Life) มีความรู้พื้นฐานในด้านต่าง ๆ ที่จำเป็นต่อการบริหารราชการแผ่นดิน พร้อมเสริมสร้างและรักษาให้นักกฎหมายภาครัฐระดับปฏิบัติการมีทัศนคติที่ดี และมีทักษะที่จำเป็นที่ใช้ในการปฏิบัติงาน และมีความคิดสร้างสรรค์ (Creativity) ในการปฏิบัติงาน ตลอดจนสามารถทำงานร่วมกับผู้มีความรู้ในศาสตร์และศิลป์แขนงอื่นที่แตกต่างได้อย่างเข้าใจ (Collaboration)
"เพื่อเป็นการเตรียมการจัดฝึกอบรมหลักสูตรการพัฒนานักกฎหมายภาครัฐ (ภาคพิเศษ (กระทรวงมหาดไทย) จึงขอให้กรมในสังกัด มท.และจังหวัดดำเนินการแจ้งประชาสัมพันธ์หลักสูตรดังกล่าวให้ข้าราชการตำแหน่งนิติกร ระดับปฏิบัติการสังกัด ที่มีคุณสมบัติตามประกาศสำนักงานคณะกรรมการกฤษฎีกาเรื่อง หลักเกณฑ์การพิจารณาคัดเลือกนักกฎหมายภาครัฐเข้ารับการฝึกอบรมตามหลักสูตรการพัฒนานักกฎหมายภาครัฐ พ.ศ. 2567 ทราบ และพิจารณาตรวจสอบคุณสมบัติของผู้สมัครฯ ให้ครบถ้วนตามประกาศสำนักงานคณะกรรมการกฤษฎีกาดังกล่าว พร้อมทั้งรวบรวมรายชื่อผู้สมัครและกรอกข้อมูลในแบบแจ้งรายชื่อนิติกรฯ พร้อมสำเนา ก.พ. 7 ที่เป็นปัจจุบันและรับรองสำเนาถูกต้อง โดยให้จัดเรียงลำดับอาวุโสของการดำรงตำแหน่งนิติกร และส่งข้อมูลดังกล่าวไปยังสำนักกฎหมาย สำนักงานปลัดกระทรวงมหาดไทย ภายในวันที่ 26 เมษายน 2567 เวลา 16.30 น. เพื่อพิจารณาคัดเลือกผู้มีคุณสมบัติครบถ้วนและมีความเหมาะสมเข้ารับการฝึกอบรมโดยสำนักงานปลัดกระทรวงมหาดไทยจะพิจารณาคัดเลือกผู้มีสิทธิเข้ารับการฝึกอบรมจากรายชื่อผู้สมัครเข้ารับการฝึกอบรมฯ ของแต่ละหน่วยงาน โดยพิจารณาคัดเลือกรายชื่อผู้มีคุณสมบัติครบถ้วนตามประกาศสำนักงานคณะกรรมการกฤษฎีกา แล้วจะได้ประกาศรายชื่อผู้มีสิทธิเข้ารับการฝึกอบรมฯ ต่อไป" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอเชิญชวนน้อง ๆ ข้าราชการตำแหน่งนิติกร ระดับปฏิบัติการ ในสังกัดกระทรวงมหาดไทย เข้าร่วมโครงการอบรมหลักสูตรการพัฒนานักกฎหมายภาครัฐ (ภาคพิเศษ (กระทรวงมหาดไทย) ประจำปีงบประมาณ พ.ศ. 2567 ซึ่งกระทรวงมหาดไทย ได้รับเกียรติจากวิทยากรที่มีความรู้ ความเชี่ยวชาญในด้านกฎหมายภาครัฐ จากสำนักงานคณะกรรมการกฤษฎีกา ผู้ทรงคุณวุฒิ กรรมการกฤษฎีกา นักวิชาการจากมหาวิทยาลัยต่าง ๆ มาเป็นคณาจารย์วิทยากรผู้ถ่ายทอด แลกเปลี่ยน ให้ความรู้ความเข้าใจเรื่องที่สำคัญต่อการพัฒนากฎหมายให้ดีขึ้น ได้รับการพัฒนาตนเอง ให้สอดคล้องกับการเปลี่ยนแปลงที่จะเกิดขึ้น ด้วยการเพิ่มเติมความรู้ด้านกฎหมาย การบริหารราชการแผ่นดิน การบริหารเศรษฐกิจและสังคมของประเทศ และวิสัยทัศน์ จริยธรรม รวมทั้งตระหนักถึงจรรยาบรรณของนักกฎหมาย เพื่อใช้เป็นองค์ความรู้ในการปฏิบัติราชการ สู่การพัฒนากฎหมายให้ดีขึ้น เพื่อชีวิตที่ดีขึ้นของประชาชน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81742