รัฐบาลไทย-ข่าวทำเนียบรัฐบาล-“ภูมิธรรม” สั่งเตรียมพร้อมล่วงหน้า รับมือสถานการณ์น้ำภาคใต้อีกระลอก ระหว่างวันที่ 12 – 16 ธ.ค. นี้ ย้ำรัฐบาลและนายกรัฐมนตรีห่วงใยพี่น้องภาคใต้ สั่งการช่วยเหลือต่อเนื่อง


วันจันทร์ที่ 9 ธันวาคม 2567
09/12/2567
พิมพ์
“ภูมิธรรม” สั่งเตรียมพร้อมล่วงหน้า รับมือสถานการณ์น้ำภาคใต้อีกระลอก ระหว่างวันที่ 12 – 16 ธ.ค. นี้ ย้ำรัฐบาลและนายกรัฐมนตรีห่วงใยพี่น้องภาคใต้ สั่งการช่วยเหลือต่อเนื่อง
“ภูมิธรรม” สั่งเตรียมพร้อมล่วงหน้า รับมือสถานการณ์น้ำภาคใต้อีกระลอก ระหว่างวันที่ 12 – 16 ธ.ค. นี้ ย้ำรัฐบาลและนายกรัฐมนตรีห่วงใยพี่น้องภาคใต้ สั่งการช่วยเหลือต่อเนื่อง
วันนี้ (9 ธันวาคม 2567) นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เปิดเผยว่า ตามที่ ศปช. ได้รับรายงานข้อมูลจากคณะทำงานภายใต้ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม ซึ่งคาดการณ์ว่าในช่วงวันที่ 12 - 16 ธันวาคม 2567 จะเกิดฝนตกต่อเนื่องในปริมาณที่หนักถึงหนักมากในพื้นที่ภาคใต้ ได้แก่ จังหวัด ชุมพร สุราษฎร์ธานี นครศรีธรรมราช พัทลุง สงขลา ระนอง ตรัง ปัตตานี ยะลา และนราธิวาส นั้น
ในฐานะผู้อำนวยการ ศปช. ได้สั่งการให้ทุกส่วนราชการบูรณาการ การเตรียมความพร้อมให้ความช่วยเหลือประชาชนในด้านต่าง ๆ จนกว่าจะเข้าสู่ภาวะปกติ ดังนี้
1. ให้หน่วยงานที่เกี่ยวข้องจัดเตรียมเครื่องจักร เครื่องมือ และศูนย์พักพิงชั่วคราวให้พร้อมรับมือกับสถานการณ์ทันที
2. ขอให้กรมป้องกันและบรรเทาสาธารณภัย กรมชลประทาน และกระทรวงกลาโหม เตรียมสนับสนุนกำลังพลและอุปกรณ์ในพื้นที่ให้พร้อม หากเกิดเหตุการณ์ในพื้นที่ชี้เป้า
3. หากมีความเสี่ยงที่จะเกิดเหตุให้กระทรวงกลาโหมเข้าพื้นที่ทันทีเพื่อเคลื่อนย้ายประชาชนออกจากพื้นที่ไปยังศูนย์พักพิงชั่วคราว
4. ขอให้กรมทรัพยากรธรณีเฝ้าระวังพื้นที่เสี่ยงดินโคลนถล่ม
5. ขอให้กระทรวงคมนาคมเร่งสำรวจตรวจสอบเส้นทางถนนในพื้นที่เสี่ยงหรือเส้นทางที่เคยเกิดน้ำท่วมและเตรียมการใช้เส้นทางเลี่ยง เพื่อให้การสัญจรสามารถเชื่อมต่อกันได้ พร้อมตรวจสอบป้องกันเส้นทางรถไฟที่อาจได้รับผลกระทบจากดินโคลนถล่มหรือน้ำท่วม
6. ด้านสาธารณสุข ขอให้เฝ้าระวังสถานที่ที่มีความเสี่ยงน้ำท่วมและเตรียมป้องกันโรงพยาบาลหรือเคลื่อนย้ายผู้ป่วย
“รัฐบาลโดยนางสาวแพทองธาร ชินวัตร นายกรัฐมนตรี   ส่งความห่วงใยถึงพี่น้องประชาชนในพื้นที่ภาคใต้เป็นอย่างมาก สั่งการให้ทุกส่วนราชการที่เกี่ยวข้องเร่งระดมสรรพกำลังพร้อมให้เฝ้าระวัง 24 ชั่วโมง เพื่อเตรียมการรับมือและป้องกันในช่วงวันที่ 12 – 16 ธันวาคม นี้” นายภูมิธรรม ย้ำ

ที่มา : https://www.thaigov.go.th/news/contents/details/91198