รัฐบาลไทย-ข่าวทำเนียบรัฐบาล- รัฐบาลสั่งตรวจเข้ม  ห้ามใช้สารเร่งเนื้อแดงเด็ดขาด แนะปชช.เลือกซื้อเนื้อ จากร้านค้าที่มีตราสัญลักษณ์ “ปศุสัตว์ OK”


วันจันทร์ที่ 9 ธันวาคม 2567
09/12/2567
พิมพ์
รัฐบาลสั่งตรวจเข้ม  ห้ามใช้สารเร่งเนื้อแดงเด็ดขาด แนะปชช.เลือกซื้อเนื้อ จากร้านค้าที่มีตราสัญลักษณ์ “ปศุสัตว์ OK”
รัฐบาลสั่งตรวจเข้ม  ห้ามใช้สารเร่งเนื้อแดงเด็ดขาด แนะปชช.เลือกซื้อเนื้อ จากร้านค้าที่มีตราสัญลักษณ์ “ปศุสัตว์ OK”
วันนี้  (9 ธันวาคม 2567)  เวลา 14:00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมปศุสัตว์ กระทรวงเกษตรและสหกรณ์ จัดหน่วยออกตรวจเข้มการใช้สารเร่งเนื้อแดงในการเลี้ยงปศุสัตว์ โดยล่าสุดได้จัดกิจกรรม Kick Off เปิดปฏิบัติการอวสานสารเร่งเนื้อแดง ซึ่งเป็นมาตรการบังคับใช้กฎหมายอย่างเข้มงวด ถือเป็นความมุ่งมั่นที่ช่วยยกระดับความปลอดภัยในอาหาร ซึ่งเท่ากับเป็นการยกระดับคุณภาพชีวิตให้กับผู้บริโภคอย่างยั่งยืน ทั้งนี้ ประเทศไทยประกาศห้ามใช้สารเร่งเนื้อแดง หรือสารเคมีกลุ่มเบต้าอะโกนิสท์ ในการเลี้ยงสัตว์มานานกว่า 20 ปีแล้ว ได้แก่ เครนบูเทอรอล (Clenbuterol) ซัลบูทามอล (Salbutamol) และแรคโตพามีน (Ractopamine) โดยเฉพาะการเลี้ยงสุกร ทำให้มีชั้นไขมันลดลง และเพิ่มปริมาณกล้ามเนื้อ หรือเนื้อแดง  ที่สำคัญแม้ว่าเนื้อที่มีสารอันตรายนี้จะถูกทำให้สุกแล้ว ก็ไม่สามารถกำจัดสารให้หมดไปได้ จึงส่งผลกระทบต่อสุขภาพของผู้บริโภค โดยมีผลต่อการทำงานของระบบประสาท ที่ควบคุมการทำงานของกล้ามเนื้อหัวใจ กล้ามเนื้อหลอดเลือด หลอดลม กระเพาะปัสสาวะ เป็นอันตรายมากสำหรับหญิงมีครรภ์ ผู้ป่วยโรคหัวใจ โรคความดันโลหิตสูง โรคเบาหวาน และโรคไฮเปอร์ไทรอยด์
ปัจจุบันสารเร่งเนื้อแดงหลายชนิดได้ถูกใช้ในการเลี้ยงสัตว์เพื่อเพิ่มปริมาณเนื้อแดงและลดชั้นไขมัน แต่การใช้สารเร่งเนื้อแดงเหล่านี้อาจเสี่ยงต่อสุขภาพของผู้บริโภค โดยเฉพาะผู้ที่มีโรคเรื้อรังอยู่แล้ว เช่น โรคหัวใจ โรคลมชัก โรคเบาหวาน และสตรีที่มีครรภ์ การใช้สารเร่งนี้อาจทำให้เกิดอาการไม่พึงประสงค์ เช่น กล้ามเนื้อกระตุก มือสั่น ปวดหัว วิงเวียนศีรษะกระวนกระวาย และคลื่นไส้ นอกจากนี้ยังมีความเสี่ยงต่อการเกิดเนื้องอกในระบบอวัยวะสืบพันธุ์สตรี และจากข้อมูลในประเทศต่าง ๆ ยังมีรายงานว่า สารในกลุ่มนี้บางชนิดเป็นสาเหตุของมะเร็ง การเลือกซื้อเนื้อสัตว์ที่ปลอดภัยจึงเป็นสิ่งสำคัญ เช่น เลือกซื้อเนื้อหมูที่มีแหล่งผลิตที่น่าเชื่อถือ หรือมีป้ายรับรองจากหน่วยราชการ เพื่อป้องกันตัวเองและครอบครัวจากการบริโภคเนื้อที่มีสารเร่งเนื้อแดงอันตราย
“ปฏิบัติการอวสานสารเร่งเนื้อแดง ถือว่าเป็นมาตรการที่ช่วยคุ้มครองคนไทยไม่ให้ต้องเสี่ยงกับสารนี้ และยังช่วยให้อุตสาหกรรมการเลี้ยงสุกรสามารถเดินหน้าต่ออย่างมั่นคง ซึ่งเป็นหนึ่งในฟันเฟืองของการสร้างความปลอดภัยและความมั่นคงทางอาหารให้กับคนไทย และเพื่อความมั่นใจในการเลือกซื้อเนื้อสุกรที่มีคุณภาพ ปลอดภัย ควรเลือกซื้อจากร้านค้าที่มีตราสัญลักษณ์ “ปศุสัตว์ OK” ซึ่งเป็นสัญลักษณ์สำหรับสถานที่จำหน่ายเนื้อสัตว์ที่ได้รับการรับรองจากกรมปศุสัตว์ ว่าเป็นผู้จำหน่ายเนื้อสัตว์ที่ถูกสุขลักษณะ และมีความปลอดภัยในอาหาร” นายอนุกูลกล่าว

ที่มา : https://www.thaigov.go.th/news/contents/details/91195