รัฐบาลไทย-ข่าวทำเนียบรัฐบาล-สธ. เผย ฟื้นฟูโรงพยาบาลได้รับผลกระทบจาก “น้ำท่วมใต้” แล้วเสร็จ 3 แห่ง อยู่ระหว่างฟื้นฟู 2 แห่ง ที่ปัตตานี 


วันจันทร์ที่ 9 ธันวาคม 2567
สธ. เผย ฟื้นฟูโรงพยาบาลได้รับผลกระทบจาก “น้ำท่วมใต้” แล้วเสร็จ 3 แห่ง อยู่ระหว่างฟื้นฟู 2 แห่ง ที่ปัตตานี
รองปลัดกระทรวงสาธารณสุข เผย โรงพยาบาลได้รับผลกระทบ "น้ำท่วมใต้" 9 แห่ง เปิดบริการปกติ 8 แห่ง และเปิดบางส่วน 1 แห่ง ทีม MSERT เข้าฟื้นฟูพื้นที่แล้วเสร็จ 3 แห่ง คือ รพ.แม่ลาน-รพ.ยะหริ่ง
จ.ปัตตานี และ รพ.จะนะ จ.สงขลา อยู่ระหว่างฟื้นฟูที่ปัตตานี 2 แห่ง
รองปลัดกระทรวงสาธารณสุข เผย โรงพยาบาลได้รับผลกระทบ "น้ำท่วมใต้" 9 แห่ง เปิดบริการปกติ 8 แห่ง และเปิดบางส่วน 1 แห่ง ทีม MSERT เข้าฟื้นฟูพื้นที่แล้วเสร็จ 3 แห่ง คือ รพ.แม่ลาน-รพ.ยะหริ่ง จ.ปัตตานี และ รพ.จะนะ จ.สงขลา อยู่ระหว่างฟื้นฟูที่ปัตตานี 2 แห่ง คือ รพ.หนองจิก ระบบไฟฟ้าหลักและประปาใช้งานได้แล้ว กำลังเร่งซ่อมเครื่องกำเนิดไฟฟ้า ระบบบำบัดน้ำเสีย และตู้คอนโทรล และ รพ.ทุ่งยางแดง ในส่วนของเครื่องซักผ้า-อบผ้า
วันนี้ (9 ธันวาคม 2567) นพ.วีรวุฒิ อิ่มสำราญ รองปลัดกระทรวงสาธารณสุข กล่าวถึงความคืบหน้าการฟื้นฟูสถานพยาบาลที่ได้รับผลกระทบจากอุทกภัยในพื้นที่ภาคใต้ ว่า มีสถานพยาบาลได้รับผลกระทบ 9 แห่งใน2 จังหวัด คือ ปัตตานี 5 แห่ง ได้แก่ รพ.โคกโพธิ์ รพ.ทุ่งยางแดง รพ.ยะหริ่ง รพ.แม่ลาน และ รพ.หนองจิก สงขลา 4 แห่ง ได้แก่ รพ.สะเดา รพ.สมเด็จฯ นาทวี รพ.จะนะ และ รพ.เทพา ปัจจุบันเปิดให้บริการตามปกติ 8 แห่ง และเปิดบริการบางส่วน 1 แห่ง คือ รพ.หนองจิก ทั้งนี้ นายสมศักดิ์ เทพสุทิน รัฐมนตรีว่าการกระทรวงสาธารณสุข ได้กำชับให้เร่งรัดฟื้นฟูสถานพยาบาลในพื้นที่ให้กลับมาให้บริการประชาชนได้โดยเร็วที่สุด โดยเฉพาะการดูแลระบบไฟฟ้าไม่ให้เกิดอันตรายต่อบุคลากรและผู้รับบริการ รวมถึงดูแลผู้ได้รับผลกระทบทั้งสุขภาพกายและจิตใจซึ่งกรมสนับสนุนบริการสุขภาพได้ส่งทีมวิศวกรรมการแพทย์ฉุกเฉิน (MSERT) จากศูนย์สนับสนุนบริการสุขภาพที่ 11-12 และกองวิศวกรรมการแพทย์ ลงพื้นที่ช่วงวันที่ 1-8 ธันวาคมที่ผ่านมา เพื่อสำรวจความเสียหายและทำการฟื้นฟูสถานพยาบาลที่ได้รับผลกระทบทั้งหมด
นพ.วีรวุฒิกล่าวต่อว่า ผลการดำเนินงานพบว่า ฟื้นฟูแล้วเสร็จ 3 แห่ง ได้แก่ รพ.แม่ลาน จ.ปัตตานี ซ่อมแซมเครื่องซักผ้า 2 เครื่องและเครื่องอบผ้า 2 เครื่อง กลับมาใช้งานได้ ตั้งแต่วันที่ 3 ธันวาคม 2567, รพ.ยะหริ่ง จ.ปัตตานี ฟื้นฟูระบบไฟฟ้าและประปากลับมาใช้งานได้เต็มรูปแบบ ซ่อมแซมเครื่องซักผ้าและเครื่องอบผ้าสำเร็จ 2 เครื่องจาก 8 เครื่อง ตั้งแต่วันที่ 6 ธันวาคม 2567 และ รพ.จะนะ จ.สงขลา ซ่อมแซมเครื่องปั๊มลม 3 เครื่องและเครื่องดูดสุญญากาศ 3 เครื่อง กลับมาใช้งานได้ตั้งแต่วันที่ 6 ธันวาคม 2567 ส่วนที่อยู่ระหว่างฟื้นฟูมี 2 แห่ง คือ รพ.หนองจิก จ.ปัตตานี ขณะนี้ระบบไฟฟ้าหลักและระบบประปากลับมาใช้งานได้ตามปกติ ฟื้นฟูหน่วยจ่ายกลาง เครื่องซักผ้า และเครื่องอบผ้าบางส่วนเสร็จสิ้น อยู่ระหว่างซ่อมเครื่องกำเนิดไฟฟ้า ระบบบำบัดน้ำเสีย และตู้ควบคุมชุดคอนโทรล และ รพ.ทุ่งยางแดง จ.ปัตตานี เครื่องนึ่ง 2 เครื่องและเครื่องกำเนิดไฟฟ้าสามารถกลับมาใช้งานได้แล้ว เครื่องซักผ้า 2 เครื่องและเครื่องอบผ้า 1 เครื่องซ่อมเสร็จ แต่ยังมีอีกบางส่วนที่ต้องส่งซ่อมต่อ สำหรับแผนการช่วยเหลือในระยะกลาง (ภายใน 30 วัน) จะกู้คืนระบบในหน่วยงานสำคัญ เช่น ผู้ป่วยนอก ฉุกเฉิน ไอซียู และแผนกซักฟอก และระยะยาว (20 ปี) จะเป็นการสำรวจ ออกแบบ และวางแนวทางป้องกันความเสียหาย
**************************************************** 9 ธันวาคม 2567

ที่มา : https://www.thaigov.go.th/news/contents/details/91201