รัฐบาลไทย-ข่าวทำเนียบรัฐบาล-กระทรวงยุติธรรม เสริมสร้างศักยภาพคณะทำงานโฆษกกระทรวงยุติธรรมและบุคลากรด้านประชาสัมพันธ์ ติวเข้มทักษะด้านการสื่อสารอย่างมืออาชีพ การสื่อสารเพื่อความเป็นธรรม


วันจันทร์ที่ 9 ธันวาคม 2567
09/12/2567
พิมพ์
กระทรวงยุติธรรม เสริมสร้างศักยภาพคณะทำงานโฆษกกระทรวงยุติธรรมและบุคลากรด้านประชาสัมพันธ์ ติวเข้มทักษะด้านการสื่อสารอย่างมืออาชีพ การสื่อสารเพื่อความเป็นธรรม
กระทรวงยุติธรรม เสริมสร้างศักยภาพคณะทำงานโฆษกกระทรวงยุติธรรมและบุคลากรด้านประชาสัมพันธ์ ติวเข้มทักษะด้านการสื่อสารอย่างมืออาชีพ การสื่อสารเพื่อความเป็นธรรม
ในวันจันทร์ที่ ๙ ธันวาคม ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดการอบรม “หลักสูตรพัฒนาเสริมสร้างศักยภาพคณะทำงานโฆษกกระทรวงยุติธรรมและบุคลากรด้านประชาสัมพันธ์” โดยมี ดร.พิมพ์รภัช ดุษฎีอิสริยกุล ผู้จัดการโครงการมูลนิธิ ฟรีดริช เนามัน ประเทศไทย นายสมบูรณ์​ ม่วงกล่ำ ที่ปรึกษา​รัฐมนตรี​ว่าการ​กระทรวง​ยุติธรรม​ นายวัลลภ นาคบัว รองปลัดกระทรวงยุติธรรม โฆษกกระทรวงยุติธรรม นางอุษา จั่นพลอย บุญเปี่ยม ผู้ช่วยปลัดกระทรวงยุติธรรม รองโฆษกกระทรวงยุติธรรม ผู้บริหารหน่วยงานในสังกัดกระทรวงยุติธรรม คณะทำงานโฆษกกระทรวงยุติธรรม ผู้ปฏิบัติงานด้านประชาสัมพันธ์หน่วยงานในสังกัดกระทรวงยุติธรรม และผู้ที่เกี่ยวข้อง เข้าร่วมฯ ณ ห้องประชุม Learning Studio ๑ ชั้น ๑ สถาบันเพื่อการยุติธรรมแห่งประเทศไทย (TIJ)
ทั้งนี้ การอบรมฯ ดังกล่าว จัดขึ้นโดยกระทรวงยุติธรรม ร่วมกับ มูลนิธิฟรีดริช เนามัน เพื่อเสรีภาพ (FNF Thailand) และสถาบันเพื่อการยุติธรรมแห่งประเทศไทย (TIJ) ระหว่างวันที่ ๙ - ๑๐ ธันวาคม ๒๕๖๗ โดยมีวัตถุประสงค์เพื่อเสริมสร้างศักยภาพด้านการสื่อสารให้แก่ผู้บริหารกระทรวงยุติธรรม คณะทำงานโฆษกกระทรวงยุติธรรม และผู้ปฏิบัติงานด้านประชาสัมพันธ์ ส่งเสริมและพัฒนาทักษะด้านการสื่อสารอย่างมืออาชีพ เพื่อสนับสนุนให้ภารกิจของกระทรวงยุติธรรมบรรลุผลสำเร็จตามเป้าหมายที่วางไว้อย่างมีประสิทธิภาพ โดยได้รับเกียรติจาก Mr.Radu Magdin Analyst&Consultant เป็นวิทยากรในการบรรยาย
โอกาสนี้ รัฐมนตรีว่าการกระทรวงยุติธรรม ได้กล่าวแสดงวิสัยทัศน์ด้านการสื่อสารของกระทรวงยุติธรรม โดยมีใจความสำคัญตอนหนึ่ง ว่า บทบาทและภารกิจของกระทรวงยุติธรรมต้องปฏิบัติหน้าที่ตามรัฐธรรมนูญ กฎหมาย และหลักนิติธรรม เพื่อประโยชน์ส่วนรวมของประเทศชาติและความผาสุกของประชาชนโดยรวม โดยคำว่า “หลักนิติธรรม” คือ ต้องไม่ใช้กฎหมายอยู่เหนือความเป็นธรรม หรือกฏหมายจะขัดกับลักนิติธรรมไม่ได้ และจะกระทบต่อศักดิ์ศรีความเป็นมนุษย์ของบุคคลมิได้
ดังนั้น การดำเนินการของกระทรวงยุติธรรมที่เกี่ยวกับการบริหารจัดการในการอำนวยความยุติธรรม ที่กฎหมายหรือการกระทำจะขัดกับหลักนิติธรรมไม่ได้ และกระทบต่อศักดิ์ศรีความเป็นมนุษย์ของบุคคลมิได้ การป้องกันและแก้ปัญหาอาชญากรรม รวมทั้งแก้ปัญหายาเสพติด การคุ้มครองความปลอดภัยในชีวิตและทรัพย์สิน คนทุกคนต้องได้รับการคุ้มครองสิทธิเสรีภาพ ตามหลักนิติธรรม ทั้งทางอาญา ทางแพ่ง ทางการบริหาร การปกครอง และทางนิติบัญญัติ การบังคับการตามกฎหมายให้เป็นตามเจตนารมณ์ ที่ไม่ขัดหลักนิติธรรมและไม่กระทบต่อศักดิ์ศรีความเป็นมนุษย์ของบุคคล การบังคับคดีแพ่ง ที่การชำระหนี้บุคคลทุกคนต้องกระทำโดยสุจริต การคุมประพฤติ การพัฒนาพฤตินิสัยผู้ต้องราชทัณฑ์ และเด็กเยาวชน ให้ได้รับการศึกษา มีอาชีพเป็นสถาบันพัฒนาศักยภาพที่คืนคนที่มีคุณภาพสู่สังคม ช่วยเหลือประชาชนทางกฎหมาย โดยเฉพาะผู้ยากไร้หรือผู้ด้อยโอกาสในการเข้าถึงกระบวนการยุติธรรม รวมตลอดถึงการจัดหาทนายความให้
ทั้งนี้ “โฆษกกระทรวงยุติธรรม” ต้องสื่อสารเพื่อความเป็นธรรม สื่อสารเพื่อการเปลี่ยนแปลง สื่อสารเพื่อลดความเหลื่อมล้ำ สื่อสารเพื่อการพัฒนาคุณภาพชีวิตประชาชนให้ดีขึ้น ขอเรียกว่า “การสื่อสารยึดประชาชนเป็นศูนย์กลาง” ที่หน่วยงานของรัฐต้องมีความซื่อสัตย์สุจริต มีทัศนคติ เป็นผู้บริการประชาชนให้เกิดความเป็นธรรม ความสะดวก รวดเร็ว ไม่เลือกปฏิบัติ และปฏิบัติหน้าที่อย่างมีประสิทธิภาพ โดยสถานการณ์ของสังคมไทยที่มีความขัดแย้ง การสื่อสารที่ประชาชนเป็นศูนย์กลางบนบริบทความขัดแย้งที่ความสัมพันธ์ระหว่างประชาชนและชนชั้นนำ ถูกวาทกรรมให้เป็นตรงกันข้ามเชิงศีลธรรม คือ ประชาชนเป็นผู้บริสุทธิ์ และชนชั้นนำ คือ ผู้บิดเบือนเจตนารมณ์ของประชาชน ดังนั้น ฝากแง่คิดให้เป็น “โฆษกเพื่อสันติภาพ” โดยต้องสื่อสารที่เคารพในความเป็นพหุวัฒนธรรม ที่มีพื้นที่ข้อมูลข่าวสารที่เคารพในศักดิ์ศรีความเป็นมนุษย์ และความแตกต่างหลากหลายทางวัฒนธรรม ไม่อคติและเป็นธรรม “เป็นโฆษกเพื่อสันติภาพ” ในการก้าวข้ามความขัดแย้งรุนแรงด้วยแนวคิดความยุติธรรมในระยะเปลี่ยนผ่าน (Transitional Justice) ความเป็นธรรม รวดเร็ว กล้าหาญ ปราศจากอคติ การเยียวยา การนิรโทษกรรม การปฏิรูปกระบวนการยุติธรรม คดีทางการเมือง และการแก้ปัญหาจังหวัดชายแดนภาคใต้

ที่มา : https://www.thaigov.go.th/news/contents/details/91193