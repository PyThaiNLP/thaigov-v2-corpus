รัฐบาลไทย-ข่าวทำเนียบรัฐบาล-“วราวุธ” รมว.พม. เผย จนท. สหวิชาชีพ ช่วย ด.ญ. 4 ขวบ ถูกยายทำร้าย - ยอมรับ สถิติความรุนแรงในครอบครัวยังสูง พม. ขอแก้ กม.แล้ว รอ ครม.เคาะส่งสภา


วันจันทร์ที่ 9 ธันวาคม 2567
“วราวุธ” รมว.พม. เผย จนท. สหวิชาชีพ ช่วย ด.ญ. 4 ขวบ ถูกยายทำร้าย - ยอมรับ สถิติความรุนแรงในครอบครัวยังสูง พม. ขอแก้ กม.แล้ว รอ ครม.เคาะส่งสภา
“วราวุธ” รมว.พม. เผย จนท. สหวิชาชีพ ช่วย ด.ญ. 4 ขวบ ถูกยายทำร้าย - ยอมรับ สถิติความรุนแรงในครอบครัวยังสูง พม. ขอแก้ กม.แล้ว รอ ครม.เคาะส่งสภา
วันที่ 7 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่าทีมศรส.จังหวัดนครสวรรค์ ได้ลงพื้นที่ตรวจสอบข้อเท็จจริงร่วมกับทีมสหวิชาชีพไปที่บ้านเช่าแห่งหนึ่งในพื้นที่ตำบลปากน้ำโพ จังหวัดนครสวรรค์ กรณีที่มีพลเมืองดีถ่ายคลิป หญิงสูงวัยทำร้ายร่างกายเด็กเล็กด้วยการตบศีรษะถึง 2 ครั้ง จากการตรวจสอบพบหญิงอายุ 60 ปี เป็นยายของ ด.ญ. อายุ 4 ปี และแม่ของเด็กอายุ 19 ปี โดยได้พูดคุยกับยายและแม่เด็ก ซึ่งเล่าว่า ยายได้ทำร้ายร่างกายหลานตัวเอง มีสาเหตุมาจากในวันเกิดเหตุ ขณะยายพาหลานขี่รถจักรยานกลับบ้าน หลานไม่ยอมนั่งนิ่งๆ และพยายามใช้เท้าแหย่เข้าไปในล้อจักรยาน ยายจึงเกรงว่าจะเกิดอันตรายและกลัวว่าจักรยานที่ขี่มานั้นจะล้มลง เนื่องจากเคยประสบอุบัติเหตุรถล้มมาแล้ว ทำให้ยายว่ากล่าวตักเตือนหลานไปหลายครั้ง แต่หลานไม่หยุดยังทำอีก จึงเกิดอาการโมโหและได้ตบไปที่ศีรษะหลาน ซึ่งมีคนมาเห็นจึงถ่ายคลิปไว้ได้ และจากการสอบถามข้อมูลจากยายเพิ่มเติม พบว่า ยายของเด็กมีอาชีพขายพวงมาลัย มีภาระค่าเช่าบ้าน ค่าน้ำ ค่าไฟ และมีข้อมูลด้วยว่าก่อนหน้านี้ยายมีอาการทางจิต เคยได้รับการรักษา ด้วยการรับยาคลายเครียดที่โรงพยาบาลแห่งหนึ่ง แต่ทานยาไปได้เพียง 1 สัปดาห์แล้วมีอาการเวียนหัว จึงไปพบแพทย์และให้หยุดทานยา โดยปกติยายและหลานจะอยู่ด้วยกัน 2 คน ที่บ้านเช่า เมื่อพ่อแม่ของเด็กทราบเรื่องที่ลูกถูกยายตบศีรษะจึงรีบมาหาและจะรับเด็กไปดูแลด้วยตัวเอง
ต่อมา ทีม ศรส.จังหวัดนครสวรรค์ ได้นำเด็กไปตรวจร่ายกายที่โรงพยาบาล และได้มีการประชุมหารือร่วมกับทีมสหวิชาชีพในการวางแผนการช่วยเหลือเด็ก พร้อมทั้งทำข้อตกลงร่วมกันกับครอบครัว โดยแม่เด็ก มีความประสงค์รับเด็กกลับไปดูแลด้วยตัวเอง หลังจากนั้น ทีม ศรส.จังหวัดนครสวรรค์ ได้ร่วมพูดคุยกับ ยาย แม่ และเด็ก เพื่อปรับความเข้าใจกัน นอกจากนี้ ได้ประสานโรงพยาบาล แผนกจิตเวช เพื่อส่งตัวยายเข้ารับการตรวจสุขภาพจิต พร้อมทั้งประสานหน่วยงานที่เกี่ยวข้อง เพื่อดำเนินการเรื่องเบี้ยยังชีพผู้สูงอายุของยาย และขอเปลี่ยนแปลงสิทธิการรับเงินอุดหนุนเด็กแรกเกิดของเด็กจากปกติพ่อเด็กเป็นผู้รับ ปรับเปลี่ยนเป็นแม่เด็กเป็นผู้รับแทน ทั้งนี้ ทีม ศรส.จังหวัดนครสวรรค์ จะมีการติดตามดูแลและช่วยเหลือเป็นระยะๆต่อไป อย่างไรก็ตาม หากพี่น้องประชาชน พบเห็นเด็กถูกกระทำความรุนแรง หรือประสบปัญหาทางสังคม สามารถแจ้งได้ที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. โทร. สายด่วน พม.  1300 ฟรี 24 ชั่วโมง
นายวราวุธ กล่าวเพิ่มเติมว่า จะเห็นได้ว่าเรื่องความรุนแรงในครอบครัวของสังคมไทยนั้นยังมีอยู่มากกว่า 70 เปอร์เซ็นต์ ทางกระทรวง พม. จึงได้ดำเนินการแก้ไขกฎหมายร่างพระราชบัญญัติคุ้มครองผู้ถูกกระทำด้วยความรุนแรงในครอบครัว (ฉบับที่) พ.ศ. ... ขณะนี้ ได้ส่งคณะรัฐมนตรีเพื่อให้สำนักเลขาธิการคณะรัฐมนตรี (สลค.) ขอความเห็นจากหน่วยงานต่างๆ ซึ่งได้ครบถ้วนแล้ว จึงอยู่ระหว่างการบรรจุวาระ ครม. เพื่อขอความเห็นชอบก่อนจะส่งไปยังรัฐสภา และคาดว่าบรรจุวาระสภาได้ประมาณกลางเดือนมกราคม 2568 นี้ เชื่อว่าหากกฎหมายนี้ออกมา สถานการณ์ความรุนแรงในครอบครัวจะดีขึ้น
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ยายหลาน #ความรุนแรง #นครสวรรค์ #เด็ก #ความรุนแรง #ทำร้ายร่างกาย

ที่มา : https://www.thaigov.go.th/news/contents/details/91187