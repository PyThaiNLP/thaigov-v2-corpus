รัฐบาลไทย-ข่าวทำเนียบรัฐบาล-มหาดไทย “สู้ให้สุด หยุดการโกง” ร่วมแสดงสัญลักษณ์ต่อต้านการทุจริต เนื่องในวันต่อต้านคอร์รัปชันสากล (ประเทศไทย)


วันจันทร์ที่ 9 ธันวาคม 2567
09/12/2567
พิมพ์
มหาดไทย “สู้ให้สุด หยุดการโกง” ร่วมแสดงสัญลักษณ์ต่อต้านการทุจริต เนื่องในวันต่อต้านคอร์รัปชันสากล (ประเทศไทย)
มหาดไทย “สู้ให้สุด หยุดการโกง” ร่วมแสดงสัญลักษณ์ต่อต้านการทุจริต เนื่องในวันต่อต้านคอร์รัปชันสากล (ประเทศไทย)
วันนี้ (9 ธ.ค. 67) นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายขจร ศรีชวโนทัย รองปลัดกระทรวงมหาดไทย ด้านบริหาร ร่วมงานเนื่องในวันต่อต้านคอร์รัปชันสากล (ประเทศไทย) ภายใต้แนวคิด FIGHT AGAINST CORRUPTION “สู้ให้สุด หยุดการโกง” และได้ร่วมแสดงสัญลักษณ์ต่อต้านการทุจริต ณ ฮอลล์ 7 อาคารศูนย์การประชุม อิมแพ็ค เมืองทองธานี โดย นายสยาม ศิริมงคล อธิบดีกรมการพัฒนาชุมชน ร้อยตำรวจโท ภพชนก ชลานุเคราะห์ รองอธิบดีกรมการปกครอง น.ส.ชัชดาพร บุญพีระณัช รองอธิบดีกรมป้องกันและบรรเทาสาธารณภัย ร่วมงานด้วย
นอกจากนี้ ที่ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายมานะ สิมมา ที่ปรึกษาด้านกฎหมาย ประธานการจัดกิจกรรมต่อต้านคอร์รัปชันสากล (ประเทศไทย) ของสำนักงานปลัดกระทรวงมหาดไทย โดยนำข้าราชการ พนักงาน เจ้าหน้าที่ และบุคลากรในสังกัดสำนักงานปลัดกระทรวงมหาดไทย ร่วมประกาศเจตจำนงต่อต้านการทุจริต เพื่อเป็นแนวทางในการปฏิบัติงาน
นายอนุทิน ชาญวีรกูล รองนายรัฐมนตรีและรมว.มท. ให้ความสำคัญกับการต่อต้านคอร์รัปชัน โดยได้ประกาศเป็นเจตนารมณ์และเป็นนโยบายสำคัญของกระทรวงมหาดไทย ให้ “ข้าราชการกระทรวงมหาดไทยทุกคนเป็นศัตรูกับการคอร์รัปชันทุกรูปแบบ” ต้องปฏิบัติหน้าที่ด้วยหลักธรรมาภิบาล สร้างความเชื่อมั่นให้กับประชาชน เพราะ “มหาดไทย คือ ประชาชน” ต้องยึดหลักผลประโยชน์ของประชาชนเป็นสำคัญ และนายอรรษิษฐ์ สัมพันธรัตน์ ปลัดกระทรวงมหาดไทย ได้ส่งเสริมให้หน่วยงานเข้าร่วมการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) เพื่อเป็นมาตรฐานส่งเสริมการทำงานมหาดไทยใสสะอาด ต้องทำงานด้วยความซื่อสัตย์สุจริต โปร่งใส ไม่แสวงหาผลประโยชน์จากการปฏิบัติหน้าที่
ทั้งนี้ วันที่ 9 ธันวาคม ของทุกปีเป็นวันต่อต้านคอร์รัปชันสากล (International Anti-Corruption Day) โดยสหประชาชาติ (UN) มีมติเห็นชอบอนุสัญญาสหประชาชาติว่าด้วยการต่อต้านการทุจริต พ.ศ. 2546 (United Nations Convention Against Corruption – UNCAC , 2003) อย่างเป็นเอกฉันท์ เมื่อวันที่ 31 ตุลาคม 2546 จากนั้นประเทศภาคีเครือข่ายสหประชาชาติจำนวน 191 ประเทศ รวมทั้งประเทศไทยได้เข้าร่วมลงนามในอนุสัญญาฯระหว่างวันที่ 9 - 11 ธันวาคม 2546 ณ เมืองเมอริด้า ประเทศเม็กซิโก

ที่มา : https://www.thaigov.go.th/news/contents/details/91191