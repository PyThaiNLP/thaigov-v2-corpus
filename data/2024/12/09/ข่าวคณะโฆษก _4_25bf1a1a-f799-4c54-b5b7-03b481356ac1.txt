รัฐบาลไทย-ข่าวทำเนียบรัฐบาล-รัฐบาลเตรียมแถลง 90 วัน “2568 โอกาสไทย ทำได้จริง“ พฤหัสนี้  มั่นใจประเทศไทยไปได้สวย หลังพบทุกมิติของประเทศคึกคัก ทั้งท่องเที่ยว เกษตร อุตสาหกรรม การลงทุนและภาพลักษณ์ไทยแลนด์ 


วันจันทร์ที่ 9 ธันวาคม 2567
09/12/2567
พิมพ์
รัฐบาลเตรียมแถลง 90 วัน “2568 โอกาสไทย ทำได้จริง“ พฤหัสนี้  มั่นใจประเทศไทยไปได้สวย หลังพบทุกมิติของประเทศคึกคัก ทั้งท่องเที่ยว เกษตร อุตสาหกรรม การลงทุนและภาพลักษณ์ไทยแลนด์
รัฐบาลเตรียมแถลง 90 วัน “2568 โอกาสไทย ทำได้จริง“ พฤหัสนี้  มั่นใจประเทศไทยไปได้สวย หลังพบทุกมิติของประเทศคึกคัก ทั้งท่องเที่ยว เกษตร อุตสาหกรรม การลงทุนและภาพลักษณ์ไทยแลนด์ คาดจีดีพี ปีหน้าเติบโตสู้ประเทศในอาเซียนได้แน่
วันจันทร์ 9 ธันวาคม 2567 นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า  ตามกำหนดการเดิม การประชุมคณะรัฐมนตรี  กำหนดให้มีการประชุมทุกวันอังคารแต่เนื่องจากสัปดาห์นี้เป็นวันหยุดพิเศษวันรัฐธรรมนูญ สำนักเลขาธิการคณะรัฐมนตรีจึงเลื่อนการประชุมไปเป็นวันพุธ ที่ 11 ธันวาคม 2567 เวลา 10.00 น. ณ ห้องประชุม 501 ตึกบัญชาการ 1 ทำเนียบรัฐบาล
ทั้งนี้ ในวันพฤหัสบดีที่ 12 ธันวาคม นี้  ที่ห้องประชุมใหญ่ ณ สถานีวิทยุโทรทัศน์แห่งประเทศไทย (NBT) ถนนวิภาวดีรังสิต เขตดินแดง กรุงเทพฯ นางสาว แพทองธาร ชินวัตร นายกรัฐมนตรี และคณะรัฐมนตรี จะแถลงผลการดำเนินงานของรัฐบาลในรอบ 3 เดือน และการกำหนดทิศทางของประเทศไทยในปีหน้าเพื่อให้สามารถแข่งขันกับทุกประเทศในโลกได้ ซึ่งจากการรายงานของส่วนราชการที่เกี่ยวข้องเห็นพ้องกันว่าในปี 2568 จะเป็นปีทองของประเทศไทย ทั้งในด้านธุรกิจ ท่องเที่ยว การเกษตร อุตสาหกรรม และการลงทุนในประเภทต่าง ๆ ที่มีโอกาสที่จะทำให้จีดีพีของประเทศเติบโตได้มากยิ่งขึ้น
นอกจากนี้ จะเป็นการมอบนโยบายการบริหารราชการแผ่นดินของนายกรัฐมนตรี ภายใต้หัวข้อ “2568 โอกาสไทย ทำได้จริง 2025 Empowering Thais: A Real Possibility จากผลงานที่เป็นรูปธรรม สู่อนาคตที่ทำได้จริง” ซึ่งจะมีผู้เข้าร่วมงานประกอบด้วย คณะรัฐมนตรี หัวหน้าส่วนราชการระดับกระทรวง ระดับกรม ผู้ว่าราชการทุกจังหวัด ผู้บัญชาการเหล่าทัพ ผู้บัญชาการตำรวจแห่งชาติ หัวหน้ารัฐวิสาหกิจ ผู้บริหารองค์การมหาชน และสื่อมวลชนเข้าร่วมงาน กว่า 500 คน
“ทั้งนี้รัฐบาลขอเชิญชวนประชาชน ร่วมติดตามงานแถลงผลการดำเนินงานของรัฐบาลรอบ 3 เดือน และการมอบนโยบายการบริหารราชการแผ่นดินของนายกรัฐมนตรี ซึ่งจะมีการถ่ายทอดสดทางช่อง NBT2HD และ Facebook Live: Live NBT2HD”  นายจิรายุ กล่าว

ที่มา : https://www.thaigov.go.th/news/contents/details/91197