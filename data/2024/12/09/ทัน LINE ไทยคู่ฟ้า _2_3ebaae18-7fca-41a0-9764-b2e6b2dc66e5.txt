รัฐบาลไทย-ข่าวทำเนียบรัฐบาล-รัฐบาล ขยายเวลาทำธุรกรรมนิติบุคคล ช่วยเหลือน้ำท่วม


วันจันทร์ที่ 9 ธันวาคม 2567
09/12/2567
พิมพ์
รัฐบาล ขยายเวลาทำธุรกรรมนิติบุคคล ช่วยเหลือน้ำท่วม
รัฐบาล ขยายเวลาทำธุรกรรมนิติบุคคล ช่วยเหลือน้ำท่วม
รัฐบาล ขยายเวลาทำธุรกรรมนิติบุคคล ช่วยเหลือน้ำท่วม
.
นายอนุกูล พฤกษานุศักดิ์ รองโฆษกประจำสำนักนายกรัฐมนตรี เผยรัฐบาลให้การช่วยเหลือภาคธุรกิจที่ประสบอุทกภัยพื้นที่ภาคใต้ 8 จังหวัด ได้แก่ จ.นครศรีธรรมราช พัทลุง ตรัง สตูล สงขลา ปัตตานี ยะลา และนราธิวาส โดยกำชับให้กรมพัฒนาธุรกิจการค้า กระทรวงพาณิชย์ดำเนินการช่วยเหลือและเยียวยาภาคธุรกิจอย่างเร่งด่วน
.
กรมพัฒนาธุรกิจการค้า ออกมาตรการกำหนดให้นิติบุคคลที่มีสำนักงานแห่งใหญ่ตั้งอยู่ในเขตประสบภัยพิบัติ สามารถขอยืดระยะเวลาดำเนินการต่างๆ ตามกฎหมาย มีรายละเอียดมาตรการ ดังนี้
.
1. นิติบุคคลผู้ประสบอุทกภัย สามารถขอขยายเวลาและชี้แจงเหตุผลความจำเป็นและหลักฐานที่แสดงว่าได้รับผลกระทบจากเหตุอุทกภัย ทำให้ไม่อาจดำเนินการยื่นจดทะเบียน ยื่นงบการเงิน ยื่นบัญชีรายชื่อผู้ถือหุ้น (บอจ.5) รวมถึงการแจ้งบัญชีหรือเอกสารประกอบการลงบัญชีสูญหายหรือเสียหายที่ต้องแจ้งต่อสารวัตรบัญชี ภายในระยะเวลาที่กฎหมายที่อยู่ในความรับผิดชอบของกรมกำหนดได้ เพื่อให้เจ้าหน้าที่พิจารณาขยายเวลาในการยื่นเอกสารหรือดำเนินการตามกฎหมายของนิติบุคคล ทั้งนี้ นิติบุคคลสามารถยื่นคำขอขยายระยะเวลาหรือดำเนินการตามที่กฎหมายกำหนดต่อเจ้าหน้าที่ภายใน 15 วัน นับแต่วันที่สถานการณ์อุทกภัยได้สิ้นสุดลง
.
2. กรณีนิติบุคคลใดได้รับหนังสือแจ้งข้อกล่าวหาว่ากระทำผิด กรณีไม่ปฏิบัติตามที่กฎหมายกำหนดจากเจ้าหน้าที่ของรัฐ เช่น การยื่นคำขอจดทะเบียน การแจ้งบัญชีสูญหายหรือเสียหาย การยื่นบัญชีรายชื่อผู้ถือหุ้น หรือ การนำส่งงบการเงินเกินกว่าระยะเวลาที่กฎหมายกำหนด ซึ่งเป็นกรณีที่เกิดขึ้นในช่วงที่ประสบอุทกภัย สามารถชี้แจงเหตุผล ความจำเป็น และหลักฐานที่แสดงว่าได้รับผลกระทบจากเหตุอุทกภัยทำให้ไม่อาจดำเนินการภายในระยะเวลาที่กฎหมายที่อยู่ในความรับผิดชอบของกรมกำหนดได้ เพื่อให้เจ้าหน้าที่พิจารณายุติเรื่องและไม่ออกคำสั่งปรับเป็นพินัยตามกฎหมายว่าด้วยการปรับเป็นพินัย
.
ข้อมูลจากกรมพัฒนาธุรกิจการค้า ณ วันที่ 30 พ.ย. 2567 พบว่า 8 จังหวัดภาคใต้ที่ประสบภัยน้ำท่วม มีนิติบุคคลดำเนินกิจการอยู่จำนวนทั้งสิ้น 31,759 ราย ทุนจดทะเบียนรวม 231,616.30 ล้านบาท
.
อ่านเพิ่มเติม คลิก >> https://www.thaigov.go.th/news/contents/details/90994
.
#ไทยคู่ฟ้า #สื่อสารรัฐบาลไทย

ที่มา : https://www.thaigov.go.th/news/contents/details/91175