รัฐบาลไทย-ข่าวทำเนียบรัฐบาล-รัฐบาลขอบคุณทุกหน่วยงานสนับสนุน การเดินทางเน้นปลอดภัย อำนวยความสะดวกทุกมิติ ด้านสนามบินสุวรรณภูมิเปิดจอดฟรีโซน C หลังเที่ยงคืนช่วงเทศกาลปีใหม่เสาร์ 28 ธ.ค. 67 - 1 ม.ค. 68 นี้


วันจันทร์ที่ 23 ธันวาคม 2567
23/12/2567
พิมพ์
รัฐบาลขอบคุณทุกหน่วยงานสนับสนุน การเดินทางเน้นปลอดภัย อำนวยความสะดวกทุกมิติ ด้านสนามบินสุวรรณภูมิเปิดจอดฟรีโซน C หลังเที่ยงคืนช่วงเทศกาลปีใหม่เสาร์ 28 ธ.ค. 67 - 1 ม.ค. 68 นี้
รัฐบาลขอบคุณทุกหน่วยงานสนับสนุน การเดินทางเน้นปลอดภัย อำนวยความสะดวกทุกมิติ ด้านสนามบินสุวรรณภูมิเปิดจอดฟรีโซน C หลังเที่ยงคืนช่วงเทศกาลปีใหม่เสาร์ 28 ธ.ค. 67 - 1 ม.ค. 68 นี้
วันจันทร์ที่ 23 ธันวาคม 2567 เวลา 09.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ช่วงเทศกาลปีใหม่ 2568 นี้รัฐบาลได้ขอให้ทุกหน่วยงานที่เกี่ยวข้องกับการดูแลความปลอดภัยและความสะดวกของประชาชนในช่วงเทศกาล และขอขอบคุณหลายหน่วยงานที่เริ่มก่อนล่วงหน้าเป็นสัปดาห์ก่อนเทศกาล ขณะที่สนามบินสุวรรณภูมิ ได้บูรณาการการทำงานร่วมกับหน่วยงานที่เกี่ยวข้องทั้งหน่วยงานราชการสายการบิน ผู้ประกอบการที่มีส่วนเกี่ยวข้องกับการให้บริการเพื่อเตรียมความพร้อมในด้านต่าง ๆ ได้แก่ เพิ่มความถี่การทำความสะอาดห้องน้ำ จัดเตรียมรถเข็นกระเป๋าให้เพียงพอต่อการให้บริการ รวมถึงประสานผู้ให้บริการภาคพื้น เตรียมความพร้อมด้านบุคลากร และอุปกรณ์ในการให้บริการให้เพียงพอในช่วงชั่วโมงคับคั่ง (Peak Hour) ตลอดจนประชาสัมพันธ์ให้ผู้โดยสารใช้บริการระบบเทคโนโลยีในกระบวนการผู้โดยสารขาออก เพื่อช่วยลดระยะเวลาการใช้บริการ ได้แก่ ระบบเช็กอินด้วยตนเองอัตโนมัติ (Common Use Self Service: CUSS) ระบบรับกระเป๋าสัมภาระอัตโนมัติ (Common Use Bag Drop: CUBD) ระบบพิสูจน์อัตลักษณ์บุคคล (Automated Biometric Identification System: Biometric) และระบบ Automated Border Control (เครื่อง ABC) เครื่องตรวจหนังสือเดินทางอัตโนมัติ ที่สามารถอ่าน E-Passport ได้มากกว่า 90 ประเทศทั่วโลก
นายอนุกูล กล่าวว่า สำหรับของขวัญปีใหม่ที่ ทสภ. ได้จัดเตรียมเพื่อมอบให้กับผู้ใช้บริการในช่วงเทศกาลคริสต์มาสและปีใหม่ตามนโยบายของกระทรวงคมนาคม นั้น ทสภ. ได้ยกเว้นอัตราค่าบริการจอดรถยนต์ ที่ลานจอดรถยนต์ระยะยาวโซน C ตั้งแต่เวลา 00.01 น. วันที่ 28 ธันวาคม 2567 ถึงเวลา 24.00 น. ของวันที่ 1 มกราคม 2568 (รวม 5 วัน) ซึ่งรองรับรถยนต์ได้จำนวน 718 คัน โดยจัดรถ Shuttle Bus สาย A ให้บริการรับ - ส่ง เส้นทางระหว่างลานจอดรถยนต์ระยะยาวโซน C และอาคารผู้โดยสารทุก ๆ 15 นาที ตลอด 24 ชั่วโมง นอกจากนี้ ทสภ. ยังได้จัดเตรียมชุดของใช้สำหรับนักเดินทาง (Travel kit) มอบเป็นของขวัญให้กับผู้ใช้บริการ รวมทั้งจัดเตรียมน้ำดื่มตราสัญลักษณ์ ทสภ. ให้บริการในจุดต่าง ๆ
“คาดการณ์จำนวนเที่ยวบินและผู้โดยสาร ณ ทสภ. ระหว่างวันที่ 25 ธันวาคม 2567 - 5 มกราคม 2568 จะมียอดผู้โดยสารที่เดินทางเข้า - ออก ทสภ. ถึง 2,400,000 คน เพิ่มขึ้นจากปีก่อนในช่วงเวลาเดียวกันร้อยละ 16.58 แบ่งเป็นผู้โดยสารระหว่างประเทศ จำนวน 1,970,000 คน ผู้โดยสารภายในประเทศ จำนวน 480,000 คน หรือเฉลี่ยวันละ 200,000 คน สำหรับประมาณการเที่ยวบินในช่วงดังกล่าวคาดว่าจะมีเที่ยวบินที่ทำการบินเข้า - ออก ทสภ. จำนวน 13,000 เที่ยวบิน เพิ่มขึ้นจากปีก่อนในช่วงเวลาเดียวกันร้อยละ 14.69 แบ่งเป็นเที่ยวบินระหว่างประเทศ จำนวน 10,000 เที่ยวบิน เที่ยวบินภายในประเทศ จำนวน 3,000 เที่ยวบิน หรือเฉลี่ยวันละ 1,000 เที่ยวบิน” นายอนุกูล กล่าว

ที่มา : https://www.thaigov.go.th/news/contents/details/91631