รัฐบาลไทย-ข่าวทำเนียบรัฐบาล-'รองนายกฯ ประเสริฐ’ เร่งขับเคลื่อนแก้แล้งภาคอีสาน เร่งรัดทุกหน่วยงาน เร่งป้องกัน-แก้ไขปัญหาขาดแคลนน้ำ พื้นที่ ‘นครราชสีมา-ชัยภูมิ-บุรีรัมย์-สุรินทร์’ 


วันจันทร์ที่ 23 ธันวาคม 2567
23/12/2567
พิมพ์
'รองนายกฯ ประเสริฐ’ เร่งขับเคลื่อนแก้แล้งภาคอีสาน เร่งรัดทุกหน่วยงาน เร่งป้องกัน-แก้ไขปัญหาขาดแคลนน้ำ พื้นที่ ‘นครราชสีมา-ชัยภูมิ-บุรีรัมย์-สุรินทร์’
'รองนายกฯ ประเสริฐ’ เร่งขับเคลื่อนแก้แล้งภาคอีสาน เร่งรัดทุกหน่วยงาน เร่งป้องกัน-แก้ไขปัญหาขาดแคลนน้ำ พื้นที่ ‘นครราชสีมา-ชัยภูมิ-บุรีรัมย์-สุรินทร์’ เตรียมพร้อมช่วยเหลือประชาชนช่วงฤดูแล้ง
เมื่อวันที่ 21 ธันวาคม 2567 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยถึงการลงพื้นที่กำกับและติดตามการปฏิบัติราชการในภูมิภาค ในพื้นที่เขตตรวจราชการที่ 13 (จังหวัดนครราชสีมา ชัยภูมิ บุรีรัมย์ และสุรินทร์) ณ จังหวัดนครราชสีมา เมื่อวันที่ 20 ธันวาคม 2567 ที่ผ่านมาโดยเป็นประธานการประชุมหารือข้อเสนอโครงการในการแก้ไขปัญหาสำคัญของจังหวัด/กลุ่มจังหวัด ณ ศาลากลางจังหวัดนครราชสีมา โดยมี ดร.สุรสีห์ กิตติมณฑล เลขาธิการสำนักงานทรัพยากรน้ำแห่งชาติ (สทนช.) พร้อมด้วยนายชัยวัฒน์ ชื่นโกสุม ผู้ว่าราชการจังหวัดนครราชสีมา และผู้ว่าราชการจังหวัดและผู้แทนจากหน่วยงานที่เกี่ยวข้อง จากนั้นได้ลงพื้นที่ติดตามความก้าวหน้าการบริหารจัดการน้ำ ณ สระเก็บน้ำวัดพระพุทธบาทเขาพริก อำเภอสีคิ้ว จังหวัดนครราชสีมาว่า จากการติดตามสภาพปัญหาและสถานการณ์น้ำภาพรวมของจังหวัดนครราชสีมา ชัยภูมิ บุรีรัมย์ และสุรินทร์ รวมถึงติดตามการบริหารจัดการน้ำของเขื่อนที่สำคัญในพื้นที่ทั้ง 4 จังหวัด ซึ่งพื้นที่ส่วนใหญ่ประสบปัญหาภัยแล้ง ในช่วงฤดูฝนปี 2567 ที่ผ่านมา โดยปริมาณน้ำต้นทุนที่มีในแหล่งน้ำค่อนข้างน้อย โดยเฉพาะอ่างเก็บน้ำลำตะคอง จังหวัดนครราชสีมา และอ่างเก็บน้ำที่ใช้เป็นน้ำต้นทุนสำหรับผลิตประปาในเขตจังหวัดบุรีรัมย์ ที่ผ่านมาได้ดำเนินการตามแผนรับมือความเสี่ยงขาดแคลนน้ำ โดยขับเคลื่อนมาตรการในเชิงป้องกันล่วงหน้าเพื่อสร้างความมั่นใจและคลายข้อกังวลของประชาชน ซึ่งผลการดำเนินงานค่อนข้างเป็นที่น่าพอใจ
นายประเสริฐ กล่าวว่า ได้กำชับและเน้นย้ำให้หน่วยงานเร่งรัดการดำเนินการเพื่อให้สามารถตอบสนองต่อความเดือดร้อนของประชาชนได้ดียิ่งขึ้น โดยมอบหมายจังหวัดสร้างการรับรู้ความเข้าใจกับประชาชนในการบริหารจัดการน้ำอย่างมีส่วนร่วม เพื่อป้องกันความขัดแย้งในพื้นที่ และรณรงค์การใช้น้ำอย่างประหยัด และสั่งการกรมชลประทานเฝ้าระวังอ่างเก็บน้ำที่มีปริมาณน้ำใช้การได้น้อยกว่า 30 % โดยบริหารจัดการน้ำในอ่างเก็บน้ำขนาดใหญ่และขนาดกลางที่สำคัญให้มีประสิทธิภาพ จัดสรรน้ำตามลำดับความสำคัญ เพื่อให้มีน้ำใช้ได้อย่างเพียงพอจนถึงสิ้นฤดูแล้งและต่อเนื่องจนถึงต้นฤดูฝน โดยจัดสรรน้ำเพื่ออุปโภคบริโภคเป็นลำดับแรก รวมถึงให้กรมชลประทานร่วมกับกรมส่งเสริมการเกษตร สร้างการรับรู้ให้เกษตรกรงดปลูกข้าวนาปรัง ส่งเสริมการปลูกพืชใช้น้ำน้อย และดำเนินการตามแผนการเพาะปลูกอย่างเคร่งครัด
นอกจากนี้ ได้มอบหมายกรมป้องกันและบรรเทาสาธารณภัย กรมทรัพยากรน้ำ กรมชลประทาน จังหวัด และหน่วยงานที่เกี่ยวข้อง สนับสนุนเครื่องจักร เครื่องมือ เพื่อช่วยเหลือประชาชนแก้ไขปัญหาภัยแล้งในพื้นที่ โดยเฉพาะพื้นที่ที่ขาดแคลนน้ำอุปโภคบริโภค และให้การประปาส่วนภูมิภาคและองค์กรปกครองส่วนท้องถิ่น ดำเนินการในส่วนของการป้องกันและแก้ไขปัญหาการขาดแคลนน้ำอุปโภคบริโภค โดยในช่วงที่ยังมีน้ำในลำน้ำธรรมชาติ ให้ดำเนินการสูบน้ำมาเก็บไว้ในแหล่งน้ำสำรองที่มีอยู่ เพื่อใช้เป็นน้ำต้นทุนในการผลิตน้ำประปา ทั้งนี้ เชื่อมั่นว่าการดำเนินงานของทุกหน่วยงานที่เกี่ยวข้องเพื่อป้องกันและแก้ไขปัญหาการขาดแคลนน้ำ จะสามารถช่วยเหลือประชาชนในช่วงฤดูแล้งนี้ได้
ด้าน ดร.สุรสีห์ กิตติมณฑล เลขาธิการสำนักงานทรัพยากรน้ำแห่งชาติ (สทนช.) กล่าวว่า สถานการณ์น้ำของแหล่งน้ำทุกขนาดในพื้นที่ 4 จังหวัดดังกล่าว พบว่า ปัจจุบัน จังหวัดสุรินทร์ มีปริมาณน้ำรวม 153 ล้านลูกบาศก์เมตร (ล้าน ลบ.ม.) หรือคิดเป็น 76% จังหวัดชัยภูมิ มีปริมาณน้ำรวม 286 ล้าน ลบ.ม. หรือคิดเป็น 73% จังหวัดนครราชสีมา มีปริมาณน้ำรวม 634 ล้าน ลบ.ม. หรือคิดเป็น 48% และจังหวัดบุรีรัมย์ มีปริมาณน้ำรวม 139 ล้าน ลบ.ม. หรือคิดเป็น 37% สำหรับอ่างเก็บน้ำลำตะคองซึ่งเป็นแหล่งน้ำขนาดใหญ่ที่สำคัญ ของจังหวัดนครราชสีมา มีปริมาณน้ำใช้การเพียง 75 ล้าน ลบ.ม. หรือคิดเป็น 26% โดยมีแผนจัดสรรน้ำอ่างลำตะคอง ฤดูแล้ง ปี 2567/68 (1 พ.ย. 67 – เม.ย. 2568) รวม 73 ล้าน ลบ.ม. แบ่งเป็น น้ำอุปโภคบริโภค 35 ล้าน ลบ.ม. , น้ำเพื่อการรักษาระบบนิเวศ 25 ล้าน ลบ.ม. , น้ำเพื่อเกษตรกรรม (พืชฤดูแล้ง) 7 ล้าน ลบ.ม. และน้ำเพื่ออุตสาหกรรม 6 ล้าน ลบ.ม. ปัจจุบันมีผลการจัดสรรน้ำ รวม 5.48 ล้าน ลบ.ม. หรือคิดเป็น 7% ของแผน ซึ่งจะมีการจัดสรรน้ำให้เป็นไปตามแผนอย่างเคร่งครัด ทั้งนี้ สทนช. ได้คาดการณ์พื้นที่เสี่ยงขาดแคลนน้ำอุปโภคบริโภคของจังหวัดนครราชสีมาในช่วงเดือน ม.ค. - ก.พ. 68 จำนวน 7 อำเภอ 13 ตำบล ในพื้นที่อำเภอเมืองนครราชสีมา อำเภอปักธงชัย อำเภอโนนสูง อำเภอสีคิ้ว อำเภอโนนไทย อำเภอพระทองคำ และอำเภอเฉลิมพระเกียรติ ซึ่งหน่วยงานที่เกี่ยวข้องได้เตรียมพร้อมรับมือสถานการณ์ล่วงหน้าอย่างเต็มที่ และจะเร่งดำเนินการตามที่รองนายกรัฐมนตรี (นายประเสริฐ จันทรรวงทอง) มอบหมาย เพื่อป้องกันและบรรเทาความเดือดร้อนของประชาชนจากปัญหาการขาดแคลนน้ำในช่วงฤดูแล้งนี้ให้ได้มากที่สุด รวมทั้ง สทนช. จะติดตามความก้าวหน้าการดำเนินโครงการด้านทรัพยากรน้ำในพื้นที่ทุกจังหวัดอย่างต่อเนื่องเพื่อแก้ไขปัญหาในระยะยาวต่อไป
/////////////

ที่มา : https://www.thaigov.go.th/news/contents/details/91627