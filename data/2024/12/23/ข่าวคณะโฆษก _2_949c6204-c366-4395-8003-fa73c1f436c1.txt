รัฐบาลไทย-ข่าวทำเนียบรัฐบาล-หมูเด้ง..บุกกรุงฯ  รัฐบาลเชิญชวนเที่ยวงาน “BANGKOK ILLUMINATION FESTIVAL” ปรากฏการณ์แสงสีสุดอลังการสะท้อนความคิดสร้างสรรค์ผสมผสานกับนวัตกรรมที่ทันสมัย ภายใต้ธีม “หมูเด้งบุกกรุง” 


วันจันทร์ที่ 23 ธันวาคม 2567
23/12/2567
พิมพ์
หมูเด้ง..บุกกรุงฯ  รัฐบาลเชิญชวนเที่ยวงาน “BANGKOK ILLUMINATION FESTIVAL” ปรากฏการณ์แสงสีสุดอลังการสะท้อนความคิดสร้างสรรค์ผสมผสานกับนวัตกรรมที่ทันสมัย ภายใต้ธีม “หมูเด้งบุกกรุง”
รัฐบาลเชิญชวนเที่ยวงาน “BANGKOK ILLUMINATION FESTIVAL” ปรากฏการณ์แสงสีสุดอลังการสะท้อนความคิดสร้างสรรค์ผสมผสานกับนวัตกรรมที่ทันสมัย ภายใต้ธีม “หมูเด้งบุกกรุง” บุก 9 แลนด์มาร์กทั่วกรุงเทพฯ
วันนี้ (23 ธันวาคม 2567) เวลา 10:30 น. นางสาวศศิกานต์ วัฒนะจันทร์ เชิญชวนคนไทยเที่ยวงาน “BANGKOK ILLUMINATION FESTIVAL” ปรากฏการณ์แสงสีสุดอลังการ จัดแสดงภายใต้ธีม “หมูเด้งบุกกรุง” ฮิปโปคาแรกเตอร์สุดโด่งดังระดับโลกที่จะมาเปลี่ยนกรุงเทพมหานครให้กลายเป็นเมืองของหมูเด้ง ตั้งแต่วันที่ 17 ธันวาคม 2567 – 5 มกราคม 2568 ด้วย 9 จุดแลนด์มาร์กที่จัดเต็มความสนุก แสง และสีสันแบบจัดจ้านไม่ซ้ำใคร สร้างบรรยากาศการท่องเที่ยวช่วงปลายปี เฉลิมฉลองส่งท้ายปีเก่าขึ้นต้นปีใหม่ด้วยความสุข ความประทับใจ คาดสร้างรายได้หมุนเวียน 1,196 ล้านบาท
นางสาวศศิกานต์ กล่าวว่า  งาน BANGKOK ILLUMINATION FESTIVAL เป็นหนึ่งในกิจกรรมที่ขับเคลื่อนจากการทำงานของคณะกรรมการพัฒนาซอฟต์พาวเวอร์แห่งชาติ โดยคณะอนุกรรมการขับเคลื่อนอุตสาหกรรมด้านเฟสติวัล และกระทรวงการท่องเที่ยวและกีฬา โดยการท่องเที่ยวแห่งประเทศไทยร่วมมือกับพันธมิตรทั้งภาครัฐและเอกชนในพื้นที่กรุงเทพมหานครจัดขึ้น เพื่อแต่งเติมสีสันและส่งเสริมการท่องเที่ยวในช่วงฤดูท่องเที่ยวปลายปี ด้วยการประดับตกแต่งด้วยสีของแสงไฟ เสียง ศิลปะ เทคนิค Light up และ Projection Mapping ที่ออกแบบมาเพื่อสะท้อนความคิดสร้างสรรค์ผสานกับนวัตกรรมที่ทันสมัย พร้อมสร้าง Landmark ในพื้นที่จุดสำคัญของกรุงเทพมหานคร เพื่อส่งเสริมภาพลักษณ์ที่ดีในฐานะจุดหมายปลายทางการท่องเที่ยวระดับโลก ขยายช่วงเวลาการท่องเที่ยวในช่วงกลางคืน โดยออกแบบเส้นทางประดับไฟ Illumination ในจุดแลนด์มาร์กสำคัญ เพื่อเปิดโอกาสทางธุรกิจให้แก่ผู้ประกอบการท่องเที่ยวและธุรกิจที่เกี่ยวเนื่อง ซึ่งคาดว่าการจัดกิจกรรมครั้งนี้ จะมีนักท่องเที่ยวทั้งชาวไทยและชาวต่างชาติเข้าร่วมงาน จำนวน 435,000 คน สร้างรายได้หมุนเวียนในระบบเศรษฐกิจไม่น้อยกว่า 1,196 ล้านบาท
สำหรับงาน “BANGKOK ILLUMINATION FESTIVAL” จัดขึ้นเป็นปีแรก ตั้งแต่วันที่ 17 ธันวาคม 2567 - 5 มกราคม 2568 เวลา 18.00 น. เป็นต้นไป ภายใต้ธีม “หมูเด้งบุกเมือง” นำเสนอผ่านฮิปโปคาแรกเตอร์น่ารักที่กำลังโด่งดังเป็นกระแสนิยมไปทั่วโลก โดยมี 3 เส้นทาง 9 แลนด์มาร์กที่สำคัญของกรุงเทพมหานคร ที่จะส่งมอบความสุข ความสนุกสนาน สร้างความประทับใจส่งท้ายปี ตลอดจนส่งเสริมภาพลักษณ์ประเทศไทยให้เป็นหมุดหมายสำคัญในฐานะ Festival Destination เพื่อดึงดูดความสนใจและกระตุ้นการเดินทางท่องเที่ยวทั้งจากนักท่องเที่ยวไทยและต่างชาติ ในพื้นที่จุดสำคัญต่างๆ ตั้งแต่ย่านการค้า สถาปัตยกรรมอันเก่าแก่ที่มีเสน่ห์ ไปจนถึงย่าน Street food ที่โด่งดัง ได้แก่
เส้นทางที่ 1 ย่านปทุมวัน-สนามกีฬาแห่งชาติ
1. สนามกีฬาแห่งชาติ หมูเด้งบุกสนามกีฬาแห่งชาติ (อาคารกีฬานิมิบุตร) แปลงโฉมหมูเด้งเป็น DJ เด้ง มอบความสนุกสนานให้นักท่องเที่ยวเข้า ท่ามกลางเทคนิคแสงสีเต็มรูปแบบ
2. ONESIAM SKYWALK (ลานใบบัว) นำเสนอ Inflatable art lighting หมูเด้งในธีม มาดามเด้ง สายช็อป สายเปย์ ที่จะเชิญชวนทุกคนมาจับจ่ายซื้อของเพื่อกระตุ้นเศรษฐกิจส่งท้ายปีใจกลางเมือง
3. บริเวณบาทวิถีหน้าห้างสรรพสินค้า SIAM CENTER - CENTRALWORLD ประดับตกแต่งด้วย Installation art รูปทรงต่าง ๆ เป็นแลนด์มาร์กสำหรับถ่ายรูปจากบริเวณหน้าห้างสรรพสินค้า SIAM CENTER จนถึงหน้าห้างสรรพสินค้า CENTRALWORLD และบริเวณ Park Paragon
เส้นทางที่ 2 ย่านหัวลำโพง-เยาวราช
4.  สถานีรถไฟหัวลำโพง ตื่นตาตื่นใจกับ Installation art “เด้งซิล่า”ขนาดใหญ่บุกสถานีรถไฟหัวลำโพง และจัดแสดงเทคนิค Light up และ Projection Mapping ด้วยนวัตกรรมที่ทันสมัยผ่านสถาปัตยกรรมของอาคารหน้าสถานีรถไฟหัวลำโพง
5.  คลองผดุงกรุงเกษม เนรมิตคลองผดุงกรุงเกษมด้วยการ Light up ประดับตกแต่งไฟสวยงามตลอดบริเวณพื้นที่ริมฝั่งคลองผดุงกรุงเกษมให้มีชีวิตชีวา
6.  ถนนมิตรภาพไทย-จีน (ซอยวัดไตรมิตร) นำเสนอเทคนิคการฉาย Gobo light รูปรอยเท้าหมูเด้งบนพื้นผิวทางเดินในซอยวัดไตรมิตรและ Light up ประดับตกแต่งต้นไม้อย่างสวยงาม
7.  บริเวณซุ้มประตูเฉลิมพระเกียรติ 6 รอบพระชนมพรรษา (วงเวียนโอเดียน) นำเสนอ Inflatable art lighting หมูเด้งในธีม “หมวยเด้ง” ด้วยการสวมชุดกี่เพ้าสไตล์จีน เข้ากับบรรยากาศของพื้นที่โดยรอบที่เป็นกลิ่นอายวัฒนธรรมไทยจีนอย่างถนนเยาวราช แหล่ง Street food ชั้นเลิศของกรุงเทพมหานคร
เส้นทางที่ 3 ย่านอโศก-สุขุมวิท
8. บริเวณบีทีเอส สกายวอล์ค อโศก (แยกอโศก) จัดแสดงเทคนิคฉาย Projection Mapping และ Light up ประดับไฟด้วยนวัตกรรมสมัยใหม่บนบริเวณหน้า SKY WALK BTS อโศก (ฝั่งถนนรัชดาภิเษก) ให้แยกอโศกใจกลางกรุงเทพมหานครมีสีสัน   แห่งการเฉลิมฉลองส่งท้ายปี 2567
9. บริเวณลานน้ำพุ อุทยานเบญจสิริ ปิดจบความน่ารักที่ สวนเบญจสิริ กับธีม “หมูเด้งอินเดอะพาร์ค” ที่ชวนทุกคนมาปิกนิกชิล ๆ ท่ามกลางบรรยากาศสดใส

ที่มา : https://www.thaigov.go.th/news/contents/details/91648