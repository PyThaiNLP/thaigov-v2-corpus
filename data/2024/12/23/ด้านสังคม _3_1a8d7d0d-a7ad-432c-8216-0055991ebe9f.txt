รัฐบาลไทย-ข่าวทำเนียบรัฐบาล-พม. รับมอบผ้าห่มกันหนาวจากเมืองไทยประกันชีวิต ส่งต่อผู้สูงอายุและกลุ่มเปราะบางที่ประสบภัยหนาว


วันจันทร์ที่ 23 ธันวาคม 2567
พม. รับมอบผ้าห่มกันหนาวจากเมืองไทยประกันชีวิต ส่งต่อผู้สูงอายุและกลุ่มเปราะบางที่ประสบภัยหนาว
พม. รับมอบผ้าห่มกันหนาวจากเมืองไทยประกันชีวิต ส่งต่อผู้สูงอายุและกลุ่มเปราะบางที่ประสบภัยหนาว
วันที่ 23 ธันวาคม 2567 เวลา 13.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีรับมอบผ้าห่มกันหนาว จำนวน 300 ผืน จากบริษัท เมืองไทยประกันชีวิต จำกัด (มหาชน) นำโดย นายสาระ ล่ำซำ ประธานเจ้าหน้าที่บริหาร บริษัท เมืองไทยประกันชีวิต จำกัด (มหาชน) และคณะ เพื่อให้กระทรวง พม. นำไปช่วยเหลือกลุ่มเปราะบางที่ประสบภัยหนาว โดยมีคณะผู้บริหารกระทรวง พม. เข้าร่วม ณ บริเวณโถง ชั้น 1 กรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) ขอขอบคุณบริษัท เมืองไทยประกันชีวิต จำกัด (มหาชน) และมูลนิธิเมืองไทยยิ้ม ที่ได้นำผ้าห่มกันหนาวมามอบให้กระทรวง พม. เพื่อนำไปสร้างความอบอุ่นให้ประชาชนกลุ่มเปราะบางที่ประสบภัยหนาวได้เป็นอย่างดี สำหรับการมอบผ้าห่มในวันนี้ เป็นกิจกรรมที่ทำให้สังคมได้ทราบว่าบริษัท เมืองไทยประกันชีวิต จำกัด (มหาชน) ให้ความสำคัญกับสังคมไทย โดยกระทรวง พม. จะนำผ้าห่มกันหนาวที่ได้รับมอบในวันนี้ ส่งไปถึงมือกลุ่มเป้าหมายให้ตรงตามวัตถุประสงค์ของผู้บริจาค นอกจากนี้ ตนเชื่อว่า ความร่วมมือระหว่างกระทรวง พม. กับบริษัท เมืองไทยประกันชีวิต จำกัด (มหาชน) หากได้มาวางแผนร่วมมือกันในรูปแบบเชิงยุทธศาสตร์ จะเห็นผลลัพธ์สำคัญในการดูแลกลุ่มเป้าหมายที่เป็นกลุ่มเปราะบางให้ได้รับการดูแลที่ดียิ่งขึ้น
นายสาระ กล่าวเพิ่มเติมว่า บริษัท เมืองไทยประกันชีวิต จำกัด (มหาชน) และมูลนิธิเมืองไทยยิ้ม ได้ให้ความสำคัญกับการส่งเสริมสุขภาพและดูแลคุณภาพชีวิตที่ดีของกลุ่มเปราะบางมาโดยตลอด ซึ่งวันนี้ บริษัท เมืองไทยประกันชีวิต จำกัด (มหาชน) และมูลนิธิเมืองไทยยิ้ม ได้มอบผ้าห่มที่ทำจากขวดพลาสติก จำนวน 300 ผืน ให้กับกระทรวง พม. เพื่อนำไปมอบให้กับผู้สูงอายุและกลุ่มเปราะบางต่อไป โดยผ้าห่มที่นำมามอบให้นี้ เป็นผ้าห่ม Upcycling ที่ขานรับนโยบายภาครัฐในการลดปริมาณขยะจากขวดน้ำพลาสติกที่มีปริมาณเพิ่มขึ้นในปัจจุบัน เป็นการผลิตผ้าห่มขึ้นใหม่ที่ใส่ใจต่อสิ่งแวดล้อม เพราะผ้าห่ม 1 ผืน ผลิตจากขวดพลาสติกที่ใช้แล้วขนาด 1.5 ลิตร จำนวน 11 ขวด ซึ่งเป็นการให้ความสำคัญกับการนำวัสดุที่ไม่ได้ใช้แล้วกลับมามีคุณค่าในการใช้งานอีกครั้ง อย่างมีคุณภาพมากขึ้น และยังสามารถส่งต่อความอบอุ่นให้กับประชาชนที่ประสบภัยหนาวอีกด้วย
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ผ้าห่มกันหนาว #ศูนย์รับบริจาคพม #เมืองไทยประกันชีวิต

ที่มา : https://www.thaigov.go.th/news/contents/details/91663