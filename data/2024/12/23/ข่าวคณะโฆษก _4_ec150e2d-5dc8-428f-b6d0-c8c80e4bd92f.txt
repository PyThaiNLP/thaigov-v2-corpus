รัฐบาลไทย-ข่าวทำเนียบรัฐบาล-บิ๊กอ้วน! สั่งจับตาพายุลูกใหม่ กรมอุตุฯยันไม่กระทบไทยแต่ไม่ประมาท ตรึงกำลังเจ้าหน้าที่-เครื่องจักรเตรียมพร้อมรับสถานการณ์ข้ามปี ด้านแรงงาน ระดมจิตอาสาซ่อม บรรเทาความเดือดร้อน


วันจันทร์ที่ 23 ธันวาคม 2567
23/12/2567
พิมพ์
บิ๊กอ้วน! สั่งจับตาพายุลูกใหม่ กรมอุตุฯยันไม่กระทบไทยแต่ไม่ประมาท ตรึงกำลังเจ้าหน้าที่-เครื่องจักรเตรียมพร้อมรับสถานการณ์ข้ามปี ด้านแรงงาน ระดมจิตอาสาซ่อม บรรเทาความเดือดร้อน
บิ๊กอ้วน! สั่งจับตาพายุลูกใหม่ กรมอุตุฯยันไม่กระทบไทยแต่ไม่ประมาท ตรึงกำลังเจ้าหน้าที่-เครื่องจักรเตรียมพร้อมรับสถานการณ์ข้ามปี ด้านแรงงาน ระดมจิตอาสาซ่อม บรรเทาความเดือดร้อนผู้ประสบ
วันนี้ (23 ธันวาคม  2567) เวลา 14.00 น. นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ผอ.ศปช.) ได้รับรายงานจากกรมอุตุนิยมวิทยาว่า ขณะนี้มีพายุลูกใหม่ก่อตัวในทะเลจีนใต้และมีแนวโน้มทวีกำลังแรงขึ้นเป็นพายุโซนร้อนคาดว่าจะเคลื่อนตัวเข้าใกล้ชายฝั่งประเทศเวียดนามในวันพรุ่งนี้ (24 ธ.ค.) หลังจากนั้นจะอ่อนกำลังลง ซึ่งพายุดังกล่าวไม่มีผลกระทบกับประเทศไทย
อย่างไรก็ตามในช่วงวันที่ 25-26 ธ.ค. 67 พื้นที่ทางภาคใต้อาจมีฝนเพิ่มขึ้นได้จากอิทธิพลของลมตะวันออกและลมตะวันออกเฉียงใต้ และฝนจะตกหนักขึ้นในช่วง 28-30 ธ.ค.67 ประกอบกับหลายพื้นที่ของภาคใต้ดินมีลักษณะชุ่มน้ำจากฝนที่ตกสะสมก่อนหน้านี้ หากเกิดฝนตกซ้ำอาจเกิดน้ำหลากหรือดินถล่มได้ง่าย ที่ประชุม ศปช. จึงได้ย้ำให้ตรึงกำลังเจ้าหน้าที่พร้อมจัดเตรียมเครื่องจักรกลบรรเทาสาธารณภัยประจำการในพื้นที่เสี่ยงน้ำหลาก น้ำท่วมซ้ำซาก และพื้นที่ลาดชัน
“รองฯภูมิธรรมได้สั่งการให้ทุกหน่วยงานเตรียมความพร้อมรับฝนที่จะมาในช่วงสิ้นปีอยู่แล้ว ดังนั้น หากจะมีฝนเพิ่มขึ้นในช่วงนี้ ก็สามารถใช้กำลังคนและเครื่องจักรกลที่ช่วยบรรเทาสถานการณ์อุทกภัยก่อนหน้านี้ได้อย่างต่อเนื่อง โดยกรมป้องกันและบรรเทาสาธารณภัยได้จัดเจ้าหน้าที่อาสาสมัคร 1,686 นาย พร้อมเครื่องมืออุปกรณ์ 1,195 หน่วยเตรียมพร้อมให้ความช่วยเหลือประชาชนทันทีที่เกิดสถานการณ์” นางสาวศศิกานต์  กล่าว
รองโฆษกประจำสำนักนายกรัฐมนตรี กล่าวเพิ่มเติมว่า แม้ขณะนี้สถานการณ์น้ำจะเริ่มคลี่คลาย แต่การฟื้นฟูความเสียหายต่าง ๆ ยังมีอย่างต่อเนื่อง ล่าสุด นายพิพัฒน์ รัชกิจประการ รัฐมนตรีว่าการกระทรวงแรงงาน ได้ตรวจเยี่ยมศูนย์ “ซ่อม สร้าง สุข กรมพัฒน์จัดให้” ที่ร่วมกับภาครัฐ ภาคเอกชน ระดมบุคลากรด้านการศึกษาและช่างจิตอาสาจาก 14 จังหวัดภาคใต้กว่า 300 คน ให้บริการซ่อมแซมเครื่องใช้ไฟฟ้า เครื่องมือทำมาหากินและรถจักรยานยนต์ เพื่อบรรเทาความเดือดร้อนและช่วยให้ผู้ประสบอุทกภัยได้กลับมาใช้ชีวิตได้ตามปกติโดยเร็ว

ที่มา : https://www.thaigov.go.th/news/contents/details/91656