รัฐบาลไทย-ข่าวทำเนียบรัฐบาล-“รองนายกฯ สุริยะ” นั่งหัวโต๊ะประชุมคณะกรรมการจัดระบบการจราจรทางบก (คจร.) ครั้งที่ 1/2567 ย้ำทุกหน่วยงานบูรณาการร่วมกันแก้ไขปัญหาการขนส่งและจราจรอย่างเป็นระบบ 


วันจันทร์ที่ 23 ธันวาคม 2567
23/12/2567
พิมพ์
“รองนายกฯ สุริยะ” นั่งหัวโต๊ะประชุมคณะกรรมการจัดระบบการจราจรทางบก (คจร.) ครั้งที่ 1/2567 ย้ำทุกหน่วยงานบูรณาการร่วมกันแก้ไขปัญหาการขนส่งและจราจรอย่างเป็นระบบ
“รองนายกฯ สุริยะ” นั่งหัวโต๊ะประชุมคณะกรรมการจัดระบบการจราจรทางบก (คจร.) ครั้งที่ 1/2567 ย้ำทุกหน่วยงานบูรณาการร่วมกันแก้ไขปัญหาการขนส่งและจราจรอย่างเป็นระบบ ลดความซ้ำซ้อนการใช้งบประมาณ ขับเคลื่อนแผนงานโครงการให้เป็นไปตามเป้าหมายที่กำหนดไว้
วันนี้ (23 ธ.ค. 67) เวลา 13.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เป็นประธานการประชุมคณะกรรมการจัดระบบการจราจรทางบก (คจร.) ครั้งที่ 1/2567 โดยมีนายชูศักดิ์ ศิรินิล รัฐมนตรีประจำสำนักนายกรัฐมนตรี และคณะกรรมการจัดระบบการจราจรทางบกเข้าร่วมประชุม พร้อมด้วยหน่วยงานที่เกี่ยวข้อง มีผู้อำนวยการสำนักงานนโยบายและแผนการขนส่งและจราจร เป็นกรรมการและเลขานุการ
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ในฐานะประธานการประชุมคณะกรรมการจัดระบบการจราจรทางบก รับทราบรายงานความคืบหน้าการดำเนินโครงการที่สำคัญ จำนวน 8 เรื่อง ได้แก่ (1) แผนแม่บทระบบขนส่งมวลชนทางรางในเขตกรุงเทพมหานครและปริมณฑล โดยเปิดให้บริการแล้ว 13 เส้นทาง ระยะทางรวม 276.84 กิโลเมตร ซึ่งที่ประชุมได้รับทราบและมอบหมายให้การรถไฟฟ้าขนส่งมวลชนแห่งประเทศไทย (รฟม.) พิจารณาศึกษาขนส่งมวลชนระบบรอง (รางเบา) ในย่านจตุจักร เพื่อส่งเสริมการพัฒนาพื้นที่ศูนย์คมนาคมพหลโยธิน ให้เกิดเป็นพื้นที่เชิงพาณิชย์ใหม่ที่ใช้ประโยชน์จากการพัฒนาระบบรางและประชาชนได้รับความสะดวกในการเดินทาง (2) โครงการรถไฟฟ้าสายสีเหลืองส่วนต่อขยาย ช่วงแยกรัชดา - ลาดพร้าว  ถึงแยกรัชโยธิน (3) การดำเนินการระบบขนส่งสาธารณะเพื่อการเชื่อมต่อการเดินทาง สถานีรถไฟชานเมือง สายสีแดง (สถานีรังสิต) ตามมติ อจร. จังหวัดปทุมธานี (4) แผนพัฒนาการเดินทางทางน้ำในเขตกรุงเทพมหานครและปริมณฑล และการเชื่อมต่อการเดินทางรูปแบบอื่น (5) ผลการทบทวนการศึกษาความเหมาะสมโครงการขอนแก่น Smart City (ระยะที่ 1) ก่อสร้างระบบขนส่งมวลชนระบบรางเบา สายเหนือ - ใต้ รวมถึงโครงการระบบขนส่งสาธารณะในเขตจังหวัดขอนแก่น เส้นทางนำร่องสายสีแดง (สำราญ - ท่าพระ) (6) แผนแม่บทการแก้ไขปัญหาจราจรในเขตกรุงเทพมหานครและปริมณฑล ปี พ.ศ. 2563 (7) ผลการศึกษาความเป็นไปได้เบื้องต้นในการใช้มาตรการจัดเก็บค่าธรรมเนียมการใช้ถนนในเขตพื้นที่การจราจรหนาแน่นในกรุงเทพมหานคร โดยมอบหมายให้สำนักงานนโยบายและแผนการขนส่งและจราจร (สนข.) เตรียมการศึกษารายละเอียดเพิ่มเติม ซึ่งได้รับการสนับสนุนจาก United Kingdom Partnering for Accelerated Climate Transition (UKPACT) สามารถเริ่มโครงการศึกษาได้ในเดือนธันวาคมปี พ.ศ. 2567 และ (8) สรุปผลการดำเนินงานคณะอนุกรรมการจัดระบบการจราจรทางบก ปีงบประมาณ 2565 - 2566
โดยที่ประชุมมีมติเห็นชอบ ดังนี้
1.การโอนภารกิจโครงการรถไฟฟ้าลงทุนใหม่ในความรับผิดชอบของกรุงเทพมหานครกลับคืนให้แก่กระทรวงคมนาคม
2.การปรับเปลี่ยนรถไฟชานเมืองสายสีแดง เดิมจากหัวลำโพง – มหาชัย เป็น วงเวียนใหญ่ – มหาชัย
3.โครงการศึกษาความเป็นไปได้ในการพัฒนาโครงข่ายรถไฟให้ครอบคลุมและเชื่อมโยงพื้นที่ทั่วประเทศและรองรับการขนส่งต่อเนื่องหลายรูปแบบได้อย่างไร้รอยต่อ (R-Map)
4.หลักการการดำเนินงานก่อสร้างทางเชื่อมบริเวณสถานีเชื่อมต่อ (Interchange) โครงการรถไฟฟ้าสายสีเหลือง ช่วงลาดพร้าว – สำโรง และโครงการรถไฟฟ้าสายสีชมพู ช่วงแคราย – มีนบุรี ของ รฟม.
5.ผลการศึกษาเปรียบเทียบทางเลือกการดำเนินงานโครงการที่เหมาะสมสำหรับดำเนินโครงการระบบขนส่งมวลชนจังหวัดเชียงใหม่ สายสีแดง ช่วงโรงพยาบาลนครพิงค์ - แยกแม่เหียะสมานสามัคคี และโครงการระบบขนส่งมวลชนจังหวัดนครราชสีมา สายสีเขียว ช่วงตลาดเซฟวัน - สถานคุ้มครองและพัฒนาอาชีพบ้านนารีสวัสดิ์
6.การขอทบทวนโครงการภายใต้แผนแม่บทสะพานข้ามแม่น้ำเจ้าพระยาในเขตกรุงเทพมหานครและปริมณฑล
7.โครงการศึกษาการแก้ไขปัญหาการจราจรทั้งระบบบนถนนสายหลักในเขตกรุงเทพมหานครและปริมณฑลระยะเร่งด่วน ดังนี้ 7.1) การดำเนินงานแก้ไขปัญหาการจราจรในระยะเร่งด่วนในเขตกรุงเทพมหานครและปริมณฑล และ 7.2) แนวทางการแก้ไขปัญหาการจราจรถนนพหลโยธิน บริเวณกองทัพอากาศ
8.แผนปฏิบัติการด้านการแก้ไขปัญหาจราจรในเขตกรุงเทพมหานครและปริมณฑล ปี พ.ศ. 2567 - 2580
9.ขอทบทวนแผนการแก้ไขปัญหาการจราจรบนโครงข่ายทางพิเศษในภาพรวมทั้งระบบ
10.โครงการนำร่องการพัฒนาระบบการจราจรและขนส่งอัจฉริยะในเขตจังหวัดปริมณฑล “โครงการการประเมินผลการใช้มาตรการตรวจจับผู้กระทำผิดกฎหมายจราจรโดยใช้กล้องตรวจจับ : พื้นที่จังหวัดปทุมธานี”
11.การขอทบทวนมติคณะรัฐมนตรี เมื่อวันที่ 4 พฤษภาคม 2536 เรื่อง การส่งเสริมการจัดท่าเทียบเรือสาธารณะในเขตกรุงเทพมหานครและปริมณฑล เพื่ออำนวยความสะดวกในการเดินทางและสามารถนำพื้นที่บางส่วนของท่าเรือสาธารณะมาใช้ในเชิงพาณิชย์

ที่มา : https://www.thaigov.go.th/news/contents/details/91659