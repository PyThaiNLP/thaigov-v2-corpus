รัฐบาลไทย-ข่าวทำเนียบรัฐบาล-รัฐบาลเชิญชวนเลือกซื้อสินค้าราคาถูกกว่า 40,000 รายการ จากผู้ประกอบการกว่า 300 ราย ลดคาสูงสุด 80% ผ่านโครงการ“พาณิชย์ลดราคา New Year Mega Sale 2025” เริ่มตั้งแต่วันนี้ถึง 31 ม.ค. 68


วันจันทร์ที่ 23 ธันวาคม 2567
23/12/2567
พิมพ์
รัฐบาลเชิญชวนเลือกซื้อสินค้าราคาถูกกว่า 40,000 รายการ จากผู้ประกอบการกว่า 300 ราย ลดคาสูงสุด 80% ผ่านโครงการ“พาณิชย์ลดราคา New Year Mega Sale 2025” เริ่มตั้งแต่วันนี้ถึง 31 ม.ค. 68
รัฐบาลเชิญชวนเลือกซื้อสินค้าราคาถูกกว่า 40,000 รายการ จากผู้ประกอบการกว่า 300 ราย ลดคาสูงสุด 80% ผ่านโครงการ“พาณิชย์ลดราคา New Year Mega Sale 2025” เริ่มตั้งแต่วันนี้ถึง 31 ม.ค. 68 คาดช่วยลดค่าครองชีพกว่า 4,800 ล้านบาท
วันนี้ (23 ธันวาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงพาณิชย์ ร่วมมือกับผู้ผลิตสินค้า ผู้จำหน่าย ร้านสะดวกซื้อ ห้างค้าปลีกค้าส่ง ห้างสรรพสินค้าและแพลตฟอร์มออนไลน์ กว่า 300 ราย ยกทัพสินค้ากว่า 40,000 รายการ ลดราคาสูงสุดถึง 80% ผ่านโครงการ “พาณิชย์ลดราคา New Year Mega Sale 2025” ภายใต้โครงการฟื้นฟูเศรษฐกิจของรัฐบาล เริ่มตั้งแต่วันนี้ถึง 31 ม.ค.2568 เพื่อช่วยลดค่าครองชีพให้กับคนไทยทั้งประเทศ คาดว่าจะลดได้กว่า 4,800 ล้านบาท และกระตุ้นเศรษฐกิจกว่า 14,400 ล้านบาท ทั้งนี้ เพื่อเป็นการส่งมอบความสุขข้ามปีในช่วงเทศกาลปีใหม่
สำหรับสินค้านำมาลดราคา ได้แก่ อาหารและเครื่องดื่ม ของใช้ประจำวัน เครื่องใช้ไฟฟ้า เครื่องแต่งกาย ของแต่งบ้าน อุปกรณ์ช่าง ยาและเวชภัณฑ์ บริการทางการแพทย์ ศูนย์บริการรถยนต์ โรงแรมที่พัก สายการบินประกันภัย บริการอินเทอร์เน็ตและอุปกรณ์ ร้านอาหาร และแพลตฟอร์มออนไลน์ (บริการส่งอาหาร ขนส่ง-พัสดุ) และกลุ่มสินค้าเกษตร สินค้าชุมชน เป็นต้น อีกทั้งยังจัดกิจกรรมส่งเสริมการขายร่วมมือกับอีคอมเมิร์ซชั้นนำผ่านแพลตฟอร์ม Lazada, Shopee, Grab Food, Lineman, Foodpanda, Robinhood มอบส่วนลดสุดพิเศษในการซื้อสินค้าและบริการช่วงเทศกาลปีใหม่ด้วย
“รัฐบาลให้ความสำคัญกับการดูแลประชาชนในช่วงวิกฤต ขอขอบคุณทุกภาคส่วนที่ร่วมมือกันอย่างเต็มที่ ทั้งความร่วมแรงร่วมใจจากภาคเอกชนและเจ้าหน้าที่ ขอเชิญชวนพี่น้องประชาชนร่วมเลือกซื้อสินค้าจากผู้ประกอบการที่มีกว่า 44,919 สาขาทั่วประเทศ และใช้สิทธิ์ในโครงการนี้ เพื่อช่วยลดภาระค่าครองชีพและเพิ่มโอกาสทางเศรษฐกิจส่งมอบความสุขให้กับประชาชนทั่วประเทศในช่วงเทศกาลส่งท้ายปีเก่า ต้อนรับปี 2568 ด้วยความสุขความหวังและความสำเร็จ” นายคารม กล่าว

ที่มา : https://www.thaigov.go.th/news/contents/details/91653