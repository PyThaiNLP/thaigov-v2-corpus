รัฐบาลไทย-ข่าวทำเนียบรัฐบาล-มท.3 ประชุมคณะกรรมการนโยบายการผังเมืองแห่งชาติ ครั้งที่ 1/2567


วันจันทร์ที่ 23 ธันวาคม 2567
23/12/2567
พิมพ์
มท.3 ประชุมคณะกรรมการนโยบายการผังเมืองแห่งชาติ ครั้งที่ 1/2567
มท.3 ประชุมคณะกรรมการนโยบายการผังเมืองแห่งชาติ ครั้งที่ 1/2567
วันที่ 23 ธันวาคม 2567 เวลา 10.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ประธานกรรมการนโยบายการผังเมืองแห่งชาติ มอบหมายให้ นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานการประชุมคณะกรรมการนโยบายการผังเมืองแห่งชาติ ครั้งที่ 1/2567 โดยมี นายเชษฐา โมสิกรัตน์ รองปลัดกระทรวงมหาดไทย พร้อมด้วย นายพงษ์นรา เย็นยิ่ง อธิบดีกรมโยธาธิการและผังเมือง ว่าที่ร้อยเอก ธีรพงศ์ ครุธดิลกานันท์ นายสมพร กาญจน์นิรันดร์ รองอธิบดีกรมโยธาธิการและผังเมือง ผู้อำนวยการสำนัก/กอง และเจ้าหน้าที่ที่เกี่ยวข้อง เข้าร่วมการประชุม ณ ห้องประชุม 301 ตึกบัญชาการ 1 ทำเนียบรัฐบาล
สำหรับการประชุมในวันนี้ มีเรื่องเสนอเพื่อทราบ 2 เรื่อง ดังนี้ 1. เรื่อง การแต่งตั้งกรรมการผู้ทรงคุณวุฒิในคณะกรรมการนโยบายการผังเมืองแห่งชาติ ตามมาตรา 71 (4) แทนกรรมการผู้ทรงคุณวุฒิเดิมที่ดำรงตำแหน่งครบวาระ และ 2. เรื่อง รายงานความก้าวหน้าการดำเนินการวางและจัดทำผังนโยบายการใช้ประโยชน์พื้นที่ และเรื่องเสนอเพื่อพิจารณา 2 เรื่อง ดังนี้ 1. เรื่อง การแต่งตั้งคณะอนุกรรมการนโยบายการผังเมืองแห่งชาติ ตามมาตรา 78 โดยมีรายละเอียดองค์ประกอบของคณะอนุกรรมการนโยบายการผังเมืองแห่งชาติ หน้าที่และอำนาจของคณะอนุกรรมการนโยบายการผังเมืองแห่งชาติ และ 2. เรื่อง ร่างรายงานประจำปีเกี่ยวกับการปฏิบัติตามพระราชบัญญัติการผังเมือง พ.ศ. 2562 ปีงบประมาณ พ.ศ. 2567 (ตามมาตรา 10 วรรคสอง ประกอบมาตรา 75 (7)) โดยมีข้อมูล 6 ส่วน ดังนี้ ส่วนที่ 1 สถานการณ์ด้านการผังเมืองของประเทศไทยในปีงบประมาณ พ.ศ. 2567 ส่วนที่ 2 ผลการดำเนินงานของคณะกรรมการตามพระราชบัญญัติการผังเมือง พ.ศ. 2562 ปีงบประมาณ พ.ศ. 2567 ส่วนที่ 3 ผลการดำเนินการและผลสัมฤทธิ์ของการวางและจัดทำผังเมือง ส่วนที่ 4 การดำเนินการอื่น ๆ ตามพระราชบัญญัติการผังเมือง พ.ศ. 2562 ส่วนที่ 5 การพัฒนาเมือง ส่วนที่ 6 การดำเนินการเพื่อสนับสนุนภารกิจด้านการผังเมืองและการพัฒนาเมือง พร้อมทั้งมีภาคผนวก ก อนุบัญญัติตามพระราชบัญญัติการผังเมือง พ.ศ. 2562 ที่มีผลใช้บังคับแล้ว ภาคผนวก ข ผลสัมฤทธิ์การดำเนินการวางและจัดทำผังเมืองรวม ภาคผนวก ค โครงสร้าง หน้าที่ และอำนาจของกรมโยธาธิการและผังเมือง

ที่มา : https://www.thaigov.go.th/news/contents/details/91665