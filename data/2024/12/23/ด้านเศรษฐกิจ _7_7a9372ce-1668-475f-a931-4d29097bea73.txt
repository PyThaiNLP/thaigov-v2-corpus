รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจความพร้อมการอำนวยความสะดวก ปลอดภัย รองรับการเดินทางของประชาชน


วันจันทร์ที่ 23 ธันวาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจความพร้อมการอำนวยความสะดวก ปลอดภัย รองรับการเดินทางของประชาชน
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจความพร้อมการอำนวยความสะดวก ปลอดภัย รองรับการเดินทางของประชาชน พร้อมเปิดกิจกรรมรณรงค์และลดอุบัติเหตุทางถนน “ปีใหม่ 68 คมนาคม CONNECT สะดวก ปลอดภัย กลับบ้านอุ่นใจ”
วันนี้ (23 ธันวาคม 2568) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจความพร้อมการอำนวยความสะดวก ปลอดภัย รองรับการเดินทางของประชาชนช่วงเทศกาลปีใหม่ 2568 โดยได้ตรวจเยี่ยมกิจกรรมให้บริการตรวจความพร้อมของรถก่อนออกเดินทาง นิทรรศการรณรงค์ป้องกันและลดอุบัติเหตุทางถนน และเป็นประธานในพิธีเปิดกิจกรรมรณรงค์ป้องกันและลดอุบัติเหตุทางถนน “ปีใหม่ 68 คมนาคม CONNECT สะดวก ปลอดภัย กลับบ้านอุ่นใจ” ณ กรมการขนส่งทางบก
นายสุรพงษ์ ปิยะโชติ กล่าวว่า รัฐบาลและกระทรวงคมนาคมมุ่งยกระดับการเดินทางของพี่น้องประชาชนให้เป็นไปด้วยความปลอดภัยในทุกเส้นทาง ซึ่งช่วงเทศกาลปีใหม่ 2568 มีวันหยุดยาวต่อเนื่องหลายวันคาดว่าจะมีประชาชนเดินทางท่องเที่ยวและกลับภูมิลำเนาจำนวนมาก โดยกระทรวงคมนาคมได้คาดการณ์การเดินทางของประชาชนด้วยระบบขนส่งสาธารณะ ระหว่างวันที่ 27 ธันวาคม 2567 - 5 มกราคม 2568 จะมีปริมาณ 2.3 ล้านคน-เที่ยว เพิ่มจากเทศกาลปีใหม่ 2567 คิดเป็น 12.99% ทั้งนี้ กระทรวงคมนาคมมีเป้าหมายให้ประชาชนเดินทางกลับบ้านได้ทุกคน ด้วยความปลอดภัย และประทับใจในการใช้บริการระบบขนส่งสาธารณะแบบไร้รอยต่อจากการเดินทางในทุกมิติ ทั้งทางบก ทางราง ทางน้ำ และทางอากาศ โดยมอบให้ทุกหน่วยงานในสังกัดยกระดับการอำนวยความสะดวกและความปลอดภัยรองรับการเดินทางของประชาชน ตั้งแต่การเดินทางกลับภูมิลำเนาจนกระทั่งการเดินทางกลับเข้ามาทำงาน ให้ดำเนินมาตรการเข้มข้นตรวจความพร้อมของยานพาหนะและพนักงานขับรถในระบบขนส่งสาธารณะทุกโหมดการเดินทาง โดยเฉพาะรถโดยสารสาธารณะซึ่งเป็นระบบที่มีประชาชนใช้บริการสูงสุด รถโดยสารที่นำมาให้บริการต้องมีความพร้อม ชั่วโมงทำงานของพนักงานขับรถต้องไม่เกินที่กฎหมายกำหนด ไม่มีอาการเจ็บป่วย มีไข้ เมื่อยล้า นอกจากนี้ ต้องมีการตรวจสอบควบคุมพฤติกรรมเสี่ยงต่าง ๆ เช่น การใช้ความเร็ว การขับรถประมาทหวาดเสียว การตรวจสอบและแนะนำการใช้อุปกรณ์เพื่อความปลอดภัยอย่างเคร่งครัด ทั้งนี้ กระทรวงคมนาคมได้เตรียมพร้อมระบบขนส่งสาธารณะรองรับการเดินทางร่วมงานเคานต์ดาวน์จุดสำคัญ 3 แห่งในกรุงเทพฯ ดังนี้ 1) ICONSIAM ได้จัดเตรียมรถโดยสารประจำทางรับ - ส่งให้บริการถึง 24.00 น. และ Shuttle Boat ให้บริการหลัง 00.15 น. นอกจากนี้ ยังมีรถไฟฟ้า BTS และสายสีทองให้บริการถึง 02.00 น. 2) Central World ได้ขยายเวลาให้บริการรถไฟฟ้า BTS MRT และเรือโดยสารเพื่อรองรับการเดินทางของประชาชน และ 3) One Bangkok องค์การขนส่งมวลชนกรุงเทพ ได้จัดรถให้บริการพิเศษจากสามย่านมิตรทาวน์ - ศูนย์การประชุมแห่งชาติสิริกิติ์ ในช่วงเวลา 00.00 - 03.00 น. ทุก 5 นาที นอกจากนี้ หน่วยงานในสังกัดของกระทรวงคมนาคมได้เตรียมความพร้อมรองรับการเดินทางของประชาชนในช่วงเทศกาลปีใหม่ 2568 ดังนี้
- กรมการขนส่งทางบก ได้มีการตรวจความพร้อมรถโดยสาร ณ สถานประกอบการ ตลอดเดือนธันวาคม และซักซ้อมการปฏิบัติหน้าที่ของบุคลากรจัดการด้านความปลอดภัยในการขนส่ง (TSM) รวมถึงนำร่องระบบ “เช็กชัวร์ Ready to go” ยกระดับความเข้มงวดในการตรวจความพร้อมประจำวันก่อนปล่อยรถออกให้บริการ และสำหรับในช่วงเทศกาลจะมีการตรวจสอบความพร้อมรถโดยสารและพนักงานขับรถ ณ สถานีขนส่งผู้โดยสารและจุดจอด Rest Area 13 จังหวัด และ Checking Point 26 จังหวัด ทั่วประเทศ พร้อมย้ำให้ผู้ประกอบการแนะนำการปฏิบัติตนบนรถโดยสารกรณีฉุกเฉิน และการใช้อุปกรณ์ความปลอดภัยต่าง ๆ ในรถโดยสารสาธารณะ เพื่อให้การเดินทางมีความปลอดภัยยิ่งขึ้น
- บริษัท ขนส่ง จำกัด ได้เตรียมแผนบริหารจัดการเดินรถและเข้าใช้พื้นที่ชานชาลา ณ สถานีขนส่งผู้โดยสารกรุงเทพ (จตุจักร) หรือหมอชิต 2 ซึ่งเป็นจุดรับส่งประชาชนที่จะเดินทางกลับภูมิลำเนาภาคเหนือ และภาคตะวันออกเฉียงเหนือ ทั้งเที่ยวไป - กลับ ให้สามารถจัดรถเข้าสถานีได้อย่างมีประสิทธิภาพ จัดเตรียมรถโดยสารประจำทาง และรถโดยสารไม่ประจำทาง (รถเสริม 30) ให้เพียงพอกับความต้องการของประชาชน ตลอดจนเพิ่มจุดจอดรถ บขส. ณ สถานีกลางกรุงเทพอภิวัฒน์ สำหรับประชาชนที่จะเชื่อมต่อกับระบบรถไฟฟ้าสายสีน้ำเงินและสายสีแดง
- องค์การขนส่งมวลชนกรุงเทพ เตรียมความพร้อมของรถโดยสารเพื่อเชื่อมต่อการเดินทางให้กับประชาชนครอบคลุมพื้นที่กรุงเทพฯ และปริมณฑล พร้อมเชื่อมต่อสถานีขนส่งในกรุงเทพฯ 5 แห่ง 36 เส้นทาง จัดเดินรถ Airport Bus เชื่อมต่อสนามบิน 5 เส้นทาง และรองรับประชาชนที่เดินทางไปร่วมงานเคานต์ดาวน์ตามสถานที่สำคัญของกรุงเทพฯ พร้อมจัด Shuttle Bus ให้บริการรับ - ส่ง ฟรี สำหรับประชาชนร่วมงานเคานต์ดาวน์ที่ Central World และ ICONSIAM ด้วย
- กรมการขนส่งทางราง มีแผนการอำนวยความสะดวกและความปลอดภัยรองรับการเดินทางของประชาชนช่วงเทศกาลปีใหม่ 2568 และจัดเจ้าหน้าที่ประสานงานกรณีเกิดเหตุฉุกเฉินหรือเหตุขัดข้อง เพื่อแก้ไขปัญหาร่วมกับผู้ให้บริการระบบรางทุกระบบ เพื่อให้ประชาชนได้เดินทางกลับภูมิลำเนาและร่วมกิจกรรมในคืนเคานต์ดาวน์เป็นเทศกาลแห่งความสุข
- การรถไฟแห่งประเทศไทย เตรียมพร้อมสถานีกลางกรุงเทพอภิวัฒน์ให้บริการประชาชน และพ่วงตู้โดยสารเพิ่ม 2 - 3 ตู้ ไปกับขบวนรถปกติหรือพ่วงเต็มหน่วยลากจูงในขบวนที่มีการเดินทางหนาแน่น และเตรียมขบวนสำรองสายเหนือและสายตะวันตก 2 ขบวน ที่สถานีดอนเมือง สถานีกรุงเทพอภิวัฒน์ และ CT Depot รวมถึงจัดเดินขบวนรถพิเศษช่วยการโดยสาร
- บริษัท รถไฟฟ้า ร.ฟ.ท. จำกัด ได้กำหนดมาตรการรักษาความปลอดภัยในช่วงปีใหม่และคืนเคานต์ดาวน์ ขยายเวลาให้บริการรถไฟชานเมืองสายสีแดงในคืนวันที่ 31 ธันวาคม 2567 ถึงเวลา 02.00 น. และจัดเจ้าหน้าที่รักษาความปลอดภัย พร้อมด้วยเจ้าหน้าที่ตำรวจ และสุนัข K9 ตรวจตราในพื้นที่ต่าง ๆ พร้อมเฝ้าระวังพื้นที่ผ่านระบบ CCTV หากเกิดเหตุด่วน เหตุร้ายขึ้นภายในสถานีรถไฟฟ้าจะสามารถดำเนินการเข้าควบคุมสถานการณ์ได้อย่างทันท่วงที
- การรถไฟฟ้าขนส่งมวลชนแห่งประเทศไทย เพิ่มมาตรการความปลอดภัยและยกระดับการให้บริการ  โดยเพิ่มความถี่ในการให้บริการให้เพียงพอต่อประชาชน และขยายเวลาให้บริการรถไฟฟ้าถึงเวลา 02.00 น. ในคืนเคานต์ดาวน์วันที่ 31 ธันวาคม 2567 เพื่อรองรับประชาชนที่เดินทางไปร่วมงานตามสถานที่สำคัญของกรุงเทพฯ นอกจากนี้ ยังให้บริการจอดรถฟรีที่อาคารจอดรถและลานจอดรถทุกแห่งตามแนวเส้นทางรถไฟฟ้าสายสีน้ำเงิน สายสีม่วง สายสีเหลือง สายสีชมพู รวมถึงสายสีเขียวส่วนต่อขยาย ในวันที่ 31 ธันวาคม 2567 และ 1 มกราคม 2568
“ขอให้ประชาชนมั่นใจการทำงานของกระทรวงคมนาคมว่าปีนี้จะต้องดีกว่าปีก่อน ซึ่งกระทรวงคมนาคมได้เตรียมความพร้อมโดยนำประสบการณ์จากปีก่อน ๆ มากำหนดทิศทางการบริหารจัดการทุกด้าน ตลอดจนบูรณาการร่วมกันระหว่างหน่วยงานทั้งทางบก ทางราง ทางน้ำ และทางอากาศ เพื่อเชื่อมต่อการเดินทางให้ประชาชนมีความสะดวก สบาย ปลอดภัย ถึงจุดหมายด้วยรอยยิ้มตลอดเทศกาลปีใหม่นี้” นายสุรพงษ์ ปิยะโชติ กล่าว
ในโอกาสนี้ นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายผดุงศักดิ์ สรุจิกำจรวัฒนะ ผู้ตรวจราชการกระทรวงคมนาคม พร้อมด้วยผู้บริหารหน่วยงานในสังกัดกระทรวงคมนาคม และหน่วยงานที่เกี่ยวข้องทั้งภาครัฐ เอกชน และผู้ประกอบการขนส่ง ร่วมในงานดังกล่าว

ที่มา : https://www.thaigov.go.th/news/contents/details/91667