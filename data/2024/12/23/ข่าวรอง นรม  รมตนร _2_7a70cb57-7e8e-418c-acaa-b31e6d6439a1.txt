รัฐบาลไทย-ข่าวทำเนียบรัฐบาล-‘จิราพร‘ เรียกประชุมกางแผนประชาสัมพันธ์ ’พระราชพิธีสมมงคล 14 ม.ค. 68‘


วันจันทร์ที่ 23 ธันวาคม 2567
23/12/2567
พิมพ์
‘จิราพร‘ เรียกประชุมกางแผนประชาสัมพันธ์ ’พระราชพิธีสมมงคล 14 ม.ค. 68‘
‘จิราพร‘ เรียกประชุมกางแผนประชาสัมพันธ์ ’พระราชพิธีสมมงคล 14 ม.ค. 68‘
วันนี้ (23 ธันวาคม 2567) เวลา 09.30 น. ณ กรมประชาสัมพันธ์ นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานการประชุมคณะกรรมการฝ่ายประชาสัมพันธ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ครั้งที่ 3/2567 เพื่อสรุปผลการดำเนินการด้านการประชาสัมพันธ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ที่ได้ดำเนินการมาตลอดทั้งปี พร้อมเตรียมงานประชาสัมพันธ์พระราชพิธีสมมงคลฯ 14 มกราคม 2568
นางสาวจิราพร ได้กล่าวขอบคุณคณะกรรมการฝ่ายประชาสัมพันธ์ฯ และสื่อมวลชน ที่ได้ร่วมกันขับเคลื่อนการประชาสัมพันธ์งานเฉลิมพระเกียรติฯ ตลอดปี 2567 ผ่านสื่อทุกช่องทาง ทั้งสื่อหลัก และสื่อออนไลน์ รวมถึงการร่วมกันถ่ายทอดสดพระราชพิธีผ่านโทรทัศน์ร่วมการเฉพาะกิจ สร้างการรับรู้ให้กับประชาชนทั้งไทยและต่างประเทศอย่างยิ่งใหญ่สมพระเกียรติ แสดงให้เห็นถึงความสวยงามของประเพณีวัฒนธรรมอันดีงามของประเทศไทยสู่สายตานานาประเทศ
”นอกจากนี้ วันที่ 14 มกราคม 2568 ยังเป็นโอกาสมหามงคลสมัยพิเศษยิ่ง เนื่องจากเป็นวันที่พระบาทสมเด็จพระเจ้าอยู่หัวทรงเจริญพระชนมายุได้ 26,469 วัน เป็น สมมงคล (สะ - มะ – มง - คน) พระชนมายุเท่าพระบาทสมเด็จพระพุทธยอดฟ้าจุฬาโลกมหาราช โดยรัฐบาลได้เตรียมจัดงานพระราชพิธีสมมงคลฯ ซึ่งเป็นโอกาสที่ประชาชนชาวไทยจะได้ร่วมแสดงความจงรักภักดีอีกครั้ง จึงขอเชิญชวนประชาชนร่วมเป็นส่วนหนึ่งของพระราชพิธีสำคัญ“ นางสาวจิราพร กล่าว
ทั้งนี้ เมื่อวันที่ 18 ธันวาคม 2567 นางสาวแพทองธาร ชินวัตร นายกรัฐมนตรี ได้เป็นประธานการประชุมคณะกรรมการอำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุ เท่าพระบาทสมเด็จพระพุทธยอดฟ้าจุฬาโลกมหาราช รัชกาลที่ 1 ครั้งที่ 1/2567 โดยรัฐบาลได้เตรียมจัด 7 กิจกรรมเฉลิมพระเกียรติฯ ในนามรัฐบาล ประกอบด้วย (1) การจัดพิธีสืบพระชะตาหลวง ณ สวนสราญรมย์ และวัดพระเชตุพนวิมลมังคลาราม (ระหว่างวันที่ 13 - 20 มกราคม 2568) (2) การบูรณปฏิสังขรณ์วัดสังกัสรัตนคีรีจังหวัดอุทัยธานี (3) การจัดแสดงโขนเรื่องรามเกียรติ์ ในวันที่ 14 มกราคม 2568 ณ ลานพระปฐมบรมราชานุสรณ์ พระบาทสมเด็จพระพุทธยอดฟ้าจุฬาโลกจุฬาโลกมหาราช (4) การจัดทําเหรียญกษาปณ์ที่ระลึก และเหรียญที่ระลึกเฉลิมพระเกียรติฯ (5) การจัดพิธีทางศาสนาและกิจกรรมถวายพระราชกุศล ณ ศาสนสถานอันเป็นพระบรมราชานุสรณ์หรือเกี่ยวเนื่องกับพระบาทสมเด็จพระพุทธยอดฟ้าจุฬาโลกมหาราช ฯ  (6) การจัดพิธีเจริญพระพุทธมนต์และเจริญจิตตภาวนาถวายพระราชกุศล และ (7) การจัดกิจกรรมปลูกต้นไม้ ณ อุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อเฉลิมพระเกียรติ โดยประชาชนสามารถติดตามข้อมูลข่าวสารเพิ่มเติม ได้ที่  Website : http://www.phralan.in.th/

ที่มา : https://www.thaigov.go.th/news/contents/details/91649