รัฐบาลไทย-ข่าวทำเนียบรัฐบาล-กระทรวงแรงงาน  จัดส่งทำงานเกาหลีต่อเนื่อง ภาคเกษตร ประมง รับสมัครด่วน 23 - 24 ธ.ค. นี้


วันจันทร์ที่ 23 ธันวาคม 2567
23/12/2567
พิมพ์
กระทรวงแรงงาน  จัดส่งทำงานเกาหลีต่อเนื่อง ภาคเกษตร ประมง รับสมัครด่วน 23 - 24 ธ.ค. นี้
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า จากที่ผมได้ไปเยือนสาธารณรัฐเกาหลี ช่วงเดือนมีนาคม 2567 ที่ผ่านมา เพื่อขยายตลาดแรงงานไทยในเกาหลี โดยได้มีการเจรจาเพิ่มโควตาการจัดส่งแรงงานไทย ภายใต้ระบบแรงงานต่างชาติ EPS การขยายการจัดส่งแ
รวมทั้งการขยายการจัดส่งแรงงานไทยไปทำงานภาคเกษตรตามฤดูกาลที่เกาหลีใต้สำเร็จ นั้น กระทรวงแรงงาน โดยกรมการจัดหางาน ได้มีการจัดส่งแรงงานไทยไปทำงานเกาหลีอย่างต่อเนื่อง โดยในปี 2567 (ม.ค. - พ.ย.) ได้ส่งคนหางานไปทำงานเกาหลีใต้แล้ว 6,611 คน ล่าสุด อำเภอวันโด จังหวัดชอลลานัม สาธารณรัฐเกาหลี แจ้งความต้องการรับสมัครคนไทยไปทำงานภาคเกษตรและประมงตามฤดูกาลในสาธารณรัฐเกาหลี เป็นครั้งที่ 3 จำนวน 2 ตำแหน่ง 22 อัตรา โดยผู้สนใจสามารถสมัครทางเว็บไซต์ toea.doe.go.th ภายในวันที่ 23-24 ธันวาคม 2567 ตลอด 24 ชั่วโมง
“แรงงานไทยที่เดินทางไปทำงานด้วยวีซ่า E – 8 ไม่ต้องทดสอบทักษะภาษาเกาหลี และผู้ที่เคยเดินทางไปทำงานแล้วยังสามารถไปซ้ำได้ในปีถัดไป เงื่อนไขนี้จะเปิดโอกาสให้คนไทยเดินทางไปทำงานเกาหลีใต้ได้มากขึ้น” รมว.พิพัฒน์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า สำหรับตำแหน่ง และคุณสมบัติคนหางานเพื่อไปทำงานภาคเกษตรและประมงตามฤดูกาลในอำเภอวันโด จังหวัดชอลลานัม สาธารณรัฐเกาหลี ที่รับสมัครในครั้งนี้ มีจำนวน 2 ตำแหน่ง 22 อัตรา ได้แก่ คนงานเกษตรตามฤดูกาล ทำสวนผลไม้ สวนผักและพืชอื่นๆ จำนวน 12 อัตรา เพศชาย 7 อัตรา เพศหญิง 5 อัตรา ค่าจ้าง 2,096,270 วอนต่อเดือน หรือ ประมาณ 49,472 บาท ตำแหน่ง คนงานประมงตามฤดูกาล ทำงานเพาะเลี้ยงสาหร่าย จำนวน 10 อัตรา เพศชาย ค่าจ้าง 2,177,090 วอน หรือประมาณ 51,379 บาท   มีระยะเวลาการจ้างงาน 5 เดือน และสามารถขยายระยะเวลาเพิ่มได้อีก 3 เดือน โดยผู้สมัครต้องมีอายุระหว่าง 30 – 40  ปี เป็นแรงงานเกษตร หรือประมงชาวไทย ที่อาศัยอยู่ในจังหวัดสตูล, สงขลา, อุดรธานี, ขอนแก่น หรือบุรีรัมย์ มาไม่น้อยกว่า 1 ปี และต้องมีประสบการณ์ด้านการเกษตรหรือประมงไม่น้อยกว่า 1 ปี มีร่างกายสมบูรณ์แข็งแรง ไม่เป็นโรคติดต่อ เช่น วัณโรค ซิฟิลิส หรือเป็นผู้ติดยาเสพติด ไม่มีภาวะตาบอดสี ไม่มีประวัติอาชญากรรม หรือมีประวัติเข้าเมืองและพำนักผิดกฎหมายในสาธารณรัฐเกาหลี ไม่เป็นคนที่ให้กำเนิดบุตรไม่เกิน 1 ปี หรืออยู่ระหว่างการตั้งครรภ์ ไม่เป็นบุคคลที่ถูกห้ามเดินทางเข้าสาธารณรัฐเกาหลี
“ผู้สนใจสามารถสมัครทางเว็บไซต์ toea.doe.go.th โดยลงทะเบียนระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน โดยเลือกหัวข้อ "สมัครไปทำงานโดยรัฐจัดส่ง" และเลือกรายการ "รับสมัครคนหางานเพื่อไปทำงานภาคเกษตรหรือประมงตามฤดูกาลในอำเภอวันโด จังหวัดชอลลานัม สาธารณรัฐเกาหลี (ครั้งที่ 3/2567)"” อธิบดีกรมการจัดหางาน กล่าว
ทั้งนี้ หากมีข้อสงสัยสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่กองบริหารแรงงานไทยไปต่างประเทศ ทางโทรศัพท์หมายเลข 02 245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/91646