รัฐบาลไทย-ข่าวทำเนียบรัฐบาล-รองนายกฯ “ประเสริฐ” จับมือ รมต.จิราพร ขับเคลื่อนแผนปฏิบัติการประชาสัมพันธ์แห่งชาติ ปี 68 หนุนทุกหน่วยร่วมมือทำงาน “ตรงกับความต้องการ ปชช. ย้ำข่าวสารรัฐบาลต้องเชื่อถือได้”


วันจันทร์ที่ 23 ธันวาคม 2567
23/12/2567
พิมพ์
รองนายกฯ “ประเสริฐ” จับมือ รมต.จิราพร ขับเคลื่อนแผนปฏิบัติการประชาสัมพันธ์แห่งชาติ ปี 68 หนุนทุกหน่วยร่วมมือทำงาน “ตรงกับความต้องการ ปชช. ย้ำข่าวสารรัฐบาลต้องเชื่อถือได้”
รองนายกฯ “ประเสริฐ” จับมือ รมต.จิราพร ขับเคลื่อนแผนปฏิบัติการประชาสัมพันธ์แห่งชาติ ปี 68 หนุนทุกหน่วยร่วมมือทำงาน “ตรงกับความต้องการ ปชช. ย้ำข่าวสารรัฐบาลต้องเชื่อถือได้”
วันนี้ (23 ธันวาคม 2567 ) เวลา 10.30 น. ณ ห้องประชุม 203 ชั้น 2 อาคารกรมประชาสัมพันธ์ นายจิรายุ ห่วงทรัพย์โฆษกประจำสำนักนายกรัฐมนตรี ในฐานะกรรมการประชาสัมพันธ์แห่งชาติเปิดเผยว่านายประเสริฐ จันทรรวงทอง รองนายกรัฐมนตรี ในฐานะประธานคณะกรรมการประชาสัมพันธ์แห่งชาติ ได้เชิญคณะกรรมการประชาสัมพันธ์แห่งชาติ (กปช.) ประชุมครั้งที่ 1/2568 โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะรองประธาน กปช. และคณะกรรมการ กปช. เข้าร่วมประชุม
โดยที่ประชุมได้รับทราบผลการดำเนินงานสำคัญประจำปี พ.ศ. 2567 ภายใต้การกำกับของ คณะ กปช. พร้อมทั้งพิจารณาเห็นชอบ (ร่าง) แผนปฏิบัติการประชาสัมพันธ์แห่งชาติ ประจำปีงบประมาณ พ.ศ. 2568
โอกาสนี้ รองนายกรัฐมนตรีกล่าวถึงการทำงานเพื่อขับเคลื่อนการสนับสนุนและผลักดันให้แผนปฏิบัติการด้านการประชาสัมพันธ์แห่งชาติ พ.ศ. 2566-2570 ฉบับนี้ บรรลุเป้าหมายได้นั้น จะต้องดำเนินงานร่วมกับหน่วยงานภาครัฐทั้ง 20 กระทรวง อย่างเป็นรูปธรรม เพื่อเป็นแนวทางการประชาสัมพันธ์ให้เป็นไปในทิศทางเดียวกันทั้งประเทศ รวมทั้งให้นำรายงานผลการดำเนินงานประจำปีเสนอต่อ ครม.
รองนายกรัฐมนตรีกล่าวต่อว่า ให้เน้นย้ำนโยบายของรัฐบาล ไม่ว่าจะเป็นนโยบายระยะยาวเชิงโครงสร้างและนโยบายสำคัญในปี 2568 ผ่านการขับเคลื่อนด้านเศรษฐกิจ สังคมและคุณภาพชีวิตสิ่งแวดล้อม เพื่อเป็นการวางรากฐานเศรษฐกิจของประเทศให้มั่นคง  ซึ่งนโยบายต่าง ๆ เหล่านี้ จะขับเคลื่อนไปสู่ประชาชนโดยผ่านหน่วยงานต่าง ๆ จากภาครัฐและภาคเอกชน อันจะส่งผลให้ประชาชนสามารถเข้าถึงบริการภาครัฐได้อย่างทั่วถึงและเท่าเทียม
นอกจากนี้ รองนายกรัฐมนตรีกล่าวเพิ่มว่า กระทรวงดิจิทัลเพื่อเศรษฐกิจและสังคม ได้ตั้งเป้าการแก้ไขปัญหาภัยออนไลน์ ซึ่งเป็นการขับเคลื่อนนโยบายด้านดิจิทัลเพื่อให้สอดคล้องกับนโยบายของนายกรัฐมนตรี เพื่อดำเนินการแก้ไขปัญหาอาชญากรรมออนไลน์ ได้แก่ ปัญหาแก๊งคอลเซ็นเตอร์ การพนันออนไลน์ เร่งอายัดและตัดตอนการโอนเงิน เป็นต้น โดยขอความร่วมมือคณะกรรมการฯ และหน่วยงานต่าง ๆ ซึ่งเป็นส่วนหนึ่งของการขับเคลื่อนการทำงาน เพื่อร่วมกันสร้างความตระหนักรู้ถึงปัญหาภัยออนไลน์ และผลักดันการแก้ไขปัญหาภัยออนไลน์อย่างแท้จริงไปด้วยกันทุกภาคส่วนงานที่เกี่ยวข้องต่อไป
ส่วนรัฐมนตรีประจำสำนักนายกรัฐมนตรี ในฐานะรองประธาน กปช. ได้กล่าวย้ำถึงการวางแนวทางทำงานร่วมกัน จากทั้งภาครัฐ เอกชน เครือข่ายสื่อมวลชน และภาคประชาชน โดยปรับรูปแบบการสื่อสารให้รวดเร็ว เสริมสร้างองค์ความรู้ด้านดิจิทัลให้ประชาชนให้ไม่ตกเป็นเหยื่อของมิจฉาชีพ สื่อสารป้องกันเตือนภัยประชาชนในเรื่อง “แก๊งคอลเซ็นเตอร์” อย่างจริงจัง นอกจากนี้ ในส่วนของงานประชาสัมพันธ์ ของทั้ง 20 กระทรวง ต้องให้ความสำคัญกับผลิตเนื้อหาที่มีคุณภาพและสร้างสรรค์ เพื่อจะได้สื่อสารนโยบายของรัฐบาลให้ตรงกับความต้องการของประชาชน และสร้างความเชื่อมั่นในข่าวสารของรัฐบาลได้

ที่มา : https://www.thaigov.go.th/news/contents/details/91660