รัฐบาลไทย-ข่าวทำเนียบรัฐบาล-“มนพร” เปิดโครงการเฉลิมพระเกียรติพระบาทสมเด็จพระเจ้าอยู่หัว พร้อมเปิดใช้ถนนทางหลวงชนบทสาย มห.3019 มุกดาหาร มอบเป็นของขวัญปีใหม่ 2568 


วันจันทร์ที่ 23 ธันวาคม 2567
“มนพร” เปิดโครงการเฉลิมพระเกียรติพระบาทสมเด็จพระเจ้าอยู่หัว พร้อมเปิดใช้ถนนทางหลวงชนบทสาย มห.3019 มุกดาหาร มอบเป็นของขวัญปีใหม่ 2568
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม มอบให้ นางมนพร เจริญศรี รัฐมนตรีช่วยว่าการกระทรวงคมนาคม เป็นประธานเปิดโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567 ของกระทรวงคมนาคม พร้อมเปิดใช้ถนนสาย มห.3019 แยก ทล.212 - บ้านบางทรายใหญ่ อำเภอเมือง จังหวัดมุกดาหาร มอบเป็นของขวัญปีใหม่ 2568 ให้ประชาชนได้รับความสะดวก ปลอดภัย และมีความเป็นอยู่ที่ดีขึ้น และเป็นประธานปล่อยขบวนรถอำนวยความปลอดภัยช่วงเทศกาลปีใหม่ 2568 ของกรมทางหลวงชนบท (ทช.) เพื่อสร้างความเชื่อมั่นอุ่นใจในการเดินทางให้กับประชาชนตลอดช่วงเทศกาล ภายใต้หัวข้อ “เดินทาง สะดวก ปลอดภัย กรมทางหลวงชนบท ใส่ใจทุกเส้นทาง” เมื่อวันที่ 22 ธันวาคม 2567 ณ บริเวณโครงการถนนสาย มห.3019 แยก ทล.212 - บ้านบางทรายใหญ่ อำเภอเมือง จังหวัดมุกดาหาร
นางมนพร กล่าวว่า ทช. ได้ดำเนินการตามนโยบายของรัฐบาลและกระทรวงคมนาคม ในการพัฒนาและยกระดับมาตรฐานทางหลวงชนบท สนับสนุนการคมนาคมขนส่งและการท่องเที่ยว โดยเฉพาะจังหวัดมุกดาหารซึ่งเป็นพื้นที่เขตเศรษฐกิจพิเศษ จึงมีความจำเป็นที่จะต้องปรับปรุงถนนสายดังกล่าวให้มีความสมบูรณ์ตามนโยบายเขตพัฒนาเศรษฐกิจ เพิ่มศักยภาพการขนส่งระหว่างนิคมอุตสาหกรรมกับสะพานมิตรภาพไทย - ลาว แห่งที่ 2 สู่สาธารณรัฐประชาธิปไตยประชาชนลาว (สปป.ลาว) และจังหวัดใกล้เคียง ได้แก่ กาฬสินธุ์ และนครพนม สนับสนุนเขตเศรษฐกิจพิเศษชายแดน (Special Economic Zone: SEZ) ส่งเสริมการเพิ่มขีดสมรรถนะทางเศรษฐกิจของประเทศตามนโยบายส่งเสริมและยกระดับเปิดประตูการค้า การท่องเที่ยว เพื่อเชื่อมโยงการเดินทางทุกมิติ สอดรับกับวิสัยทัศน์ของรัฐบาลในการเป็นศูนย์กลางขนส่งของภูมิภาค (Logistic Hub) เพื่อเพิ่มโอกาสทางเศรษฐกิจ กระจายความเจริญจากเมืองใหญ่สู่เมืองเล็ก อีกทั้งเป็นการเพิ่มโครงข่ายโลจิสติกส์การขนส่งออกสู่ สปป.ลาว โดยไม่ต้องผ่านเข้าสู่ตัวเมืองอีกด้วย
นายมนตรี เดชาสกุลสม อธิบดีกรมทางหลวงชนบท กล่าวเพิ่มเติมว่า พื้นที่โครงการตั้งอยู่บริเวณตำบลโพนทราย และบางทรายใหญ่ อำเภอเมือง จังหวัดมุกดาหาร มีจุดเริ่มต้นบริเวณ ทล.12 (กม. ที่ 781+000) และไปสิ้นสุดที่บริเวณ ทล.212 (กม. ที่ 414+262) ซึ่งในช่วง 4 กิโลเมตรแรกจะดำเนินการขยายถนนจาก 2 ช่องจราจร เป็น 4 ช่องจราจร ส่วนที่เหลือดำเนินการก่อสร้างถนนใหม่ทั้งหมดจนไปถึงจุดสิ้นสุดโครงการเชื่อมกับสะพานมิตรภาพไทย - ลาว แห่งที่ 2 โดยเป็นถนนผิวจราจรแบบคอนกรีตเสริมเหล็กขนาด 4 ช่องจราจร ไป - กลับ กว้างช่องละ 3.5 เมตร ไหล่ทางกว้างข้างละ 1.5 - 2.5 เมตร และทางเท้าบริเวณชุมชน พร้อมสะพานคอนกรีตเสริมเหล็ก 4 แห่ง ติดตั้งไฟฟ้าแสงสว่าง เครื่องหมายจราจร สิ่งอำนวยความปลอดภัย และระบบระบายน้ำ ระยะทาง 14.211 กิโลเมตร ใช้งบประมาณ 804.159 ล้านบาท ถนนสายนี้จะช่วยเพิ่มความสะดวกรวดเร็วในการคมนาคมขนส่งอย่างเต็มประสิทธิภาพ ช่วยเสริมสร้างความปลอดภัยและมั่นใจให้แก่ประชาชนที่สัญจรบนเส้นทางดังกล่าว รวมทั้งจะช่วยแก้ไขปัญหาการจราจรที่ติดขัดในตัวเมือง รองรับการเจริญเติบโตของเมืองในอนาคตได้อย่างเป็นรูปธรรม
นายมนตรี กล่าวอีกว่า ทช. ได้กำหนดมาตรการต่าง ๆ เพื่ออำนวยความสะดวกปลอดภัยในการเดินทางของประชาชน อาทิ การจัดตั้งศูนย์ความปลอดภัย หน่วยบริการประชาชนทั้งส่วนกลางและส่วนภูมิภาค จัดเจ้าหน้าที่ประจำการสายด่วน ทช. 1146 ระบบ CCTV ระบบวิทยุสื่อสาร และระบบ Conference ตลอดจนจัดชุดตรวจการณ์เฝ้าระวังอุบัติเหตุอำนวยความสะดวกและปลอดภัยแก่ผู้ใช้ทาง พร้อมจัดเจ้าหน้าที่เฝ้าระวังสายทาง ติดตั้งสัญญาณไฟวับวาบบริเวณจุดเสี่ยงอันตรายและเกิดอุบัติเหตุบ่อยครั้ง
ในโอกาสนี้ นายจิระพงศ์ เทพพิทักษ์ นายผดุงศักดิ์ สรุจิกำจรวัฒนะ ผู้ตรวจราชการกระทรวงคมนาคม นายวรญาณ บุญณราช ผู้ว่าราชการจังหวัดมุกดาหาร พร้อมด้วยผู้แทนหน่วยงานในสังกัดกระทรวงคมนาคม สื่อมวลชน ประชาชนในพื้นที่ ร่วมให้การต้อนรับ โอกาสนี้ นายมนตรี เดชาสกุลสม อธิบดีกรมทางหลวงชนบท เป็นผู้กล่าวรายงาน

ที่มา : https://www.thaigov.go.th/news/contents/details/91661