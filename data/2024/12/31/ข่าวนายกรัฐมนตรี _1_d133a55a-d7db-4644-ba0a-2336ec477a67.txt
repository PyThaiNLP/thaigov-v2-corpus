รัฐบาลไทย-ข่าวทำเนียบรัฐบาล-“จิรายุ”เผยนายกรัฐมนตรี รับรายงานความพร้อม countdown ปีใหม่คืนนี้ หลังผบ.ตร. รายงานภาพรวมการรองรับนักท่องเที่ยว  ตำรวจทุกหน่วยพร้อม! นายกฯ ย้ำความปลอดภัยสูงสุด เพื่อคนไทย


วันอังคารที่ 31 ธันวาคม 2567
31/12/2567
พิมพ์
“จิรายุ”เผยนายกรัฐมนตรี รับรายงานความพร้อม countdown ปีใหม่คืนนี้ หลังผบ.ตร. รายงานภาพรวมการรองรับนักท่องเที่ยว  ตำรวจทุกหน่วยพร้อม! นายกฯ ย้ำความปลอดภัยสูงสุด เพื่อคนไทย
​    “จิรายุ”เผยนายกรัฐมนตรี รับรายงานความพร้อม
countdown ปีใหม่คืนนี้ หลังผบ.ตร. รายงานภาพรวมการรองรับนักท่องเที่ยว  ตำรวจทุกหน่วยพร้อม!    นายกฯ ย้ำความปลอดภัยสูงสุด เพื่อคนไทยรับวันใหม่สดใสในรุ่งอรุณวันพรุ่งนี้
วันนี้ (31 ธันวาคม 2567) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี รับรายงานจาก พลตำรวจเอก กิตติ์รัฐ พันธุ์เพ็ชร์   ผู้บัญชาการตำรวจแห่งชาติ ถึงการเตรียมความพร้อมอำนวยความสะดวก รักษาความปลอดภัย ให้กับนักท่องเที่ยวและประชาชนในการร่วมงาน countdown ในทุกจุดสำคัญของประเทศ
โดย กรุงเทพมหานคร กองบัญชาการตำรวจนครบาล ได้สนธิกำลังทั้งกรุงเทพมหานคร และกรมป้องกันและบรรเทาสาธารณภัย กระทรวงมหาดไทย และสถานีดับเพลิงทุกแห่ง รวมทั้งเจ้าหน้าที่สาธารณสุข มูลนิธิกู้ภัยและอาสาสมัคร เพื่ออำนวยความสะดวกและรักษาความปลอดภัยในพื้นที่ที่มีนักท่องเที่ยวหนาแน่น
โดยให้รถตำรวจสายตรวจจอดเปิดไฟไซเรน ในจุดต่างๆ เพื่อแสดงสัญลักษณ์ให้นักท่องเที่ยวได้เห็นชัดเจนตั้งแต่เวลา 18.30 น. เป็นต้นไป จัดสายตรวจเดินเท้าทั้งในและนอกเครื่องแบบ พร้อมทั้งประชาสัมพันธ์จุดรวมพลและสแตนด์บายทุกหน่วยงานที่เกี่ยวข้องตลอดคืนนี้
ทั้งนี้ สำนักงานตำรวจแห่งชาติยังได้สั่งการไปยังตำรวจภูธรภาค 1-9 และกองบังคับการจังหวัดที่มีงานกิจกรรมให้ดำเนินการในรูปแบบเดียวกัน โดยเน้นย้ำความปลอดภัย กวดขันการดื่มสุราแล้วขับขี่ยานพาหนะ รวมทั้งการก่อเหตุทะเลาะวิวาท พร้อมทั้งการตรวจค้นอาวุธต่างๆ เพื่อส่งมอบความสุขในคืนสุดท้ายของปีนี้
นายจิรายุกล่าวต่อไปว่า คืนนี้ ประเทศไทยมีงานในทุกๆภาคโดยภาคเหนือมี
1. งาน Amazing Chiang Mai Countdown 2025 ณ อุทยานหลวงราชพฤกษ์จังหวัดเชียงใหม่ภายใต้คอนเซ็ปต์ “ ILLUMIDESTINATION : เมื่อแสงสุดท้ายมาบรรจบกับแสงแรกแห่งปี"
2. งาน “ Charming Chiang Mai Countdown 2025 - ชามมิ่งเชียงใหม่เคานต์ดาวน์ 2568 กลางทุ่งดอกไม้โรงงานที่สุดใน จ. เชียงใหม่ ณ ศูนย์ราชการจังหวัดเชียงใหม่ (สวนองค์การบริหารส่วนจังหวัดเชียงใหม่)
3. ที่ลำธารนวรัฐ อำเภอเมือง จังหวัดเชียงใหม่ จังหวัดเชียงรายมีงานเคานต์ดาวน์เชียงราย 2025 ที่หอนาฬิกาเฉลิมพระเกียรติเชียงราย อ.เมือง และงาน Singha Park Chiangrai Winter Festival & Countdown 2025
จังหวัด “น่าน” มีงานเคานต์ดาวน์รับมงคลเสริมบารมีปีใหม่ 2568 “นมัสการพระธาตุหลวงกลางเวียงนครน่าน“ ที่วัดพระธาตุช้างค้ำวรวิหาร  อ.เมืองน่าน จ.น่าน
จังหวัดพิษณุโลกที่บริเวณงานประเพณีปีใหม่ชาวไทยภูเขา (ปีใหม่ม้ง) ที่บ้านขุนน้ำคับ ต.บ่อภาค อ.ชาติตระการ จ.พิษณุโลก และยังมีประเพณีปีใหม่ม้งชมซากุระภูลมโล ณ บ้านน้ำแจ้งพัฒนาต.นาบัว อ.นครไทย จ.พิษณุโลกอีกด้วย  และ งานร่องกล้า Trail 2025 ติดตามฝ่าหมอกบอกรักเขา (ภูเขา)ที่บ้านใหม่ร่องกล้า ต.เนินเพิ่ม อ.นครไทย จ.พิษณุโลก
จังหวัดเพชรบูรณ์มีงาน  "ประเพณีปีใหม่ม้ง 2025" ต.เข็กน้อย อ.เขาค้อ จ.เพชรบูรณ์
จังหวัดตากและ งานปีใหม่ม้งตาก บริเวณสาธารณะเกาะกลางน้ำ 44 ต.คีรีราษฎร์ อ. พบพระ จ. ตากกิจกรรมต่างๆ ประกอบด้วยกีฬาพื้นบ้าน เช่น การโยนลูกช่วงระหว่างที่มองเห็น ตีลูกข่างยิงหน้าไม้แบบโบราณเป็นต้น
งานเคานต์ดาวน์ ปี 2568 ภาคใต้มีงานที่ เทศบาลนครภูเก็ตดูเมืองคริสต์มาสและส่งท้ายปีเก่าย่านเมืองเก่าต้อนรับปีใหม่ 2568 สำรวจเมืองให้สวยงามที่แยกชาร์เตอร์ด วอล์คกิ้ง สตรีท ดินแดนมาร์กและจุดเช็กอินยอดฮิตย่านเมืองเก่าภูเก็ตและงานจัดงานส่งเสริมการท่องเที่ยวเชิงสร้างสรรค์ “ปลายฝนต้นหนาวเคานต์ดาวน์ มิวสิคเฟสติวัล ลานอเนกประสงค์หน้าเทศบาลบ้านเชี่ยวหลาน ต.เขาพัง อ.บ้านตาขุน จ.สุราษฎร์ธานี
งาน“หาดใหญ่เคานต์ดาวน์ 2025” ที่อำเภอหาดใหญ่จังหวัดสงขลาและงานสงขลาเคานต์ดาวน์ 2568 ณ สวนสาธารณะเมืองสงขลา อ.เมือง จ.สงขลา
จังหวัดสตูล มีกิจกรรม“ย้อนวันวานเมืองเก่าสตูล” ณ ถนนบุรีวานิช ต.พิมาน อ.เมืองสตูล จ.สตูล
ภาคอีสานได้จัด “เคานต์ดาวน์ ปี 2568 ภาคอีสาน”ดังนี้
1.เทศกาลฤดูหนาว นครพนม ตอน หนาวลม ชมโขง ริมฝั่งแม่น้ำโขง เทศบาลเมืองนครพนม   ส่วนที่จังหวัดร้อยเอ็ดจัดงาน “ROI ET Countdown 2025 ” ส่งท้ายปีเก่า ต้อนรับปีใหม่ ที่ ลานสาเกตนคร สวนสมเด็จพระศรีนครินทร์ อ.เมืองร้อยเอ็ด
กรุงเทพมหานครมีจุดไฮไลต์สำคัญหลายแห่งอาทิ ที่บริเวณริเวอร์ พาร์ค ชั้น G ไอคอนสยาม  จัดงาน ICONSIAM INFINITE CELEBRATION 2024 ซึ่งเป็นการรวมตัวครั้งสำคัญของศิลปินระดับโลกและศิลปินไทยกว่า 100 ชีวิตต่อเนื่องตลอด 8 วันเต็มเพื่อส่งความสุขเป็นของขวัญชิ้นพิเศษ
โดยศิลปินไฮไลต์สำคัญคือ“ลิซ่า ”หรือ ลลิษา มโนบาล จะมาร่วมงานเคานต์ดาวน์ที่ไอคอนสยาม ในคืนนี้ และหากนักท่องเที่ยวไม่สะดวกเข้าไปที่บริเวณงานสามารถรับชมผ่านการถ่ายทอดสดช่วง countdown ตั้งแต่เวลา 23:00 น.เป็นต้นไป จากสถานีโทรทัศน์NBT ไทยรัฐ ทีวีช่อง 32HD, ONE31, GMM25, TNN16 หรือ ช่องทางออนไลน์ ของไอคอนสยาม ในแพลตฟอร์มต่างๆ
ตั้งแต่ เวลา 17.30 น.เป็นต้นไป
นอกจากนี้ยังมีงานสำคัญที่นักท่องเที่ยวสามารถเข้าชมได้เช่น  งาน Amazing Thailand Countdown 2025 : วันนี้ - 1 มกราคม 2568 ที่สวนนคราภิรมย์ ริม แม่น้ำเจ้าพระยาใกล้พระบรมมหาราชวัง กรุงเทพมหานคร (จุดตรงข้ามหอประชุมกองทัพเรือ และเยื้องกับวัดอรุณราชวรารามฯ)  ประชาชนสามารถรอชมการแสดงพลุสุดอลังการ ที่มีพระปรางค์วัดอรุณราชวราราม ราชวรมหาวิหาร เป็นฉากหลัง พร้อมชมการแสดงโดรนแปรอักษร รวมทั้งการแสดงดนตรีจากศิลปินชั้นนำ นอกจากนี้ ยังกิจกรรมทำบุญตักบาตรในช่วงเช้าวันที่ 1 มกราคม 2568
ทั้งนี้  “นายกรัฐมนตรีได้ขอให้ทุกหน่วยปฏิบัติหน้าที่อย่างเต็มที่ และเน้นย้ำเรื่องการคมนาคม ความปลอดภัยในชีวิตและทรัพย์สินรวมทั้งกวดขันเรื่องการเมาแล้วขับ เพื่อให้พี่น้องประชาชนมีความสุขในช่วงเทศกาลแห่งความสุขนี้และขอขอบคุณเจ้าหน้าที่ทุกหน่วยงาน และอาสาสมัคร ที่สละเวลาในช่วงวันหยุดพักผ่อนดูแลพี่น้องประชาชนอย่างต่อเนื่องตลอดสัปดาห์ที่ผ่านมา” นายจิรายุ กล่าว

ที่มา : https://www.thaigov.go.th/news/contents/details/91896