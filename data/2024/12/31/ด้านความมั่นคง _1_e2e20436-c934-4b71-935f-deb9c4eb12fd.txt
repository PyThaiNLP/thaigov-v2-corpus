รัฐบาลไทย-ข่าวทำเนียบรัฐบาล-มหาดไทยปรับโครงสร้างบริหารจังหวัดทั่วประเทศ รับนโยบาย “อนุทิน” ปี 68 บำบัดทุกข์ บำรุงสุขประชาชนครบทุกด้าน ความมั่นคง เศรษฐกิจ สังคม เพิ่มความสะดวกลดเหลื่อมล้ำงานบริการ


วันอังคารที่ 31 ธันวาคม 2567
31/12/2567
พิมพ์
มหาดไทยปรับโครงสร้างบริหารจังหวัดทั่วประเทศ รับนโยบาย “อนุทิน” ปี 68 บำบัดทุกข์ บำรุงสุขประชาชนครบทุกด้าน ความมั่นคง เศรษฐกิจ สังคม เพิ่มความสะดวกลดเหลื่อมล้ำงานบริการ
มหาดไทยปรับโครงสร้างบริหารจังหวัดทั่วประเทศ รับนโยบาย “อนุทิน” ปี 68 บำบัดทุกข์ บำรุงสุขประชาชนครบทุกด้าน ความมั่นคง เศรษฐกิจ สังคม เพิ่มความสะดวกลดเหลื่อมล้ำงานบริการ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ปี 2568 ที่กำลังจะมาถึงเป็นอีกปีที่มีความท้าทาย การเปลี่ยนแปลง ทั้งมิติของสังคม เศรษฐกิจ นายอนุทิน ชาญวีรกูล รองนายกรัฐมนตรีและรมว.มหาดไทย จึงได้ให้นโยบายกับส่วนราชการ หน่วยงานในสังกัดกระทรวงมหาดไทยต้องปรับตัวให้เท่าทันกับการเปลี่ยนแปลง สามารถเป็นที่พึ่งบำบัดทุกข์ บำรุงสุข ประชาชนตามภารกิจของกระทรวงมหาดไทยได้ในทุกสถานการณ์
เพื่อรับกับนโยบายรองนายกรัฐมนตรีและรมว.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย จัดโครงสร้างการบริหารงานราชการภูมิภาค คือ จังหวัด และอำเภอ ให้ความสำคัญกับการจัดวางภารกิจให้สามารถขับเคลื่อนการบำบัดทุกข์ บำรุงสุขประชาชนครอบคลุมทุกด้าน เจ้าหน้าที่ลดการเป็นนักปกครองไปสู่การเป็นนักบริหาร เนื่องจากปัจจุบันประชาชนไม่ได้ต้องการนักปกครอง แต่ต้องการเห็นผู้บริหาร และต้องการเข้าไปมีส่วนร่วมในเรื่องที่มีผลกระทบ มีผลได้ มีผลเสียกับตนเอง
น.ส.ไตรศุลี กล่าวว่า โครงสร้างการบริหารราชการส่วนภูมิภาคใหม่นี้ ผู้ว่าราชการจังหวัดจะเป็นผู้ดูภาพรวมการบริหารงานของจังหวัด รู้ทุกเรื่องในพื้นที่จังหวัด และมีผู้ว่าราชการจังหวัดด้านต่างๆ ประกอบด้วย 1) รองผู้ว่าราชการจังหวัด ฝ่ายมั่นคง รับผิดชอบ งานจัดระเบียบสังคม ปราบปรามผู้มีอิทธิพล การ กระทำผิดกฎหมายที่เป็นภัยสังคม หนี้นอกระบบ และ ปราปปรามอาเสพติดโดยเฉพาะยาเสพติด เป็นภัยต่อความมั่นคงของชาติ และมนุษยชาติ ทำลายสุขภาพ ก่อปัญหาสังคม และทำลายระบบเศรษฐกิจ
2) รองผู้ว่าราชการจังหวัด ฝ่ายเศรษฐกิจ ทำหน้าที่แก้ปัญหาความยากจน ให้ประชาชน ต้องเป็นนักบริหาร สร้างงาน สร้างอาชีพ สร้างรายได้ และ สร้างโอกาสให้แก่ประชาชน ความยากจน คือ ปัญหาที่บั่นทอนศักยภาพและการพัฒนาของประชาชน และประเทศ
3) รองผู้ว่าราชการจังหวัด ฝ่ายบริหาร รับผิดชอบงานบริการประชาชน ต้องนำเทคโนโลยี มาใช้ ลดความเหลื่อมล้ำ ทำให้ประชาชนทุนทุกคนได้รับความสะดวก สบาย กับการใช้บริการ ด้วยเทคโนโลยีที่ทันสมัย อย่างเท่าเทียมกัน และ 4) รองผู้ว่าราชการจังหวัด ฝ่ายสังคม รับผิดชอบการสร้างชุมชนเข้มแข็ง ปลูกจิตสำนึกคนไทย หัวใจรักชาติ สร้างความสามัคคีในชุมชน รักท้องถิ่น ปกป้องชุมชน ให้พ้นจากภัยอันตรายทั้งภัยจากการกระทำของมนุษย์ และภัยธรรมชาติ ต้องเป็นผู้นำการรวมพลังพัฒนาชุมชน ท้องถิ่น จังหวัด และประเทศไทย
“โครงสร้างการบริหารของจังหวัด ลักษณะนี้ จะถ่ายทอดลงไปเป็นโครงสร้างการบริหารระดับอำเภอ ในแนวทางเดียวกัน เกิดผลการขับเคลื่อนนโยบายของกระทรวงมหาดไทย ไปสู่ทุกชุมชน ทุกหมู่บ้าน ของประเทศไทย ซึ่งนายอนุทินเชื่อว่าเวลาอีก 2 ปี เศษของรัฐบาล ถ้ากระทรวงมหาดไทย ขับเคลื่อนไปในแนวทางนี้ได้ การบำบัดทุกข์ บำรุงสุขจะเกิดขึ้นทั่วประเทศและคนไทย สังคมไทย จะมีความสุขมากขึ้น ความทุกข์ลดลง ตามพันธกิจของกระทรวงมหาดไทย” น.ส.ไตรศุลี กล่าว

ที่มา : https://www.thaigov.go.th/news/contents/details/91897