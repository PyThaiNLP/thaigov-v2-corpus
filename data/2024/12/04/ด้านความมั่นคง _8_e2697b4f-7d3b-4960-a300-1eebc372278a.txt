รัฐบาลไทย-ข่าวทำเนียบรัฐบาล-"อนุทิน" เป็นประธานพิธีส่งมอบประตูระบายน้ำคุ้งบางกระเจ้า เฉลิมพระเกียรติฯ เพิ่มประสิทธิภาพบริหารจัดการน้ำ ดูแลพื้นที่เกษตรและการท่องเที่ยว


วันพุธที่ 4 ธันวาคม 2567
04/12/2567
พิมพ์
"อนุทิน" เป็นประธานพิธีส่งมอบประตูระบายน้ำคุ้งบางกระเจ้า เฉลิมพระเกียรติฯ เพิ่มประสิทธิภาพบริหารจัดการน้ำ ดูแลพื้นที่เกษตรและการท่องเที่ยว
"อนุทิน" เป็นประธานพิธีส่งมอบประตูระบายน้ำคุ้งบางกระเจ้า เฉลิมพระเกียรติฯ เพิ่มประสิทธิภาพบริหารจัดการน้ำ ดูแลพื้นที่เกษตรและการท่องเที่ยว
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (4 ธ.ค. 67) เวลา 09.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานพิธีส่งมอบประตูระบายน้ำพื้นที่กระเพาะหมู (คุ้งบางกะเจ้า) เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ วัดบางกะเจ้านอก อ.พระประแดง จ.สมุทรปราการ โดยมีนายอรรษิษฐ์ สัมพันธรัตน์ ปลัดกระทรวงมหาดไทย ผู้บริหารกระทรวงมหาดไทยและจังสมุทรปราการ เข้าร่วมในพิธี
สำหรับประตูน้ำที่มีการส่งมอบครั้งนี้มีทั้งสิ้น 34 ประตู ซึ่งทั้งหมดเป็นการปรับปรุงซ่อมแซมแห่งเดิมที่กรมโยธาธิการและผังเมืองได้ก่อสร้างไว้เมื่อปี 2537 ดำเนินการปรับปรุงซ่อมแซมโดยองค์การบริหารส่วนจังหวัด (อบจ.) สมุทรปราการ และจะส่งมอบให้ไปอยู่ในความดูแลรักษาขององค์การบริหารส่วนตำบล (อบต.) 6 แห่ง ได้แก่ อบต.บางยอ อบต.บางกะเจ้า อบต.บางกอบัว อบต.บางน้ำผึ้ง อบต.บางกระสอบ และ อบต.ทรงคนอง ต่อไป โดยภายหลังพิธีนายอนุทิน พร้อมคณะได้ เยี่ยมชมศูนย์การเรียนรู้เศรษฐกิจพอเพียงในพื้นที่ จ.สมุทรปราการด้วย
นายอนุทิน กล่าวว่า การปรับปรุงซ่อมแซมประตูน้ำคุ้งบางกะเจ้า จะทำให้การบริหารจัดการน้ำมีประสิทธิภาพ ก่อให้เกิดประโยชน์แก่พี่น้องประชาชนและเกษตรกรในพื้นที่ ประมาณ 768 ครัวเรือน ได้มีรายได้เพิ่มขึ้นจากผลผลิตทางการเกษตร ขณะเดียวกันคุ้งบางกะเจ้านี้ก็มีทรัพยากรธรรมชาติที่สมบูรณ์ มีภูมิปัญญาท้องถิ่น มีสถานที่ท่องเที่ยวที่มีศักยภาพที่ท้องถิ่นสามารถขยายโอกาสเพื่อกระจายรายได้สู่ชุมชนมากขึ้น มีความเข้มแข็งมาจากฐานราก
"ขอให้พวกเราทุกคนได้ร่วมกันน้อมนำหลักปรัชญาของเศรษฐกิจพอเพียงและหลักการทรงงานเพื่อการพัฒนาที่ยั่งยืนของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในด้านการอนุรักษ์พื้นที่สีเขียวคุ้งบางกะเจ้าแห่งนี้ นำไปสู่การปฏิบัติร่วมกันอย่างยั่งยืน เพื่อร่วมกันเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567" นายอนุทิน กล่าว
น.ส.นันทิดา แก้วบัวสาย นายก อบจ.สมุทรปราการ กล่าวว่า เมื่อปี 2537 กรมโยธาธิการและผังเมือง กระทรวงมหาดไทย ได้จัดสร้างประตูระบายน้ำนี้ให้กับคุ้งบางกระเจ้า รวม 34 ประตู เพื่อแก้ไขความเดือดร้อนประชาชนจากปัญหาน้ำท่วม น้ำเค็มรุกพื้นที่เพาะปลูก ทำให้ผลผลิตทางการเกษตรไม่ดีเท่าที่ควร แต่ด้วยการก่อสร้างมาเป็นเวลานานทำให้เกิดความทรุดโทรม ซึ่งกรมโยธาธิการและผังเมือง ได้ขอรับการสนับสนุนงบประมาณ และปฏิบัติตามแนวทางการกระจายอำนาจให้กับองค์กรปกครองส่วนท้องถิ่น แต่เกินศักยภาพของ อบต.ในพื้นที่ อบจ.สมุทรปราการจึงรับมอบภารกิจมาดำเนินการและได้ซ่อมบำรุงเป็นที่เรียบร้อยแล้วทั้ง 34 ประตู และทำการส่งมอบให้แก่ อบต. 6 แห่ง ดูแลประตูน้ำร่วมกับพี่น้องประชาชนต่อไป
"ด้วยสำนึกในพระมหากรุณาธิคุณของชาวสมุทรปราการ อบจ.สมุทรปราการ จึงได้จัดทำโครงการส่งมอบประตูระบายน้ำพื้นที่กะเพาะหมู (คุ้งบางกะเจ้า) เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อสนองพระราชดำริ สืบสาน รักษา และต่อยอด พระราชปณิธานพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผู้พระราชทาน "คุ้งบางกะเจ้า" แห่งนี้ ให้เป็นพื้นที่สีเขียว เป็นลมหายใจ ให้กับพี่น้องประชาชนชาว จ.สมุทรปราการอย่างยั่งยืนสืบไป" น.ส.นันทิดา กล่าว

ที่มา : https://www.thaigov.go.th/news/contents/details/91012