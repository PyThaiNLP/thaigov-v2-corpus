รัฐบาลไทย-ข่าวทำเนียบรัฐบาล-ศศิกานต์ เผย มาตรการ บสย. เยียวยาช่วยเหลือพี่น้องชาวใต้ พักค่าธรรมเนียม-พักหนี้ 6 เดือน ช่วย SMEs ฟื้นฟูกิจการ


วันพุธที่ 4 ธันวาคม 2567
04/12/2567
พิมพ์
ศศิกานต์ เผย มาตรการ บสย. เยียวยาช่วยเหลือพี่น้องชาวใต้ พักค่าธรรมเนียม-พักหนี้ 6 เดือน ช่วย SMEs ฟื้นฟูกิจการ
ศศิกานต์ เผย มาตรการ บสย. เยียวยาช่วยเหลือพี่น้องชาวใต้ พักค่าธรรมเนียม-พักหนี้ 6 เดือน ช่วย SMEs ฟื้นฟูกิจการ
วันพุธ 4 ธ.ค. 2567 เวลา 10.00 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยบรรษัทประกันสินเชื่ออุตสาหกรรมขนาดย่อม (บสย.) กระทรวงการคลัง ได้เร่งเดินหน้าช่วยเหลือพี่น้องประชาชนภาคใต้ที่ได้รับผลกระทบจากสถานการณ์อุทกภัย ผ่านมาตรการเร่งด่วนเยียวยา “ลูกค้า – ลูกหนี้” น้ำท่วมภาคใต้ พักค่าธรรมเนียม – พักหนี้ 6 เดือน ช่วยเหลือผู้ประกอบการ SMEs ภาคใต้ฟื้นฟูกิจการ
รัฐบาลบูรณาการความร่วมมือจากทุกส่วนราชการ เดินหน้าให้ความช่วยเหลือพี่น้องประชาชนในพื้นที่ประสบเหตุอุทกภัย เพื่อบรรเทาความเดือดร้อน รวมถึงลดความสูญเสียให้ผู้ประกอบการ SMEs และสถานประกอบการให้สามารถประคับประคองธุรกิจดำเนินการฟื้นฟูกิจการได้ภายหลังจากสถานการณ์น้ำท่วมได้คลี่คลายแล้ว ผ่านมาตรการดังนี้
1. มาตรการช่วยลูกค้า บสย. พักชำระค่าธรรมเนียมและค่าจัดการค้ำประกัน 6 เดือน สำหรับ SMEs ลูกค้า บสย. ที่ได้รับผลกระทบจากอุทกภัยภาคใต้ปี 2567 และถึงกำหนดชำระค่าธรรมเนียมค้ำประกันและค่าจัดการค้ำประกัน ตั้งแต่วันที่ 29 พฤศจิกายน - 31 ธันวาคม 2567 โดยลูกค้าที่มีสิทธิเข้ามาตรการนี้มีจำนวนรวม 3,385 ราย คิดเป็นภาระค้ำประกันรวม 2,071 ล้านบาท
2. มาตรการช่วยลูกหนี้ บสย. (ผู้ประกอบการ SMEs ที่ บสย. จ่ายค่าประกันชดเชยให้สถาบันการเงิน) พักชำระค่างวด 6 เดือน สำหรับลูกหนี้ บสย. ที่อยู่ระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ ระยะเวลารับคำขอพักชำระ ตั้งแต่วันที่ 29 พฤศจิกายน - 31 ธันวาคม 2567 โดยพักชำระค่างวดที่ถึงกำหนดชำระเป็นระยะเวลาสูงสุด 6 เดือน (หลังครบระยะเวลาพักชำระ 6 เดือน ให้ผ่อนชำระตามเงื่อนไขเดิม) โดยลูกหนี้ที่มีสิทธิเข้าร่วมมาตรการนี้มีจำนวนรวม 490 ราย คิดเป็นภาระหนี้รวม 292 ล้านบาท
“รัฐบาล กำชับให้ทุกหน่วยงานราชการในพื้นที่เฝ้าติดตามสถานการณ์และผลกระทบอย่างใกล้ชิด รวมถึงเฝ้าระวังในพื้นที่ที่มีแนวโน้มเป็นพื้นที่เสี่ยงเป็นพื้นที่ประสบอุทกภัย ในส่วนของผู้ประกอบการ SMEs ที่ได้รับผลกระทบจากอุทกภัย สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการได้ที่สำนักงานเขตในพื้นที่ หรือช่องทาง LINE OA : @tcgfirst และ บสย. Call Center โทร. 02-890-9999” นางสาวศศิกานต์ กล่าว

ที่มา : https://www.thaigov.go.th/news/contents/details/90997