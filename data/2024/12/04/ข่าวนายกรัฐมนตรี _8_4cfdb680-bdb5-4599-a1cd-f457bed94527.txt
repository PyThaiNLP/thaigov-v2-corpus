รัฐบาลไทย-ข่าวทำเนียบรัฐบาล- ไทยพร้อมแล้วพลังงานสะอาด นายกฯ "แพทองธาร" นั่งหัวโต๊ะนโยบายยานยนต์ไฟฟ้าครั้งแรก มอบ 2 นโยบาย ส่งเสริมการลงทุนพลังงานสะอาด ผลักดันไทยเป็นฮับด้านอีวี


วันพุธที่ 4 ธันวาคม 2567
04/12/2567
พิมพ์
ไทยพร้อมแล้วพลังงานสะอาด นายกฯ "แพทองธาร" นั่งหัวโต๊ะนโยบายยานยนต์ไฟฟ้าครั้งแรก มอบ 2 นโยบาย ส่งเสริมการลงทุนพลังงานสะอาด ผลักดันไทยเป็นฮับด้านอีวี
ไทยพร้อมแล้วพลังงานสะอาด นายกฯ "แพทองธาร" นั่งหัวโต๊ะนโยบายยานยนต์ไฟฟ้าครั้งแรก มอบ 2 นโยบาย ส่งเสริมการลงทุนพลังงานสะอาด ผลักดันไทยเป็นฮับด้านอีวี
วันนี้ (4 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า เวลา 10.00 น. ณ ตึกภักดีบดินทร์ ทำเนียบรัฐบาล  นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการนโยบายยานยนต์ไฟฟ้าแห่งชาติ ครั้งที่ 1/2567 ร่วมกับหน่วยงานที่เกี่ยวข้อง โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่ากระทรวงพลังงาน นายเอกนัฏ พร้อมพันธุ์  รัฐมนตรีว่าการกระทรวงอุตสาหกรรม นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายนฤตม์ เทอดสถีรศักดิ์  เลขาธิการคณะกรรมการส่งเสริมการลงทุน  เข้าร่วมด้วย
โดยนายกรัฐมนตรีกล่าวก่อนการประชุมว่า การประชุมคณะกรรมการฯ นี้ ถือเป็นครั้งแรกของตน โดยมีนโยบาย 2 เรื่องที่ขอแจ้งให้ที่ประชุมทราบ (1) รัฐบาลมีนโยบายที่มุ่งเน้นในเรื่องของการลงทุนในอุตสาหกรรมสีเขียวที่คำนึงถึงสิ่งแวดล้อมและส่งเสริมการใช้พลังงานสะอาด ให้สอดคล้องกับนโยบายความเป็นกลางทางคาร์บอน ซึ่งทั่วโลกกำลังให้ความสำคัญในเรื่องนี้มากเป็นพิเศษ และเป็นเรื่องที่ทุกประเทศให้ความสนใจอย่างมาก จึงขอให้คณะกรรมการนโยบายยานยนต์ไฟฟ้าแห่งชาติ ขับเคลื่อนเรื่องนี้อย่างจริงจัง  โดยรัฐบาลจะมุ่งขับเคลื่อนการเปลี่ยนผ่านไปสู่การผลิตให้ใช้ยานยนต์ที่เป็นมิตรต่อสิ่งแวดล้อมมากยิ่งขึ้น  เพื่อเปลี่ยนผ่านไปสู่อุตสาหกรรมยานยนต์ไฟฟ้าอย่างราบรื่น
(2)  รัฐบาลพร้อมผลักดันอุตสาหกรรมยานยนต์ไฟฟ้าในทุกมิติ และให้ความสำคัญเรื่องการพัฒนาเทคโนโลยี พัฒนายกระดับขีดความสามารถการผลิต ที่รัฐบาลเคยบอกไว้ว่าอยากให้ประเทศไทยเป็น Hub ของ EV ซึ่งเรามีศักยภาพมากพอสมควร จึงขอให้ผลักดันเรื่องนี้ต่อไป ไม่ว่าจะเป็นในด้านของการพัฒนาบุคคล ด้านการส่งเสริมการลงทุนและการพัฒนาระบบนิเวศ (Ecosystem) ให้เกิดความยั่งยืนมากยิ่งขึ้น โดยรัฐบาลมุ่งเน้นที่จะช่วยสนับสนุนผู้ประกอบการที่ทำอุตสาหกรรม และชิ้นส่วนที่เป็นอุตสาหกรรมสำคัญของประเทศไทย ก็ขอให้คณะกรรมการชุดนี้พิจารณามาตรการต่าง ๆ อะไรที่สำคัญ ขอให้บอกกัน จะได้ทำงานร่วมกันอย่างบูรณาการ
ทั้งนี้ ในช่วงบ่าย นายกรัฐมนตรีจะเป็นประธานการประชุมคณะกรรมการนโยบายอุตสาหกรรมเซมิคอนดักเตอร์และอิเล็กทรอนิกส์ชั้นสูงแห่งชาติ ครั้งที่ 1/2567 ซึ่งภายหลังการประชุม นายกรัฐมนตรีจะมอบหมายให้นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน แถลงผลการประชุมคณะกรรมการนโยบายยานยนต์ไฟฟ้าฯ และผลการประชุมคณะกรรมการนโยบายอุตสาหกรรมเซมิคอนดักเตอร์และอิเล็กทรอนิกส์ชั้นสูงแห่งชาติต่อไป

ที่มา : https://www.thaigov.go.th/news/contents/details/91018