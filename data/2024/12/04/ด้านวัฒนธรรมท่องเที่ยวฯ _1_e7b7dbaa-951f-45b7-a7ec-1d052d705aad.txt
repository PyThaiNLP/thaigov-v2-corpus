รัฐบาลไทย-ข่าวทำเนียบรัฐบาล-“รมว.สุดาวรรณ” เผยบอร์ดงานมหกรรมศิลปะร่วมสมัยนานาชาติ  Thailand Biennale, Phuket 2025  ไฟเขียวศิลปินไทย-ต่างชาติร่วมสร้างสรรค์ผลงานกลุ่มแรก 32 คน จาก 17 ประเทศ


วันพุธที่ 4 ธันวาคม 2567
“รมว.สุดาวรรณ” เผยบอร์ดงานมหกรรมศิลปะร่วมสมัยนานาชาติ  Thailand Biennale, Phuket 2025  ไฟเขียวศิลปินไทย-ต่างชาติร่วมสร้างสรรค์ผลงานกลุ่มแรก 32 คน จาก 17 ประเทศ
“รมว.สุดาวรรณ” เผยบอร์ดงานมหกรรมศิลปะร่วมสมัยนานาชาติ  Thailand Biennale, Phuket 2025  ไฟเขียวศิลปินไทย-ต่างชาติร่วมสร้างสรรค์ผลงานกลุ่มแรก 32 คน จาก 17 ประเทศ
“รมว.สุดาวรรณ” เผยบอร์ดงานมหกรรมศิลปะร่วมสมัยนานาชาติ  Thailand Biennale, Phuket 2025  ไฟเขียวศิลปินไทย-ต่างชาติร่วมสร้างสรรค์ผลงานกลุ่มแรก 32 คน จาก 17 ประเทศ พร้อมเห็นชอบแผนงานกิจกรรมศาลาจัดนิทรรศการกลุ่มศิลปิน พิพิธภัณฑ์ กิจกรรมศิลปะ-วัฒนธรรม ดึงคนไทย-ต่างชาติมาเที่ยวชมงาน
นางสาวสุดาวรรณ  หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า เมื่อเร็วๆนี้ได้รับรายงานผลการประชุมคณะกรรมการดำเนินงานโครงการจัดมหกรรมศิลปะร่วมสมัยนานาชาติ  Thailand Biennale, Phuket 2025 ครั้งที่ 2/2567 จากสำนักงานศิลปวัฒนธรรมร่วมสมัย (สศร.) ซึ่งที่ประชุมหารือและเห็นชอบหลักการ การออกแบบสื่อหลักเพื่อการประชาสัมพันธ์ (Key Visual) ของโครงการจัดมหกรรมศิลปะร่วมสมัยนานาชาติ  Thailand Biennale, Phuket 2025 ที่จะจัดขึ้นระหว่างเดือนพฤศจิกายน 2568 - เมษายน 2569 โดยการออกแบบเน้นใช้รูปแบบและสีสันที่เรียบง่าย แต่สื่อความหมายถึงแนวคิดการจัดโครงการฯ “นิรันดร์กัลป์” ซึ่งเปรียบเปรยถึง ความรักที่มั่นคง อาจคงอยู่ชั่วขณะ การตระหนักถึงความเสื่อมสลาย จึงสอดคล้องกับการทำนุบำรุงรักษาเพื่อความยั่งยืนของธรรมชาติที่เป็นตัวแทนของความเป็นนิรันดร์โดยนำศิลปะหลากหลายสาขามาเป็นเครื่องมือนำเสนอแนวคิดการสำรวจความสัมพันธ์อันยั่งยืนระหว่างมนุษย์และธรรมชาติต่อยอดภูเก็ตให้เป็นเมืองศิลปะแห่งการสร้างสรรค์ที่ยั่งยืนต่อไปในอนาคต
รัฐมนตรีว่าการกระทรวงวัฒนธรรม กล่าวอีกว่า ขณะเดียวกันที่ประชุมเห็นชอบเบื้องต้นในเรื่องของสถานที่ที่มีศักยภาพและความพร้อมสำหรับการจัดแสดงนิทรรศการในโครงการฯ ใน 3 โซนหลัก ครอบคลุมทั้ง 3 อำเภอในจังหวัดภูเก็ต ได้แก่ อำเภอเมือง เช่น สวนเฉลิมพระเกียรติ 72 พรรษา มหาราชินี ลานมังกร เขารัง ป่าโกงกาง สวนสาธารณะสะพานหิน สวนเฉลิมพระเกียรติจังหวัดภูเก็ต โรงงานแทนทาลัมเก่า หอศิลป์ร่วมสมัยภูเก็ต เป็นต้น อำเภอกระทู้ เช่น อ่างเก็บน้ำบางวาด โรงเหล้ากระทู้เก่า ศาลเจ้ากระทู้ และอำเภอถลาง เช่น สะพานสารสิน ภูเก็ตเกตเวย์ อุทยานแห่งชาติสิรินาถ นอกจากนี้ ที่ประชุมได้พิจารณาคัดเลือกและเห็นชอบศิลปินไทยและศิลปินชาวต่างประเทศ 32 คนจาก 17 ประเทศ เพื่อเข้าร่วมจัดแสดงนิทรรศการในโครงการฯ หลังจากนี้จะมีการพิจารณาคัดเลือกเพิ่มเติมอีกเพื่อให้มีศิลปินไทยและศิลปินต่างชาติทั่วโลกเข้าร่วมโครงการฯ กว่า 60 คนตามเป้าหมายที่วางไว้ คาดว่าจะเปิดตัวศิลปินเฟสแรกที่ได้รับคัดเลือกเข้าร่วมโครงการฯ ในเดือนกุมภาพันธ์ 2568 ทั้งนี้ เบื้องต้นสศร.จะประสานกับศิลปินไทยและต่างชาติทั้ง 32 คน เพื่อเชิญลงพื้นที่ในจังหวัดภูเก็ต เพื่อศึกษาบริบททางประวัติศาสตร์ วัฒนธรรมและวิถีชีวิตในพื้นที่ เพื่อใช้ในการสร้างสรรค์ผลงาน และนำส่งแนวคิดรวมถึงชื่อผลงานที่จะสร้างสรรค์ขึ้นให้คณะกรรมการพิจารณาต่อไป
นอกจากนี้ ที่ประชุมเห็นชอบแนวทางการดำเนินงานการจัดกิจกรรมศาลา (Sala) ในโครงการฯ ซึ่งเป็นพื้นที่สำหรับการจัดแสดงผลงานนิทรรศการกลุ่มของศิลปิน พิพิธภัณฑ์และองค์กรต่างๆ จะเปิดรับกิจกรรมศาลาในเดือนกุมภาพันธ์ - มีนาคม 2568 และประกาศผลการพิจารณาคัดเลือกกิจกรรมศาลาในเดือนพฤษภาคม 2568 และที่ประชุมเห็นชอบแนวทางการจัดกิจกรรมคู่ขนาน (Collateral Events) ในโครงการฯ ซึ่งเป็นกิจกรรมพิเศษด้านศิลปะและวัฒนธรรมที่จัดขึ้นช่วงที่มีงานมหกรรมศิลปะร่วมสมัยนานาชาติ Thailand Biennale, Phuket 2025 ดำเนินการโดยสศร.ร่วมกับศิลปินร่วมสมัยดีเด่นรางวัลศิลปาธร 7 สาขาและเครือข่ายศิลปิน เครือข่ายองค์กรศิลปะทั้งในและต่างประเทศ สถาบันการศึกษา องค์กรปกครองส่วนท้องถิ่น หน่วยงานรัฐและเอกชน เพื่อส่งเสริมการเรียนรู้และการท่องเที่ยวด้านประวัติศาสตร์ ศิลปะและวัฒนธรรมในจังหวัดภูเก็ตและช่วยจูงใจให้คนไทยและชาวต่างชาติมาเที่ยวชมงานศิลปะในโครงการฯ
“วธ. โดยสศร.ได้ประสานงานและบูรณาการความร่วมมือกับจังหวัดภูเก็ต องค์กรปกครองส่วนท้องถิ่น หน่วยงานรัฐ เอกชน เครือข่ายศิลปินและเครือข่ายทางวัฒนธรรมอย่างต่อเนื่องและได้รับความร่วมมือจากทุกฝ่ายเป็นอย่างดี  เพื่อเตรียมความพร้อมในการจัดงานมหกรรมศิลปะร่วมสมัยนานาชาติ Thailand Biennale, Phuket 2025 อย่างเต็มที่  เพื่อส่งเสริมให้ภูเก็ตเป็นเมืองศิลปะและเผยแพร่ Soft Power ด้านศิลปะและการท่องเที่ยวของจังหวัดภูเก็ตไปสู่คนไทยและชาวต่างชาติทั่วโลก ทำให้ภูเก็ตเป็นหนึ่งในหมุดหมายของนักท่องเที่ยวทั่วโลก สร้างรายได้และส่งเสริมเศรษฐกิจให้แก่จังหวัดภูเก็ตและประเทศ” นางสาวสุดาวรรณ กล่าว

ที่มา : https://www.thaigov.go.th/news/contents/details/90995