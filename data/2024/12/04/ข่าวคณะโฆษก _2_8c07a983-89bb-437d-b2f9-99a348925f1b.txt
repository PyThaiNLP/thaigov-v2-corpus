รัฐบาลไทย-ข่าวทำเนียบรัฐบาล-รัฐบาลปลื้มกระแสการจัดงาน VIJIT CHAO PHRAYA 2024 สุดคึกคัก คาดสร้างรายได้หมุนเวียนไม่ต่ำกว่า 1,000 ล้านบาท 


วันพุธที่ 4 ธันวาคม 2567
04/12/2567
พิมพ์
รัฐบาลปลื้มกระแสการจัดงาน VIJIT CHAO PHRAYA 2024 สุดคึกคัก คาดสร้างรายได้หมุนเวียนไม่ต่ำกว่า 1,000 ล้านบาท
รัฐบาลปลื้มกระแสการจัดงาน VIJIT CHAO PHRAYA 2024 สุดคึกคัก คาดสร้างรายได้หมุนเวียนไม่ต่ำกว่า 1,000 ล้านบาท
วันนี้ (4 ธันวาคม 2564) นายคารม พลพรกลาง รองโฆษกประจำสำนักนายกรัฐมนตรี เปิดเผย กระแสตอบรับการจัดงาน “VIJIT CHAO PHRAYA 2024” จัดโดยการท่องเที่ยวแห่งประเทศไทย ตั้งแต่วันที่ 16 พฤศจิกายน – 15  ธันวาคม 2567  ถือเป็นหนึ่งในบิ๊กอีเวนต์สำคัญภายใต้เทศกาล Thailand Winter Festivals 2024 จากความร่วมมือของภาครัฐ และพันธมิตรภาคเอกชน เพื่อสร้างบรรยากาศและสีสันให้กับแม่น้ำเจ้าพระยาด้วยแสงไฟและการแสดงทางวัฒนธรรมในยามค่ำคืน ให้นักท่องเที่ยวทั้งชาวไทยและชาวต่างชาติได้มาร่วมชื่นชมความงดงามของแลนด์มาร์คประเทศไทยริมสองฝั่งแม่น้ำเจ้าพระยา แสดงถึงศิลปวัฒนธรรมไทยแบบดั้งเดิม และสถาปัตยกรรมสมัยใหม่ พร้อมด้วยแสงสีตระการตาที่จะมาเพิ่มเสน่ห์ให้กับกรุงเทพมหานคร และสร้างความประทับใจให้กับนักท่องเที่ยวที่มาเยือนยิ่งกว่าเดิม รวมถึงสร้างโอกาสทางธุรกิจให้กับผู้ประกอบการเรืออาหาร เรือนำเที่ยว โรงแรม ที่พัก ตลอดจนร้านอาหารริมแม่น้ำเจ้าพระยา ได้รับกระแสตอบรับที่ดีทั้งชาวไทยและชาวต่างชาติ ซึ่งคาดว่าจะมีนักท่องเที่ยวเที่ยวชมตลอดงานไม่ต่ำกว่า 500,000 คน สามารถกระตุ้นการท่องเที่ยวส่งท้ายปี ตั้งเป้าสร้างรายได้หมุนเวียนไม่ต่ำกว่า 1,000 ล้านบาท
“รัฐบาลเชิญชวนคนไทยและชาวต่างชาติร่วมงาน “VIJIT CHAO PHRAYA 2024” ปรากฏการณ์แห่งแสง สี การประดับไฟ การฉายภาพบนตัวอาคาร การแสดงพลุ การแสดงทางวัฒนธรรม บริเวณสถานที่สำคัญริมแม่น้ำเจ้าพระยาอย่างยิ่งใหญ่กับการร้อยเรื่องราวของความงามดั่งวิจิตรเจ้าพระยาในพื้นที่ริมน้ำของกรุงเทพมหานคร เพื่อให้นักท่องเที่ยวได้เดินทางมาสัมผัสประสบการณ์ท่องเที่ยวอันอัศจรรย์ที่พร้อมเปิดให้เข้าชมกิจกรรมของแสง สี ที่สวยงามอลังการได้ทุกวัน สำหรับการแสดงไฮไลท์ที่จะจัดขึ้นบริเวณริมแม่น้ำเจ้าพระยา ประกอบด้วยการแสดงต่าง ๆ  อีกมากมาย จนถึง 15 ธันวาคม 2567 เวลา 18.00 – 22.00 น. โดยสามารถติดตามรายละเอียดเพิ่มเติมได้ที่ Facebook Fanpage : Vijit Chao Phraya 2024 พร้อมกันนี้ รัฐบาลเชิญชวนชมการแสดงโดรนแปรอักษรสุดยิ่งใหญ่ ที่จะพาสู่โลกแห่งแสงสีเสียง และเทคนิค Light up Light Installation IIIumination และการแสดงพลุสุดอลังการที่จะทำให้ตื่นตาตื่นใจ ณ วัดอรุณราชวรารามราชวรมหาวิหาร ในวันที่ 5,6,7,8,13,14,15 ธันวาคม 2567 โดยจะทำการแสดงในเวลา 19.50 น.” นายคารม กล่าว
“งาน VIJIT CHAO PHRAYA 2024 เป็นงานสำคัญที่รัฐบาล เป็นกิจกรรมหนึ่งภายใต้โครงการเทศกาล Thailand Winter Festival ตามนโยบายของรัฐบาล เพื่อขับเคลื่อนและสร้างมูลค่าเพิ่มให้กับเศรษฐกิจการท่องเที่ยวของประเทศผ่านต้นทุนวัฒนธรรม Soft Power of Thailand โดยรัฐบาลตั้งใจที่จะประกาศความพร้อมและแสดงศักยภาพของประเทศไทยในการเป็นฮับแห่งเฟสติวัลโลกในอนาคต สร้างรายได้ในอุตสาหกรรมท่องเที่ยวและสร้างมูลค่าเพิ่มทางเศรษฐกิจในภาพรวมของประเทศ” นายคารม ระบุ

ที่มา : https://www.thaigov.go.th/news/contents/details/90990