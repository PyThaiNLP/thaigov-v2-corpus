รัฐบาลไทย-ข่าวทำเนียบรัฐบาล-รมว.ยุติธรรม ให้การต้อนรับ ผู้อํานวยการบริหารสํานักงานว่าด้วยยาเสพติดและอาชญากรรมแห่งสหประชาชาติ และผู้อํานวยการใหญ่สํานักงานสหประชาชาติ ณ กรุงเวียนนา 


วันอังคารที่ 3 ธันวาคม 2567
03/12/2567
พิมพ์
รมว.ยุติธรรม ให้การต้อนรับ ผู้อํานวยการบริหารสํานักงานว่าด้วยยาเสพติดและอาชญากรรมแห่งสหประชาชาติ และผู้อํานวยการใหญ่สํานักงานสหประชาชาติ ณ กรุงเวียนนา
รมว.ยุติธรรม ให้การต้อนรับ ผู้อํานวยการบริหารสํานักงานว่าด้วยยาเสพติดและอาชญากรรมแห่งสหประชาชาติ และผู้อํานวยการใหญ่สํานักงานสหประชาชาติ ณ กรุงเวียนนา
ในวันจันทร์ที่ ๒ ธันวาคม ๒๕๖๗ เวลา ๑๗.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้การต้อนรับ นางฆอดะฮ์ วาลี (Ms. Ghada Waly) ผู้อํานวยการบริหารสํานักงานว่าด้วยยาเสพติดและอาชญากรรมแห่งสหประชาชาติ (Executive Director, United Nations Office on Drugsand Crime: UNODC) และผู้อํานวยการใหญ่สํานักงานสหประชาชาติ ณ กรุงเวียนนา (Director-General, United Nations Office at Vienna: UNOV) โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายวัลลภ นาคบัว รองปลัดกระทรวงยุติธรรม พลตำรวจโท ภาณุรัตน์ หลักบุญ เลขาธิการ ป.ป.ส. พันตำรวจโท เชน กาญจนาปัจจ์ รองอธิบดีกรมราชทัณฑ์ ร้อยตำรวจเอก ทินวุฒิ สีละพัฒน์ ผู้อำนวยการกองกิจการต่างประเทศและคดีอาชญากรรมระหว่างประเทศ กรมสอบสวนคดีพิเศษ ดร. พิเศษ สอาดเย็น ผู้อำนวยการสถาบันเพื่อการยุติธรรมแห่งประเทศไทย และกองการต่างประเทศ สำนักงานปลัดกระทรวงยุติธรรม เข้าร่วม ณ ห้องรับรอง ๓-๐๑ ชั้น ๓ กระทรวงยุติธรรม
โดยได้มีการหารือในประเด็นที่สำคัญต่าง ๆ ได้แก่ การป้องกันอาชญากรรมและความยุติธรรมทางอาญา การปราบปรามและการควบคุมยาเสพติด การส่งเสริมหลักนิติธรรม และการพัฒนาพฤตินิสัย โดยเฉพาะอย่างยิ่งการส่งเสริมแนวทางการปฏิบัติตามข้อกําหนดสหประชาชาติว่าด้วยการปฏิบัติต่อผู้ต้องขังหญิงและมาตรการ ที่มิใช่การคุมขังสําหรับผู้กระทําผิดหญิง (United Nations Rules for the Treatment of Women Prisoners and Non-Custodial Measures for Women Offenders) หรือ ข้อกําหนดกรุงเทพ (Bangkok Rules) ซึ่งจะครบรอบ ๑๕ ปี ในปี พ.ศ. ๒๕๖๘ รวมถึงการพัฒนาความร่วมมือในกรอบคณะกรรมาธิการภายใต้ UNODC ที่ไทยเป็นสมาชิกในปัจจุบัน ได้แก่ คณะกรรมาธิการยาเสพติด (Commission on Narcotic Drugs: CND) และคณะกรรมาธิการว่าด้วยการป้องกันอาชญากรรมและความยุติธรรมทางอาญา (Crime Prevention and Criminal Justice: CCPCJ) ซึ่งทั้งสองฝ่ายได้เน้นย้ำถึงความสัมพันธ์อันดีระหว่างกระทรวงยุติธรรม และ UNODC ที่มีมาอย่างยาวนานกว่า ๕๐ ปี ผ่านความร่วมมือและการแลกเปลี่ยนทางด้านวิชาการ การฝึกอบรม และความช่วยเหลือในลักษณะอื่น ๆ ตลอดจนความพร้อมที่จะผลักดันความร่วมมือระหว่างกันอย่างรอบด้านในทุกมิติในอนาคตเพื่อแก้ไขปัญหาที่ทั้งสองฝ่ายให้ความสนใจร่วมกัน
โดยรัฐมนตรีว่าการกระทรวงยุติธรรม เน้นย้ำว่า ประเทศไทยมีความพยายามในการแก้ไขปัญหาสำคัญ ได้แก่ ปัญหาอาชญากรรม กระบวนการยุติธรรม และการแก้ไขปัญหายาเสพติด โดยตั้งเป้าหมายไว้ภายในประมาณ ๑ ปี และไม่เกิน ๓ ปี เพื่อให้ประชาชนชาวไทยมีความพึงพอใจ โดยเร่งแก้ไขความท้าทายเกี่ยวกับยาเสพติดทั้งในประเทศและนอกประเทศ ซึ่งภูมิภาคเอเชียเป็นแหล่งผลิตยาเสพติดสังเคราะห์ (Synthetic Drugs) โดยเฉพาะพื้นที่สามเหลี่ยมทองคำ รวมถึงปัญหาอาชญากรรมการฉ้อโกงออนไลน์ (Online Fraud)
ด้านนางฆอดะฮ์ฯ ได้ชื่นชมประเทศไทยที่ประสบความสำเร็จในการแก้ไขปัญหาการปลูกฝิ่น และหวังว่าประเทศไทยจะสามารถช่วยเหลือเพื่อนบ้านด้วยการแบ่งปันแนวปฏิบัติที่ดี โดยมองว่าปัญหาดังกล่าวสามารถแก้ไขได้ด้วย ๓ ปัจจัย ได้แก่ ๑) ความต่อเนื่องของข้อมูลทางสถิติและการสำรวจ ๒) การวิเคราะห์ข้อมูลและการลงทุนในการพัฒนาทางเลือก (Alternative Development: AD) เพื่อลดการปลูกพืชเสพติด ซึ่งประเทศไทยจะสามารถช่วยเหลือประเทศเพื่อนบ้านได้โดยการแบ่งปันแนวปฏิบัติที่ดี และ ๓) ความร่วมมือของภูมิภาคและความร่วมมือระหว่างประเทศในพื้นที่ ๓ เหลี่ยมทองคำ และในโอกาสครบรอบ ๑๕ ปี ของ Bangkok Rules ในปี พ.ศ. ๒๕๖๘ เสนอให้ประเทศไทยเสนอข้อมติในการประชุม Crime Congress สมัยที่ ๑๕ ซึ่งจะจัดในเดือนเมษายน ๒๕๖๙ ณ นครอาบูดาบี สหรัฐอาหรับเอมิเรตส์

ที่มา : https://www.thaigov.go.th/news/contents/details/90956