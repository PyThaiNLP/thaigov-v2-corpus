รัฐบาลไทย-ข่าวทำเนียบรัฐบาล-​"อรรถวิชช์" เปิดประชุมวิชาการผังเมือง ครั้งที่ 7  ขับเคลื่อนเขตนวัตกรรมมูลค่าสูง ยกระดับเศรษฐกิจไทย


วันอังคารที่ 3 ธันวาคม 2567
03/12/2567
พิมพ์
​"อรรถวิชช์" เปิดประชุมวิชาการผังเมือง ครั้งที่ 7  ขับเคลื่อนเขตนวัตกรรมมูลค่าสูง ยกระดับเศรษฐกิจไทย
​"อรรถวิชช์" เปิดประชุมวิชาการผังเมือง ครั้งที่ 7  ขับเคลื่อนเขตนวัตกรรมมูลค่าสูง ยกระดับเศรษฐกิจไทย
2 ธันวาคม 2567 นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ เป็นประธานร่วมในพิธีเปิดการประชุมวิชาการผังเมือง ครั้งที่ 7 ประจำปี 2567 ภายใต้หัวข้อ "เขตนวัตกรรมมูลค่าสูง เปลี่ยนไทยเป็นประเทศรายได้สูง" พร้อมทั้งบรรยายพิเศษในหัวข้อ "นโยบายการพัฒนานวัตกรรมมูลค่าสูงเป็นพื้นที่พิเศษนำไทยเป็นประเทศรายได้สูง" โดยมี รศ.ดร.นพ. กำพล ศรีวัฒนกุล ประธานกฎบัตรสุขภาพ ประธานมูลนิธิกฎบัตรสุขภาพไทย นายสมศักดิ์ อรุณสุรัตน์ ประธานสภาเทศบาลนครสวรรค์ รองประธานกฎบัตรไทย นายวิสูตร จงชูวณิชย์ นายกสมาคมสันนิบาตเทศบาลแห่งประเทศไทย พลตำรวจโท คำรณวิทย์ ธูปกระจ่าง นายกองค์การบริหารส่วนจังหวัดปทุมธานี หัวหน้าส่วนราชการ คณาจารย์ และผู้ประกอบการ เข้าร่วม ณ ห้องประชุมเอเวอร์กรีน โรงแรมเอเชีย แอร์พอร์ต ศูนย์การค้าเซียร์ รังสิต จังหวัดปทุมธานี
การประชุมครั้งนี้จัดโดยสมาคมการผังเมืองไทย ได้รับความร่วมมือจากมหาวิทยาลัยชั้นนำ เช่น มหาวิทยาลัยขอนแก่น มหาวิทยาลัยสงขลานครินทร์ และมหาวิทยาลัยเทคโนโลยีสุรนารี รวมถึงองค์กรปกครองส่วนท้องถิ่นที่มีบทบาทสำคัญในการพัฒนาโครงสร้างพื้นฐานและสนับสนุนทรัพยากรเพื่อเสริมสร้างระบบนิเวศนวัตกรรม นอกจากนี้ ยังมีตัวแทนจากภาคเอกชนเข้าร่วมระดมความคิดในการขับเคลื่อนนโยบายเขตนวัตกรรมมูลค่าสูงให้เกิดผลสำเร็จอย่างเป็นรูปธรรม คาดว่าจะนำไปสู่การพัฒนาเศรษฐกิจในสาขาต่าง ๆ ที่เป็นกลไกขับเคลื่อนสำคัญของประเทศ เช่น การท่องเที่ยวเชิงสุขภาพ การผลิตพลังงานสะอาด และการยกระดับภาคการผลิตและบริการให้ใช้เทคโนโลยีขั้นสูง โดยตั้งเป้าให้ GDP ของประเทศเพิ่มขึ้นถึง 20% ภายในปี 2580 สอดคล้องกับยุทธศาสตร์ชาติที่มุ่งเน้นการพัฒนาเศรษฐกิจไทยให้ก้าวพ้นจากกับดักประเทศรายได้ปานกลาง
โดยบรรยายพิเศษในหัวข้อ "นโยบายการพัฒนานวัตกรรมมูลค่าสูงเป็นพื้นที่พิเศษนำไทยเป็นประเทศรายได้สูง" เน้นถึงความสำคัญของการพัฒนานวัตกรรมในสาขาเศรษฐกิจสำคัญ เช่น การแพทย์และสุขภาพครบวงจร การเกษตรชีวภาพและแปรรูปมูลค่าสูง การพัฒนาอุตสาหกรรมยานยนต์ไฟฟ้า และการส่งเสริมการท่องเที่ยวเชิงสุขภาพและวัฒนธรรม ทั้งนี้ เขตกว่า 15 แห่งที่ได้รับการกำหนดให้เป็น “Thailand Innovation District” จะเป็นศูนย์กลางการพัฒนานวัตกรรมและเทคโนโลยีขั้นสูง เพื่อเพิ่มสัดส่วน GDP ของประเทศและสร้างงานที่มีค่าตอบแทนสูงในระยะยาว
"เขตนวัตกรรมมูลค่าสูงไม่เพียงเพิ่มศักยภาพทางเศรษฐกิจของประเทศ แต่ยังช่วยยกระดับคุณภาพชีวิตของประชาชนด้วยความร่วมมือจากภาครัฐ เอกชน และองค์กรปกครองส่วนท้องถิ่น การมีตัวแทนจากภาคส่วนต่าง ๆ กว่า 100 หน่วยงานในวันนี้ และแน่นอนว่าเป้าหมายนี้เต็มไปด้วยความท้าทาย เพราะประเทศคู่แข่งอย่างจีน สิงคโปร์ หรือสหรัฐอเมริกา มีระบบนิเวศนวัตกรรมที่พัฒนาอย่างต่อเนื่องมายาวนาน แต่มั่นใจว่าความร่วมมือที่เข้มแข็งระหว่างมหาวิทยาลัย หน่วยวิจัย ผู้ประกอบการ และองค์กรปกครองส่วนท้องถิ่น จะช่วยให้ประเทศไทยสามารถพัฒนาฐานวิจัยและเชื่อมต่อระบบซัพพลายเชนได้อย่างรวดเร็ว ประเทศไทยมีศักยภาพในหลายสาขาเศรษฐกิจที่เติบโตสูง ไม่ว่าจะเป็นเศรษฐกิจการแพทย์ ชีวเภสัชภัณฑ์ อาหารเพื่อสุขภาพ พลังงานสะอาด หรือเศรษฐกิจหมุนเวียน ซึ่งสาขาเหล่านี้เป็นที่ต้องการของตลาดโลกและสร้างมูลค่าทางเศรษฐกิจสูง ในฐานะประธานคณะที่ปรึกษาด้านยุทธศาสตร์ กระทรวงอุตสาหกรรม พร้อมสนับสนุนทุกความร่วมมือและการลงทุนที่จำเป็น ทั้งโครงสร้างพื้นฐานและระบบนิเวศนวัตกรรม และพร้อมเป็นพลังสำคัญในการขับเคลื่อนให้เขตนวัตกรรมมูลค่าสูงประสบความสำเร็จ เพื่อความก้าวหน้าของประเทศไทยและความมั่งคั่งของคนไทยทุกคน" นายอรรถวิชช์ กล่าว

ที่มา : https://www.thaigov.go.th/news/contents/details/90980