รัฐบาลไทย-ข่าวทำเนียบรัฐบาล-นายกฯ เชิญชวนคนไทยร่วมงานกาชาดประจำปี 2567 ภายใต้แนวคิด “ทศมราชา 72 พรรษา ถวายพระพร”  ระหว่างวันที่ 11 – 22 ธ.ค 67


วันอังคารที่ 3 ธันวาคม 2567
03/12/2567
พิมพ์
นายกฯ เชิญชวนคนไทยร่วมงานกาชาดประจำปี 2567 ภายใต้แนวคิด “ทศมราชา 72 พรรษา ถวายพระพร”  ระหว่างวันที่ 11 – 22 ธ.ค 67
นายกฯ เชิญชวนคนไทยร่วมงานกาชาดประจำปี 2567 ภายใต้แนวคิด “ทศมราชา 72 พรรษา ถวายพระพร”  ระหว่างวันที่ 11 – 22 ธ.ค 67
Your browser does not support the video tag.
​วันนี้ (3 ธันวาคม 2567) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายขรรค์ ประจวบเหมาะ ผู้อำนวยการสำนักงานจัดหารายได้ สภากาชาดไทย รองประธานคณะกรรมการอำนวยการจัดงานกาชาดประจำปี 2567 คณะผู้บริหาร และทีมศิลปะคาบเชือกหัวโขนครูจอม เข้าพบนางสาวแพทองธาร ชินวัตร นายกรัฐมนตรี เพื่อประชาสัมพันธ์การจัดกิจกรรมประชาสัมพันธ์งานกาชาดประจำปี 2567 ภายใต้แนวคิด “ทศมราชา 72 พรรษา ถวายพระพร” เนื่องในโอกาสมหามงคลพระบาทสมเด็จพระเจ้าอยู่หัว พระบรมราชูปถัมภก สภากาชาดไทย ทรงเจริญพระชนมพรรษา 6 รอบ 72 พรรษา วันที่ 28 กรกฎาคม 2567 โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นายพิชัย นริพทะพันธุ์ รัฐมนตรีว่าการกระทรวงพาณิชย์ เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า นางสาวแพทองธาร ชินวัตร นายกรัฐมนตรีได้ร่วมรับฟังการนำเสนอการประชาสัมพันธ์ งานกาชาดประจำปี 2567 ภายใต้แนวคิด “ทศมราชา 72 พรรษา ถวายพระพร” เนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว 6 รอบ 72 พรรษา วันที่ 28 กรกฎาคม 2567 องค์พระบรมราชูปถัมภก สภากาชาดไทย เพื่อเผยแพร่พระมหากรุณาธิคุณ และพระราชกรณียกิจ ขององค์พระบรมราชูปถัมภก สภากาชาดไทย องค์สภานายิกาสภากาชาดไทย และองค์อุปนายิกาผู้อํานวยการสภากาชาดไทย รวมถึงเผยแพร่ภารกิจของสภากาชาดไทยและสร้างการมีส่วนร่วมกับหน่วยงานต่าง ๆ ทั้งภาครัฐ ภาคเอกชน สถาบันการศึกษา มูลนิธิสมาคม สโมสร ผู้มีอุปการคุณ และประชาชนทั่วไป และเพื่อหารายได้โดยเสด็จพระราชกุศลบำรุงสภากาชาดไทย ในการบรรเทาทุกข์ บำรุงสุข บำบัดโรค กำจัดภัยแก่ประชาชนผู้ยากไร้ ผู้ด้อยโอกาส และผู้ประสบภัยพิบัติ
โอกาสนี้ นายกรัฐมนตรีได้ร่วมสนับสนุนผ่านการซื้อสลากกาชาด และร่วมถ่ายรูปกับคณะกรรมการอำนวยการจัดงานกาชาดประจำปี 2567 พร้อมโปรโมตเสื้อกาชาด ซึ่งมีลวดลายเฉพาะ สามารถซื้อได้ในงานกาชาดประจำปี 2567 เท่านั้น
“เชิญชวนพี่น้องประชาชนทุกท่านมาท่องเที่ยวร่วมงานกาชาดประจำปี 2567 วันที่ 11 – 22 ธันวาคม 2567 ณ สวนลุมพินี โดยภายในงานมีกิจกรรมดี ๆ จากทางสภากาชาดไทย และหน่วยงานต่าง ๆ  พร้อมทั้งเชิญชวนพี่น้องประชาชนร่วมเป็นส่วนหนึ่งในการร่วมทำบุญ ผ่านการซื้อสลากกาชาด โดยสามารถซื้อได้ผ่านแพลตฟอร์มออนไลน์” นายกรัฐมนตรี กล่าวเชิญชวน

ที่มา : https://www.thaigov.go.th/news/contents/details/90957