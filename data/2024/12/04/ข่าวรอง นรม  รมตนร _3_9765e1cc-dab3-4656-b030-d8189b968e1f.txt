รัฐบาลไทย-ข่าวทำเนียบรัฐบาล-​“จิราพร” เชิญชวนประชาชนสักการะ “พระเขี้ยวแก้ว” จากจีน ฉลองปีมหามงคลเฉลิมพระชนมพรรษา 6 รอบ 28 กรกฎาคม 2567  พร้อมเชิญชมสดพิธีอัญเชิญพร้อมกันทั่วประเทศ 16.30 น. ทางช่อง NBT


วันพุธที่ 4 ธันวาคม 2567
​“จิราพร” เชิญชวนประชาชนสักการะ “พระเขี้ยวแก้ว” จากจีน ฉลองปีมหามงคลเฉลิมพระชนมพรรษา 6 รอบ 28 กรกฎาคม 2567  พร้อมเชิญชมสดพิธีอัญเชิญพร้อมกันทั่วประเทศ 16.30 น. ทางช่อง NBT
​“จิราพร” เชิญชวนประชาชนสักการะ “พระเขี้ยวแก้ว” จากจีน ฉลองปีมหามงคลเฉลิมพระชนมพรรษา 6 รอบ 28 กรกฎาคม 2567  พร้อมเชิญชมสดพิธีอัญเชิญพร้อมกันทั่วประเทศ 16.30 น. ทางช่อง NBT
วันนี้ (4 ธันวาคม 2567) นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานกรรมการฝ่ายประชาสัมพันธ์การจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567  เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และในโอกาสครบรอบ 50 ปี การสถาปนาความสัมพันธ์ทางการทูตไทย-จีน ในปี 2568 รัฐบาลไทยได้อัญเชิญพระบรมสารีริกธาตุ “พระเขี้ยวแก้ว” จากวัดหลิงกวง ประเทศจีน มาประดิษฐานที่ประเทศไทยเป็นการชั่วคราว โดยวันนี้ (4 ธันวาคม 2567) จะมีการจัดพิธีทางศาสนา และอัญเชิญพระเขี้ยวแก้วออกจากท่าอากาศยานทหาร 2 กองบิน 6 โดยมีการจัดริ้วขบวนอัญเชิญพระเขี้ยวแก้วจากลานพลับพลามหาเจษฎาบดินทร์สู่มณฑลพิธีท้องสนามหลวงตั้งแต่เวลา 16.30 น. เป็นต้นไป โดยมี นางสาวแพทองธาร ชินวัตร นายกรัฐมนตรี นำคณะรัฐมนตรีเข้าร่วมพิธีด้วย
นางสาวจิราพร เปิดเผยว่า ถือเป็นโอกาสดีที่ประชาชนชาวไทยได้สักการะ “พระเขี้ยวแก้ว” 1 ใน 2 องค์บนโลก ซึ่งปัจจุบันมีพระเขี้ยวแก้วเพียง 2 องค์บนโลกใบนี้ คือ “พระเขี้ยวแก้วเบื้องต่ำขวา” ประดิษฐาน ณ ประเทศศรีลังกา และ “พระเขี้ยวแก้วเบื้องบนซ้าย” ประดิษฐาน ณ ประเทศจีน ซึ่งที่ผ่านมารัฐบาลจีนได้เคยอนุญาตให้อัญเชิญพระเขี้ยวแก้วเบื้องบนซ้ายไปประดิษฐานยังประเทศต่าง ๆ รวม 6 ครั้ง ปีนี้ถือเป็นปีมหามงคลของประเทศไทย จึงถือเป็นโอกาสอันดีที่คนไทยจะได้สักการะพระเขี้ยวแก้ว เพื่อความเป็นสิริมงคลส่งท้ายปีเก่าต้อนรับปีใหม่
”สำหรับพิธีอัญเชิญพระเขี้ยวแก้ว จากลานพลับพลามหาเจษฎาบดินทร์สู่มณฑลพิธีท้องสนามหลวงวันนี้ เชื่อว่ามีประชาชนสนใจและอยากเข้าร่วมเป็นจำนวนมาก ทั้งนี้ ประชาชนสามารถติดตามรับชมการถ่ายทอดสดพิธีดังกล่าว ได้ทางสถานีวิทยุโทรทัศน์แห่งประเทศไทย หรือ NBT2HD กดช่อง 2 ตั้งแต่เวลา 16.30 น. เป็นต้นไป และสามารถติดตามข้อมูลข่าวสารการเข้าสักการะพระเขี้ยวแก้ว ได้จากเว็บไซต์ “พระลาน” https://www.phralan.in.th   และประชาชนสามารถเข้าสักการะพระเขี้ยวแก้วได้ ตั้งแต่วันที่ 5 ธันวาคม 2567 ถึงวันที่ 14 กุมภาพันธ์ 2568 เวลา 07.00 - 20.00 น. โดยเจ้าหน้าที่ได้จัดเตรียมดอกไม้สักการะ (ประชาชนไม่ต้องนำมาเอง) และมีโปสต์การ์ดพร้อมบทสวดบูชาพระเขี้ยวแก้วมอบให้ ซึ่งผู้ที่จะเข้าสักการะองค์พระเขี้ยวแก้วต้องนำบัตรประชาชนแสดงเพื่อยืนยันตัวตนด้วย“ นางสาวจิราพร กล่าว

ที่มา : https://www.thaigov.go.th/news/contents/details/91030