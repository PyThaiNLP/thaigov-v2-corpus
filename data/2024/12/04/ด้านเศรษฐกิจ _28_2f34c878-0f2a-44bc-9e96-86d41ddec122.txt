รัฐบาลไทย-ข่าวทำเนียบรัฐบาล-ศุลกากร – ABF  จับมือสู้ยาเสพติด ส่งมอบสุนัขตรวจค้น “ไวกิ้ง” “แพ๊ดดี้”เสริมทัพด่านหน้า


วันพุธที่ 4 ธันวาคม 2567
04/12/2567
พิมพ์
ศุลกากร – ABF  จับมือสู้ยาเสพติด ส่งมอบสุนัขตรวจค้น “ไวกิ้ง” “แพ๊ดดี้”เสริมทัพด่านหน้า
อธิบดีกรมศุลกากร เป็นประธานในพิธีรับมอบสุนัขตรวจค้น จากสำนักงานพิทักษ์เขตแดนแห่งออสเตรเลีย  ณ อาคารศูนย์ฝึก K-9 ศุลกากร ตำบลหนองปรือ อำเภอบางพลี จังหวัดสมุทรปราการ
วันนี้ (4 ธันวาคม 2567) เวลา 10.00 น. นายธีรัชย์ อัตนวานิช อธิบดีกรมศุลกากร เป็นประธานในพิธีรับมอบสุนัขตรวจค้น จากสำนักงานพิทักษ์เขตแดนแห่งออสเตรเลีย (Australian Border Force : ABF) โดยมี Commander Bjorn Robert (บยอร์น โรเบิร์ต) ผู้แทน Australian Border Force’s Detector Dog Program และ Superintendent Michael Cymbalista (ไมเคิล ซิมบาลิสตา) Australian border Force Counsellor Mekong คณะผู้บริหารกรมศุลกากร และผู้แทนจากหน่วยงานภาคีของกรมศุลกากรเข้าร่วมพิธีดังกล่าว ณ อาคารศูนย์ฝึก K-9 ศุลกากร ตำบลหนองปรือ อำเภอบางพลี จังหวัดสมุทรปราการ
นายธีรัชย์ อัตนวานิช อธิบดีกรมศุลกากร เปิดเผยว่า เมื่อวันที่ 25 กันยายน 2567 ที่ผ่านมา กรมศุลกากรและสำนักงานพิทักษ์เขตแดนแห่งออสเตรเลีย (Australian Border Force : ABF) ได้ร่วมลงนามเอกสารแผนการดำเนินโครงการ ABF – Thai Customs Detector Dog Cooperation 2024 - 2027 โดยสำนักงานพิทักษ์เขตแดนแห่งออสเตรเลียได้ให้การสนับสนุนแก่กรมศุลกากรในการปฏิบัติงานด้านการนำสุนัขเข้าร่วมปฏิบัติงานเพื่อตรวจค้นหายาเสพติด ต่อมา ระหว่างวันที่ 16 กันยายน – 8 พฤศจิกายน 2567 กรมศุลกากรได้ส่งเจ้าหน้าที่ จำนวน 2 ราย เข้าร่วมการฝึกอบรมในหลักสูตรทีมสุนัขตรวจค้นระดับพื้นฐาน (Basic Detector Dog Team Training Course) ซึ่งการอบรมดังกล่าวจัดขี้น ณ นครเมลเบิร์น เครือรัฐออสเตรเลีย โดยภายหลังเสร็จสิ้นการฝึกอบรม สำนักงานพิทักษ์เขตแดนแห่งออสเตรเลีย (Australian Border Force : ABF) ได้แสดงความประสงค์ที่จะบริจาคสุนัขตรวจค้น จำนวน 2 ตัว พันธุ์ลาบราดอร์
รีทรีฟเวอร์ ชื่อ Viking (ไวกิ้ง) และ Paddy (แพ๊ดดี้) แก่กรมศุลกากร เพื่อเป็นการสนับสนุนการปฏิบัติภารกิจด้านการตรวจค้นและปราบปรามยาเสพติด
นอกจากนี้ อธิบดีกรมศุลกากร ได้กล่าวแสดงความขอบคุณต่อสำนักงานพิทักษ์เขตแดนออสเตรเลียที่ได้มอบทรัพยากรอันทรงคุณค่านี้ให้แก่ศุลกากรไทย โดยที่ผ่านมา สำนักงานพิทักษ์เขตแดนออสเตรเลียและศุลกากรไทย เป็นพันธมิตรที่มีความสัมพันธ์แนบแน่นยาวนาน มีการพัฒนาความร่วมมือ และให้การสนับสนุนในด้านต่าง ๆ ที่ครอบคลุมในทุกมิติ ทั้งในระดับทวิภาคี และพหุภาคี ทำให้รากฐานความสัมพันธ์ระหว่างประเทศทั้งสองนั้นเติบโตอย่างมั่นคงแข็งแรงตลอดมา โดยเฉพาะความร่วมมือในด้านการปราบปรามยาเสพติด การสนับสนุนในครั้งนี้ ถือเป็นการสะท้อนให้เห็นถึงความร่วมมืออันแข็งแกร่ง และยังเป็นสัญลักษณ์ของการมีเป้าหมายร่วมกันในการป้องกันและปราบปรามการลักลอบนำเข้า ส่งออก หรือนำผ่านยาเสพติดและสารตั้งต้นยาเสพติดของทั้งสองประเทศได้อย่างชัดเจน
สำหรับปีงบประมาณ 2568 (1 ตุลาคม 2567 - 30 พฤศจิกายน 2567) กรมศุลกากรสามารถตรวจยึดยาเสพติด ทั้งสิ้น 40 คดี มูลค่ารวม 77.94 ล้านบาท และสามารถตรวจยึดกัญชา รวมทั้งสิ้น 199 คดี ปริมาณรวม 1,327 กิโลกรัม มูลค่ากว่า 13.27 ล้านบาท
สุนัขตรวจค้นยาเสพติดเหล่านี้เปรียบเสมือนกำลังสำคัญที่จะช่วยเพิ่มประสิทธิภาพ ในการปฏิบัติหน้าที่ของศุลกากรไทย และมั่นใจว่าสุนัขทั้ง 2 ตัวนี้ จะมีบทบาทที่สำคัญยิ่งต่อการเสริมสร้างความปลอดภัยให้แก่สังคมของทั้งสองประเทศ ซึ่งจะช่วยเสริมศักยภาพในการป้องกันและปราบปรามการลักลอบนำเข้า ส่งออก หรือนำผ่านยาเสพติดและสารตั้งต้นยาเสพติดได้อย่างมีประสิทธิภาพต่อไป
อธิบดีกรมศุลกากร กล่าวเสริมต่ออีกว่า ในช่วงเทศกาลคริสมาสต์และปีใหม่ เป็นช่วงเวลาที่มีการเดินทางและขนส่งสินค้าเป็นจำนวนมาก ทำให้กลุ่มอาชญากรรมฉวยโอกาสลักลอบขนส่งยาเสพติดและสิ่งผิดกฎหมายอื่น ๆ กรมศุลกากรจึงอยากย้ำเตือนประชาชน อย่ารับฝากของ รับหิ้วของ จากผู้อื่น ในช่วงเทศกาลคริสต์มาสและปีใหม่ รวมถึงอย่าหลงเชื่อคำชักชวนที่ไม่สมเหตุสมผล โดยใช้ข้ออ้างในการชักชวนไปเที่ยวต่างประเทศโดยไม่เสียค่าใช้จ่าย ซึ่งประชาชนอาจจะถูกหลอกตกเป็นเหยื่อของขบวนการลับลอบขนยาเสพติดและสิ่งผิดกฎหมายอื่น ๆ

ที่มา : https://www.thaigov.go.th/news/contents/details/91033