รัฐบาลไทย-ข่าวทำเนียบรัฐบาล-กบข. ลดใช้กระดาษ เปลี่ยนใบแจ้งยอดเงินเป็น e-Statement ทั้งหมด เดินหน้าลดการปล่อยก๊าซเรือนกระจกสุทธิเป็นศูนย์เต็มรูปแบบ


วันอังคารที่ 3 ธันวาคม 2567
03/12/2567
พิมพ์
กบข. ลดใช้กระดาษ เปลี่ยนใบแจ้งยอดเงินเป็น e-Statement ทั้งหมด เดินหน้าลดการปล่อยก๊าซเรือนกระจกสุทธิเป็นศูนย์เต็มรูปแบบ
กบข. เปลี่ยนใบแจ้งยอดเงินเป็น e-Statement ทั้งหมด ลดการผลิตเล่มรายงานประจำปี สนับสนุนนโยบายของรัฐบาล Net Zero Emissions คาดช่วยลดการปล่อยก๊าซเรือนกระจกได้ปีละ 6.3 หมื่น kgCO2e
นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า นับตั้งแต่วันที่ 1 มกราคม 2568 เป็นต้นไป กบข. จะจัดส่งใบแจ้งยอดเงินประจำปีให้กับสมาชิกเป็นรูปแบบ e-Statement และจะยกเลิกการจัดส่งใบแจ้งยอดเงินแบบกระดาษทั้งหมด ซึ่งการจัดส่งใบแจ้งยอดเงินรูปแบบ e-Statement  กบข. จะดำเนินการจัดส่งให้สมาชิกทุกรายผ่านช่องทางออนไลน์ ได้แก่ อีเมลของสมาชิก, แอป กบข. My GPF Application, LINE กบข. และ My GPF Website สมาชิกสามารถยืนยันอีเมลที่ถูกต้องได้ที่แอป กบข. My GPF Application
โดย e-Statement จะทำให้สมาชิกได้รับใบแจ้งยอดเงินที่รวดเร็วขึ้น ไม่ต้องรอรับเอกสารที่หน่วยงานต้นสังกัด เพิ่มความสะดวกให้แก่สมาชิก ที่สามารถเปิดไฟล์ใบแจ้งยอดเงินได้ทั้งบนมือถือและคอมพิวเตอร์ โดยไม่ต้องกังวลเอกสารสูญหาย นอกจากนี้ กบข. ยังได้เพิ่มความปลอดภัยของข้อมูลสมาชิก ด้วยระบบการเข้ารหัสไฟล์ก่อนเปิดทุกครั้ง รวมถึงปี 2567 กบข. ได้มุ่งมั่นลดการใช้กระดาษอย่างจริงจัง เพื่อสนับสนุนการบรรลุเป้าหมายนโยบายการปล่อยก๊าซเรือนกระจกสุทธิเป็นศูนย์ (Net Zero Emissions) ของประเทศไทย ด้วยการลดการผลิตเล่มรายงานประจำปีลง 80% ลดการพิมพ์รายงานการประชุมต่างๆ
ทั้งนี้ จากแนวทางการดำเนินงานดังกล่าว ทำให้ กบข. สามารถลดการใช้กระดาษลงจำนวนกว่า 6 ล้านแผ่นต่อปี หรือประมาณ 30 ตัน มีส่วนช่วยในการลดการตัดต้นไม้ และได้มีส่วนช่วยลดการปล่อยก๊าซเรือนกระจกลงประมาณปีละ 63,000 กิโลกรัมคาร์บอนไดออกไซด์เทียบเท่า (Carbon dioxide equivalent : CO2e)
“การสนับสนุนรัฐบาลในการบรรลุเป้าหมายการปล่อยก๊าซเรือนกระจกสุทธิเป็นศูนย์ นับว่าเป็นหน้าที่ของทุกคน กบข. ในฐานะหน่วยงานของรัฐจึงได้เริ่มต้นด้วยชิ้นงานที่มีปริมาณการใช้กระดาษสูง อย่างใบแจ้งยอดเงินสมาชิก ซึ่งในอนาคต กบข. จะเน้นใช้เทคโนโลยีในการดำเนินงาน ลดการใช้กระดาษเพิ่มขึ้น เพื่อให้มีส่วนช่วยลดการปล่อยก๊าซเรือนกระจกลงอย่างมีนัยสำคัญ ภายในปี 2573” นายทรงพล กล่าว

ที่มา : https://www.thaigov.go.th/news/contents/details/90949