รัฐบาลไทย-ข่าวทำเนียบรัฐบาล-"วราวุธ" รมว.พม. นั่งหัวโต๊ะประชุมกระทรวง ติดตามสถานการณ์อุทกภัยในพื้นที่ภาคใต้ ชู ศบปภ. ดูแลกลุ่มเปราะบาง


วันพุธที่ 4 ธันวาคม 2567
"วราวุธ" รมว.พม. นั่งหัวโต๊ะประชุมกระทรวง ติดตามสถานการณ์อุทกภัยในพื้นที่ภาคใต้ ชู ศบปภ. ดูแลกลุ่มเปราะบาง
"วราวุธ" รมว.พม. นั่งหัวโต๊ะประชุมกระทรวง ติดตามสถานการณ์อุทกภัยในพื้นที่ภาคใต้ ชู ศบปภ. ดูแลกลุ่มเปราะบาง
วันที่ 4 ธันวาคม 2567 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมกระทรวงการพัฒนาสังคมและความมั่นคงของมนุษย์ ประจำเดือนธันวาคม 2567 ว่า วันนี้ที่ประชุมได้มีการติดตามสถานการณ์อุทกภัยที่เกิดขึ้นในพื้นที่ในภาคใต้ หลังจากได้กำชับให้ศูนย์บริหารการดูแลกลุ่มเปราะบางจากภัยพิบัติ (ศบปภ.) ดูแลกลุ่มเปราะบางที่ได้รับผลกระทบให้ปลอดภัย โดย ศบปภ. มีการรายงานการช่วยเหลือกลุ่มเปราะบางจาก ทีม พม.จังหวัดในพื้นที่ประสบภัย ซึ่งในช่วง 2-3 สัปดาห์ที่ผ่านมานั้น ทีม พม.หนึ่งเดียวของเราได้เข้าไปช่วยเหลือประชาชนกลุ่มเปราะบางที่ได้รับผลกระทบ จำนวนกว่าหมื่นราย ซึ่ง ศบปภ. ที่ได้จัดตั้งขึ้นนั้น ทำให้เห็นว่าเราได้มีการเตรียมตัวในการที่จะรองรับสถานการณ์ฉุกเฉินที่จะเกิดขึ้น นอกจากนี้ ในวันที่ 13 และ 14 ธันวาคม นี้ ตนพร้อมทั้งผู้บริหารกระทรวง พม. จะไปที่จังหวัดลำปางและเชียงใหม่ เพื่อไปดูสถานการณ์การเตรียมความพร้อมของ ศบปภ. ที่เชียงใหม่และลำปาง
นายวราวุธ กล่าวต่อไปว่า สำหรับมาตรการฟื้นฟูเยียวยากลุ่มเปราะบางที่ได้รับผลกระทบจากอุทกภัยในพื้นที่ภาคใต้นั้น ในส่วนของกระทรวง พม. จะมีงบประมาณตามเกณฑ์อยู่แล้ว ไม่ว่าจะในส่วนของการซ่อมบ้านของผู้สูงอายุและคนพิการ ซึ่งกระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) และกรมพัฒนาสังคมและสวัสดิการ (พส.) จะมีงบประมาณอยู่ครอบครัวละไม่เกิน 40,000 บาทเท่านั้น แต่ถ้าเทียบกับอีกหลายหน่วยงานนั้น เงินงบประมาณที่เราจะได้สนับสนุนให้กับพี่น้องประชาชนจะไม่เยอะเท่ากับหน่วยงานอื่น  ซึ่งทุกหน่วยงานได้ทำตามกรอบที่เรามีเต็มที่ นอกจากนี้ กระทรวง พม. ยังเข้าไปฟื้นฟูฝึกอาชีพเพื่อที่จะสร้างเศรษฐกิจใหม่ในพื้นที่ที่ได้รับผลกระทบ และหลังจากน้ำลดไปแล้ว จะมีการไปพูดคุยกับแต่ละพื้นที่เพื่อจะฟื้นฟูสภาพจิตใจให้กำลังใจ เป็นสิ่งที่ทำให้ใจฟูและทำให้พี่น้องประชาชนมีกำลังใจจะทำงานต่อไป โดยจะทำมีการดำเนินการอย่างต่อเนื่องในระยะยาว 3-6 เดือน
นายวราวุธ กล่าวเพิ่มเติมว่า อย่างไรก็ตาม ที่ผ่านมานั้น ทางทีมพม.หนึ่งเดียว ได้ดูแลพี่น้องที่ประสบปัญหาอุทกภัยทางภาคใต้นั้นได้อย่างมีประสิทธิภาพ ทั้งนี้ หากมีพี่น้องประชาชนยังได้รับผลกระทบอยู่ และยังไม่ได้รับการช่วยเหลือดูแลสามารถติดต่อได้ที่ศูนย์เร่งรัดจัดการสวัสดิภาพประชาชน (ศรส.) ผ่านสายด่วน พม. โทร. 1300 ตลอด 24 ชั่วโม
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ช่วยเหลือประชาชน #น้ำท่วมภาคใต้

ที่มา : https://www.thaigov.go.th/news/contents/details/91025