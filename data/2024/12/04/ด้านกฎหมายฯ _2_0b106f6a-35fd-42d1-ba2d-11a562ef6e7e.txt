รัฐบาลไทย-ข่าวทำเนียบรัฐบาล-ปลัด​กระทรวง​ยุติธรรม​ ร่วมการเสวนาในหัวข้อ​ Empowering Voices : เสริมพลังเสียงกลุ่มเปราะบาง สู่การเปลี่ยนแปลง


วันอังคารที่ 3 ธันวาคม 2567
03/12/2567
พิมพ์
ปลัด​กระทรวง​ยุติธรรม​ ร่วมการเสวนาในหัวข้อ​ Empowering Voices : เสริมพลังเสียงกลุ่มเปราะบาง สู่การเปลี่ยนแปลง
ปลัด​กระทรวง​ยุติธรรม​ ร่วมการเสวนาในหัวข้อ​ Empowering Voices : เสริมพลังเสียงกลุ่มเปราะบาง สู่การเปลี่ยนแปลง
ในวันจันทร์ที่​ ๒ ธันวาคม​ ๒๕๖๗ เวลา​ ๑๐.๐๐ น.​ นาง​พงษ์​สวาท​ ​นีละโยธิน ปลัด​กระทรวง​ยุติธรรม​ ร่วมการเสวนาในหัวข้อ​ Empowering Voices : เสริมพลังเสียงกลุ่มเปราะบาง สู่การเปลี่ยนแปลง โดยได้รับเกียรติจาก พลอากาศเอก สมคิด สุขบาง กรมวังผู้ใหญ่ในสมเด็จพระเจ้าลูกเธอ เจ้าฟ้าพัชรกิติยาภาฯ​ ให้เกียรติเข้าร่วม และมี ดร.อดิศร ไชยคุปต์ รองอัยการสูงสุด เป็นประธานกล่าวเปิดงาน โดยมีผู้ร่วมเสวนา ประกอบด้วย นางสุดา สุหลง รองอธิบดีกรมกิจการสตรีและสถาบันครอบครัว ดร.เมทินี พงษ์เวช เลขาธิการสมาคมส่งเสริมสถานภาพสตรี ในพระอุปถัมภ์ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ นางสาวขวัญข้าว คงเดชา นักวิชาการ สำนักนวัตกรรมเพื่อประชาธิปไตย สถาบันพระปกเกล้า และมี นางสันทนี ดิษยบุตร ผู้อำนวยการสำนักงานเลขาธิการสถาบันนิติวัชร เป็นผู้ดำเนินรายการ พร้อมด้วย​พนักงานอัยการ บุคลากรของหน่วยงานอื่นที่ปฏิบัติงานเกี่ยวข้องกับเรื่องการขจัดความรุนแรงต่อผู้หญิง สิทธิมนุษยชน และกระบวนการยุติธรรม เข้าร่วม จำนวน​ประมาณ ๑๕๐ คน ณ​ ห้องประชุม ๑๒๐ ปี สำนักงานอัยการสูงสุด ศูนย์ราชการเฉลิมพระเกียรติฯ อาคารราชบุรีดิเรกฤทธิ์ กรุงเทพมหานคร
สำหรับงานเสวนาดังกล่าวฯ จัดขึ้นเพื่อให้บุคลากรในกระบวนการยุติธรรม และหน่วยงานอื่นที่เกี่ยวข้องได้ตระหนักถึงปัญหาความรุนแรงต่อผู้หญิง ตลอดจนทำความเข้าใจถึงบริบทเฉพาะของผู้หญิงและกลุ่มเปราะบาง อันจำเป็นต้องได้รับการปฏิบัติที่แตกต่างอย่างเป็นธรรมและคำนึงถึงเพศสภาวะเพื่อให้เกิดความเท่าเทียมในสังคม รวมทั้งการเข้าถึงความยุติธรรม บนหลักการและแนวคิดที่สอดคล้องกับมาตรฐานสากล อันจะป้องกันไม่ให้ผู้หญิงหรือกลุ่มเปราะบางดังกล่าวตกเป็นผู้ถูกกระทำซ้ำจากกระบวนการยุติธรรมทางอาญา ซึ่งองค์การสหประชาชาติมีการรณรงค์ให้แต่ละประเทศจัดกิจกรรมในช่วงเวลา ๑๖ วัน ตั้งแต่วันที่ ๒๕ พฤศจิกายน ถึงวันที่ ๑๐ ธันวาคม (วันสิทธิมนุษยชน - Human Rights Day) เพื่อต่อต้านความรุนแรงด้วยเหตุแห่งเพศ (16 Days of Activism against Gender-based violence) อันเป็นการรณรงค์ในระดับนานาชาติเกี่ยวกับการยุติปัญหาความรุนแรง และในโอกาสวันที่ ๗ ธันวาคม ๒๕๖๗ เป็นวันคล้ายวันประสูติของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ซึ่งพระองค์ท่านทรงให้ความสำคัญกับปัญหาการกระทำความรุนแรงต่อผู้หญิงและเด็ก และทรงงานเพื่อแก้ไขปัญหาดังกล่าวมาตลอดตั้งแต่ครั้งทรงรับราชการเป็นพนักงานอัยการ โดยทรงเคยรับเป็นองค์ทูตสันถวไมตรีของกองทุนการพัฒนาเพื่อสตรีแห่งสหประชาชาติ (The United Nations Development Fund for Women – UNIFEM)
โอกาสนี้​ ปลัด​กระทรวง​ยุติธรรม​ ได้กล่าวในการเสวนาว่า​ โครงการกำลังใจนับเป็นโครงการสำคัญของกระทรวงยุติธรรม ที่สมเด็จพระเจ้าลูกเธอ เจ้าฟ้าพัชรกิติยาภาฯ​ ทรงให้ความสำคัญในเรื่องของความเสมอภาค โดยมองว่าผู้หญิงที่เข้าสู่กระบวนการยุติธรรมยังขาดโอกาสในเรื่องของความเสมอภาค เนื่องจากกระบวนการยุติธรรมที่เป็นสถานที่คุมขังหรือสถานพินิจฯ ไม่ได้ถูกออกแบบเพื่อการกักขังที่แบ่งแยกสำหรับผู้หญิงหรือผู้ชาย แต่ถูกออกแบบมาเพื่อกักขังผู้กระทำความผิด ที่มีความผิดและต้องปฏิบัติตามกฎระเบียบเพื่อการพัฒนาพฤตินิสัย ซึ่งสมเด็จพระเจ้าลูกเธอ เจ้าฟ้าพัชรกิติยาภาฯ​ ได้เห็นถึงปัญหาและความสำคัญของคำว่าโอกาสในความเสมอภาค จึงเกิดเป็นโครงการกำลังใจขึ้นมา เพื่อประทานความช่วยเหลือแก่ผู้ที่ต้องการโอกาสในสังคมไทย ซึ่งปัจจุบันพบว่าเรือนจำที่มีโครงการกำลังใจไปกำกับดูแล สามารถลดอัตราผู้ที่กระทำความผิดซ้ำและฟื้นฟูผู้ที่กระทำความผิดให้กลับคืนสู่สังคมได้อย่างปกติสุข
นอกจากนี้ อีกหนึ่งบทบาทสำคัญที่สมเด็จพระเจ้าลูกเธอ เจ้าฟ้าพัชรกิติยาภาฯ ได้ผลักดันคือ “ข้อกำหนดกรุงเทพ” ที่ได้เป็นมาตรฐานสหประชาชาติฉบับแรกในโลก ที่มุ่งดูแลความต้องการเฉพาะของเพศหญิง โดยคำนึงถึงความต้องการเฉพาะตามเพศภาวะ และแนวทางการบำบัดฟื้นฟูที่สนองตอบกับลักษณะเฉพาะของผู้หญิง เพื่อให้ผู้ต้องขังหญิงและผู้กระทำผิดหญิงได้รับโอกาสในการบำบัดฟื้นฟูภายในเรือนจำหรือทัณฑสถานอย่างเท่าเทียม ด้วยพระวิสัยทัศน์ที่กว้างไกล จึงได้พระราชทานแนวพระดำริว่า ควรนำเสนอแนวทางการช่วยเหลือและดูแลสนับสนุนผู้ต้องขังหญิงเช่นนี้ให้เป็นที่รับรู้ในเวทีระหว่างประเทศ จนหลายประเทศได้ตระหนักถึงปัญหาและแนวทางในการแก้ไข ประเทศไทยจึงได้ผลักดันการรณรงค์สร้างความตระหนักรู้และแนวร่วม เพื่อรวบรวมแนวปฏิบัติที่ดีและข้อเสนอแนะต่าง ๆ ในการปฏิบัติต่อผู้ต้องขังหญิงทั่วโลก จนสามารถจัดทำเป็นร่างข้อกำหนดเพื่อเสนอให้สหประชาชาติพิจารณาและรับรองเป็นข้อกำหนดกรุงเทพในเวลาต่อมา

ที่มา : https://www.thaigov.go.th/news/contents/details/90954