รัฐบาลไทย-ข่าวทำเนียบรัฐบาล-"อนุทิน" มอบนโยบายส่วนราชการ จ.สมุทรปราการ ย้ำนโยบายน้ำดื่มสะอาดลดภาระค่าใช้จ่ายของประชาชน


วันพุธที่ 4 ธันวาคม 2567
04/12/2567
พิมพ์
"อนุทิน" มอบนโยบายส่วนราชการ จ.สมุทรปราการ ย้ำนโยบายน้ำดื่มสะอาดลดภาระค่าใช้จ่ายของประชาชน
"อนุทิน" มอบนโยบายส่วนราชการ จ.สมุทรปราการ ย้ำนโยบายน้ำดื่มสะอาดลดภาระค่าใช้จ่ายของประชาชน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (4 ธ.ค. 67) ภายหลังเสร็จสิ้นภารกิจส่งมอบประตูน้ำบางกระเจ้าแล้ว ในเวลา 10.30 น. นายอนุทิน ชาญวีรกูล รองนายกรัฐมนตรีและ รมว.มหาดไทย ได้เป็นประธานมอบนโยบาย ซึ่งมีหัวหน้าส่วนราชการ ข้าราชการ พนักงานรัฐวิสาหกิจ กำนัน ผู้ใหญ่บ้าน อสม. และผู้บริหารองค์กรปกครองส่วนท้องถิ่นในพื้นที่จังหวัดสมุทรปราการกว่า 1,000 คนร่วมรับฟัง ณ สวนสาธารณะและสวนพฤกษชาติ ศรีนครเขื่อนขันธ์ อ.พระประแดง จ.สมุทรปราการ
นายอนุทิน กล่าวว่า ปัจจุบันกระทรวงมหาดไทยทำงานด้วยแนวคิด พี่น้องประชาชนคือเจ้านายของข้าราชการ หมายความว่า ทุกสิ่งที่ทำต้องมีประชาชนเป็นเป้าหมายเป็นศูนย์กลาง มุ่งเน้น 5 นโยบายสำคัญที่ต้องผลักดันให้เกิดผลเป็นรูปธรรมในทุกจังหวัดรวมถึงจังหวัดสมุทรปราการ ประกอบด้วย 1) การจัดระเบียบสังคม ปราบปรามผู้มีอิทธิพล ด้วยการเคารพและปฏิบัติตามกฎหมายอย่างเคร่งครัด คุ้มครองประชาชนให้มีความปลอดภัยจากการกระทำที่ไม่ถูกต้อง 2) ป้องกันและแก้ไขปัญหายาเสพติด ด้วยการจัดตั้งศูนย์ปฏิบัติการต่อสู้เพื่อเอาชนะยาเสพติดภาคประชาชน (ศตส. ภาคประชาชน) ควบคู่การปราบปราม ด้วยเจตนารมณ์ เป็นศัตรู เป็นภัย และเป็นอุปสรรคของขบวนการค้ายาเสพติดให้มากที่สุด" 3) สร้างอาชีพ เพิ่มรายได้ให้ประชาชน ส่งเสริมให้สมุทรปราการมีความเข้มแข็งขึ้นอีกได้จากเดิมที่มีอุตสาหกรรมและภาคการคมนาคมที่เข้มแข็งตามการพัฒนาต่างๆ ของภาครัฐ ต้องทำให้สมุทรปราการเป็นนครแห่งโอกาส 4) ส่งเสริมการท่องเที่ยวชุมชนและสร้างความเข้มแข็งของเศรษฐกิจฐานราก ด้วย Soft Power ที่สำคัญของพื้นที่อย่างวิถีชีวิต ภูมิปัญญา มีธรรมชาติที่สมบูรณ์ เช่นที่บางกะเจ้าที่เป็นปอดยักษ์ใจกลางแม่น้ำเจ้าพระยา มีสถานที่ท่องเที่ยวทางระบบนิเวศน์มากมาย
"สุดท้าย นโยบายที่5 ที่ผมให้ความสำคัญมากคือ การมีน้ำดื่มสะอาดบริการประชาชน มีการติดตั้งเครื่องผลิตน้ำดื่มลักษณะ Mobile Unit ให้ถึงประชาชนทุก ๆ ชุมชน โดยการประปานครหลวงและการประปาส่วนภูมิภาค จะดำเนินการอย่างเต็มที่ เพื่อให้ประชาชนมีน้ำดื่มสะอาด เพื่อลดค่าใช้จ่ายให้กับประชาชน และเพื่อให้สอดคล้องกับแนวทางการกระจายอำนาจ องค์กรปกครองส่วนท้องถิ่นสามารถตั้งงบประมาณที่เกี่ยวกับการบริการน้ำดื่มสะอาดให้กับประชาชนเพราะเป็นหนึ่งในบริการสาธารณะที่จะเกิดประโยชน์กับพี่น้องประชาชนได้" นายอนุทิน กล่าว

ที่มา : https://www.thaigov.go.th/news/contents/details/91043