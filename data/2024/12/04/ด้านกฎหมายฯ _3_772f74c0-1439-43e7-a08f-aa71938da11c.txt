รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดเสวนาทางวิชาการเรื่อง “แผนประทุษกรรม กรณี บริษัท สตาร์ค คอร์เปอเรชั่น จำกัด (มหาชน) (STARK)”


วันอังคารที่ 3 ธันวาคม 2567
03/12/2567
พิมพ์
รัฐมนตรีว่าการกระทรวงยุติธรรม เปิดเสวนาทางวิชาการเรื่อง “แผนประทุษกรรม กรณี บริษัท สตาร์ค คอร์เปอเรชั่น จำกัด (มหาชน) (STARK)”
รัฐมนตรีว่าการกระทรวงยุติธรรม เปิดเสวนาทางวิชาการเรื่อง “แผนประทุษกรรม กรณี บริษัท สตาร์ค คอร์เปอเรชั่น จำกัด (มหาชน) (STARK)” ถอดบทเรียนสู่การยกระดับตลาดทุนของประเทศไทยให้มีความโปร่งใส ยุติธรรม และยั่งยืน
ในวันจันทร์ที่ ๒ ธันวาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในงานเสวนาทางวิชาการเรื่อง “แผนประทุษกรรม กรณี บริษัท สตาร์ค คอร์เปอเรชั่น จำกัด (มหาชน) (STARK)” โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายโกมล พรมเพ็ง รองปลัดกระทรวงยุติธรรม พันตำรวจตรี ยุทธนา แพรดำ อธิบดีกรมสอบสวนคดีพิเศษ นายธวัชชัย  พิทยโสภณ รองเลขาธิการคณะกรรมการกำกับหลักทรัพย์และตลาดหลักทรัพย์ (กลต.) พลตำรวจตรี ดร.สมชาติ สว่างเนตร อดีตผู้ตรวจราชการกระทรวงยุติธรรม พร้อมด้วยนายพงศ์เทพ เทพกาญจนา ประธานคณะทำงานศึกษาแผนประทุษกรรมกรณี บริษัท สตาร์ค คอร์เปอเรชั่น จำกัด (มหาชน) (STARK) และคณะทำงานฯ ซึ่งเป็นผู้แทนจากหน่วยงานราชการที่เกี่ยวข้อง อาทิ สำนักงานคณะกรรมการกำกับหลักทรัพย์และตลาดหลักทรัพย์ กรมบังคับคดี กรมสอบสวนคดีพิเศษ ผู้ทรงคุณวุฒิทางด้านกฎหมายและตลาดทุน ตัวแทนผู้เสียหายจากการลงทุนหุ้นสามัญ และผู้เข้าร่วมงานกว่า ๒๐๐ คน เข้าร่วมฯ ณ ห้องประชุม ๑๐ - ๐๙ กระทรวงยุติธรรม
โอกาสนี้ รัฐมนตรีว่าการกระทรวงยุติธรรม กล่าวว่า กระทรวงยุติธรรมเล็งเห็นความสำคัญของการศึกษาและการถอดบทเรียนจากกรณี บริษัท สตาร์ค คอร์เปอเรชั่น จำกัด (มหาชน) (STARK) เพื่อมีมาตรการที่เหมาะสมในการป้องกันไม่ให้เหตุการณ์เช่นนี้เกิดขึ้นในอนาคต และที่เกิดขึ้นต้องได้รับการบริหารจัดการและดำเนินการอย่างเป็นธรรม งานเสวนาในวันนี้จึงเป็นเวทีที่สำคัญสำหรับการแลกเปลี่ยนความคิดเห็น และรวบรวมข้อเสนอจากผู้เชี่ยวชาญเพื่อกำหนดเป็นทิศทาง และแนวทางให้ชัดเจนในการแก้ปัญหาในเชิงป้องกัน ปราบปรามอาชญากรรม รวมถึงการแก้กฎ ระเบียบ และกฎหมาย รวมทั้งโครงสร้างในการจัดการกับปัญหาอาชญากรรมถ้ามีข้อมูลที่เพียงพอและเหมาะสม ซึ่งหวังว่าข้อเสนอแนะความคิดเห็นในการถอดบทเรียนครั้งนี้จะนำไปสู่การยกระดับตลาดทุนของประเทศไทยให้มีความโปร่งใส มีความยุติธรรม และมีความยั่งยืนจะเป็นจุดสำคัญที่ขจัดอาชญากรรมทางเศรษฐกิจในลักษณะนี้ไม่ให้เกิดขึ้นอีก
โดยกรณีดังกล่าวมีจุดเริ่มต้นมาจากการกระทำความผิดในตลาดทุนที่เกิดขึ้นอย่างต่อเนื่องหลายเหตุการณ์ในประเทศไทย ได้ส่งผลกระทบอย่างรุนแรงต่อระบบเศรษฐกิจและความเชื่อมั่นของนักลงทุนและก่อให้เกิดความเสียหายต่อประชาชนและสังคมโดยรวม โดยเฉพาะอย่างยิ่งกรณีบริษัท สตาร์ค คอร์เปอเรชั่น จำกัด (มหาชน) ซึ่งได้มีพฤติการณ์การตกแต่งบัญชีและใช้งบการเงินอันเป็นเท็จในลักษณะที่มุ่งหวังหลอกลวงนักลงทุนผ่านการออกหุ้นสามัญเพิ่มทุนและเสนอขายหุ้นกู้ โดยการกระทำดังกล่าวส่งผลให้มีผู้เสียหายรวมกว่า ๔,๗๐๐ ราย และมีมูลค่าความเสียหายสูงกว่า ๑๔,๐๐๐ ล้านบาท ซึ่งหลังจากคณะทำงานศึกษาแผนประทุษกรรมฯได้มีการประชุมร่วมกันทั้งสิ้น ๗ ครั้ง เพื่อยกร่างรายงานศึกษาการถอดบทเรียนแผนประทุษกรรมกรณีดังกล่าว โดยได้เชิญหน่วยงานอื่นที่เกี่ยวข้อง อาทิ สำนักงาน ปปง. รวมถึงผู้ทรงคุณวุฒิทางด้านการตรวจสอบบัญชี มาให้ข้อคิดเห็นในแง่มุมต่างๆ อีกทั้งยังมีการสืบค้นข้อมูลงานวิจัยต่าง ๆ ทั้งในและต่างประเทศเพื่อให้ร่างรายงานศึกษาการถอดบทเรียนฯ มีข้อมูลข้อเท็จจริงที่ครบถ้วนในทุกมิติ นำไปสู่การร่างเอกสารรายงานศึกษาการถอดบทเรียน ประกอบด้วย ๔ บท ได้แก่ (๑) ข้อเท็จจริงและลำดับเหตุการณ์ที่เกิดขึ้นตั้งแต่ บริษัท สตาร์คฯ เข้าสู่ตลาดหลักทรัพย์ด้วยวิธีการ Backdoor Listing จนถึงการดำเนินคดีกับผู้กระทำความผิด (๒) มาตรการป้องกันที่มีอยู่ในปัจจุบันที่อยู่ระหว่างดำเนินการ และที่ควรมีเพิ่มเติมในอนาคต ซึ่งครอบคลุมในเรื่องของการกำกับดูแลผู้ที่เกี่ยวข้องกับการจัดทำงบการเงิน กรรมการอิสระ การจัดทำลักษณะ/พฤติการณ์ที่มีความเสี่ยงสูงอันอาจนำไปสู่การกระทำความผิด (red flag) และผู้ให้เบาะแส (whistle blower) (๓) มาตรการปราบปรามและแนวทางการเพิ่มประสิทธิภาพในการอำนวยความยุติธรรมของหน่วยงานบังคับใช้กฎหมายที่เกี่ยวข้อง โดยการบูรณาการการทำงานระหว่างหน่วยงานที่เกี่ยวข้องเพื่อลดความซ้ำซ้อนและระยะเวลาในภาพรวมที่ใช้ในการสืบสวนสอบสวน และ (๔) มาตรการเยียวยา ซึ่งรวมถึงแนวทางในการติดตามเรียกคืนทรัพย์สินที่ได้จากการกระทำความผิดเพื่อคืนให้กับผู้เสียหาย ตลอดจนบทบัญญัติของกฎหมายที่เกี่ยวข้องที่จะช่วยเหลือบรรเทาความเสียหายที่เกิดขึ้นโดยมีแนวคิดในเรื่องการจัดตั้งกองทุนต่าง ๆ
ทั้งนี้ การเสวนาทางวิชาการเรื่อง “แผนประทุษกรรม กรณี บริษัท สตาร์ค คอร์เปอเรชั่น จำกัด (มหาชน) (STARK)” มีผู้เข้าร่วมงานกว่า ๒๐๐ คน ทั้งจากหน่วยงานภาครัฐ ภาคเอกชน องค์กร สมาคม สถาบันการศึกษา กลุ่มผู้เสียหาย และประชาชนทั่วไป ซึ่งเป็นผู้ที่เกี่ยวข้องหรืออาจเข้าข่ายเป็นผู้มีส่วนได้ส่วนเสียกับการพัฒนามาตรการป้องกัน มาตรการปราบปราม และมาตรการเยียวยา กรณีการกระทำความผิดในตลาดทุน ซึ่งคณะทำงานฯ จะนำข้อคิดเห็นและข้อสังเกตต่าง ๆ ที่ได้จากงานเสวนาในครั้งนี้ไปใช้ในการปรับปรุงร่างรายงานศึกษาการถอดบทเรียนฯ เพื่อให้มีความสมบูรณ์ยิ่งขึ้นและจะเปิดเผยต่อสาธารณชนให้ทราบต่อไป

ที่มา : https://www.thaigov.go.th/news/contents/details/90955