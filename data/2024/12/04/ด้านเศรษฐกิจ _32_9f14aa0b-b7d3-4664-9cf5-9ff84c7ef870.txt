รัฐบาลไทย-ข่าวทำเนียบรัฐบาล-ทช. เปิดไฟประดับสะพานข้ามแม่น้ำเจ้าพระยา ในพื้นที่กรุงเทพฯ และปริมณฑล วันที่ 3 - 7 ธันวาคม 2567


วันพุธที่ 4 ธันวาคม 2567
ทช. เปิดไฟประดับสะพานข้ามแม่น้ำเจ้าพระยา ในพื้นที่กรุงเทพฯ และปริมณฑล วันที่ 3 - 7 ธันวาคม 2567
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม กล่าวว่า เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2567 กรมทางหลวงชนบท (ทช.) ได้เปิดไฟประดับสะพานข้ามแม่น้ำเจ้าพระยาในพื้นที่กรุงเทพฯ และปริมณฑล 6 สะพาน ได้แก่ สะพานภูมิพล 1 และ 2 สะพานกรุงธน สะพานพระพุทธยอดฟ้า สะพานพระปกเกล้า และสะพานพระราม 5 ตั้งแต่วันที่ 3 - 7 ธันวาคม 2567 เวลา 19.00 - 22.00 น. สำหรับคืนวันที่ 5 ธันวาคม 2567 จะเปิดไฟประดับสะพานตั้งแต่เวลา 19.00 น. - 24.00 น.
ทั้งนี้ เพื่อร่วมสำนึกในพระมหากรุณาธิคุณ ตลอดจนเป็นการส่งเสริมการท่องเที่ยวในประเทศ แสดงให้เห็นความงดงามของบรรยากาศบริเวณสะพานข้ามแม่น้ำเจ้าพระยายามค่ำคืน ประชาชนสามารถร่วมชมทัศนียภาพความสวยงามของสะพานได้ตามวันและเวลาดังกล่าว สอบถามข้อมูลเพิ่มเติมหรือแจ้งเหตุได้ที่สายด่วน ทช. โทร. 1146

ที่มา : https://www.thaigov.go.th/news/contents/details/91045