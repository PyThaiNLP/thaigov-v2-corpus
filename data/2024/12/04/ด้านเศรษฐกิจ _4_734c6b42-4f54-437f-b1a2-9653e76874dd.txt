รัฐบาลไทย-ข่าวทำเนียบรัฐบาล-กรมทางหลวง เร่งฟื้นฟูสะพานพระราม 2 คืนความสะดวกให้ประชาชนโดยเร็ว


วันอังคารที่ 3 ธันวาคม 2567
กรมทางหลวง เร่งฟื้นฟูสะพานพระราม 2 คืนความสะดวกให้ประชาชนโดยเร็ว
....
วันนี้ (3 ธันวาคม 2567) เวลา 08.00 น. กรมทางหลวง (ทล.) กระทรวงคมนาคม ร่วมกับหน่วยงานที่เกี่ยวข้องเดินหน้าเร่งแก้ไขปัญหาและฟื้นฟูพื้นที่สะพานมอเตอร์เวย์ M82 ที่เกิดเหตุการณ์ไม่คาดฝันบนถนนพระราม 2 โดยระดมสรรพกำลังเจ้าหน้าที่ผู้เชี่ยวชาญ พร้อมอุปกรณ์ที่ทันสมัย และแผนการทำงานที่รัดกุม เพื่อคืนพื้นผิวจราจรให้แก่ประชาชนโดยเร็วที่สุด
นายอภิรัฐ ไชยวงศ์น้อย อธิบดีกรมทางหลวง เปิดเผยว่า การดำเนินงานในครั้งนี้ได้รับความร่วมมือจากวิศวกรผู้เชี่ยวชาญจากหลากหลายหน่วยงาน อาทิ วิศวกรรมสถานแห่งประเทศไทย ในพระบรมราชูปถัมภ์ สภาวิศวกร และบริษัท อิตาเลี่ยนไทย จำกัด (มหาชน) ร่วมกันประเมินสภาพโครงสร้าง วิเคราะห์ความเสี่ยง และกำหนดวิธีการรื้อถอนที่เหมาะสม โดยคำนึงถึงความปลอดภัยเป็นสำคัญ ล่าสุดได้นำเครื่องจักรหนัก  อาทิ เครนขนาดใหญ่ 550 ตัน จำนวน 2 จุด เครนขนาด 400 ตัน จำนวน 1 จุด และเครนขนาด 360 ตัน จำนวน 2 จุด รถยก รถบรรทุก และเครื่องมือต่าง ๆ เข้าเตรียมพร้อมในพื้นที่ ตลอดจนจัดเตรียมเจ้าหน้าที่ความปลอดภัย  อุปกรณ์ป้องกันและมาตรการควบคุม เพื่อให้การดำเนินงานเป็นไปอย่างมีประสิทธิภาพ
ทั้งนี้ ทล. ตระหนักถึงความสำคัญในการฟื้นฟูเส้นทางคมนาคม และอำนวยความสะดวกแก่ประชาชน จึงเร่งดำเนินการทุกวิถีทาง โดยคำนึงถึงความปลอดภัยของเจ้าหน้าที่และประชาชนเป็นสำคัญ ทล. ขออภัยในความไม่สะดวกที่เกิดขึ้น และขอขอบคุณประชาชนทุกท่านที่ให้ความร่วมมือ หากมีข้อสงสัยหรือสอบถามข้อมูลเพิ่มเติมได้ที่สายด่วน ทล. โทร. 1586

ที่มา : https://www.thaigov.go.th/news/contents/details/90946