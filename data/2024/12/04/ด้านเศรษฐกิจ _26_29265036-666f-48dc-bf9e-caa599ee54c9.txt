รัฐบาลไทย-ข่าวทำเนียบรัฐบาล-ธอส. มอบถุงยังชีพ และผ้าห่ม บรรเทาความเดือดร้อนผู้ประสบอุทกภัย ณ ด่านศุลกากรแม่สาย อำเภอแม่สาย จังหวัดเชียงราย


วันพุธที่ 4 ธันวาคม 2567
04/12/2567
พิมพ์
ธอส. มอบถุงยังชีพ และผ้าห่ม บรรเทาความเดือดร้อนผู้ประสบอุทกภัย ณ ด่านศุลกากรแม่สาย อำเภอแม่สาย จังหวัดเชียงราย
ธอส. มอบถุงยังชีพและผ้าห่ม 200 ชุด ให้ผู้ประสบอุทกภัยพื้นที่ จ.เชียงราย ในงาน “ปรับ ฟื้น คืนสุข เมืองล้านนา” เป็นการลงพื้นที่ขับเคลื่อนยุทธศาสตร์และภารกิจของกระทรวงการคลัง ณ ศูนย์บริการเบ็ดเสร็จ ด่านพรมแดนแม่สายแห่งที่ 1 ด่านศุลกากรแม่สาย จ.เชียงราย
ธนาคารอาคารสงเคราะห์ (ธอส.) มอบถุงยังชีพ และผ้าห่ม จำนวนรวม 200 ชุด ให้ผู้ประสบอุทกภัยในพื้นที่จังหวัดเชียงราย ในงาน “ปรับ ฟื้น คืนสุข เมืองล้านนา” ซึ่งเป็นการลงพื้นที่ขับเคลื่อนยุทธศาสตร์และภารกิจของกระทรวงการคลัง ณ ศูนย์บริการเบ็ดเสร็จ (OSS) ด่านพรมแดนแม่สายแห่งที่ 1 ด่านศุลกากรแม่สาย อำเภอแม่สาย จังหวัดเชียงราย เพื่อบรรเทาความเดือดร้อนให้กับประชาชน
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ขอแสดงความห่วงใยและเป็นกำลังใจให้แก่ประชาชนในพื้นที่ภาคเหนือ ที่ได้รับผลกระทบจากเหตุการณ์ฝนตกหนัก น้ำท่วมฉับพลัน น้ำป่าไหลหลาก โดย ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมให้ความช่วยเหลือลูกค้า และประชาชนในพื้นที่อย่างเต็มที่ ตามนโยบายของกระทรวงการคลัง ในการให้ความช่วยเหลือประชาชนที่ประสบภัยพิบัติ โดยมีการจัดงาน “ปรับ ฟื้น คืนสุข เมืองล้านนา” ที่อำเภอแม่สาย จังหวัดเชียงราย เพื่อประชาสัมพันธ์มาตรการการให้ความช่วยเหลือด้านต่างๆ รวมถึงการมอบเครื่องอุปโภค บริโภค แก่ประชาชนที่ได้รับความเดือดร้อนในพื้นที่ โดย ธอส. มอบถุงยังชีพ และผ้าห่ม จำนวนรวม 200 ชุด เพื่อส่งกำลังใจ และบรรเทาความเดือดร้อนให้แก่ผู้ประสบอุทกภัย โดยในปี 2567 ธอส. มอบถุงยังชีพให้ผู้ประสบอุทกภัยในพื้นที่จังหวัดเชียงใหม่และจังหวัดเชียงรายแล้วกว่า 600 ชุด และได้มอบถุงยังชีพเพื่อช่วยเหลือผู้ประสบอุทกภัยทั่วประเทศรวมแล้วกว่า 1,950 ชุด
การให้ความช่วยเหลือประชาชนที่ประสบภัยพิบัติ เป็นหนึ่งในการแสดงความรับผิดชอบต่อสังคมด้านสังคมซึ่งเป็น 1 ใน 5 ด้าน ของการแสดงความรับผิดชอบต่อสังคมและสิ่งแวดล้อม หรือ CSR ที่ธนาคารให้ความสำคัญและดำเนินการมาอย่างต่อเนื่องควบคู่กับการดำเนินงานตามภารกิจหลักในการสนับสนุนสินเชื่อเพื่อที่อยู่อาศัยแก่ประชาชน โดยเฉพาะกลุ่มผู้มีรายได้น้อยและปานกลางให้สามารถมีที่อยู่อาศัยเป็นของตนเอง มาตลอดระยะเวลากว่า 71 ปี โดยงาน “ปรับ ฟื้น คืนสุข เมืองล้านนา” จัดขึ้น ณ ศูนย์บริการเบ็ดเสร็จ (OSS) ด่านพรมแดนแม่สายแห่งที่ 1 ด่านศุลกากรแม่สาย อำเภอแม่สาย จังหวัดเชียงราย เมื่อวันที่ 1 ธันวาคม 2567

ที่มา : https://www.thaigov.go.th/news/contents/details/91027