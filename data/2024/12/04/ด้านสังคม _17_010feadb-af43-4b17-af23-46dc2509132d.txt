รัฐบาลไทย-ข่าวทำเนียบรัฐบาล-"วราวุธ" เผย ศรส.-พม. ช่วยแก้ปัญหาประชาชน เดือน พ.ย. 67 กว่าหมื่นราย พบปัญหาความรุนแรงลดลง หลังรณรงค์ยุติความรุนแรง


วันพุธที่ 4 ธันวาคม 2567
"วราวุธ" เผย ศรส.-พม. ช่วยแก้ปัญหาประชาชน เดือน พ.ย. 67 กว่าหมื่นราย พบปัญหาความรุนแรงลดลง หลังรณรงค์ยุติความรุนแรง
"วราวุธ" เผย ศรส.-พม. ช่วยแก้ปัญหาประชาชน เดือน พ.ย. 67 กว่าหมื่นราย พบปัญหาความรุนแรงลดลง หลังรณรงค์ยุติความรุนแรง
วันที่ 4 ธันวาคม 2567 ที่กระทรวงการ พม. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ในที่ประชุมกระทรวงการพัฒนาสังคมและความมั่นคงของมนุษย์ ถึงการดำเนินงานของศูนย์เร่งรัดจัดการสวัสดิภาพประชาชน (ศรส.) ผ่านสายด่วน พม. 1300 ในช่วงเดือนพฤศจิกายน 2567 ที่ผ่านมา พบว่าศรส. ให้การช่วยเหลือ บริการประชาชน จำนวน 14,282 กรณี เป็นการช่วยเหลือและคุ้มครองสวัสดิภาพ จำนวน 2,245 กรณี ซึ่งปัญหาการร้องเรียนยังเป็นไปตามที่คาดการณ์ไว้ โดยในพื้นที่กรุงเทพมหานคร มีปัญหาที่ได้รับร้องเรียนเข้ามามากที่สุด จำนวน 702 กรณี โดยปัญหาที่มากอันดับหนึ่ง คือ คนไร้ที่พึ่งและขอทาน รองลงมา คือเรื่องรายได้ความเป็นอยู่ ความสัมพันธ์ในครอบครัว ความรุนแรง และสิทธิ สวัสดิการ
ในส่วนของปริมณฑล พบว่าปัญหาที่ได้รับร้องเรียนเข้ามา จำนวน 282 กรณี ซึ่งส่วนใหญ่เป็นปัญหารายได้ความเป็นอยู่ รองลงมาเป็นปัญหาคนไร้ที่พึ่ง และขอทาน ปัญหาความสัมพันธ์ในครอบครัว ปัญหาความรุนแรง และสิทธิ สวัสดิการ
สำหรับในส่วนภูมิภาค พบว่า มีปัญหาที่ได้รับร้องเรียนเข้ามา จำนวน 1,261 กรณี ซึ่งส่วนใหญ่เป็นปัญหารายได้ความเป็นอยู่ รองลงมาปัญหาคนไร้ที่พึ่ง และขอทาน ความสัมพันธ์ในครอบครัว ความรุนแรง และสิทธิ สวัสดิการ นอกจากนี้ ยังได้มีการให้คำปรึกษา จำนวน 4,990 กรณี ซึ่งส่วนใหญ่เป็นเรื่องเกี่ยวกับสิทธิและสวัสดิการ รองลงมาเป็นการสอบถามปัญหาต่างๆของสังคม ปัญหารายได้และความเป็นอยู่ ปัญหาความสัมพันธ์ในครอบครัวและปัญหาเรื่องสุขภาพและอุบัติเหตุ
นายวราวุธ กล่าวต่อไปว่า ในช่วงเดือนพฤศจิกายนนี้สะท้อนให้เห็นถึงประเด็นที่ตนได้ย้ำอยู่เสมอว่าการแก้ไขปัญหาเรื่องขอทานนั้นทำได้จากการที่เราไม่ให้ทานแก่ขอทาน ซึ่งในพื้นที่กรุงเทพมหานคร มีนักท่องเที่ยวเยอะมีโอกาสที่จะได้รายได้เยอะตาม ทำให้มีขอทานเพิ่มขึ้น แต่ในพื้นปริมณฑลและต่างจังหวัดคนให้ทานน้อยลงทำให้ปัญหาขอทานนั้นลดน้อยลง สะท้อนให้เห็นว่าใน กรุงเทพมหานคร มีเศรษฐกิจดีกว่าในเขตภูมิภาค เพราะว่ารายได้เยอะคนก็ให้ทานขอทานปัญหาขอทานจึงเพิ่มมากขึ้น แต่การให้เงินขอทานน้อยลงจะทำให้ขอทานนั้นลดลงไปด้วย ทั้งนี้การที่มีสภาวะเศรษฐกิจที่ไม่ค่อยดีนั้น ทำให้เกิดปัญหาขึ้นมา คือปัญหาความสัมพันธ์ภายในครอบครัวและปัญหาความรุนแรงเพราะว่าส่วนใหญ่แล้วกว่าร้อยละ 80  ของปัญหาความรุนแรงที่เกิดขึ้นนั้นมาจากคนในครอบครัว
นายวราวุธ กล่าวเพิ่มเติมว่า จากการที่กระทรวง พม. ร่วมกับพี่น้องประชาชนหลายภาคส่วนมีการรณรงค์ในการติดริบบิ้นสีขาว เพื่อรณรงค์ยุติความรุนแรงในสตรีเด็กและบุคคลในครอบครัว ทำให้เรื่องร้องเรียนเกี่ยวกับปัญหาความรุนแรงในช่วงเดือนพฤศจิกายนที่ผ่านมานั้นลดลง และขอเป็นกำลังใจให้กับพี่น้องประชาชนและทุกฝ่ายในการดำเนินการร่วมกันรณรงค์และช่วยกันยุติความรุนแรงตลอด 365 วัน  ทั้งนี้ ข้อมูลของ ศรส. ที่กระทรวง พม. ได้รับร้องเรียนผ่านสายด่วน 1300 ตลอดทุกเดือนนั้น การสะท้อนให้เห็นถึงสภาพและสถานะของสังคมไทยในปัจจุบัน ซึ่งพอได้ครบ 12 เดือน ในช่วงเดือนมกราคม 2568 กระทรวง พม. จะนำเสนอข้อมูลดังกล่าวให้กับคณะรัฐมนตรี เพื่อเป็นข้อมูลในการที่จะแก้ไขปัญหาของพี่น้องประชาน
#ข่าวพม #พม #ศรส #esshelpme #1300 #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ปัญหาสังคม #ศรส

ที่มา : https://www.thaigov.go.th/news/contents/details/91037