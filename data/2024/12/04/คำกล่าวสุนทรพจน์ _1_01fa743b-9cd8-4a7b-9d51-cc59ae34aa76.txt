รัฐบาลไทย-ข่าวทำเนียบรัฐบาล-คำปราศรัย นางสาวแพทองธาร  ชินวัตร  นายกรัฐมนตรี  เนื่องในวันคนพิการสากล ประจำปี 2567


วันอังคารที่ 3 ธันวาคม 2567
03/12/2567
พิมพ์
คำปราศรัย นางสาวแพทองธาร  ชินวัตร  นายกรัฐมนตรี  เนื่องในวันคนพิการสากล ประจำปี 2567
คำปราศรัย นางสาวแพทองธาร  ชินวัตร  นายกรัฐมนตรี  เนื่องในวันคนพิการสากล ประจำปี 2567
สวัสดีค่ะ พี่น้องประชาชนคนไทยทุกท่าน
เนื่องในโอกาสวันคนพิการสากล ดิฉันขอส่งความรัก และความปรารถนาดี มายังพี่น้องคนพิการ และครอบครัวคนพิการทุกคน
องค์การสหประชาชาติ กำหนดให้วันที่ 3 ธันวาคมของทุกปี เป็น “วันคนพิการสากล” นับเป็นวันแห่งการเปลี่ยนแปลงทั้งด้านกฎหมาย สังคม เศรษฐกิจ สร้างความตระหนักรู้ให้สังคม ต่อสิทธิในการดำรงชีวิต และศักดิ์ศรีความเป็นมนุษย์ของคนพิการ เพื่อพัฒนาคุณภาพชีวิตของคนพิการให้ดีมากขึ้นต่อไป
“ความเท่าเทียมของโอกาส” คือสิ่งเราเชื่อมั่น ทุกนโยบายของรัฐบาล จึงถูกออกแบบโดยคำนึงถึงคนพิการและครอบครัวคนพิการ เพื่อให้คนพิการได้เข้าถึงสิทธิที่สมควรได้รับ เข้าถึงโอกาสทางเศรษฐกิจ ทรัพยากร กระบวนการยุติธรรม บริการสาธารณะ และมีหลักประกันทางสังคม ที่ครอบคลุมและเหมาะสม โดยบูรณาการการทำงานทุกภาคส่วน ในการขจัดอุปสรรคต่างๆ เพื่อให้คนพิการได้ใช้ชีวิตอย่างมีอิสระ มีศักดิ์ศรี ได้เป็นในสิ่งที่อยากเป็น ได้ทำในสิ่งที่อยากทำ โดยที่ความพิการไม่ใช่อุปสรรคอีกต่อไป
ในโอกาสวันคนพิการสากล ประจำปี 2567 นี้ ดิฉันขอส่งกำลังใจให้พี่น้องคนพิการและครอบครัวของคนพิการทุกท่าน ขอให้เชื่อมั่นว่า รัฐบาล จะดูแลทุกคน ให้สามารถดำรงชีวิตและเข้าถึงสวัสดิการพื้นฐานได้อย่างเท่าเทียมกัน เพื่อให้พี่น้องคนพิการทุกคนมีความสุข มีแรงบันดาลใจในการดำเนินชีวิต ได้ใช้ศักยภาพของตัวเองอย่างเต็มที่
ขอบคุณค่ะ
--------------------

ที่มา : https://www.thaigov.go.th/news/contents/details/90939