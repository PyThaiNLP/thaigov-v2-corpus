รัฐบาลไทย-ข่าวทำเนียบรัฐบาล-"ดีพร้อม" สานต่อความสัมพันธ์กับ "จังหวัดโคจิ" ร่วมกันพัฒนาอุตฯ ป้องกันภัยพิบัติ เชื่อมโยงเครือข่ายไทย-ญี่ปุ่นสู่ความสำเร็จที่ยั่งยืน  


วันพุธที่ 4 ธันวาคม 2567
04/12/2567
พิมพ์
"ดีพร้อม" สานต่อความสัมพันธ์กับ "จังหวัดโคจิ" ร่วมกันพัฒนาอุตฯ ป้องกันภัยพิบัติ เชื่อมโยงเครือข่ายไทย-ญี่ปุ่นสู่ความสำเร็จที่ยั่งยืน
"ดีพร้อม" สานต่อความสัมพันธ์กับ "จังหวัดโคจิ" ร่วมกันพัฒนาอุตฯ ป้องกันภัยพิบัติ เชื่อมโยงเครือข่ายไทย-ญี่ปุ่นสู่ความสำเร็จที่ยั่งยืน
กรุงเทพฯ 2 ธันวาคม 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม มอบหมายให้ นายวัชรุน จุ้ยจำลอง รองอธิบดีกรมส่งเสริมอุตสาหกรรม เป็นผู้แทนต้อนรับ นายโอคาดะ ทาดาอากิ (Mr. OKADA Tadaaki) อธิบดีกรมการค้าอุตสาหกรรมและแรงงาน จังหวัดโคจิ พร้อมคณะเข้าเยี่ยมคารวะและประชุมหารือเกี่ยวกับความร่วมมือระหว่างจังหวัดโคจิและดีพร้อม พร้อมด้วย คณะผู้บริหาร และเจ้าหน้าที่ดีพร้อม (DIPROM) เข้าร่วม ณ ห้องประชุม 2 ชั้น 3 อาคารกรมส่งเสริมอุตสาหกรรม (DIPROM Headquarter)
การประชุมครั้งนี้ นายโอคาดะฯ กล่าวว่า จังหวัดโคจิ เป็น 1 ใน 4 จังหวัดของภูมิภาคเกาะชิโกกุ มีธรรมชาติรายล้อม ทั้งภูเขา ทะเล และแม่น้ำ ทำให้มีชื่อเสียงด้านการเกษตรกรรมและอุตสาหกรรมป่าไม้มาเป็นเวลายาวนาน มีพืชเศรษฐกิจ คือ ส้มยูซุ และมะเขือเทศ รวมทั้งยังมีความเชื่ยวชาญด้านการทำประมงและปลาทูน่า ทางจังหวัดจึงได้พัฒนาด้านเครื่องจักรและเทคโนโลยีการเกษตร ทั้งนี้ ปัจจุบันโคจิถือเป็นจังหวัดอันดับหนึ่งของประเทศญี่ปุ่นที่มีการปลูกพืชโดยใช้โรงเรือนเกษตรแบบ Green House ซึ่งสามารถเชื่อมต่อกับอุปกรณ์ดิจิทัลอื่น ๆ ได้ ทำให้ช่วยประหยัดพลังงานและควบคุมคุณภาพของผลผลิตได้อย่างมีประสิทธิภาพ อย่างไรก็ตาม จังหวัดโคจิก็ถือเป็นอีกหนึ่งจังหวัดที่ประสบกับภัยทางธรรมชาติค่อนข้างบ่อย ทำให้เกิดแรงผลักดันในการพัฒนาเทคโนโลยีป้องกันภัยพิบัติ ซึ่งแบ่งออกได้เป็น 3 กลุ่ม คือ 1) เทคโนโลยีเพื่อเตรียมการก่อนเกิดภัยพิบัติ 2) เทคโนโลยีสำหรับเผชิญภัยพิบัติ และ 3) เทคโนโลยีเพื่อการบรรเทาทุกข์หลังเกิดภัยพิบัติ ทั้งหมดนี้กำลังได้รับความสนใจจากนานาประเทศ เนื่องจากความแปรปรวนของสภาพภูมิกาศที่ส่งผลกระทบไปทั่วโลก
ต่อมา นายวัชรุนฯ ได้กล่าวว่า ภาคใต้ของประเทศไทยก็กำลังประสบกับอุทกภัยครั้งใหญ่ ดังนั้น หากทางโคจิสามารถถ่ายทอดเทคโนโลยีป้องกันภัยพิบัติมาสู่ประเทศไทยได้นั้นจะเป็นประโยชน์กับภาคอุตสาหกรรมและครัวเรือนของไทย ซึ่งจะช่วยบรรเทาความเสียหายจากปัญหาอุทกภัยที่เกิดขึ้นทุกปี อีกทั้งยังสามารถสร้างความมั่นใจให้กับภาคอุตสาหกรรมได้ ว่ากระบวนการผลิตจะไม่หยุดชะงักเนื่องจากปัญหาดังกล่าวตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ชองนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม นอกจากนี้ อุตสาหกรรมภาคการเกษตรและเกษตรแปรรูปของไทยสามารถเชื่อมโยงกับจังหวัดโคจิได้ อีกทั้งจังหวัดโคจิยังให้ความสนใจด้านเครื่องจักรทางการเกษตร ซึ่งประเทศไทยเองยังต้องการองค์ความรู้และเทคโนโลยีในการพัฒนาเครื่องจักรการเกษตรแบบแปลงเล็ก สำหรับผู้ประกอบการรายย่อย เพื่อเก็บเกี่ยว แปรรูป และกำจัดซากพืชต่าง ๆ ที่เป็นมิตรกับสิ่งแวดล้อม เพื่อลดปัญหาการเผาไหม้และ PM2.5 ที่เกิดขึ้นในปัจจุบัน
ทางนายโอคาดะฯ ยินดีที่จะประสานและเป็นตัวกลางในการจัดกิจกรรมร่วมกับดีพร้อม เพื่อผลักดันการถ่ายทอดเทคโนโลยีดังกล่าว ทั้งด้านเกษตรอุตสาหกรรม และการป้องกันภัยพิบัติ เพื่อช่วยยกระดับภาคอุตสาหกรรมของไทย พร้อมทั้งเชื่อมโยงให้เกิดเครือข่ายผู้ประกอบการของทั้งสองประเทศ ให้ได้เกิดการแลกเปลี่ยนเรียนรู้ระหว่างกัน และผลักดันการเติบโตของเศรษฐกิจไทย-ญี่ปุ่นต่อไปในอนาคต

ที่มา : https://www.thaigov.go.th/news/contents/details/90998