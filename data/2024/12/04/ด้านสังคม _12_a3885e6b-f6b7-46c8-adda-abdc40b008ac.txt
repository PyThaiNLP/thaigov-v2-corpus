รัฐบาลไทย-ข่าวทำเนียบรัฐบาล-พม. รับมอบแว่นตาจาก กฟผ. 20,000 อัน ส่งต่อกลุ่มเป้าหมาย เพื่อเฉลิมพระเกียรติ 72 พรรษา พระบาทสมเด็จพระเจ้าอยู่หัว


วันอังคารที่ 3 ธันวาคม 2567
พม. รับมอบแว่นตาจาก กฟผ. 20,000 อัน ส่งต่อกลุ่มเป้าหมาย เพื่อเฉลิมพระเกียรติ 72 พรรษา พระบาทสมเด็จพระเจ้าอยู่หัว
พม. รับมอบแว่นตาจาก กฟผ. 20,000 อัน ส่งต่อกลุ่มเป้าหมาย เพื่อเฉลิมพระเกียรติ 72 พรรษา พระบาทสมเด็จพระเจ้าอยู่หัว
วันที่ 3 ธันวาคม 2567 เวลา 13.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานรับมอบแว่นตา จำนวน 20,000 อัน ภายใต้โครงการออกหน่วยให้บริการแว่นตาเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากการไฟฟ้าฝ่ายผลิตแห่งประเทศไทย (กฟผ.) นำโดย นายเทพรัตน์ เทพพิทักษ ผู้ว่าการการไฟฟ้าฝ่ายผลิตแห่งประเทศไทย (กฟผ.) เพื่อให้กระทรวง พม. ส่งมอบให้ประชาชนกลุ่มเปราะบาง ซึ่งเป็นกลุ่มเป้าหมายของกระทรวงฯ ได้นำไปใช้ประโยชน์เพื่อการยกระดับพัฒนาคุณภาพชีวิตที่ดี โดยมี ผู้บริหารกระทรวง พม. ผู้บริหารการไฟฟ้าฝ่ายผลิตแห่งประเทศไทย (กฟผ.) เข้าร่วมงาน ณ บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอนุกูล กล่าวว่า ในนามของกระทรวง พม. ต้องขอขอบคุณผู้บริหารการไฟฟ้าฝ่ายผลิตแห่งประเทศไทย (กฟผ.) ที่ร่วมเป็นส่วนหนึ่งในการสนับสนุน แบ่งปันความสุข และส่งเสริมคุณภาพชีวิตให้แก่กลุ่มเป้าหมายของกระทรวง พม. ซึ่งการรับมอบแว่นตา จำนวน 20,000 อัน ครั้งนี้ กระทรวง พม. จะดำเนินการจัดสรรและส่งมอบให้กลุ่มเป้าหมายต่อไป เพื่อช่วยเหลือและสนับสนุนให้ผู้ประสบปัญหาทางสังคมได้มีคุณภาพชีวิตที่ดีขึ้น และหวังเป็นอย่างยิ่งว่าจะได้รับความร่วมมือและการสนับสนุนอย่างต่อเนื่อง เพื่อร่วมกันสร้างสังคมแห่งการแบ่งปัน
นายเทพรัตน์ กล่าวเพิ่มเติมว่า กฟผ. ให้ความสำคัญกับปัญหาด้านสายตา เนื่องจากเป็นอุปสรรคสำคัญในการดำรงชีวิตของประชาชน ซึ่งโครงการมอบแว่นตาเฉลิมพระเกียรติฯ ร่วมกับกระทรวง พม. ครั้งนี้ เป็นโครงการส่งเสริมการเข้าถึงบริการด้านจักษุแพทย์ให้แก่ประชาชนกลุ่มเปราะบาง ครอบคลุมกลุ่มผู้ป่วย ผู้สูงอายุ และคนพิการ โดยไม่คิดค่าใช้จ่าย จำนวน 20,000 อัน โดยตลอดทั้งโครงการ กฟผ. ได้ออกหน่วยให้บริการแว่นตาเฉลิมพระเกียรติฯ ในโรงพยาบาลสมเด็จพระยุพราช 18 แห่ง พื้นที่ กฟผ. และพันธมิตร รวมถึงมอบแว่นตาแก่กลุ่มเปราะบาง รวมทั้งสิ้น 72,000 อัน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สิ่งของบริจาค #กฟผ. #มอบแว่นตาเฉลิมพระเกียรติ72พรรษา

ที่มา : https://www.thaigov.go.th/news/contents/details/90973