รัฐบาลไทย-ข่าวทำเนียบรัฐบาล-รัฐมนตรีฯ ชูศักดิ์ ลงนามอัญเชิญพระเขี้ยวแก้ว พร้อมร่วมงานวันชาติไทย ณ กรุงปักกิ่ง


วันอังคารที่ 3 ธันวาคม 2567
03/12/2567
พิมพ์
รัฐมนตรีฯ ชูศักดิ์ ลงนามอัญเชิญพระเขี้ยวแก้ว พร้อมร่วมงานวันชาติไทย ณ กรุงปักกิ่ง
รัฐมนตรีฯ ชูศักดิ์ ลงนามอัญเชิญพระเขี้ยวแก้ว พร้อมร่วมงานวันชาติไทย ณ กรุงปักกิ่ง
วันนี้ (3 ธันวาคม 2567) นายชูศักดิ์ ศิรินิล รัฐมนตรีประจำสำนักนายกรัฐมนตรี พร้อมคณะประกอบด้วย ผู้แทนสำนักงานปลัดสำนักนายกรัฐมนตรี กระทรวงการต่างประเทศ กองทัพอากาศ สำนักงานพระพุทธศาสนาแห่งชาติ ได้เดินทางเยือนประเทศสาธารณรัฐประชาชนจีน ระหว่างวันที่ 2 – 4 ธันวาคม 2567 เพื่อเป็นผู้แทนรัฐบาลไทยในการลงนามความตกลงอัญเชิญพระบรมสารีริกธาตุ (พระเขี้ยวแก้ว) ไปประดิษฐานเป็นการชั่วคราว ณ มณฑลพิธีท้องสนามหลวง ระหว่างวันที่ 4 ธันวาคม 2567 ถึงวันที่ 14 กุมภาพันธ์ 2568 ในการนี้ได้มีคณะสงฆ์ของฝ่ายไทยซึ่งมีพระพรหมบัณฑิต เจ้าอาวาสวัดประยุรวงศาวาส เป็นประธานฝ่ายสงฆ์ และเมื่อช่วงค่ำของวันที่ 2 ธันวาคม 2567 สถานทูตไทย ณ กรุงปักกิ่ง ได้เชิญนายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานกล่าวสุนทรพจน์ เนื่องในวันชาติไทย และวันพ่อแห่งชาติ 5 ธันวาคม ซึ่งจัดขึ้น ณ โรงแรม ไชน่า เวิลด์ โดยในสุนทรพจน์ดังกล่าวได้เน้นย้ำถึงความสำคัญของสถาบันพระมหากษัตริย์และพระมหากรุณาธิคุณของพระพระบาทสมเด็จพระเจ้าอยู่หัวรัชกาลที่ 9 และความสัมพันธ์ระหว่างประเทศไทยและสาธารณรัฐประชาชนจีนที่มีมาอย่างยาวนาน ทั้งนี้ได้มีเอกอัครราชทูตของหลายประเทศองค์กรต่าง ๆ รวมถึงตัวแทนภาคเอกชนเข้าร่วมงานเป็นจำนวนมาก ต่อมาในวันที่ 3 ธันวาคม นายชูศักดิ์ ศิรินิล ประธานฝ่ายฆราวาส พระพรหมบัณฑิต ประธานฝ่ายสงฆ์ร่วมกับนายเฉิน รุ่ย เฟิง รัฐมนตรีประจำสำนักงานกิจการศาสนาแห่งชาติจีน และพระอาจารย์เหยี่ยน เฉวี๋ย เจ้าอาวาสวัดกว่างจี้ ประธานพุทธสมาคมจีน ได้ร่วมลงนามความตกลงในการอัญเชิญพระเขี้ยวแก้ว โดยมีตัวแทนฝ่ายฆราวาสและคณะสงฆ์ทั้งสองฝ่ายร่วมเป็นสักขีพยาน สำหรับพิธีอัญเชิญพระเขี้ยวแก้วอย่างเป็นทางการจะมีขึ้นในวันที่ 4 ธันวาคม 2567 โดยนายชูศักดิ์ ศิรินิล จะนำคณะฝ่ายไทยทั้งฝ่ายฆราวาสและคณะสงฆ์เดินทางไปยังวัด หลิงกวง เพื่อทำพิธีอัญเชิญพระเขี้ยวแก้วเดินทางมายังท่าอากาศยานนานาชาติกรุงปักกิ่ง เพื่อเข้าสู่พิธีการอย่างเป็นทางการ ซึ่งจัดขึ้น ณ ห้องรับรองของท่าอากาศยาน ก่อนอัญเชิญพระเขี้ยวแก้ว ขึ้นเครื่อง โดยเที่ยวบินของสายการบิน ไชน่า แอร์ไลน์ โดยคณะผู้แทนฝ่ายไทยและฝ่ายจีนจะเดินทางมาพร้อมกัน คาดว่าจะอัญเชิญพระเขี้ยวแก้วถึงสนามบิน บน.6 ดอนเมือง ในเวลา 13.00 น. หลังจากนั้นในเวลาประมาณ 17.00 น.นายกรัฐมนตรี จะเป็นประธานพิธีอัญเชิญพระเขี้ยวแก้วขึ้นประดิษฐาน ณ มณฑป มณฑลพิธีท้องสนามหลวง

ที่มา : https://www.thaigov.go.th/news/contents/details/90984