รัฐบาลไทย-ข่าวทำเนียบรัฐบาล-​ สำนักงานปลัดกระทรวงกลาโหม จัดกิจกรรมเนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และวันพ่อแห่งชาติ ๕ ธันวาคม ๒๕๖๗ ณ ลานพระบรมร


วันพุธที่ 4 ธันวาคม 2567
​ สำนักงานปลัดกระทรวงกลาโหม จัดกิจกรรมเนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และวันพ่อแห่งชาติ ๕ ธันวาคม ๒๕๖๗ ณ ลานพระบรมร
ในวันพุธที่ ๔ ธันวาคม ๒๕๖๗ เวลา ๐๙.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม เป็นประธานในการจัดกิจกรรมจิตอาสา “เราทำความ ดี ด้วยหัวใจ”
เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และวันพ่อแห่งชาติ ๕ ธันวาคม ๒๕๖๗ ณ ลานพระบรมราชานุสาวรีย์พระบาทสมเด็จพระพุทธยอดฟ้าจุฬาโลกมหาราช (ลาน ร.๑) เขตพระนคร กรุงเทพ ฯ โดยมี รองปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม หน่วยงานภาครัฐ ตลอดจนกำลังพลจิตอาสาของสำนักงานปลัดกระทรวงกลาโหม ร่วมกิจกรรมในครั้งนี้โดยพร้อมเพรียงกัน
ในโอกาสนี้ปลัดกระทรวงกลาโหม พร้อมด้วยคณะ ได้ตรวจเยี่ยมการจัดกิจกรรมจิตอาสา “เราทำความ ดี ด้วยหัวใจ” โดยเชิญถุงพระราชทานให้แก่พี่น้องประชาชน รวมทั้งยังได้ร่วมกันแจกจ่ายอาหารพระราชทานให้กับประชาชนที่เข้าร่วมกิจกรรม จากนั้นตรวจเยี่ยมการทำกิจกรรมจิตอาสาของกำลังพล จากหน่วยขึ้นตรงสำนักงานปลัดกระทรวงกลาโหม และหน่วยงานที่เข้าร่วมกิจกรรม อาทิ สำนักงานคณะ กรรมการอาชีวะศึกษา กระทรวงแรงงาน และสำนักงานเขตพระนคร ภายในกิจกรรมประกอบด้วย การตรวจสุขภาพเบื้องต้น การมอบยาสามัญประจำบ้าน การให้บริการตัดผม การให้บริการซ่อมเครื่องใช้ไฟฟ้าและซ่อมบำรุงรถจักรยานยนต์ ตลอดจนการส่งเสริมอาชีพขั้นพื้นฐาน และการแสดงดนตรีเพื่อสร้างความผ่อนคลายให้กับพี่น้องประชาชนในพื้นที่ได้รับชม
กล่าวได้ว่าตลอดระยะเวลา ๗๐ ปี แห่งการครองราชย์ ปวงพสกนิกรชาวไทยต่างน้อมสำนึกใน พระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระมหากษัตริย์ผู้ทรงพระคุณอันประเสริฐ ด้วยทรงอุทิศพระองค์ปฏิบัติบำเพ็ญพระราชกรณียกิจนานัปการ เพื่อทำนุบำรุงอาณาประชาราษฎร์สร้างความผาสุกร่มเย็นให้แก่ชาติบ้านเมือง โครงการอันเนื่องมาจากพระราชดำริหลายพันโครงการ และหลักในการดำเนินชีวิตทั้งปรัชญาของเศรษฐกิจพอเพียง และพระราชดำรัสที่พระราชทานในโอกาสต่างๆ ได้เป็นเครื่องยึดเหนี่ยวให้ยึดถือปฏิบัติให้สามารถดำเนินชีวิตได้อย่างมั่นคง ด้วยสำนึกในพระมหากรุณาธิคุณอันหาที่สุดมิได้พสกนิกรชาวไทยจักขอสืบสานพระราชปณิธานด้วยความจงรักภักดี เพื่อร่วมกันพัฒนาและสรรค์สร้างสังคมไทยให้มีความเจริญก้าวหน้าสืบไป
#กระทรวงกลาโหม #สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/91021