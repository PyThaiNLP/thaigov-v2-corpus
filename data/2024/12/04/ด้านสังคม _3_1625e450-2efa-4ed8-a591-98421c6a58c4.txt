รัฐบาลไทย-ข่าวทำเนียบรัฐบาล-สธ. เผยความคืบหน้าโครงการยกระดับ รพ.ปลวกแดง 2 อยู่ขั้นตอนคัดเลือกภาคเอกชนร่วมลงทุน 


วันอังคารที่ 3 ธันวาคม 2567
สธ. เผยความคืบหน้าโครงการยกระดับ รพ.ปลวกแดง 2 อยู่ขั้นตอนคัดเลือกภาคเอกชนร่วมลงทุน
รองปลัดกระทรวงสาธารณสุข เผย โครงการการยกระดับโรงพยาบาลปลวกแดง 2 ให้มีศักยภาพ เป็นโรงพยาบาลทั่วไปขนาดเล็ก และมีมาตรฐานโรงพยาบาลคู่สัญญาของประกันสังคม
ซึ่งดำเนินการในรูปแบบการร่วมลงทุนระหว่างรัฐและเอกชน แห่งแรกของประเทศไทย ล่าสุดอยู่ในกระบวนการคัดเลือกเอกชน โดยมีการเปิดรับฟังความเห็นจากภาคเอกชน (Market Sounding) เพื่อนำมาประกอบการจัดทำร่างประกาศเชิญชวนร่างเอกสารการคัดเลือกเอกชน และร่างสัญญาร่วมลงทุนของโครงการต่อไป
วันนี้ (3 ธันวาคม 2567) ณ โรงแรมแกรนด์ ริชมอนด์ สไตลิช คอนเวนชั่น นายแพทย์มณเฑียร คณาสวัสดิ์ รองปลัดกระทรวงสาธารณสุข เปิดงานการรับฟังความเห็นจากภาคเอกชน (Market Sounding) โครงการการยกระดับโรงพยาบาลปลวกแดง 2 ให้มีศักยภาพเป็นโรงพยาบาลทั่วไปขนาดเล็กและมีมาตรฐานโรงพยาบาลคู่สัญญาของประกันสังคม โดยมีคณะกรรมการนโยบายเขตพัฒนาพิเศษภาคตะวันออก คณะผู้บริหารกระทรวงสาธารณสุข และหน่วยงานที่เกี่ยวข้อง เข้าร่วม
นายแพทย์มณเฑียร กล่าวว่า สำนักงานปลัดกระทรวงสาธารณสุข ร่วมกับสำนักงานคณะกรรมการนโยบายเขตพัฒนาพิเศษภาคตะวันออก (สกพอ.) รับผิดชอบการดำเนินโครงการยกระดับโรงพยาบาลปลวกแดง 2 ให้มีศักยภาพเป็นโรงพยาบาลทั่วไปขนาดเล็ก (M1) และมีมาตรฐานโรงพยาบาลคู่สัญญาของประกันสังคม ตามมติที่ประชุมคณะกรรมการนโยบายเขตพัฒนาพิเศษภาคตะวันออก เมื่อวันที่ 4 ตุลาคม 2564 โดยคณะรัฐมนตรีได้มีมติอนุมัติหลักการของโครงการ เมื่อวันที่ 21 กุมภาพันธ์ 2566 และปัจจุบันโครงการอยู่ในกระบวนการคัดเลือกเอกชน ตามประกาศคณะกรรมการนโยบายการพัฒนาระเบียงเศรษฐกิจภาคตะวันออก เรื่อง หลักเกณฑ์ วิธีการ เงื่อนไข และกระบวนการ ในการร่วมลงทุนกับเอกชนหรือให้เอกชนเป็นผู้ลงทุน พ.ศ. 2560 (และที่แก้ไขเพิ่มเติม) หรือประกาศ EEC Track ซึ่งกำหนดให้สำนักงานปลัดกระทรวงสาธารณสุข ในฐานะหน่วยงานเจ้าของโครงการ ดำเนินการรับฟังความเห็นจากภาคเอกชน (Market Sounding) เพื่อนำความเห็นดังกล่าวมาพิจารณาประกอบการจัดทำร่างประกาศเชิญชวน ร่างเอกสารการคัดเลือกเอกชน และร่างสัญญาร่วมลงทุนของโครงการต่อไป
นายแพทย์มณเฑียร กล่าวต่อว่า โครงการนี้เป็น EEC Project List ที่ดำเนินการพัฒนาโรงพยาบาลในรูปแบบการร่วมลงทุนระหว่างรัฐและเอกชน หรือ Public-Private Partnership (PPP) แห่งแรกของประเทศไทย โดยเปิดโอกาสให้ภาคเอกชนที่มีความพร้อม มีความรู้ความสามารถ เข้ามาร่วมลงทุนในโครงการฯ กับสำนักงานปลัดกระทรวงสาธารณสุข ถือเป็นโครงการที่มีความสำคัญต่อการยกระดับการให้บริการทางการแพทย์และสาธารณสุขของประเทศไทย ซึ่งจะช่วยให้สามารถรองรับการใช้บริการของประชาชนในอำเภอปลวกแดงและพื้นที่ใกล้เคียงที่เพิ่มขึ้นอย่างต่อเนื่อง รวมถึงได้รับการรักษาอย่างทันท่วงที สะดวก ปลอดภัย และลดระยะเวลาการเดินทางไปรักษาพยาบาลนอกพื้นที่
**************************************************** 3 ธันวาคม 2567

ที่มา : https://www.thaigov.go.th/news/contents/details/90962