รัฐบาลไทย-ข่าวทำเนียบรัฐบาล-กรมธนารักษ์ออกเหรียญที่ระลึกครุฑมิ่งมงคล ประเภทเหรียญทองแดง (ลงยาสี)


วันพุธที่ 4 ธันวาคม 2567
04/12/2567
พิมพ์
กรมธนารักษ์ออกเหรียญที่ระลึกครุฑมิ่งมงคล ประเภทเหรียญทองแดง (ลงยาสี)
กรมธนารักษ์เปิดจำหน่ายเหรียญที่ระลึกครุฑมิ่งมงคล ประเภทเหรียญทองแดง (ลงยาสี) จำนวน 5 สี ได้แก่ สีขาว สีเขียว สีเหลือง สีน้ำเงิน และสีฟ้า เนื่องในโอกาสครบ 91 ปี กรมธนารักษ์ เปิดให้ประชาชนที่สนใจเก็บไว้เป็นที่ระลึกได้ตั้งแต่วันที่ 9 ธ.ค.2567 เป็นต้นไป
กรมธนารักษ์จัดสร้างเหรียญที่ระลึกครุฑมิ่งมงคล เนื่องในโอกาสครบ 91 ปี กรมธนารักษ์ ประเภทเหรียญทองแดง (ลงยาสี) ขนาดเส้นผ่าศูนย์กลาง 3.2 เซนติเมตร จำนวน 5 สี ได้แก่ สีขาว สีเขียว สีเหลือง สีน้ำเงิน และสีฟ้า พร้อมกล่องผ้าไหมเทียมสีเงิน จำหน่ายเหรียญละ 500 บาท และเหรียญชุด 5 เหรียญ (สีละ 1 เหรียญ) พร้อมกล่องหนังเทียมสีเขียวเข้ม (ชนิด 5 หลุม) จำหน่ายชุดละ 2,500 บาท
ด้านหน้าเหรียญ ประกอบด้วย
ครุฑ แสดงถึง ฤทธิ์ อำนาจ บารมี และความเป็นอมตะ เป็นที่ศรัทธาของผู้รับราชการและประชาชนทั่วไป
นาค แสดงถึง ความยิ่งใหญ่ ความมีเสน่ห์ และโชคลาภ เชื่อว่าผู้ใดบูชาจะมีโชค มีลาภ ร่ำรวย เพิ่มเสน่ห์ในการเจรจากับบุคคลอื่นและธุรกิจ
ครุฑกับนาค จึงเป็นสิ่งที่อยู่คู่กัน เพื่อแสดงถึงความอุดมสมบูรณ์ การเจริญเติบโต รุ่งเรืองในทุก ๆ ด้าน บูชาเพื่อเป็นสิริมงคลของตนเองและครอบครัว
ทั้งนี้ เหรียญที่ระลึกครุฑมิ่งมงคลได้ผ่านพิธีอธิฐานจิตจาก 4 เกจิอาจารย์ดัง ได้แก่ พระราชพัฒนากร (เจ้าคุณสมชาย) วัดปริวาส กทม. พระปฐมวราจารย์ (หลวงพ่ออวยพร) วัดดอนยายหอม นครปฐม พระครูวิทูรสุนทรกิจ (ชาญณรงค์) วัดเลา กทม. และพระครูปลัดปราโมทย์ ปมุทิโต วัดมะกอก กทม. เริ่มจำหน่ายตั้งแต่วันที่ 9 ธันวาคม 2567 เป็นต้นไป ณ ร้านค้าสวัสดิการกรมธนารักษ์ อาคารกรมธนารักษ์ ถนนพระรามที่ 6 แขวงพญาไท เขตพญาไท กรุงเทพฯ สำนักงานธนารักษ์พื้นที่ทั่วประเทศ พิพิธภัณฑ์ธนารักษ์ จังหวัดเชียงใหม่ พิพิธภัณฑ์ธนารักษ์ จังหวัดขอนแก่น และพิพิธภัณฑ์ธนารักษ์ จังหวัดสงขลา สามารถติดต่อสอบถามรายละเอียดเพิ่มเติมได้ที่ กองบริหารทรัพยากรบุคคล กรมธนารักษ์ โทร 02 298 6639 หรือ Call Center กรมธนารักษ์ 02 059 4999

ที่มา : https://www.thaigov.go.th/news/contents/details/91000