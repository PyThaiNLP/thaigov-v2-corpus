รัฐบาลไทย-ข่าวทำเนียบรัฐบาล-“ศุภมาส” นำทีมผู้บริหาร บุคลากร อว. นิสิตนักศึกษา ปลูกต้นไม้ 72,000 ต้น เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 ก.ค. 2567


วันพุธที่ 4 ธันวาคม 2567
“ศุภมาส” นำทีมผู้บริหาร บุคลากร อว. นิสิตนักศึกษา ปลูกต้นไม้ 72,000 ต้น เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 ก.ค. 2567
เมื่อวันที่ 4 ธ.ค. 67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดกิจกรรมโครงการปลูกต้นไม้ จำนวน 72,0000 ต้น เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา
เมื่อวันที่ 4 ธันวาคม นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดกิจกรรมโครงการปลูกต้นไม้ จำนวน 72,0000 ต้น เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวง อว. (ส่วนกลาง) โดยมี ศ.ดร.ศุภชัย ปทุมนากุล ปลัดกระทรวง อว. นางสาวสุณีย์ เลิศเพียรธรรม หัวหน้าผู้ตรวจราชการกระทรวง อว. รักษาการในตำแหน่งรองปลัดกระทรวง อว. นายวันนี นนท์ศิริ ผู้ตรวจราชการกระทรวง อว. ผู้บริหารหน่วยงานในสังกัดกระทรวง อว. ข้าราชการ พนักงาน เจ้าหน้าที่ นิสิตนักศึกษา และประชาชนทั่วไป เข้าร่วม ณ เทคโนธานี ต.คลองห้า อ.คลองหลวง จ.ปทุมธานี
นางสาวศุภมาส กล่าวว่า ในปี พ.ศ. 2567 นับเป็นปีมหามงคล ที่ปวงชนชาวไทยทุกคน จะได้พร้อมใจกันแสดงความจงรักภักดี สำนึกในพระมหากรุณาธิคุณ ที่พระองค์ทรงเป็นดั่งแสงนำใจของคนไทยทั้งชาติ พระองค์ทรงสืบสานแนวพระราชดำริ ด้านการบริหารจัดการทรัพยากรธรรมชาติและสิ่งแวดล้อมของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ได้พระราชทานไว้ เพื่อให้ราษฎรอยู่ดีกินดี แก้ไขปัญหาความเสื่อมโทรมของทรัพยากรธรรมชาติและสิ่งแวดล้อม ครอบคลุมทั้งด้านดิน น้ำ ป่า ซึ่งการจัดงานในครั้งนี้ เป็นการรวมหน่วยงานในสังกัดและกำกับของกระทรวง อว. รวมถึงสถาบันอุดมศึกษาทั่วประเทศ พร้อมใจกันปลูกต้นไม้ในปีมหามงคลดังกล่าว เพื่อเป็นการอนุรักษ์สิ่งแวดล้อมและทรัพยากรธรรมชาติ ตระหนักในการรักษาสิ่งแวดล้อม รักการปลูกต้นไม้และรักธรรมชาติ อีกทั้งเป็นการร่วมแสดงความจงรักภักดี และน้อมสำนึกในพระมหากรุณาธิคุณ และเพื่อถวายเป็นพระราชกุศลสืบสานพระราชปณิธานของพระบาทสมเด็จพระเจ้าอยู่หัวต่อไป  ด้าน ศ.ดร.ศุภชัย กล่าวว่า รัฐบาลได้ดำเนินการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขึ้น เพื่อเป็นการแสดงความจงรักภักดี และน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว กระทรวง อว. พร้อมด้วยหน่วยงานในสังกัดและกำกับ สถาบันอุดมศึกษาทั่วประเทศ จึงได้กำหนดจัดโครงการปลูกต้นไม้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวง อว. ขึ้น อันมีเป้าหมายการปลูกต้นไม้ จำนวน 72,000 ต้น โดยมีผู้บริหาร ข้าราชการ บุคลากร นิสิตนักศึกษาและประชาชนทั่วประเทศ ร่วมปลูกต้นไม้ในพื้นที่ของหน่วยงานราชการในสังกัดและกำกับของกระทรวง อว. และพื้นที่สาธารณะ โดยมีวัตถุประสงค์หลักในการจัดงานฯ เพื่อร่วมงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนพรรษา 6 รอบ 28 กรกฎาคม 2567 รวมทั้งเป็นการส่งเสริมให้ทุกภาคส่วนได้มีส่วนร่วมในการปลูกต้นไม้ถวายเป็นพระราชกุศล และมีส่วนร่วมในการสร้างความชุ่มชื้น เพิ่มออกซิเจนในอากาศ ลดสภาวะโลกร้อน รวมถึงช่วยแก้ปัญหาฝุ่น PM 2.5 อีกทั้งเป็นการปลูกจิตสำนึกให้ข้าราชการ ประชาชน อนุรักษ์สิ่งแวดล้อมและทรัพยากรธรรมชาติ ตระหนักในการรักษาสิ่งแวดล้อม รักการปลูกต้นไม้ และรักธรรมชาติ

ที่มา : https://www.thaigov.go.th/news/contents/details/91017