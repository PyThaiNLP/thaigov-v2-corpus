รัฐบาลไทย-ข่าวทำเนียบรัฐบาล-ดีอี มอบ NT ส่งทีมเฝ้าระวังระบบสื่อสาร “น้ำท่วมภาคใต้” พร้อมเร่งช่วยเหลือประชาชนอย่างทั่วถึง


วันอังคารที่ 3 ธันวาคม 2567
ดีอี มอบ NT ส่งทีมเฝ้าระวังระบบสื่อสาร “น้ำท่วมภาคใต้” พร้อมเร่งช่วยเหลือประชาชนอย่างทั่วถึง
ดีอี มอบ NT ส่งทีมเฝ้าระวังระบบสื่อสาร “น้ำท่วมภาคใต้” พร้อมเร่งช่วยเหลือประชาชนอย่างทั่วถึง
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวง ดีอี มีความห่วงใยประชาชนในพื้นที่ที่ประสบภัยจากสถานการณ์น้ำท่วมภาคใต้  โดยได้มอบหมายให้บริษัท โทรคมนาคมแห่งชาติ จำกัด (มหาชน) หรือ NT เร่งช่วยเหลือประชาชนเป็นการด่วน โดยให้จัดเจ้าหน้าที่เฝ้าระวังการให้บริการระบบสื่อสารโทรคมนาคมในพื้นที่ประสบอุทกภัยตลอด 24 ชม. เพื่อไม่ให้ส่งผลกระทบต่อการใช้บริการในสถานการณ์ฉุกเฉิน
พร้อมส่งมอบความช่วยเหลือแก่ประชาชน ผู้ใช้บริการและพนักงานที่อยู่ในพื้นที่จังหวัดสุราษฎร์ธานี นครศรีธรรมราช สงขลา ปัตตานี ยะลา นราธิวาส สตูล พัทลุง และตรัง อย่างทั่วถึง
ทั้งนี้ NT ได้จัดแนวทางให้ความช่วยเหลือในหลากหลายช่องทาง ประกอบด้วย จัดพื้นที่จอดรถภายในศูนย์บริการลูกค้า เพื่ออำนวยความสะดวกให้กับประชาชน พร้อมจัดส่งรถบรรทุกขนาดใหญ่ ร่วมกิจกรรมช่วยเหลือด้านต่าง ๆ รวมถึงจัดส่งน้ำดื่มเพื่อใช้ในการอุปโภคและบริโภค ผ่านทางองค์การบริหารส่วนจังหวัด (อบจ.) และเร่งดำเนินการจัดทำถุงยังชีพแจกจ่ายให้กับผู้ประสบภัย เพื่อบรรเทาความเดือดร้อน
สำหรับลูกค้าที่ใช้บริการ NT ได้ขยายเวลาชำระค่าบริการใน 2 กลุ่มบริการ ประกอบด้วย
1.บริการ NT Broadband และบริการโทรศัพท์ประจำที่ (Fixed Line) เปิดขยายเวลาชำระค่าบริการรอบบิลเดือนธันวาคม 2567 ออกไป 30 วัน
2.บริการ my by NT และ NT Mobile แบบเติมเงิน เปิดขยายเวลาใช้บริการเพิ่มจากปกติเป็นเวลา 15 วัน และแบบรายเดือน เปิดขยายเวลาชำระค่าบริการเพิ่มอีก 15 วัน และรับสิทธิยกเว้นการระงับบริการชั่วคราวในรอบบิลเดือนธันวาคม 2567
สอบถามรายละเอียดเพิ่มเติมการขยายระยะเวลาการให้บริการหรือการชำระค่าใช้บริการ ได้ที่ NT Contact Center โทร.1888

ที่มา : https://www.thaigov.go.th/news/contents/details/90970