รัฐบาลไทย-ข่าวทำเนียบรัฐบาล-​นายกรัฐมนตรีสั่งการทุกหน่วยงานบูรณาการการทำงานแก้ปัญหา PM 2.5 คาดปี 68 สถานการณ์ลดลงอย่างต่อเนื่อง


วันอังคารที่ 3 ธันวาคม 2567
03/12/2567
พิมพ์
​นายกรัฐมนตรีสั่งการทุกหน่วยงานบูรณาการการทำงานแก้ปัญหา PM 2.5 คาดปี 68 สถานการณ์ลดลงอย่างต่อเนื่อง
​นายกรัฐมนตรีสั่งการทุกหน่วยงานบูรณาการการทำงานแก้ปัญหา PM 2.5 คาดปี 68 สถานการณ์ลดลงอย่างต่อเนื่อง
วันนี้ (3 ธันวาคม 2567) เวลา 12.10 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่าปัญหาฝุ่น PM2.5 และหมอกควัน ได้มีการสั่งการให้ทุกหน่วยงานที่เกี่ยวข้องนำโดย นายประเสริฐ จันทรรวงทอง รองนายกรัฐมนตรี รัฐมนตรีว่าการกระทรวงดิจิทัลเพื่อเศรษฐกิจและสังคม  ร่วมหารือกับทางกระทรวงทรัพยากรธรรมชาติและสิ่งแวดล้อม กระทรวงการต่างประเทศ กระทรวงเกษตรและสหกรณ์ กระทรวงมหาดไทย กระทรวงคมนาคม กระทรวงพาณิชย์ กระทรวงอุตสาหกรรม และสำนักงานตำรวจแห่งชาติเร่งกำหนดมาตรการในการป้องกันมลพิษทางอากาศทั้งในส่วนของปัญหาจากการเผาในการเกษตร ควันและไอเสียของรถยนต์ และฝุ่นควันจากภาคอุตสาหกรรม เช่นมาตรการไม่รับซื้อผลผลิตทางการเกษตรเช่น อ้อย ข้าวโพด ในกรณีที่พิสูจน์ได้ว่ามีกระบวนการผลิตที่ใช้การเผา ตัวอย่างเช่น ในพื้นที่จังหวัดเชียงใหม่จะมีในจุดที่เป็น hotspot และพื้นที่เผาไหม้ลดลงจากปี 2566 คิดเป็นร้อยละ 50% ดังนั้น แนวโน้มของปี 2568 คาดว่าจะมีแนวโน้มไม่รุนแรงเมื่อเทียบกับปี 2566 ประกอบกับในส่วนของมาตรการที่ประสิทธิภาพเพิ่มมากขึ้น ได้แก่ ในเรื่องของการครอบคลุมเมืองป่าเกษตรหมอกควันข้ามแดน โดยกระทรวงการต่างประเทศ ได้มีมาตรการในการแก้ไขปัญหาหมอกควันข้ามแดนภายใต้ยุทธศาสตร์ฟ้าใส (Clear Sky Strategy) ที่ได้ร่วมกับประเทศเพื่อนบ้าน รวมถึงการมีนวัตกรรมอีกมากที่รัฐบาลจะสนับสนุนในเรื่องของการดักฝุ่นควันไม่ให้เกิดปัญหาควันมากยิ่งขึ้น และในส่วนของกรุงเทพมหานคร ได้มีการสั่งการให้ผู้ว่าราชการจังหวัดกรุงเทพ ร่วมมือกับทุกภาคส่วน ในการดำเนินการป้องกันปัญหาฝุ่น PM2.5 โดยจำนวนในการตรวจพบค่า PM2.5 ที่เกินมาตรฐานเมื่อเทียบกับปี 2566 นับว่ามีแนวโน้มการลดลงถึง 20% โดยคาดการณ์ว่าปัญหาของเรื่องฝุ่นควันในปีนี้ จะมีแนวการทางการจัดการได้ดียิ่งขึ้น

ที่มา : https://www.thaigov.go.th/news/contents/details/90958