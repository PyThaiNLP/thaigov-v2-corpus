รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมเพื่อทบทวนการเสนอร่างพระราชบัญญัติขจัดการเลือกปฏิบัติต่อบุคคล พ.ศ. ....  รับฟังความคิดเห็นภาคส่วนต่าง ๆ


วันพุธที่ 4 ธันวาคม 2567
04/12/2567
พิมพ์
รัฐมนตรีว่าการกระทรวงยุติธรรม ประชุมเพื่อทบทวนการเสนอร่างพระราชบัญญัติขจัดการเลือกปฏิบัติต่อบุคคล พ.ศ. ....  รับฟังความคิดเห็นภาคส่วนต่าง ๆ
รัฐมนตรีว่าการกระทรวงยุติธรรม ประชุมเพื่อทบทวนการเสนอร่างพระราชบัญญัติขจัดการเลือกปฏิบัติต่อบุคคล พ.ศ. ....  รับฟังความคิดเห็นภาคส่วนต่าง ๆ เพื่อให้กฎหมายเกิดประโยชน์ต่อประชาชนสูงสุด
วันพุธที่ ๔ ธันวาคม พ.ศ. ๒๕๖๗ เวลา ๑๐.๓๐ น. ณ ห้องประชุม ๑๐ - ๐๖ ชั้น ๑๐ อาคารกระทรวงยุติธรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมเพื่อทบทวนการเสนอร่างพระราชบัญญัติขจัดการเลือกปฏิบัติต่อบุคคล พ.ศ. .... โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ นายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ นายยอดฉัตร ตสาริกา ผู้อำนวยการกองกฎหมาย รักษาการในตำแหน่งที่ปรึกษาด้านกฎหมาย สำนักงานปลัดกระทรวงยุติธรรม พร้อมด้วยผู้แทนหน่วยงานที่เกี่ยวข้อง อาทิ นางสาวสุภัทรา นาคะผิว กรรมการสิทธิมนุษยชนแห่งชาติ สำนักงานคณะกรรมการกฤษฎีกา สำนักงานคณะกรรมการสิทธิมนุษยชนแห่งชาติ สำนักงานผู้ตรวจการแผ่นดิน ภาคประชาสังคม และกองกฎหมายเข้าร่วมฯ
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า รัฐบาลมีนโยบายในการขับเคลื่อนดำเนินการผลักดันให้มีการตรากฎหมายว่าด้วยขจัดการเลือกปฏิบัติต่อบุคคล เพื่อให้สอดคล้องกับพันธกรณีระหว่างและรัฐธรรมนูญแห่งราชอาณาจักรไทย เพื่อให้สิทธิของประชาชนได้รับความคุ้มครองและได้รับความช่วยเหลือจากรัฐอย่างเหมาะสมและครอบคลุมการกระทำอันเป็นการเลือกปฏิบัติต่อบุคคคลในทุกรูปแบบ และในทุกภาคส่วน และต้องยกเลิกกฎหมายที่เป็นภาระของประชาชน และมีกฎหมายที่คุ้มครองสิทธิประชาชนให้มากขึ้น
ทั้งนี้ ที่ประชุมได้รับทราบมติคณะรัฐมนตรีและสถานะร่างพระราชบัญญัติขจัดการเลือกปฏิบัติต่อบุคคล พ.ศ. .... (ฉบับประชาชน และสมาชิกสภาผู้แทนราษฎร) และสรุปผลการประชุมเพื่อทบทวนการเสนอร่างพระราชบัญญัติขจัดการเลือกปฏิบัติต่อบุคคล พ.ศ. .... เมื่อวันที่ ๑๐ กันยายน ๒๕๖๗ และที่ประชุมได้พิจารณาหลักการเหตุผลและความจำเป็นของร่างพระราชบัญญัติขจัดการเลือกปฏิบัติ พ.ศ. .... เพื่อเสนอร่างพระราชบัญญัติดังกล่าว เข้าสู่การพิจารณาของคณะรัฐมนตรีเพื่อให้ความเห็นชอบต่อไป

ที่มา : https://www.thaigov.go.th/news/contents/details/91047