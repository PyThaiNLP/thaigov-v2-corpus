รัฐบาลไทย-ข่าวทำเนียบรัฐบาล-บ่ายนี้ รัฐบาล เชิญชวนชมริ้วขบวนอัญเชิญพระเขี้ยวแก้วจากดอนเมือง มาประดิษฐาน มณฑลพิธีท้องสนามหลวง พร้อมเปิดสักการะ ระหว่างวันที่ 5 ธันวาคม 2567 ถึงวันที่ 14 กุมภาพันธ์ 2568


วันพุธที่ 4 ธันวาคม 2567
04/12/2567
พิมพ์
บ่ายนี้ รัฐบาล เชิญชวนชมริ้วขบวนอัญเชิญพระเขี้ยวแก้วจากดอนเมือง มาประดิษฐาน มณฑลพิธีท้องสนามหลวง พร้อมเปิดสักการะ ระหว่างวันที่ 5 ธันวาคม 2567 ถึงวันที่ 14 กุมภาพันธ์ 2568
บ่ายนี้ รัฐบาล เชิญชวนชมริ้วขบวนอัญเชิญพระเขี้ยวแก้วจากดอนเมือง มาประดิษฐาน มณฑลพิธีท้องสนามหลวง พร้อมเปิดสักการะ ระหว่างวันที่ 5 ธันวาคม 2567 ถึงวันที่ 14 กุมภาพันธ์ 2568
นายจิรายุ ห่วงทรัพย์ โฆษกประจำสำนักนายกรัฐมนตรี  เชิญชวนประชาชนร่วมชมริ้วขบวนอัญเชิญพระเขี้ยวแก้วในวันนี้ (พุธ 4 ธันวาคม 2567) โดยจะอัญเชิญพระเขี้ยวแก้วถึงสนามบิน บน. 6 ดอนเมือง ในเวลาประมาณ 13.00 น. จากนั้นในเวลาประมาณ 17.00 น. นางสาวแพทองธาร ชินวัตร นายกรัฐมนตรีจะเป็นประธานพิธีอัญเชิญพระเขี้ยวแก้วขึ้นประดิษฐาน ณ มณฑป มณฑลพิธีท้องสนามหลวง
โดยการอัญเชิญพระบรมสารีริกธาตุ (พระเขี้ยวแก้ว) มาประดิษฐานในไทยเป็นการชั่วคราว ในระหว่างวันที่ 5 ธันวาคม 2567 ไปจนถึงวันที่ 14 กุมภาพันธ์ 2568 รวม 73 วัน ถือเป็นกิจกรรมที่สำคัญและเป็นสิริมงคลยิ่ง ซึ่งรัฐบาลได้จัดขึ้นเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเนื่องในโอกาสครบรอบ 50 ปี การสถาปนาความสัมพันธ์ทางการทูตไทย-จีน ในปี 2568
ทั้งนี้รัฐบาลได้จัดให้มีริ้วขบวนอัญเชิญพระเขี้ยวแก้ว จากท่าอากาศยานทหาร 2 กองบิน 6 โดยขบวนรถจะเคลื่อนผ่านทางยกระดับดอนเมือง ผ่านเส้นทางเยาวราช ถนนหลานหลวง และเข้าสู่ถนนราชดำเนินไปยังลานพลับพลามหาเจษฎาบดินทร์ และไปยังมณฑลพิธีท้องสนามหลวง จำนวน 24 ขบวน โดยผู้เข้าร่วมเดินริ้วขบวนประกอบด้วย ผู้แทนจากหน่วยงานของไทย - จีน องค์กรเครือข่าย 5 ศาสนา และกลุ่มชาติพันธุ์กว่า 2,700 คน ทั้งนี้ ประชาชนสามารถรับชมผ่านการถ่ายทอดสดทาง สถานีโทรทัศน์แห่งประเทศไทยกรมประชาสัมพันธ์  ช่อง NBT2hd
นายจิรายุกล่าวต่อไปว่า นอกจากนี้ส่วนที่บริเวณมณฑลพิธีท้องสนามหลวง ยังได้จัดให้มีนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จำนวน 5 โซน ประกอบด้วย โซนที่ 1 “ดับขันธปรินิพพาน มกุฎพันธนเจดียสถาน” โซนที่ 2 “พุทธะบารมีพระสรีระธาตุ” โซนที่ 3 “พระเขี้ยวแก้ว” โซนที่ 4 “ใต้ร่มเศวตฉัตร ทศมรัช พระวชิรเกล้าเจ้าอยู่หัว” และโซนที่ 5 “ความสัมพันธ์ ไทย-จีน”
ทั้งนี้“พระบรมสารีริกธาตุ (พระเขี้ยวแก้ว) จะเปิดให้ประชาชนเข้าร่วมสักการะ ณ มณฑลพิธีท้องสนามหลวง ระหว่างวันพฤหัสบดี ที่ 5 ธันวาคม 2567 ไปจนถึงวันศุกร์ที่ 14 กุมภาพันธ์ 2568 ตั้งแต่เวลา 07.00-20.00 น. ทั้งนี้รัฐบาลได้จัดเตรียม รถเมล์ ขสมก. และเรือ รับ-ส่ง ขณะที่ เจ้าหน้าที่ได้จัดเตรียมดอกไม้สักการะและโปสการ์ด พร้อมบทสวดบูชาพระบรมสารีริกธาตุ (พระเขี้ยวแก้ว) ให้ประชาชน โดยประชาชนไม่ต้องนำมาเอง และจะอัญเชิญกลับในวันที่ 15 กุมภาพันธ์ 2568” นายจิรายุ กล่าว

ที่มา : https://www.thaigov.go.th/news/contents/details/91009