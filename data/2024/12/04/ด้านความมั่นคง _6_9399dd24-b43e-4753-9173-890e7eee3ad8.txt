รัฐบาลไทย-ข่าวทำเนียบรัฐบาล-พิธีสวนสนามและถวายสัตย์ปฏิญาณตนของทหารรักษาพระองค์ เนื่องในโอกาสพระราชพิธีมหามงคล เฉลิมพระชนมพรรษา ๖ รอบ ๒๘ กรกฎาคม ๒๕๖๗


วันพุธที่ 4 ธันวาคม 2567
พิธีสวนสนามและถวายสัตย์ปฏิญาณตนของทหารรักษาพระองค์ เนื่องในโอกาสพระราชพิธีมหามงคล เฉลิมพระชนมพรรษา ๖ รอบ ๒๘ กรกฎาคม ๒๕๖๗
วันอังคารที่ ๓ ธันวาคม ๒๕๖๗ พระบาทสมเด็จพระเจ้าอยู่หัว เสด็จพระราชดำเนินไปในการพิธีสวนสนาม และถวายสัตย์ปฏิญาณตนของทหารรักษาพระองค์ เนื่องในโอกาสพระราชพิธีมหามงคล เฉลิมพระชนมพรรษา ๖ รอบ ๒๘ กรกฎาคม ๒๕๖๗
โดยมีผู้เข้าร่วมพิธี ประกอบด้วย พระบรมวงศานุวงศ์ คณะองคมนตรี นายกรัฐมนตรี คณะรัฐมนตรี คณะนายทหารชั้นผู้ใหญ่ เอกอัครราชทูต และผู้ช่วยทูตทหารทุกประเทศ เข้าร่วมงาน ณ พระลานพระราชวังดุสิต
โดยก่อนจะเริ่มพิธีสวนสนามฯ ได้มีการจัดการแสดงก่อนเวลาในชุด “นักรบไทย เทิดไท้องค์ราชัน ชัยมงคล ๗๒ พรรษา” ชุดที่ ๑ นักรบไทย โดยกองทัพบก การแสดงไหว้ครูมวยไทย และแม่ไม้มวยไทย โดยนักเรียนนายสิบทหารบก จำนวน ๑๘๒ คน ชุดที่ ๒ เทิดไท้องค์ราชัน โดยกองทัพเรือ การแสดงอาวุธประกอบดนตรี (Fancy Drill) พร้อมแปรแถวประกอบเพลงมาร์ชนาวี โดยนักเรียนจ่าทหารเรือ ๑๐๓ จำนวน ๑๐๓ นาย ชุดที่ ๓ ชัยมงคล โดยกองทัพอากาศ การต่อสู้แบบนักรบไทยผสมผสานกับเครื่องดนตรีที่ใช้ในการศึกโบราณประกอบกับเครื่องดนตรีสมัยใหม่ โดยนักเรียนจ่าทหารอากาศ จำนวน ๑๐๐ นาย และดุริยางค์ทหารอากาศ จำนวน ๔๐ นาย รวม ๑๔๐ นาย
ในการนี้ พลเอกหญิง สมเด็จพระนางเจ้าสุทิดา พัชรสุธาพิมลลักษณ พระบรมราชินี ทรงนำการสวนสนามของทหารมหาดเล็กราชวัลลภรักษาพระองค์และทหารรักษาพระองค์สามเหล่าทัพ ในตำแหน่ง “องค์ผู้บังคับกองผสม” พร้อมด้วย พลเอกหญิง สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงม้านำขบวนกองพันทหารม้ารักษาพระองค์ ในตำแหน่ง “องค์ผู้บังคับกองพันทหารม้ารักษาพระองค์” โดยมีการจัดกำลังพลสวนสนามจากหน่วยต่าง ๆ ประกอบด้วย กรมทหารมหาดเล็กราชวัลลภรักษาพระองค์ กองบัญชาการทหารมหาดเล็ก ราชวัลลภรักษาพระองค์ หน่วยบัญชาการถวายความปลอดภัยรักษาพระองค์, กรมนักเรียนนายร้อยรักษาพระองค์ โรงเรียนนายร้อยพระจุลจอมเกล้า, กรมนักเรียนนายเรือรักษาพระองค์ โรงเรียนนายเรือ, กรมนักเรียนนายเรืออากาศรักษาพระองค์ โรงเรียนนายเรืออากาศนวมินทกษัตริยาธิราช, กองพันทหารราบที่ ๑ กรมทหารราบที่ ๓๑ รักษาพระองค์, กองพันทหารอากาศโยธิน ๓ กรมทหารอากาศโยธินรักษาพระองค์ หน่วยบัญชาการอากาศโยธิน, กองพันทหารม้าที่ ๒๕ กรมทหารม้าที่ ๔ รักษาพระองค์, กองพันทหารราบที่ ๒ กรมทหารราบที่ ๒๑ รักษาพระองค์, กองพันทหารปืนใหญ่ที่ ๒๑ กรมทหารปืนใหญ่ที่ ๒ รักษาพระองค์, กองพันทหารราบที่ ๑ รักษาพระองค์ กรมทหารราบที่ ๑ กองพลนาวิกโยธิน หน่วยบัญชาการนาวิกโยธิน และกองพันทหารม้ารักษาพระองค์
ในโอกาสนี้ พระบาทสมเด็จพระเจ้าอยู่หัว พระราชทานพระบรมราโชวาท ความว่า “ข้าพเจ้ามีความชื่นชมอย่างยิ่ง ที่ได้มาร่วมในพิธีสวนสนามและถวายสัตย์ปฏิญาณตนของทหารรักษาพระองค์ ในวันนี้ ขอขอบใจในไมตรีจิต และคำปฏิญาณสัญญาจากใจจริงของทุกคน ขอสนองน้ำใจไมตรีนั้น ด้วยความจริงใจเช่นเดียวกัน ความพร้อมเพรียงเป็นสง่า ที่ท่านทั้งหลายได้แสดงให้เห็นนี้ เป็นนิมิตหมายอันดียิ่งว่าทหารทุกหมู่เหล่า จะพร้อมเพรียงกันปฏิบัติหน้าที่ในการป้องกันรักษาความมั่นคงปลอดภัยของประเทศ เพื่อความวัฒนาผาสุกของประชาชน จึงขอให้ทุกท่านร่วมแรงร่วมใจกันและร่วมกับทุกคนทุกฝ่ายในบ้านเมือง ใช้ความรู้ ความสามารถ และสติปัญญา ปฏิบัติภารกิจน้อยใหญ่ อย่างมีเอกภาพ ให้สำเร็จผลประโยชน์แก่ประเทศชาติและประชาชนพร้อมทุกส่วน ก็จะเป็นการรักษาคำปฏิญาณที่ให้ไว้ได้อย่างเยี่ยงแท้ อันจะนำมาซึ่งความดีความเจริญ ทั้งของตนเองและชาติบ้านเมืองอย่างยั่งยืน ขออานุภาพแห่งคุณพระศรีรัตนตรัย และสิ่งศักดิ์สิทธิ์ พร้อมทั้งอำนาจแห่งความจงรักภักดีอันมั่นคงต่อประเทศชาติ จงดลบันดาลให้ทุกท่าน มีความสุขความเจริญ และความสำเร็จในหน้าที่ทุกประการ”
การปฏิญาณตนในครั้งนี้ นับเป็นครั้งประวัติศาสตร์ของเหล่าทหารรักษาพระองค์ ที่พร้อมใจกันกระทำพิธีสวนสนาม และถวายสัตย์ปฏิญาณตนเพื่อถวายความจงรักภักดีต่อหน้าพระพักตร์พระบาทสมเด็จพระเจ้าอยู่หัว อันเป็นการแสดงให้ประชาชนชาวไทยประจักษ์ว่า ทหารรักษาพระองค์จะปฏิบัติหน้าที่ ดำรงไว้ซึ่งพระบรมเดชานุภาพ และถวายพระเกียรติยศสูงสุดแด่พระมหากษัตริย์ไว้ด้วยชีวิต

ที่มา : https://www.thaigov.go.th/news/contents/details/90993