รัฐบาลไทย-ข่าวทำเนียบรัฐบาล-​“ดีพร้อม” ร่วมผลักดันซอฟต์พาวเวอร์ ตามนโยบาย "รมว.เอกนัฏ" เร่งสร้างอัตลักษณ์ไทย นำผู้ประกอบการไทยสู่สากล


วันเสาร์ที่ 30 พฤศจิกายน 2567
30/11/2567
พิมพ์
​“ดีพร้อม” ร่วมผลักดันซอฟต์พาวเวอร์ ตามนโยบาย "รมว.เอกนัฏ" เร่งสร้างอัตลักษณ์ไทย นำผู้ประกอบการไทยสู่สากล
​“ดีพร้อม” ร่วมผลักดันซอฟต์พาวเวอร์ ตามนโยบาย "รมว.เอกนัฏ" เร่งสร้างอัตลักษณ์ไทย นำผู้ประกอบการไทยสู่สากล
กรุงเทพฯ 29 พฤศจิกายน 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม ได้มอบหมายให้ นางดวงดาว ขาวเจริญ รองอธิบดีกรมส่งเสริมอุตสาหกรรม เข้าร่วมประชุมคณะกรรมการพัฒนาซอฟต์พาวเวอร์แห่งชาติ 2/2567 (ครั้งที่ 9) พร้อมด้วย คณะกรรมการจากภาคส่วนต่าง ๆ โดยมี นายแพทย์สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานกรรมการพัฒนาซอฟต์พาวเวอร์แห่งชาติ เป็นประธานการประชุม และนายพันศักดิ์ วิญญรัตน์ เป็นที่ปรึกษาและกรรมการในคณะกรรมการยุทธศาสตร์ซอฟต์พาวเวอร์แห่งชาติ ณ วิเทศสโมสร กระทรวงการต่างประเทศ
การประชุมในครั้งนี้ ได้มีการแจ้งเพื่อทราบถึงความคืบหน้าในการขับเคลื่อนอุตสาหกรรมในแต่ละด้าน ได้แก่ ด้านแฟชั่น ด้านภาพยนตร์ สารคดี และแอนิเมชัน ด้านหนังสือ ด้านสาขาศิลปะการแสดง รวมไปถึงความคืบหน้าการออกแบบโลโก้ซีเกมส์ โดยดีพร้อมได้มีแนวทางการสร้างและส่งเสริมซอฟต์พาวเวอร์ภายใต้แผนยุทธศาสตร์การพัฒนาซอฟต์พาวเวอร์สาขาอาหารและแฟชั่น อันประกอบด้วย 5 เสาหลัก คือ 1) ศึกษาและพัฒนาทรัพยากร และทุนทางวัฒนธรรม อย่างสร้างสรรค์ 2) พัฒนาบุคลากรเพื่อขับเคลื่อน Soft Power ไทย 3) พัฒนาธุรกิจ เพื่อยกระดับขีดความสามารถ ของ Soft Power ไทย 4) ส่งเสริม Soft Power ไทย สู่ระดับสากล 5) สนับสนุนปัจจัยเอื้อ ในการส่งเสริม Soft Power ไทย
ทั้งนี้ ที่ประชุมได้ร่วมกันพิจารณาประเด็นต่าง ๆ เพิ่มเติม ประกอบไปด้วย การขอรับการสนับสนุนงบประมาณสำหรับการจัดงานมหาสงกรานต์ พ.ศ. 2568 และการของบกลางเพื่อดำเนินโครงการในปีงบประมาณ 2568 ของอุตสาหกรรมซอฟต์พาวเวอร์ด้านต่างๆ ได้แก่ ด้านเฟสติวัล ด้านหนังสือ ด้านเกม ด้านการออกแบบ และได้มีแนวทางความร่วมมือระหว่างอุตสาหกรรมศิลปะและภาพยนตร์ ละคร และซีรีส์ ในการดำเนินการสนับสนุนงานศิลปะไทยมุ่งสู่สายตาคนทั่วโลกผ่านภาพยนตร์ รวมไปถึงการนำเสนอโครงการ Archive & Digital Platform สำหรับสาขาศิลปะการแสดงอีกด้วย

ที่มา : https://www.thaigov.go.th/news/contents/details/90852