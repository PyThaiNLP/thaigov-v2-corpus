รัฐบาลไทย-ข่าวทำเนียบรัฐบาล-มท.อิ่ม ลงพื้นที่แม่แจ่ม แจกสมุดทำกิน ช่วยประชาชนแก้ปัญหาสิทธิที่อยู่อาศัยในเขตป่า


วันเสาร์ที่ 30 พฤศจิกายน 2567
30/11/2567
พิมพ์
มท.อิ่ม ลงพื้นที่แม่แจ่ม แจกสมุดทำกิน ช่วยประชาชนแก้ปัญหาสิทธิที่อยู่อาศัยในเขตป่า
มท.อิ่ม ลงพื้นที่แม่แจ่ม แจกสมุดทำกิน ช่วยประชาชนแก้ปัญหาสิทธิที่อยู่อาศัยในเขตป่า สำหรับพื้นที่ป่าสงวนแห่งชาติแม่แจ่ม ตำบลท่าผา อำเภอแม่แจ่ม จังหวัดเชียงใหม่
วันที่ 30 พฤศจิกายน 2567 นางสาวธีรรัตฟน์ สำเร็จวาณิชย์ รัฐมนตรีว่าการกระทรวงมหาดไทย ลงพื้นที่อำเภอแม่แจ่ม จังหวัดเชียงใหม่ เพื่อเป็นประธานในพิธีมอบ "สมุดประจำตัวผู้ได้รับการคัดเลือกให้ทำกินในชุมชน" สำหรับพื้นที่ป่าสงวนแห่งชาติแม่แจ่ม ตำบลท่าผา อำเภอแม่แจ่ม
การมอบสมุดประจำตัวในครั้งนี้ มีประชาชนได้รับการคัดเลือก 610 ราย รวม 955 แปลง ครอบคลุมพื้นที่ทั้งหมด 3,627 ไร่ 1 งาน 49 ตารางวา โดยมี นายเชษฐา โมสิกรัตน์ รองปลัดกระทรวงมหาดไทย นายทศพล เผื่อนอุดม รองผู้ว่าราชการจังหวัดเชียงใหม่ หัวหน้าส่วนราชการจังหวัดเชียงใหม่ หัวหน้าส่วนราชการอำเภอแม่แจ่ม ผู้นำท้องที่อำเภอแม่แจ่ม ผู้นำท้องถิ่นอำเภอแม่แจ่ม และประชาชนให้การต้อนรับอย่างอบอุ่น แก้ปัญหาเรื้อรังเรื่องสิทธิในพื้นที่ป่า จังหวัดเชียงใหม่มีลักษณะพื้นที่ส่วนใหญ่เป็นภูเขาสูงและที่ราบเชิงเขา โดยพื้นที่ราว 70% อยู่ภายใต้กฎหมายป่าไม้ รวมถึงป่าสงวนแห่งชาติและเขตรักษาพันธุ์สัตว์ป่า ทำให้ชุมชนกว่า 872 หมู่บ้าน มีปัญหาทับซ้อนในเขตป่าสงวนแห่งชาติ ขาดความมั่นคงในสิทธิการอยู่อาศัยและทำกิน ส่งผลต่อคุณภาพชีวิตและสร้างความเหลื่อมล้ำทางเศรษฐกิจและสังคม
นางสาวธีรรัตน์ กล่าวว่า “รัฐบาลมีนโยบายชัดเจนในการจัดสรรที่ดินทำกินให้ประชาชน โดยเฉพาะในพื้นที่ป่า เพื่อแก้ไขปัญหาที่ต้นเหตุและสร้างความมั่นคงในสิทธิที่อยู่อาศัยและทำกิน นโยบายนี้ไม่เพียงช่วยพัฒนาคุณภาพชีวิตประชาชน แต่ยังเป็นรากฐานสำคัญสำหรับการพัฒนาเศรษฐกิจ สังคม และสิ่งแวดล้อมของจังหวัดเชียงใหม่ในระยะยาว”
การลงพื้นที่ครั้งนี้ได้สะท้อนถึงความพยายามของรัฐบาลในการแก้ไขปัญหาความเหลื่อมล้ำที่ยั่งยืน และสร้างโอกาสในการพัฒนาชีวิตของประชาชนในพื้นที่ห่างไกลอย่างแท้จริง นอกจากนี้ยังได้พบปะผู้นำท้องที่ ผู้นำท้องถิ่น และประชาชนในพื้นที่อำเภอแม่แจ่ม และได้เยี่ยมชม OTOP ของอำเภอแม่แจ่มอีกด้วย

ที่มา : https://www.thaigov.go.th/news/contents/details/90848