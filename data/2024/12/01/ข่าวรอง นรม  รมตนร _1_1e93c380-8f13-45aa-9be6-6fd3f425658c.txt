รัฐบาลไทย-ข่าวทำเนียบรัฐบาล-‘จิราพร’ สั่งถอดบทเรียนสื่อสารภาวะวิกฤต จากเหนือสู่ใต้ ตั้งศูนย์ JIC หนุนภารกิจ ศปช. เร่งสื่อสารช่วยเหลือน้ำท่วมภาคใต้


วันอาทิตย์ที่ 1 ธันวาคม 2567
01/12/2567
พิมพ์
‘จิราพร’ สั่งถอดบทเรียนสื่อสารภาวะวิกฤต จากเหนือสู่ใต้ ตั้งศูนย์ JIC หนุนภารกิจ ศปช. เร่งสื่อสารช่วยเหลือน้ำท่วมภาคใต้
‘จิราพร’ สั่งถอดบทเรียนสื่อสารภาวะวิกฤต จากเหนือสู่ใต้ ตั้งศูนย์ JIC หนุนภารกิจ ศปช. เร่งสื่อสารช่วยเหลือน้ำท่วมภาคใต้
นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า ได้มอบหมายให้กรมประชาสัมพันธ์ สนับสนุนการทำงานของศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ตั้งแต่เหตุการณ์อุทกภัยในพื้นที่ภาคเหนือ จนถึงขณะนี้มีเหตุการณ์อุทกภัยเกิดขึ้นในหลายพื้นที่จังหวัดภาคใต้ โดยใช้กลไก ศูนย์ข้อมูลข่าวสารร่วม (Joint Information Center : JIC) ซึ่งเป็นกลไกการสื่อสารในภาวะวิกฤตที่ได้วางระบบการทำงานร่วมกับหน่วยงานที่เกี่ยวข้อง
นางสาว จิราพร เปิดเผยว่า ในการประชุมของ ศปช. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมในฐานะ ผอ.ศปช. ได้มอบหมายให้ผู้ว่าราชการจังหวัด 4 จังหวัดภาคใต้ตอนล่างเข้าร่วมประชุมเพื่อติดตามสถานการณ์และแจ้งขอรับการสนับสนุนความช่วยเหลือ เพื่อให้ทุกหน่วยงานสามารถจัดส่งความช่วยเหลือได้ตรงตามความต้องการของประชาชนในพื้นที่
"นอกจากนี้ได้มอบหมายให้ สำนักประชาสัมพันธ์เขต 6 (สงขลา) ซึ่งเป็นหน่วยของกรมประชาสัมพันธ์ในระดับพื้นที่ ทำงานร่วมกับ ศอ.บต. ซึ่งเป็นแกนกลางในการบริหารสถานการณ์ มีบทบาทคล้าย ศปช.ส่วนหน้า ซึ่งมีการทำงานร่วมกันอย่างเป็นระบบ เพื่อให้ข้อมูลข่าวสารทั้งการแจ้งเตือนประชาชน และการสร้างความเข้าใจในการบริหารจัดการสถาการณ์ ตลอดจนความช่วยเหลือที่จะเข้าไปถึงพื้นที่ต่าง ๆ ได้อย่างตรงจุด โดยให้มีการถอดบทเรียนการสื่อสารในภาวะวิกฤตจากกรณีอุทกภัยในภาคเหนือ เพื่อนำมาปรับแผนการทำงานรองรับการสื่อสารสถานการณ์อุทกภัยในภาคใต้ในครั้งนี้ด้วย" นางสาว จิราพร กล่าว
สำหรับกลไก JIC ของกรมประชาสัมพันธ์ เป็นการวางกลไกการสื่อสารร่วมกันระหว่างหน่วยงานของกรมประชาสัมพันธ์ในส่วนกลาง ส่วนภูมิภาค ตลอดจนประชาสัมพันธ์จังหวัดทุกจังหวัด ที่มีการประมวลข้อมูลจากหน่วยงานที่รับผิดชอบโดยตรง เพื่อให้ได้ข้อมูลที่ถูกต้อง เชื่อถือได้ สำหรับประชาชนในพื้นที่ภาคใต้ที่กำลังเผชิญผลกระทบในขณะนี้สามารถติดตามสถานการณ์ได้ในช่องทางต่าง ๆ ดังนี้
1. สถานีโทรทัศน์ : NBT2HD เปิดช่วงพิเศษ “ช่วยเหลือน้ำท่วมภาคใต้” ในช่วงข่าวภาคหลักเป็นประจำทุกวัน รวมทั้งในรายการ Better Future เวลา 10.00 - 11.00 น. ทุกวัน และรายการ NBT มีคำตอบ เวลา 15.00-16.00 น. ทุกวันจันทร์-ศุกร์
2. สถานีโทรทัศน์ NBT11 (NBT South) จัดรายการพิเศษ“เกาะติดน้ำท่วมภาคใต้” ผ่านทาง NBT.South  โดยดำเนินการร่วมกัน 3 สถานี NBT.สุราษฎร์ธานี  สงขลา  และยะลา  ออกอากาศ ในวันจันทร์ – ศุกร์ เวลา 11.00 -12.00 น. และวันเสาร์ – อาทิตย์ ออกอากาศเวลา 10.00 – 12.00 น .
3. สื่อวิทยุ 7 สถานีในพื้นที่ 5 จังหวัด (สงขลา ปัตตานี ยะลา  สตูล นราธิวาส  เบตง และสุไหงโก-ลก) ปรับผังรายการรายงานสถานการณ์น้ำท่วม  การประสานความช่วยเหลือ และการแจ้งข้อมูลข่าวสารจากภาครัฐให้ประชาชนรับทราบ
4. ช่องทาง Online สามารถติดตามทาง X และ Facebook:  NBT CONNEXT  NBT2HD กรมประชาสัมพันธ์ Facebook: สำนักประชาสัมพันธ์เขต 6  และ Facebook : สำนักงานประชาสัมพันธ์จังหวัดทุกจังหวัดในพื้นที่ที่ได้รับผลกระทบ
นอกจากนี้กรมประชาสัมพันธ์ได้ร่วมมือกับทางศอ.บต.เปิดรายการพิเศษ “1880 ศอ.บต.ร่วมด้วยช่วยน้ำท่วม”ในรูปแบบวิทยุ Pool  ผ่านทางสวท.9 สถานี  และวิทยุชุมชน ศอ.บต.เครือข่าย 5 จังหวัด 8 สถานี จะเริ่มออกอากาศในวันที่ 2 ธ.ค.67 ทุกวัน เวลา 09.00 – 10.00 น.
“กรมประชาสัมพันธ์จะทำหน้าที่เป็นศูนย์กลางในการรวบรวมข้อมูลข่าวสาร สถานการณ์อุทกภัยในภาคใต้ เพื่อสื่อสารกับประชาชนในช่องทางต่าง ๆ นำไปสู่การดูแลช่วยเหลือจากภาครัฐได้อย่างทันท่วงที ทั้งนี้ พี่น้องประชาชนผู้ประสบภัย สามารถประสานมายังช่องทางต่าง ๆ ที่กรมประชาสัมพันธ์ดำเนินการ หรือโทรสายด่วน 1111 ศูนย์รับเรื่องราวร้องทุกข์ ทำเนียบรัฐบาล สายด่วน 1784 กรมป้องกันและบรรเทาสาธารณภัย สายด่วน 1567 ศูนย์ดำรงธรรม กระทรวงมหาดไทย สายด่วน 1586 ทางหลวง และทุกช่องทางของหน่วยงานภาครัฐ ซึ่งทางรัฐบาลโดย นายกรัฐมนตรี แพทองธารเตรียมพร้อมในการให้ความช่วยเหลือประชาชนอย่างเต็มที่“ นางสาวจิราพร กล่าว

ที่มา : https://www.thaigov.go.th/news/contents/details/90866