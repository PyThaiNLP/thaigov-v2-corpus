รัฐบาลไทย-ข่าวทำเนียบรัฐบาล-“ศศิกานต์” ย้ำท่องเที่ยวเชียงใหม่ฟื้น นทท.คึกคัก  คาดปี 67  ท่องเที่ยวเติบโตร้อยละ 7 สร้างรายได้กว่า 43,000 ล้านบาท 


วันอาทิตย์ที่ 1 ธันวาคม 2567
01/12/2567
พิมพ์
“ศศิกานต์” ย้ำท่องเที่ยวเชียงใหม่ฟื้น นทท.คึกคัก  คาดปี 67  ท่องเที่ยวเติบโตร้อยละ 7 สร้างรายได้กว่า 43,000 ล้านบาท
“ศศิกานต์” ย้ำท่องเที่ยวเชียงใหม่ฟื้น นทท.คึกคัก  คาดปี 67  ท่องเที่ยวเติบโตร้อยละ 7 สร้างรายได้กว่า 43,000 ล้านบาท
วันที่ 1 ธันวาคม 2567 นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เผยสถานการณ์การท่องเที่ยวจังหวัดเชียงใหม่กลับมาคึกคัก ตามสถานที่ท่องเที่ยวสำคัญต่าง ๆ นักท่องเที่ยวเริ่มหนาแน่น เดินชิวรับบรรยากาศต้อนรับลมหนาว  จากแผนฟื้นฟูการท่องเที่ยวภายหลังสถานการณ์อุทกภัย รัฐบาลเดินหน้ากระตุ้นการท่องเที่ยวภูมิภาคภาคเหนือ ส่งเสริมการตลาดด้วยบิ๊กอีเวนต์อย่างต่อเนื่องตั้งแต่ปลายปีถึงต้นปีหน้า เพื่อกระตุ้นการเดินทางช่วงไฮซีซั่น ส่งผลให้การท่องเที่ยวในจังหวัดเชียงใหม่ส่งสัญญาณบวก พร้อมต้อนรับและส่งมอบความสุขแก่นักท่องเที่ยวในช่วงปลายปีนี้
นางสาวศศิกานต์ กล่าวว่า พื้นที่ภาคเหนือ ถือเป็นจุดหมายปลายทางยอดนิยมของนักท่องเที่ยวช่วงปลายปี  การท่องเที่ยวแห่งประเทศไทย (ททท.) พร้อมส่งมอบความสุขให้นักท่องเที่ยวผ่านโครงการ Chiang Mai Festival City จัดเต็มบิ๊กอีเวนต์ในพื้นที่เชียงใหม่ เพื่อสร้างความเชื่อมั่นให้แก่นักท่องเที่ยวทั้งชาวไทยและต่างชาติ ทั้งนี้ ภายหลังสถานการณ์อุทกภัย การท่องเที่ยวฟื้นตัวแล้ว โดยในช่วงเทศกาลลอยกระทงที่ผ่านมา ยอดจองห้องพักเต็มในโรงแรมหลายแห่ง และมีเที่ยวบินตรงจากต่างประเทศเข้าสู่สนามบินเชียงใหม่เพิ่มขึ้น
รัฐบาลเดินหน้าสร้างบรรยากาศการท่องเที่ยวให้คึกคัก ดึงดูดนักท่องเที่ยวให้เดินทางมาท่องเที่ยวจังหวัดเชียงใหม่และพื้นที่ใกล้เคียงในภูมิภาคภาคเหนือในช่วงไฮซีซั่นต่อเนื่องไปจนถึงช่วงต้นปี 2568
เชิญชวนนักท่องเที่ยวมาเที่ยวรับลมหนาวในช่วงเดือนปลายเดือนพฤศจิกายน – ธันวาคม 2567 ได้แก่ งาน Amazing Chiang Mai Meat & Camp 2024 วันที่ 5 -8 ธันวาคม 2567 อีเวนต์สำหรับผู้ชื่นชอบ Camping และรับประทานเนื้อ เช็กอินถ่ายภาพในบรรยากาศธรรมชาติสไตล์ชาวแคมป์, งาน “ฟู้ด เฟสติเว่อร์” วันที่ 11 – 15 ธันวาคม 2567 เทศกาลอาหารสุดยิ่งใหญ่ในจังหวัดเชียงใหม่ รวบรวมอาหารถิ่นจาก 5 ภูมิภาคและร้านอาหารชื่อดังจากทั่วประเทศกว่า 70 ร้าน และการแสดงดนตรีจากศิลปินชื่อดังและศิลปินในท้องถิ่น และ ร่วมส่งท้ายปีเก่าต้อนรับปีใหม่กับงาน Amazing Chiang Mai Countdown 2025 วันที่ 21- 31 ธันวาคม 2567 ณ อุทยานหลวงราชพฤกษ์ กิจกรรมเฉลิมฉลองเทศกาลปีใหม่ ประดับตกแต่งไฟ การแสดงโดรน การฉาย Illumination & 3D Mapping พร้อมพลุสุดอลังการ
“คาดว่า ในปี 2567 ภูมิภาคภาคเหนือจะมีจำนวนผู้เยี่ยมเยือนชาวไทย 22.3 ล้านคน-ครั้ง สร้างรายได้ทางการท่องเที่ยว 138,537 ล้านบาท ขณะที่จังหวัดเชียงใหม่จะมีผู้เยี่ยมเยือนชาวไทย 8.6 ล้านคน-ครั้ง สร้างรายได้ทางการท่องเที่ยวกว่า 43,000 ล้านบาท เติบโตร้อยละ 7” นางสาวศศิกานต์ ระบุ

ที่มา : https://www.thaigov.go.th/news/contents/details/90861