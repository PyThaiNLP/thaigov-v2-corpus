รัฐบาลไทย-ข่าวทำเนียบรัฐบาล-นายกฯ สั่ง บิ๊กอ้วน พร้อม รมต.ศปช. เข้ารายงานสถานการณ์ภาคใต้  พร้อมสั่งเตรียมแผนระยะสองฟื้นฟูทุกมิติทั้งคมนาคมและการเกษตรทันที ขอยึดหลักแม่สายโมเดล ที่เร่งแก้ปัญหารวดเร็ว


วันอาทิตย์ที่ 1 ธันวาคม 2567
01/12/2567
พิมพ์
นายกฯ สั่ง บิ๊กอ้วน พร้อม รมต.ศปช. เข้ารายงานสถานการณ์ภาคใต้  พร้อมสั่งเตรียมแผนระยะสองฟื้นฟูทุกมิติทั้งคมนาคมและการเกษตรทันที ขอยึดหลักแม่สายโมเดล ที่เร่งแก้ปัญหารวดเร็ว
นายกฯ สั่ง บิ๊กอ้วน พร้อม รมต.ศปช. เข้ารายงานสถานการณ์ภาคใต้  พร้อมสั่งเตรียมแผนระยะสองฟื้นฟูทุกมิติทั้งคมนาคมและการเกษตรทันที ขอยึดหลักแม่สายโมเดล ที่เร่งแก้ปัญหารวดเร็ว
วันนี้ (1 ธันวาคม 2567)นายจิรายุ ห่วงทรัพย์ ที่ปรึกษาของนายกรัฐมนตรีเปิดเผยว่า ในระหว่างการลงพื้นที่ติดตามการฟื้นฟู อำเภอแม่สายจังหวัดเชียงราย นายกรัฐมนตรีได้สั่งการให้ ศปช. สรุปสถานการณ์อุทกภัยในภาคใต้ตามโมเดลของเชียงใหม่เชียงรายที่เคยประสบอุทกภัยมาเมื่อสองเดือนก่อนโดยให้สรุปข้อมูลอย่างน้อยสองช่วง เช้าและบ่าย เพื่อจะได้ให้ส่วนราชการต่างๆสนับสนุนในจุดที่ยังต้องเข้าแก้ไขเพิ่มเติม
ส่วนเช้าวันนี้นายภูมิธรรม  เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะ ผอ.ศปช พร้อมด้วยพลเอกณัฐพล นาคพาณิชย์ รัฐมนตรีช่วยว่าการกระทรวงกลาโหม และนางสาวธีรรัตน์ สำเร็จวานิชย์ รัฐมนตรีช่วยว่าการกระทรวงมหาดไทย นางมนพร เจริญศรี รัฐมนตรีช่วยว่าการกระทรวงคมนาคม พร้อมส่วนราชการที่เกี่ยวข้อง ได้เข้ารายงานสถานการณ์ระหว่างนายกรัฐมนตรีลงพื้นที่อำเภอแม่สาย จังหวัดเชียงราย ซึ่ง ผอ.ศปช ได้ระบุว่าได้สั่งการให้ดำเนินการ ตั้งแต่วันศุกร์ที่ผ่านมา คือการแก้ไขปัญหาเฉพาะหน้าในบ้านเรือนประชาชนที่อยู่ห่างไกลและไม่สามารถสัญจรไปมาได้ รวมทั้งสนับสนุนอาหารและน้ำดื่มกระจายไปยังพื้นที่ต่างๆ ส่วนแผนระยะสองจะเป็นการกำหนดแนวทางให้ความช่วยเหลือฟื้นฟูทั้งทางด้านที่อยู่อาศัยและพืชผลทางการเกษตร
โดยทุกภาคส่วนราชการได้ดำเนินการลงพื้นที่ตั้งศูนย์อำนวยการในระดับจังหวัดมาตั้งแต่วันศุกร์ที่ผ่านมาโดยเฉพาะกระทรวงกลาโหมได้จัดส่งกำลังของกองทัพทุกภาคในส่วนหน้าจังหวัดภาคใต้เข้าช่วยเหลือพี่น้องประชาชนซึ่งต่อจากนี้ไปหลังน้ำลดจะเป็นการฟื้นฟูสาธารณูปโภคและกำหนดการเยียวยาทั้งเรื่องของพี่น้องประชาชนและพืชผลทางการเกษตรที่ได้รับความเสียหาย
ขณะที่ พล.ท.ไพศาล หนูสังข์ แม่ทัพภาคที่ 4 และผู้อำนวยรักษาความมั่นคงภายในภาค 4 ในฐานะผู้อำนวยการจิตอาสาพระราชทานภาค 4 รายงาน ศปช.ว่า ศูนย์อำนวยการป้องกันภัยฝ่ายพลเรือน เทศบาลนครยะลา ซึ่งปรับเป็นศูนย์ช่วยเหลือผู้ประสบอุทกภัยเทศบาลนครยะลา ซึ่งประเมินว่ามีพื้นที่อำเภอเมืองยะลากว่าร้อยละ 70 ที่ประสบอุทกภัยครั้งรุนแรงที่สุดในรอบกว่า 30 ปีโดยทุกภาคส่วนได้เร่งดำเนินการ เข้าให้ความช่วยเหลือพี่น้องประชาชนให้ทั่วถึง
“พีระพันธุ์” สั่ง ปตท. ระดมน้ำมัน-ก๊าซเข้าพื้นที่ภาคใต้ป้องกันขาดแคลน
พร้อมกำชับ กฟผ.ตรวจสอบการผลิตและส่งไฟฟ้าในพื้นที่น้ำท่วม
ขณะที่นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน รายงานว่า
ได้ประสานงานให้ ปตท. ซึ่งรับผิดชอบงานในส่วนนี้เข้าไปประสานงานกับส่วนราชการในพื้นที่ ล่าสุดเช้าวันนี้ได้รับรายงานว่าเริ่มขนส่งน้ำมันและก๊าซไปได้แล้ว สำหรับในเรื่องไฟฟ้า ได้กำชับการไฟฟ้าฝ่ายผลิตแห่งประเทศไทย (กฟผ.) เข้าแก้ไข และส่งไฟฟ้าไปยังพื้นที่ต่างๆ แล้ว

ที่มา : https://www.thaigov.go.th/news/contents/details/90857