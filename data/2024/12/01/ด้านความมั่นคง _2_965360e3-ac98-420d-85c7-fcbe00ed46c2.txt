รัฐบาลไทย-ข่าวทำเนียบรัฐบาล-โฆษกมหาดไทย เชิญชวนทุกภาคส่วนร่วมงาน “วันดำรงราชานุภาพ” 1 ธ.ค. 67 น้อมรำลึกพระกรุณาคุณ สมเด็จพระเจ้าบรมวงศ์เธอ กรมพระยาดำรงราชานุภาพ องค์ปฐมเสนาบดีกระทรวงมหาดไทย


วันเสาร์ที่ 30 พฤศจิกายน 2567
30/11/2567
พิมพ์
โฆษกมหาดไทย เชิญชวนทุกภาคส่วนร่วมงาน “วันดำรงราชานุภาพ” 1 ธ.ค. 67 น้อมรำลึกพระกรุณาคุณ สมเด็จพระเจ้าบรมวงศ์เธอ กรมพระยาดำรงราชานุภาพ องค์ปฐมเสนาบดีกระทรวงมหาดไทย
โฆษกมหาดไทย เชิญชวนทุกภาคส่วนร่วมงาน “วันดำรงราชานุภาพ” 1 ธ.ค. 67 น้อมรำลึกพระกรุณาคุณ สมเด็จพระเจ้าบรมวงศ์เธอ กรมพระยาดำรงราชานุภาพ องค์ปฐมเสนาบดีกระทรวงมหาดไทย
วันนี้ (30 พ.ย. 67) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า ในวันที่ 1 ธ.ค. เป็นวันคล้ายวันสิ้นพระชนม์ สมเด็จพระเจ้าบรมวงศ์เธอ กรมพระยาดำรงราชานุภาพ องค์ปฐมเสนาบดีกระทรวงมหาดไทย ซึ่งคณะรัฐมนตรีได้มีมติเมื่อวันที่ 27 พ.ย. 2544 กำหนดให้วันที่ 1 ธ.ค. ของทุกปีเป็น “วันดำรงราชานุภาพ” เพื่อน้อมรำลึกถึงกรุณาคุณของพระองค์ที่ได้ทรงบำเพ็ญประโยชน์ต่อประเทศชาตินานัปการ โดยเฉพาะอย่างยิ่งทรงวางรากฐานอันมั่นคงในด้านการปกครอง และวางระเบียบบริหารราชการกระทรวงมหาดไทย และพระปณิธาน “บำบัดทุกข์ บำรุงสุข” ซึ่งชาวมหาดไทยได้ยึดถือปฏิบัติตลอดมา
สำหรับในปี 2567 นี้ กระทรวงมหาดไทยได้กำหนดจัดงานวันดำรงราชานุภาพ ในวันอาทิตย์ที่ 1 ธ.ค. 67 ซึ่งตั้งแต่เวลา 05.15 น. เป็นต้นไป จะมีพิธีวางพวงมาลาถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาดำรงราชานุภาพ ของกระทรวง กรม รัฐวิสาหกิจ และภาคส่วนต่าง ๆ จากนั้นในเวลา 07.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย จะเป็นประธานพิธีวางพวงมาลาถวายสักการะ และกล่าวคำสดุดี บริเวณพิธีหน้าศาลาว่าการกระทรวงมหาดไทย ถ.อัษฎางค์ เวลา 08.00 น. จะเป็นพิธีสงฆ์ และในเวลา 09.00 น. จะเป็นพิธีมอบรางวัลและประกาศเกียรติคุณแก่ผู้ได้รับรางวัลนายอำเภอแหวนเพชร ปลัดอำเภอแหวนทองคำ โดยมี นายอนุทิน เป็นประธาน ณ ห้องประชุมราชสีห์ ศาลาว่าการกระทรวงมหาดไทย
น.ส.ไตรศุลี กล่าวว่า ขอเชิญชวนทุกภาคส่วนได้ร่วมงานวันดำรงราชานุภาพ ณ กระทรวงมหาดไทย ในวันอาทิตย์ที่ 1 ธ.ค. 67 ตั้งแต่เวลา 05.15 น. เป็นต้นไป อย่างไรก็ตาม เนื่องด้วยในวันดังกล่าว จะมีการจัดกิจกรรมวิ่งผ่าเมือง Amazing Thailand Marathon Bangkok 2024 ซึ่งมีเส้นทางการวิ่งผ่านถนนบำรุงเมือง (ด้านข้างกระทรวงมหาดไทย) ดังนั้น เพื่อความสะดวกในการเดินทาง สามารถใช้บริการขนส่งสาธารณะ หรือหากนำรถยนต์มาร่วมพิธี ใช้ช่องทางเข้า-ออก ประตูด้านถนนราชบพิธ เท่านั้น สอบถามรายละเอียดเพิ่มเติมได้ที่ กองกลาง สำนักงานปลัดกระทรวงมหาดไทย โทร. 0-2221-0823

ที่มา : https://www.thaigov.go.th/news/contents/details/90849