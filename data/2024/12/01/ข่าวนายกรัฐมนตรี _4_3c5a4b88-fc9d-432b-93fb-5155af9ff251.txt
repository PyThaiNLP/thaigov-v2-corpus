รัฐบาลไทย-ข่าวทำเนียบรัฐบาล-​นายกฯ แพทองธาร สั่งติดตามสถานการณ์อย่างใกล้ชิด พร้อมให้รายงานความคืบหน้าทันที   ย้ำไทยไม่สนับสนุนความรุนแรง ไม่ว่าในกรณีใดก็ตาม


วันอาทิตย์ที่ 1 ธันวาคม 2567
​นายกฯ แพทองธาร สั่งติดตามสถานการณ์อย่างใกล้ชิด พร้อมให้รายงานความคืบหน้าทันที   ย้ำไทยไม่สนับสนุนความรุนแรง ไม่ว่าในกรณีใดก็ตาม
​นายกฯ แพทองธาร สั่งติดตามสถานการณ์อย่างใกล้ชิด พร้อมให้รายงานความคืบหน้าทันที   ย้ำไทยไม่สนับสนุนความรุนแรง ไม่ว่าในกรณีใดก็ตาม
วันนี้ (1 ธ.ค. 2567) นางสาวแพทองธาร ชินวัตร นายกรัฐมนตรี พร้อมด้วยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม และนายมาริษ เสงี่ยมพงษ์ รัฐมนตรีว่าการกระทรวงการต่างประเทศ สัมภาษณ์กรณีเรือประมงไทยถูกยิงเมื่อช่วงเช้ามืดวันที่ 30 พ.ย. 2567 ว่า ได้รับรายงานล่าสุดมีผู้บาดเจ็บ 2 ราย เสียชีวิต 1 รายและถูกจับตัวอยู่ตอนนี้ 4 ราย โดยมี 30 กว่าคน เป็นคนไทย 4 ราย ทั้งนี้  ยังไม่ได้ข้อสรุปว่า สาเหตุ คือการรุกล้ำหรือไม่  ขอย้ำว่า ไม่สนับสนุนความรุนแรง ไม่ว่าในกรณีใดก็ตาม และจะยืนยันเรื่องนี้ไปทั่วโลกอยู่แล้วว่า รัฐบาลไทยไม่สนับสนุนความรุนแรงและขอให้รอสรุปสาเหตุ  ซึ่งได้มีการติดต่อกันอยู่แล้วตลอดเวลา  และรัฐมนตรีว่าการกระทรวงการต่างประเทศ จะรายงานเมื่อมีความคืบหน้าทันที
รองนายกรัฐมนตรีและรัฐมนตรีว่าการกระทรวงกลาโหมกล่าวว่า ได้รับรายงานว่า คณะกรรมการชายแดนส่วนท้องถิ่นไทย-เมียนมา (TBC)  ได้ทำหนังสือทักท้วงในเรื่องการใช้ความรุนแรงแล้ว และขอให้ไต่สวนเรื่องนี้ให้ชัดเจน และขอให้นำเรือของไทย และคนไทยที่ถูกจับตัวไว้กลับมา พยายามเจรจาทั้งสองฝ่าย โดยรัฐมนตรีว่าการกระทรวงการต่างประเทศประสานงาน
รัฐมนตรีว่าการกระทรวงการต่างประเทศ แจ้งว่า ได้มีหนังสือแสดงความกังวลในเรื่องนี้ด้วย และวันจันทร์นี้ (2 ธันวาคม 2567) จะได้เชิญเอกอัครราชทูตสาธารณรัฐแห่งสหภาพเมียนมาประจำประเทศไทยมาที่กระทรวงการต่างประเทศเพื่อย้ำขอให้มีการตรวจสอบเรื่องที่เกิดขึ้น และปล่อยตัวคนไทย 4 คนให้เร็วที่สุด
รัฐมนตรีว่าการกระทรวงการต่างประเทศกล่าวถึงการช่วยเหลือตัวประกันภัย ว่า มีการคุยกับ ออท. คือต้องการให้ผิดชอบ ซึ่งต้องอาศัยการพูดคุยกันเพราะเรื่องการรุกล้ำก็มีขั้นตอน ส่วนเรื่องการช่วยเหลือตัวประกัน ต้องพูดคุยแน่นอนและพูดคุยไปตั้งแต่เมื่อวานกับทางเมียนมา และพรุ่งนี้ก็จะยืนยันที่จะช่วยคนไทย 4 คน ดำเนินการอยู่ตลอดเวลาทั้งในส่วนของชายแดนและของกระทรวงการต่างประเทศ ทำงานร่วมกันอย่างจริงจังตลอด ซึ่งตอนนี้ตัวประกันทั้ง 4 คนปลอดภัย มีสัญญาณบวกแน่นอน เพราะความสัมพันธ์ระหว่างไทยกับเมียนมามีสัมพันธ์ที่ดี ต้องคุยกันหลายด้าน
นายกรัฐมนตรีกล่าวสรุปว่า การพูดคุยของการต่างประเทศมีระเบียบขั้นตอน (protocol) มากๆ การพูดคุยจึงยังพูดไม่ได้ สัญญาไม่ได้ ถ้าทั้ง 2 ประเทศยังไม่พูดคุยกัน จึงต้องพูดคุยก่อน และถ้าคืบหน้าเมื่อไหร่ให้รายงานทันที

ที่มา : https://www.thaigov.go.th/news/contents/details/90870