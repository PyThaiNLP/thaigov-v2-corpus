รัฐบาลไทย-ข่าวทำเนียบรัฐบาล-”รมช.อิทธิ“ ลงนราธิวาส มอบหญ้าอาหารสัตว์พระราชทานช่วยน้ำท่วมภาคใต้ สั่งเร่งสำรวจความเสียหายเพื่อช่วยเหลือและฟื้นฟู


วันเสาร์ที่ 30 พฤศจิกายน 2567
”รมช.อิทธิ“ ลงนราธิวาส มอบหญ้าอาหารสัตว์พระราชทานช่วยน้ำท่วมภาคใต้ สั่งเร่งสำรวจความเสียหายเพื่อช่วยเหลือและฟื้นฟู
”รมช.อิทธิ“ ลงนราธิวาส มอบหญ้าอาหารสัตว์พระราชทานช่วยน้ำท่วมภาคใต้ สั่งเร่งสำรวจความเสียหายเพื่อช่วยเหลือและฟื้นฟู
วันนี้ (30 พ.ย.67) นายอิทธิ ศิริลัทธยากร รัฐมนตรีช่วยกระทรวงเกษตรและสหกรณ์ ลงพื้นที่จังหวัดนราธิวาส เพื่อเยี่ยมเยียนและให้กำลังใจประชาชนและเกษตรกรที่ประสบอุทกภัย โดยได้มอบอาหารปรุงสุกโดยครัวปศุสัตว์ 400 ชุดแก่ประชาชนในตำบลโฆษิต อำเภอตากใบ จังหวัดนราธิวาส จากนั้นมอบเสบียงอาหารสัตว์พระราชทาน (หญ้าแห้ง) 300 ฟ่อน (9,000 กิโลกรัม) เพื่อบรรเทาความเดือดร้อนเบื้องต้นแก่เกษตรกรผู้เลี้ยงปศุสัตว์ โดยได้สั่งการให้กรมปศุสัตว์ สำรวจความเสียหายที่เกิดขึ้นจากอุทกภัยดังกล่าว ในการให้ความช่วยเหลือเยียวยาตามระเบียบกระทรวงการคลังว่าด้วยเงินทดรองราชการ ช่วยเหลือประสบภัยพิบัติกรณีฉุกเฉิน พ.ศ. 2562 ตลอดจนวางแผนฟื้นฟูภายหลังน้ำลด เพื่อที่เกษตรกรจะสามารถกลับมาประกอบอาชีพและมีรายได้ตามปกติโดยเร็ว
ล่าสุด ได้รับรายงานจากศูนย์อำนวยการป้องกันและแก้ไขปัญหาภัยพิบัติด้านปศุสัตว์ว่า มีพื้นที่ได้รับผลกระทบจากอุทกภัย 9 จังหวัดได้แก่ ชุมพร นครศรีธรรมราช พัทลุง นราธิวาส ปัตตานี ยะลา สงขลา  สตูล และ ตรัง จำนวน 71 อำเภอ 425 ตำบล 2,235 หมู่บ้าน เกษตรกร 117,400 ราย มีสัตว์ในพื้นที่น้ำท่วม 5,753,340  ตัวแบ่งเป็น โค 215,925 ตัว กระบือ 8,453 ตัว สุกร 75,164 ตัว แพะ/แกะ 135,775 ตัว และสัตว์ปีก 5,318,023 ตัว ส่วนแปลงหญ้าเลี้ยงสัตว์ที่ได้รับผลกระทบ 6,017.50
ทั้งนี้ กรมปศุสัตว์ได้ระดมช่วยเหลือเฉพาะหน้า ดังนี้ 1. แจกเสบียงพืชอาหารสัตว์ 134,240 กิโลกรัม 2. อพยพสัตว์ 207,793 ตัว 3. สนับสนุนชุดส่งเสริมสุขภาพสัตว์ (แร่ธาตุ/ยาปฏิชีวนะ/วิตามิน) 268 ชุด 4. รักษาสัตว์ 701   ตัว 5. ถุงยังชีพสัตว์ 158   ถุง
ทั้งนี้ เกษตรกรผู้ประสบอุทกภัยสามารถติดต่อขอรับการสนับสนุนเสบียงอาหารสัตว์ได้ที่สำนักงานปศุสัตว์จังหวัด สำนักงานปศุสัตว์อำเภอ ศูนย์วิจัยและพัฒนาอาหารสัตว์ในพื้นที่ หรือติดต่อกลุ่มโครงการพิเศษและป้องกันภัยพิบัติด้านปศุสัตว์ กองส่งเสริมและพัฒนาปศุสัตว์ โทร. 0 2653 4444 ต่อ 3315

ที่มา : https://www.thaigov.go.th/news/contents/details/90847