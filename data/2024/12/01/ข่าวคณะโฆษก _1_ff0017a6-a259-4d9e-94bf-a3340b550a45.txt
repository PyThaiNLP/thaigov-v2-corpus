รัฐบาลไทย-ข่าวทำเนียบรัฐบาล-“รองโฆษกรัฐบาล”ลั่น เราจะผ่านวิกฤติน้ำท่วมไปด้วยกัน เผย “ภูมิธรรม”เกาะติดสถานการณ์น้ำท่วมภาคใต้เป็นรายชั่วโมง พร้อมเร่งแก้ปัญหาความเดือดร้อนให้ ปชช.เร็วที่สุด


วันอาทิตย์ที่ 1 ธันวาคม 2567
01/12/2567
พิมพ์
“รองโฆษกรัฐบาล”ลั่น เราจะผ่านวิกฤติน้ำท่วมไปด้วยกัน เผย “ภูมิธรรม”เกาะติดสถานการณ์น้ำท่วมภาคใต้เป็นรายชั่วโมง พร้อมเร่งแก้ปัญหาความเดือดร้อนให้ ปชช.เร็วที่สุด
“รองโฆษกรัฐบาล”ลั่น เราจะผ่านวิกฤติน้ำท่วมไปด้วยกัน เผย “ภูมิธรรม”เกาะติดสถานการณ์น้ำท่วมภาคใต้เป็นรายชั่วโมง พร้อมเร่งแก้ปัญหาความเดือดร้อนให้ ปชช.เร็วที่สุด
วันที่ 1 ธันวาคม 2567 น.ส.ศศิกานต์​ วัฒนะจันทร์ รองโฆษกรัฐบาลกล่าวถึงความคืบหน้าในการให้ความช่วยเหลือประชาชนที่ประสบอุทกภัยในจังหวัดพื้นที่ภาคใต้ของรัฐบาลว่า นายภูมิธรรม เวชยชัย รองนายกรัฐมนตรี และ รัฐมนตรีว่าการกระทรวงกลาโหม ได้สั่งระดมความช่วยเหลือพี่น้องภาคใต้ โดยเฉพาะใน 8 จังหวัด ยะลา ปัตตานี สงขลา นราธิวาส นครศรีธรรมราช พัทลุง สตูล ตรัง อย่างเต็มกำลัง พร้อมทั้งสั่งการให้เกาะติดสถานการณ์เป็นรายชั่วโมง ทั้งนี้ พบว่าชาวบ้านมีความต้องการเรือท้องแบน เจ็ตสกี รถยกสูง และอาหารแห้ง ซึ่งได้สั่งการให้กระทรวงกลาโหม กรมเจ้าท่า จัดหา รถยกสูง เรือรูปแบบต่าง ๆ พร้อมเจ็ทสกี เข้าพื้นที่เพื่อเคลื่อนย้ายพี่น้อง ไปยังจุดที่ปลอดภัย
น.ส.ศศิกานต์ กล่าวต่อว่า นายภูมิธรรมยังได้สั่งให้ติดตั้งเครื่องสูบน้ำ เครื่องผลักดันน้ำ เพื่อเร่งระบายน้ำ และนำถุงยังชีพ และอาหารแห้งเข้าแจกจ่ายแล้ว รวมถึงให้การไฟฟ้าส่วนภูมิภาคงดการระบายน้ำของเขื่อนบางลางตั้งแต่วันที่ 27 พ.ย. ที่ผ่านมา เพื่อลดผลกระทบในพื้นที่ท้ายน้ำ ในส่วนของถนนหนทาง นายภูมิธรรมได้ให้กระทรวงคมนาคมสำรวจความเสียหาย และแก้ไขให้สามารถสัญจรได้อย่างปลอดภัย รวมทั้งตรวจสอบเส้นทางรถไฟที่อาจได้รับผลกระทบจากดินถล่ม ขณะที่ด้านสาธารณสุข ได้สั่งป้องกันโรงพยาบาลเพื่อไม่ให้เกิดผลกระทบต่อผู้ป่วย และกลุ่มเปราะบาง ในการเดินทางไปโรงพยาบาล เพื่อให้ได้รับการรักษาอย่างต่อเนื่อง
“มติ ครม.เมื่อวันที่ 29 พ.ย.ที่ผ่านมา คณะรัฐมนตรีได้มีมติให้ระดมกำลังช่วยเหลือผู้ประสบอุทกภัยภาคใต้อย่างเต็มกำลังความสามารถ พร้อมทั้งให้กรมบัญชีกลางได้อนุมัติขยายวงเงินทดรองราชการให้กับ 6 จังหวัดที่ได้ประกาศเป็นพื้นที่ประสบภัยพิบัติกรณีฉุกเฉิน เพิ่มเติมแล้วจังหวัดละ 50 ล้านบาท จาก 20 ล้านบาท รวมเป็น 70 ล้านบาท ซึ่งเป็นงบประมาณในอำนาจผู้ว่าราชการจังหวัดสำหรับใช้ในการช่วยเหลือพี่น้อง เพื่อให้ความช่วยเหลือถึงมือพ่อแม่พี่น้องได้อย่างรวดเร็วที่สุด ท้ายนี้ เราจะผ่านวิกฤตินี้ไปด้วยกัน”น.ส.ศศิกานต์ กล่าว

ที่มา : https://www.thaigov.go.th/news/contents/details/90855