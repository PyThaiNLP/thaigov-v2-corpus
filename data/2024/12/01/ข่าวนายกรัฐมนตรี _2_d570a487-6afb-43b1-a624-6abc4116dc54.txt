รัฐบาลไทย-ข่าวทำเนียบรัฐบาล-นายกฯ ย้ำไม่ละเลยชาวใต้ สั่งการทุกหน่วยงานเร่งช่วยเหลือทันทีตั้งแต่เกิดเหตุ ระบุเป็นนายกฯ ของคนไทย พร้อมลงทุกพื้นที่ทั่วประเทศ


วันอาทิตย์ที่ 1 ธันวาคม 2567
01/12/2567
พิมพ์
นายกฯ ย้ำไม่ละเลยชาวใต้ สั่งการทุกหน่วยงานเร่งช่วยเหลือทันทีตั้งแต่เกิดเหตุ ระบุเป็นนายกฯ ของคนไทย พร้อมลงทุกพื้นที่ทั่วประเทศ
นายกฯ ย้ำไม่ละเลยชาวใต้ สั่งการทุกหน่วยงานเร่งช่วยเหลือทันทีตั้งแต่เกิดเหตุ ระบุเป็นนายกฯ ของคนไทย พร้อมลงทุกพื้นที่ทั่วประเทศ
วันนี้ (1 ธันวาคม 2567) เวลา 11.36 ณ ด่านศุลกากรแม่สาย ตำบลแม่สาย อำเภอแม่สาย จังหวัดเชียงราย นางสาวแพทองธาร ชินวัตร นายกรัฐมนตรีให้สัมภาษณ์ถึงสถานการณ์น้ำท่วมในพื้นที่จังหวัดชายแดนภาคใต้ ว่า ตั้งแต่เกิดเหตุได้มอบหมายรองนายกฯ และรัฐมนตรีลงพื้นที่ และจากการลงพื้นที่วันนี้ได้พูดคุยกับธนาคารต่างๆ ถึงมาตรการช่วยเหลือภายหลังอุทกภัยในพื้นที่จังหวัดเชียงราย โดยจะนำมาตรการดังกล่าวไปใช้ช่วยเหลือในพื้นที่จังหวัดภาคใต้ด้วย
“ตนเองจะลงพื้นที่หรือไม่นั้นต้องดูสถานการณ์ก่อน เพราะเจ้าหน้าที่ที่จะต้องมาต้อนรับอยู่ในพื้นที่น้ำท่วม หากลงไป ต้องมีขั้นตอนการต้อนรับ ทั้งนี้ หากสถานการณ์เรียบร้อยสามารถไปได้ก็จะลงพื้นที่ภาคใต้ทันที” นายกฯ กล่าว
ผู้สื่อข่าวถามว่า จะชี้แจงกระแสดราม่าทางโซเชียลอย่างไรว่าไม่ได้ละเลยพี่น้องภาคใต้ นายกฯ กล่าวว่า “ ตั้งแต่วันเกิดเหตุการณ์น้ำท่วมภาคใต้ ได้มอบหมายนายอนุทิน ชาญวีรกูล  นายภูมิธรรม เวชยชัย โดยมีการประสานทั้งหมดตั้งแต่กลางคืน ทั้งทางไลน์ และโทรศัพท์คุยกัน ทำทุกอย่าง“
นายกรัฐมนตรี กล่าวถึงการประชุมคณะรัฐมนตรีอย่างเป็นทางการนอกสถานที่ (ครม.สัญจร) ว่า ได้วางแผนล่วงหน้าเป็นเดือนเพื่อมาฟื้นฟูพื้นที่ภาคเหนือ ให้รู้ว่ารับนักท่องเที่ยว เป็นการสร้างความเชื่อมั่นในพื้นที่ท่องเที่ยว ซึ่งจำเป็นต้องมา ส่วนภาคใต้มีรัฐมนตรีและรองนายกฯ ลงพื้นที่ให้ความช่วยเหลือ ไม่ได้หมายความว่า จังหวัดนี้ไม่ไป แปลว่าไม่สนใจ แต่ละคนมีหน้าที่รับผิดชอบมากมาย จึงต้องแบ่งงานกันทำ
“ยืนยัน ไม่ละเลยเมื่อเกิดเหตุเราต้องไป มีคนไป มีหน่วยงานเครื่องมือไป สำหรับเหตุการณ์น้ำท่วมในภาคใต้ ขอพูดว่ารัฐบาลขยับได้เร็ว ความช่วยเหลือไปถึงเร็วมาก ขอให้เปิดใจในเรื่องนี้  ไม่ใช่จะต้องมีดราม่า ทุกคนไม่ว่าจะอยู่ภาคไหนเป็นคนไทย วันนี้เป็นนายกฯของคนไทยทั้งประเทศ ต้องรักษาคำสัญญานั้น“ นายกฯ ย้ำ
นายกรัฐมนตรียังตอบคำถามผู้สื่อข่าวถึงการจะลงพื้นที่สัปดาห์หน้าเลยหรือไม่นั้นว่า ต้องดูความเหมาะสม ตนเองอยากไปทุกจังหวัด ถ้าทำได้ไปแน่นอน แต่ความช่วยเหลือไปถึงโดยเร็วที่สุด เพราะการช่วยเหลือเป็นสิ่งสำคัญที่สุด

ที่มา : https://www.thaigov.go.th/news/contents/details/90864