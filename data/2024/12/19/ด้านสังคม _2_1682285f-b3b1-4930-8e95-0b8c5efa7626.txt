รัฐบาลไทย-ข่าวทำเนียบรัฐบาล-“สมศักดิ์” ปล่อยขบวนคาราวาน “รถเพื่อนใจ สู้ภัยน้ำท่วม” ดูแลจิตใจพี่น้อง ปชช.ภาคใต้ เชิงรุก


วันพฤหัสบดีที่ 19 ธันวาคม 2567
“สมศักดิ์” ปล่อยขบวนคาราวาน “รถเพื่อนใจ สู้ภัยน้ำท่วม” ดูแลจิตใจพี่น้อง ปชช.ภาคใต้ เชิงรุก
รัฐมนตรีว่าการกระทรวงสาธารณสุขและรัฐมนตรีช่วยว่าการกระทรวงสาธารณสุขปล่อยขบวนคาราวาน   “รถเพื่อนใจ สู้ภัยน้ำท่วม” จำนวน 5 คัน ลงพื้นที่ภาคใต้ ดูแลจิตใจผู้ประสบภัยน้ำท่วมเชิงรุก
ลดข้อจำกัดการเดินทาง ช่วยให้การดูแลและฟื้นฟูสุขภาพจิตของประชาชนเป็นไปอย่างรวดเร็ว ทันท่วงทีและมีประสิทธิภาพ
วันนี้ (19 ธันวาคม 2567) ที่ บริเวณพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร สำนักงานปลัดกระทรวงสาธารณสุข นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายเดชอิศม์ ขาวทอง รัฐมนตรีช่วยว่าการกระทรวงสาธารณสุข ปล่อยขบวนคาราวาน “รถเพื่อนใจ สู้ภัยน้ำท่วม” โดยกล่าวว่า ช่วงนี้ประเทศไทยกำลังประสบปัญหาอุทกภัยรุนแรง โดยเฉพาะในพื้นที่ภาคใต้ ซึ่งส่งผลกระทบอย่างมากต่อชีวิตความเป็นอยู่ของพี่น้องประชาชน รวมทั้งสุขภาพกายและสุขภาพจิต หลายครอบครัวต้องเผชิญกับความเครียด ความวิตกกังวล และภาวะซึมเศร้า จึงจำเป็นต้องมีมาตรการเชิงรุก สนับสนุนบริการสุขภาพจิตในพื้นที่อย่างทันท่วงที ซึ่ง “รถเพื่อนใจ” เป็นหนึ่งในนวัตกรรมด้านสุขภาพจิตของกระทรวงสาธารณสุข สามารถให้บริการสุขภาพจิตในพื้นที่ที่เดินทางยากลำบาก ทั้งการพบจิตแพทย์ผ่านระบบทางไกล ตรวจวัดระดับความเครียด ด้วยเครื่องไบโอฟีดแบ็ค ลดความเครียดด้วยแว่นวีอาร์และเก้าอี้คลายเครียด ตลอดจนให้คำปรึกษาเชิงจิตวิทยาและส่งต่อผู้ป่วยไปยังสถานพยาบาลที่เหมาะสม
นพ.โอภาส การย์กวินพงศ์ ปลัดกระทรวงสาธารณสุข กล่าวว่า สถานการณ์อุทกภัยในพื้นที่ภาคใต้ครอบคลุมพื้นที่่กว้างขวาง รวม 11 จังหวัด ได้แก่ ชุมพร ระนอง สุราษฎร์ธานี นครศรีธรรมราช พัทลุง ตรัง สตูล สงขลา ปัตตานี ยะลา และนราธิวาส ประชาชนได้รับผลกระทบถึงกว่า 730,000 ครัวเรือน โดยปัจจุบัน ยังคงมีสถานการณ์ในพื้นที่ 4 จังหวัด ได้แก่ นครศรีธรรมราช สุราษฎร์ธานี ชุมพร และระนอง ซึ่งกรมอุตุนิยมวิทยาคาดว่าจะมีฝนตกต่อเนื่องไปจนถึงวันที่ 22 ธันวาคม 2567  ทำให้ประชาชนยังคงมีความยากลำบากในการเดินทางมารับบริการ กระทรวงสาธารณสุข จึงได้ส่งคาราวาน “รถเพื่อนใจ สู้ภัยน้ำท่วม” จำนวน 5 คัน ไปช่วยเหลือด้านสุขภาพจิตแก่ผู้ประสบอุทกภัยอย่างเร่งด่วน เพื่อให้พี่น้องประชาชนได้รับการดูแลฟื้นฟูจิตใจอย่างรวดเร็วและมีประสิทธิภาพ
นพ.กิตติศักดิ์ อักษรวงศ์ อธิบดีกรมสุขภาพจิต กล่าวว่า ภายในรถเพื่อนใจ ทั้ง 5 คัน จะประกอบด้วย ทีมสหวิชาชีพ จำนวน 5-7 คน เช่น นักจิตวิทยา พยาบาลจิตเวช นักสังคมสงเคราะห์ นักวิชาการสาธารณสุข และบุคลากรสังกัดกรมสุขภาพจิตที่เกี่ยวข้อง จากสถาบันจิตเวชศาสตร์สมเด็จเจ้าพระยา โรงพยาบาลศรีธัญญา  สถาบันกัลยาณ์ราชนครินทร์ โรงพยาบาลจิตเวชสงขลาราชนครินทร์ และโรงพยาบาลสวนสราญรมย์ โดยจะออกให้บริการสุขภาพจิตอย่างครอบคลุมในพื้นที่ที่ประสบอุทกภัย ได้แก่ ชุมพร นครศรีธรรมราช สุราษฎร์ธานี และพื้นที่อื่นๆ ที่ได้รับผลกระทบ ไปจนถึงวันที่ 23 ธันวาคม 2567
*************************************************** 19 ธันวาคม 2567

ที่มา : https://www.thaigov.go.th/news/contents/details/91532