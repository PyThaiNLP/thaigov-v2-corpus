รัฐบาลไทย-ข่าวทำเนียบรัฐบาล-"อนุทิน" ร่วมมอบของขวัญปีใหม่ 2568 ถนนสวยไร้สาย @ถนนจรัญสนิทวงศ์ มุ่งพัฒนาเมืองอัจฉริยะน่าอยู่ ปลอดภัย คาดสิ้นปีนี้ กฟน. นำสายไฟฟ้าใน กทม. ลงดินเสร็จ 90 กม. 


วันพฤหัสบดีที่ 19 ธันวาคม 2567
19/12/2567
พิมพ์
"อนุทิน" ร่วมมอบของขวัญปีใหม่ 2568 ถนนสวยไร้สาย @ถนนจรัญสนิทวงศ์ มุ่งพัฒนาเมืองอัจฉริยะน่าอยู่ ปลอดภัย คาดสิ้นปีนี้ กฟน. นำสายไฟฟ้าใน กทม. ลงดินเสร็จ 90 กม.
"อนุทิน" ร่วมมอบของขวัญปีใหม่ 2568 ถนนสวยไร้สาย @ถนนจรัญสนิทวงศ์ มุ่งพัฒนาเมืองอัจฉริยะน่าอยู่ ปลอดภัย คาดสิ้นปีนี้ กฟน. นำสายไฟฟ้าใน กทม. ลงดินเสร็จ 90 กม. จัดระเบียบสายสื่อสาร 32 เส้นทาง
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (19 ธ.ค. 67) นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานเปิดงาน “MEA มอบของขวัญปีใหม่ ถนนสวยไร้เสาสายจรัญสนิทวงศ์” ตามโครงการเปลี่ยนระบบสายไฟฟ้าอากาศเป็นสายไฟฟ้าใต้ดิน ตามแนวเส้นทางรถไฟฟ้าสายสีน้ำเงิน บนถนนจรัญสนิทวงศ์ ณ ลานแขกแพ Meeting Mall บางอ้อ สเตชัน ถ.จรัญสนิทวงศ์ กรุงเทพฯ โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายขจร ศรีชวโนทัย รองปลัดกระทรวงมหาดไทย ในฐานะประธานกรรมการ กฟน. นายเชษฐา โมสิกรัตน์ รองปลัดกระทรวงมหาดไทย นายวิศณุ ทรัพย์สมพล รองผู้ว่าราชการกรุงเทพมหานคร และคณะกรรมการ MEA ร่วมในงาน
นายอนุทิน มีนโยบายมุ่งพัฒนาสิ่งอำนวยความสะดวกและดูแลความปลอดภัยให้กับประชาชน ควบคู่การปรับปรุงทัศนียภาพของเมืองให้สวยงามและเป็นมิตรกับสิ่งแวดล้อม ดังนี้ การไฟฟ้านครหลวง (MEA) หรือ กฟน. ได้แปลงนโยบายสู่การการปฏิบัติ ดำเนินโครงการเปลี่ยนระบบสายไฟฟ้าอากาศเป็นสายไฟฟ้าใต้ดิน ตามแนวเส้นทางรถไฟฟ้าสายสีน้ำเงิน บนถนนจรัญสนิทวงศ์ รวมระยะทาง 11.4 กม. โดยคาดว่าจะแล้วเสร็จภายในเดือน มิ.ย. 68
"ถนนสวยไร้เสาสายจรัญสนิทวงศ์ นับเป็นของขวัญปีใหม่มอบให้กับพี่น้องประชาชนชาวกรุงเทพมหานคร ซึ่งหลังจากนี้กระทรวงมหาดไทย โดย กฟน. จะขยายโครงการไปให้มากที่สุดเพื่อความสะดวก ปลอดภัยของประชาชน พร้อมไปกับการพัฒนาเมืองให้เป็นเมืองอัจฉริยะ สวยงามดึงดูดนักท่องเที่ยว นักลงทุน ทั้งไทยและต่างประเทศ เป็น Final Destination ของผู้คนจากทั่วโลก" น.ส.ไตรศุลี กล่าว
น.ส.ไตรศุลี กล่าวว่า โครงการเปลี่ยนระบบสายไฟฟ้าอากาศเป็นสายไฟฟ้าใต้ดินใน กทม. มีแผนดำเนินการรวม 313.5 กม. ภายในปี 2572 ซึ่งในขณะนี้ดำเนินการเสร็จสิ้นแล้ว 73.4 กม. และอยู่ระหว่างดำเนินการอีก 240.1 กม. เช่น ถ.พระราม 3 ถ.รัชดาภิเษก และเส้นทางตามแนวรถไฟฟ้าสายสีต่าง ๆ และคาดว่าในสิ้นปี 2567 จะแล้วเสร็จเพิ่มขึ้นอีก 16.6 กม. ทำให้ภายในปี 67 จะมีระยะทางรวมของสายไฟฟ้าใต้ดินสะสมเป็น 90 กม.
ในส่วนของแผนการนำสายสื่อสารลงใต้ดิน MEA และหน่วยงานภาคีได้ดำเนินการไปแล้วรวม 32 เส้นทาง ระยะทางกว่า 68 กม. ครอบคลุมถนนสายสำคัญ เช่น ถ.สุทธิสารวินิจฉัย ถ.อโศกมนตรี ถ.ศรีอยุธยา ถ.พระราม 4 ถ.บรรทัดทอง และถ.จรัญสนิทวงศ์ นอกจากนี้ ยังมีการบูรณาการกับ หน่วยงานที่เกี่ยวข้อง จัดระเบียบสายสื่อสารบนเสาไฟฟ้า 183 เส้นทาง รวมระยะทางกว่า 570 กม. เฉลี่ยดำเนินงานเดือนละ 45 กม. และในปี 68 มีเป้าหมายจัดระเบียบสายสื่อสารรวมระยะทาง 800 กม. โดย MEA สนับสนุนการติดตั้งคอนสายสื่อสาร เพื่อยึดสายสื่อสารบนเสาไฟฟ้าให้มีความเป็นระเบียบเรียบร้อย

ที่มา : https://www.thaigov.go.th/news/contents/details/91552