รัฐบาลไทย-ข่าวทำเนียบรัฐบาล-รมต.นร. “ชูศักดิ์” นั่งหัวโต๊ะประชุมคณะกรรมการกำกับและติดตามการแก้ไขปัญหาของสมัชชาคนจน เดินหน้าหาแนวทางแก้ไขปัญหาความเดือดร้อนของประชาชนต่อไป


วันพฤหัสบดีที่ 19 ธันวาคม 2567
19/12/2567
พิมพ์
รมต.นร. “ชูศักดิ์” นั่งหัวโต๊ะประชุมคณะกรรมการกำกับและติดตามการแก้ไขปัญหาของสมัชชาคนจน เดินหน้าหาแนวทางแก้ไขปัญหาความเดือดร้อนของประชาชนต่อไป
รมต.นร. “ชูศักดิ์” นั่งหัวโต๊ะประชุมคณะกรรมการกำกับและติดตามการแก้ไขปัญหาของสมัชชาคนจน เดินหน้าหาแนวทางแก้ไขปัญหาความเดือดร้อนของประชาชนต่อไป
วันนี้ (19 ธันวาคม 2567)  เวลา 10.00 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานการประชุมคณะกรรมการกำกับและติดตามการแก้ไขปัญหาของสมัชชาคนจน พร้อมด้วยกรรมการผู้ทรงคุณวุฒิทั้งภาครัฐ ภาคเอกชน และตัวแทนกลุ่มสมัชชาคนจน เข้าร่วมประชุม
โดยที่ประชุมมีมติเห็นชอบ ดังนี้
1. กรอบแนวทางการขับเคลื่อนการดำเนินงานของคณะกรรมการ จำนวน 6 คณะ
2. การมอบหมายคณะกรรมการดำเนินการแก้ไขปัญหาของสมัชชาคนจนตามแนวทางที่คณะรัฐมนตรีรับทราบ
3. บันทึกแนวทางการบรรเทาปัญหาความเดือดร้อนของสมาชิกสมัชชาคนจนที่อาศัยหรือทำกินในที่ดินของรัฐทุกประเภทในระหว่างการดำเนินการแก้ไขปัญหา
4. การดำเนินการแก้ไขปัญหากรณีเร่งด่วน จำนวน 4 เรื่อง ดังนี้ 1) ปัญหาเขื่อนโปร่งขุนเพชร จังหวัดชัยภูมิ 2) ปัญหาผู้ได้รับผลกระทบจากแผนปฏิบัติการทวงคืน (พลิกฟื้น) ผืนป่าชายเลน ตามนโยบายทวงคืนผืนป่าชายเลน ท้องที่หมู่ที่ 9 บ้านปากน้ำท่าเคย ตำบลท่าเคย อำเภอท่าฉาง จังหวัดสุราษฎร์ธานี 3) ปัญหาที่สาธารณประโยชน์ โคกหนองเหล็ก ตำบลแคน อำเภอสนม จังหวัดสุรินทร์ และ 4) ปัญหาเขตอุทยานแห่งชาติเขาปู่ - เขาย่า พื้นที่จังหวัดพัทลุง จังหวัดตรังและจังหวัดนครศรีธรรมราช (กรณีตัดโค่นต้นยางพารา)
“การประชุมวันนี้ เป็นส่วนหนึ่งของระบบราชการ ซึ่งคณะกรรมการหลายชุดถูกแต่งตั้งในรัฐบาลที่ผ่านมา แต่เมื่อมีรัฐบาลใหม่ จำเป็นต้องมีการยืนยันคณะกรรมการที่ถูกแต่งตั้งไว้และดำเนินการพูดคุยหารือ เสนอแนวทาง รวมทั้งมอบหมายอำนาจหน้าที่แก่หน่วยงานที่เกี่ยวข้อง เพื่อแก้ไขปัญหาความเดือดร้อนของประชาชนต่อไป” รัฐมนตรีประจำสำนักนายกรัฐมนตรี ระบุ

ที่มา : https://www.thaigov.go.th/news/contents/details/91549