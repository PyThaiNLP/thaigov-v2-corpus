รัฐบาลไทย-ข่าวทำเนียบรัฐบาล-พม. โดย พก. มุ่งปั่นคนรุ่นใหม่ SMART GEN DEP รุ่นที่ 1 ส่งเสริมบุคลากรทำงานเชิงรุก เข้าถึงคนพิการ


วันพฤหัสบดีที่ 19 ธันวาคม 2567
พม. โดย พก. มุ่งปั่นคนรุ่นใหม่ SMART GEN DEP รุ่นที่ 1 ส่งเสริมบุคลากรทำงานเชิงรุก เข้าถึงคนพิการ
พม. โดย พก. มุ่งปั่นคนรุ่นใหม่ SMART GEN DEP รุ่นที่ 1 ส่งเสริมบุคลากรทำงานเชิงรุก เข้าถึงคนพิการ
วันที่ 18 ธันวาคม 2567 เวลา 18.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดโครงการเสริมสร้างบุคลากรยุคใหม่ SMART GEN DEP รุ่นที่ 1 จัดขึ้นระหว่างวันที่ 18 - 22 ธันวาคม 2567 โดยมี นางณฐอร อินทร์ดีศรี รองอธิบดีกรมส่งเสริมและพัฒนาคุณภาพชีวิตคนพิการ กล่าวรายงาน พร้อมด้วย ข้าราชการ และพนักงานราชการ ทั้งส่วนกลางและหน่วยงานในสังกัด รวมจำนวนทั้งสิ้น 40 คน เข้ารับการอบรม ณ โรงแรมอีโค่ โคซี่ บีชฟร้อน รีสอร์ท ชะอำ จังหวัดเพชรบุรี
นายอนุกูล กล่าวว่า กระทรวง พม. มีนโยบายใน 9 โครงการสำคัญ (Flagship projects) โดยเฉพาะโครงการที่ 8 พัฒนาศักยภาพบุคลากรด้านสังคม เน้นการสร้างพื้นที่การแลกเปลี่ยนเรียนรู้เกี่ยวกับการพัฒนาในมิติทางสังคมและความมั่นคงของมนุษย์ พัฒนาหลักสูตรความร่วมมือเพื่อการพัฒนาคนและสังคม ตลอดจนการจัดระบบสวัสดิการที่เหมาะสมกับบริบทของประเทศ และที่สำคัญคือการพัฒนาความรู้ ทักษะ ทัศนคติและความคิดของบุคลากรภายในหน่วยงาน ให้เอื้อต่อการปฏิบัติหน้าที่ตามภารกิจของกระทรวง พม. อย่างเต็มศักยภาพ โดยเน้นการทำงานเชิงรุก ดังนั้น การพัฒนาทักษะความรู้ ความสามารถ เรียนรู้ต่อยอด ดึงศักยภาพของบุคลากรมาใช้ให้เกิดประโยชน์ เพื่อใช้สนับสนุนพันธกิจ ยุทธศาสตร์ และแผนปฏิบัติการของกรมส่งเสริมและพัฒนาคุณภาพชีวิตคนพิการ (พก.) และกระทรวง พม.
ทั้งนี้ SMART GEN DEP ต้องมีองค์ประกอบ 5 ประการ ดังนี้ S - Strategic (เก่งคิด) M - Motivated (เก่งพัฒนา) A - Articulate (เก่ง PR) R - Radical (เก่งนวัตกรม) และ T - Transparent (เก่งคุณธรรม) ให้สอดคล้องกับภารกิจ พก. เกี่ยวกับการเสนอนโยบายและจัดทำแผนงานด้านการส่งเสริมและพัฒนาคุณภาพชีวิตคนพิการ รวมทั้งดำเนินการด้านการคุ้มครอง การส่งเสริมสิทธิและสวัสดิการของคนพิการ การสร้างโอกาสและความเสมอภาคแก่คนพิการ การตรวจสอบการได้รับสิทธิประโยชน์ของคนพิการ การขจัดการเลือกปฏิบัติโดยไม่เป็นธรรม ประกอบกับนโยบาย 5X5 แก้ปัญหาวิกฤตประชากร ในข้อเสนอที่ 4 เพิ่มโอกาสและสร้างเสริมคุณค่าของคนพิการ
นายอนุกูล กล่าวเพิ่มเติมว่า การจัดโครงการเสริมสร้างบุคลากรยุคใหม่ SMART GEN DEP รุ่นที่ 1 เพื่อเสริมสร้างให้บุคลากรในสังกัด เป็นนักคิด นักพัฒนา นักพูดและนำเสนอ ที่มีทักษะการคิด การพัฒนาเชิงยุทธศาสตร์ การสร้างสรรค์นวัตกรรมใหม่ๆ หรือให้ข้อเสนอแนะในการขับเคลื่อนภารกิจของ พก. รวมถึงการยึดมั่นในคุณธรรมความโปร่งใส เสริมสร้างการทำงานเป็นทีม มีบุคลิกภาพและภาพลักษณ์ที่ดี อีกทั้ง สามารถนำแนวคิดและเทคนิคในการขับเคลื่อนนโยบายงานด้านคนพิการไปปรับใช้ในการปฏิบัติได้อย่างยั่งยืน และมีประสิทธิภาพ โดยรูปแบบการจัดโครงการฯ ประกอบด้วยกิจกรรม อาทิ “การสร้างทีมสู่ความสำเร็จ Team Building for Success” การบรรยายหัวข้อ “ปรับบุคลิก พิชิตความสำเร็จ Smart Looks” การบรรยายพิเศษ หัวข้อ “การขับเคลื่อนนโยบายกระทรวง พม. สู่เป้าหมาย” โดย นางณฐอร อินทร์ดีศรี รองอธิบดีกรมส่งเสริมและพัฒนาคุณภาพชีวิตคนพิการ และหัวข้อ “สร้างแรงบันดาลใจพิชิตงานคนพิการ” โดย นางวรรณภา สุขคง รองอธิบดีกรมส่งเสริมและพัฒนาคุณภาพชีวิตคนพิการ และกิจกรรม Workshop ต่างๆ
#ข่าวพม #พม #ศรส #esshelpme #1300 #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #SMART_GEN_DEP #รุ่นที่1 #พก.

ที่มา : https://www.thaigov.go.th/news/contents/details/91528