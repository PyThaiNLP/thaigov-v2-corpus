รัฐบาลไทย-ข่าวทำเนียบรัฐบาล-รัฐบาล..เตือนเฝ้าระวัง “เชื้อโนโรไวรัส” พบระบาดง่ายกลุ่มเด็กนักเรียนและกลุ่มคนจำนวนมาก แนะ“กินสุก – ร้อน – สะอาด” หมั่นล้างมือ


วันพฤหัสบดีที่ 19 ธันวาคม 2567
19/12/2567
พิมพ์
รัฐบาล..เตือนเฝ้าระวัง “เชื้อโนโรไวรัส” พบระบาดง่ายกลุ่มเด็กนักเรียนและกลุ่มคนจำนวนมาก แนะ“กินสุก – ร้อน – สะอาด” หมั่นล้างมือ
รัฐบาล..เตือนเฝ้าระวัง “เชื้อโนโรไวรัส” พบระบาดง่ายกลุ่มเด็กนักเรียนและกลุ่มคนจำนวนมาก แนะ“กินสุก – ร้อน – สะอาด” หมั่นล้างมือ
วันนี้ (19 ธันวาคม 2567) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลห่วงสุขภาพประชาชน เตือนช่วงหน้าหนาว เนื่องด้วยสภาพอากาศที่มีความชื้นและเย็น เหมาะสมต่อการเจริญเติบโตของโรคบางชนิด โดยเฉพาะเชื้อโนโรไวรัสที่ก่อให้เกิดการเจ็บป่วยด้วยโรคอุจจาระร่วงเฉียบพลันได้ จึงขอให้ประชาชนดูแลสุขภาพร่างกายให้แข็งแรงอยู่เสมอ ปฏิบัติตามสุขอนามัยที่เหมาะสม เพื่อลดความเสี่ยงและโอกาสเจ็บที่อาจเกิดขึ้นได้
นายอนุกูล กล่าวต่อไปว่า  จากข้อมูลกรมควบคุมโรค กระทรวงสาธารณสุข พบว่าการระบาดของเชื้อโนโรไวรัส มักพบการติดต่อจากการปนเปื้อนในอาหาร น้ำดื่ม และน้ำแข็ง อาหารที่ไม่ผ่านความร้อน เช่น ผัก ผลไม้สด หรืออาหารที่นำวัตถุดิบที่นำมาปรุงไม่สุกสะอาด นอกจากนี้ เชื้อโนโรไวรัสยังสามารถติดต่อได้จากการสัมผัสกับผู้ป่วยโดยตรง หรือการหยิบจับสิ่งของที่ปนเปื้อนเชื้อแล้วนำเข้าปาก และเชื้อมักแพร่กระจายผ่านการหายใจ พบระบาดง่ายในกลุ่มเด็กนักเรียนหรือสถานที่ที่มีการรวมกลุ่มคนจำนวนมาก ทั้งนี้ เชื้อโนโรไวรัสมีระยะฟักตัวของเชื้อ 12 – 48 ชั่วโมง โดยหลังการรับเชื้อ ผู้ป่วยส่วนใหญ่ จะมีอาการคล้ายกับอาหารเป็นพิษ คือ อาเจียนรุนแรง ปวดท้อง ท้องเสีย มีไข้ต่ำ อ่อนเพลีย ปวดศีรษะ และปวดเมื่อยตามร่างกาย ในบางรายอาจทำให้มีอาการขาดน้ำ  ควรดื่มน้ำเกลือแร่ เพื่อทดแทนการเสียน้ำ ทั้งนี้ ปัจจุบันไวรัสชนิดนี้ยังไม่มีวัคซีน ไม่มียาต้านไวรัส จึงต้องรักษาตามอาการ
“รัฐบาลห่วงใยประชาชน ขอให้ประชาชนดูแลสุขภาพตัวเอง แนะนำให้ทานอาหารที่สุก ล้างมืออย่างสม่ำเสมอเมื่ออยู่ในสถานที่ที่มีการรวมกลุ่มคนจำนวนมากโดยขอให้ยึดหลัก “กินสุก – ร้อน – สะอาด” และเมื่อมีอาการป่วยด้วยโรคอุจจาระร่วงเฉียบพลัน ควรดื่มสารละลายเกลือแร่ (ORZ) เพื่อป้องกันภาวะขาดน้ำที่อาจส่งผลให้เกิดภาวะช็อกและเสียชีวิตได้ หากอาการไม่ดีขึ้น หรือมีอาการรุนแรง เช่น ถ่ายอุจจาระเป็นน้ำ หรือถ่ายอุจจาระเป็นมูกเลือด หรืออาเจียนเป็นจำนวนมาก ปากแห้ง ปัสสาวะออกน้อยหรือปัสสาวะไม่ออก หายใจหอบเหนื่อย ควรรีบไปสถานบริการสาธารณสุขทันที” นายอนุกูล ระบุ

ที่มา : https://www.thaigov.go.th/news/contents/details/91537