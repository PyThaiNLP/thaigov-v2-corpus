รัฐบาลไทย-ข่าวทำเนียบรัฐบาล-นักวิจัยไทยคิดค้นนวัตกรรมแผ่นแปะสำหรับผู้ป่วย “โรคสะเก็ดเงิน” คว้ารางวัลเหรียญเงินจากเวทีนานาชาติ เพิ่มทางเลือกการรักษาผู้ป่วยโรคสะเก็ดเงิน


วันพฤหัสบดีที่ 19 ธันวาคม 2567
19/12/2567
พิมพ์
นักวิจัยไทยคิดค้นนวัตกรรมแผ่นแปะสำหรับผู้ป่วย “โรคสะเก็ดเงิน” คว้ารางวัลเหรียญเงินจากเวทีนานาชาติ เพิ่มทางเลือกการรักษาผู้ป่วยโรคสะเก็ดเงิน
นักวิจัยไทยคิดค้นนวัตกรรมแผ่นแปะสำหรับผู้ป่วย “โรคสะเก็ดเงิน” คว้ารางวัลเหรียญเงินจากเวทีนานาชาติ เพิ่มทางเลือกการรักษาผู้ป่วยโรคสะเก็ดเงิน
วันที่ 19 ธันวาคม 2567 เวลา 08.30 น. นายคารม พลพรกลาง รองโฆษกประจำสำนักนายกรัฐมนตรี  เปิดเผยว่า จากสถานการณ์โรคสะเก็ดเงินในประเทศไทย พบว่า ในปี 2567 มีผู้ป่วยสะเก็ดเงินเข้ารับการรักษาเป็นผู้ป่วยนอก จำนวน 20,576 คน ถือเป็นอันดับที่ 3 ของโรคผู้ป่วยโรคผิวหนัง และเมื่อวิเคราะห์ค่าใช้ในการรักษาผู้ป่วยต่อครั้งของผู้ป่วยที่มารักษา พบว่ามีค่าเฉลี่ยอยู่ที่ประมาณ 3,077 บาทต่อครั้ง ซึ่งจากข้อมูล พบว่า คนไทยป่วยโรคสะเก็ดเงินกว่า 1.7 ล้านคน พบ 30%  อาการหนัก บางรายไม่สามารถใช้ยาพื้นฐาน
นายคารม กล่าวว่า กรมการแพทย์แผนไทยและการแพทย์ทางเลือกร่วมกับกลุ่มนักวิจัยไทย วิจัยและพัฒนา นวัตกรรมแผ่นแปะ สำหรับผู้ป่วย “โรคสะเก็ดเงิน” เพื่อนำมาใช้ดูแลผู้ป่วยโรคสะเก็ดเงิน  ด้วยแผ่นแปะสารสกัดสมุนไพร ซึ่งงานวิจัยดังกล่าว สามารถคว้ารางวัลเหรียญเงิน ในเวทีนานาชาติ "The International Trade Fair-Ideas, Inventions and New Products" (iENA 2024) ณ เมืองนูเรมเบิร์ก สหพันธ์สาธารณรัฐเยอรมนี และได้รับรางวัลพิเศษ (special award) จากสมาคมสิ่งประดิษฐ์ สาธารณรัฐประเทศจีน (China Association of Inventions)
นายคารม ระบุว่า การวิจัยพัฒนาแผ่นแปะสมุนไพร  ได้นำตำรับยาการุณย์โอสถซึ่งมีสารสกัดแคนนาบิไดออลมาพัฒนาเป็นนวัตกรรมแผ่นแปะสารสกัดสมุนไพรชนิดออกฤทธิ์ทางกระแสเลือด เพื่อช่วยบรรเทาอาการสะเก็ดเงิน และใช้เพื่อเป็นทางเลือกในการรักษาผู้ป่วยโรคสะเก็ดเงินชนิดผื่นหนา ระดับความรุนแรงน้อยถึงปานกลาง ถือว่าเป็นนวัตกรรมที่เป็นประโยชน์ในการให้บริการทางการแพทย์แผนไทยและการแพทย์ทางเลือกอย่างมาก ทั้งนี้  ผู้ป่วยสะเก็ดเงินสามารถสอบถามข้อมูลกับแพทย์แผนไทย ในโรงพยาบาล หรือคลินิกแพทย์แผนไทยทั่วประเทศ หรือสอบถามที่กรมการแพทย์แผนไทยและการแพทย์ทางเลือก โทร. 0 2149 5678 หรือผ่านช่องทางออนไลน์ เช่น Facebook: กรมการแพทย์แผนไทยและการแพทย์ทางเลือก หรือ ไลน์ @DTAM

ที่มา : https://www.thaigov.go.th/news/contents/details/91525