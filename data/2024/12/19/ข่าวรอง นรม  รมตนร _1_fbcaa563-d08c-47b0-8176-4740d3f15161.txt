รัฐบาลไทย-ข่าวทำเนียบรัฐบาล-​รองนายกฯ ประเสริฐ เผย บอร์ด สสว. เห็นชอบเทงบประมาณ เฟสแรก 2,300 ล้านบาท หนุนเอสเอ็มอีผ่านกองทุนส่งเสริมวิสาหกิจขนาดกลางและขนาดย่อม 


วันพฤหัสบดีที่ 19 ธันวาคม 2567
19/12/2567
พิมพ์
​รองนายกฯ ประเสริฐ เผย บอร์ด สสว. เห็นชอบเทงบประมาณ เฟสแรก 2,300 ล้านบาท หนุนเอสเอ็มอีผ่านกองทุนส่งเสริมวิสาหกิจขนาดกลางและขนาดย่อม
​รองนายกฯ ประเสริฐ เผย บอร์ด สสว. เห็นชอบเทงบประมาณ เฟสแรก 2,300 ล้านบาท หนุนเอสเอ็มอีผ่านกองทุนส่งเสริมวิสาหกิจขนาดกลางและขนาดย่อม
วันนี้ (19 ธันวาคม 2567) เวลา 10.00 น. ณ บริเวณโถงกลาง ตึกบัญชาการ 1 ทำเนียบรัฐบาล นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม ในฐานะประธานกรรมการส่งเสริมวิสาหกิจขนาดกลางและขนาดย่อม (บอร์ดส่งเสริมฯ สสว.) กล่าวภายหลังการประชุมคณะกรรมการส่งเสริมวิสาหกิจขนาดกลางและขนาดย่อม ว่า ที่ประชุมมีมติเห็นชอบ อนุมัติงบประมาณ 5,000 ล้านบาท เพื่อเป็นของขวัญปีใหม่ให้กับเอสเอ็มอี โดยในวันนี้ที่ประชุมมีมติเห็นชอบวงเงินงบประมาณ 2,300 ล้านบาท ในการดำเนินงานภายใต้โครงการสนับสนุน SME ผ่านกองทุนส่งเสริมวิสาหกิจขนาดกลางและขนาดย่อม เพื่อให้เอสเอ็มอีกู้ยืมสำหรับดำเนินการก่อตั้ง ปรับปรุง และพัฒนากิจการของเอสเอ็มอีให้มีประสิทธิภาพและขีดความสามารถเพิ่มขึ้น รวมทั้งเพื่อเป็นเงินช่วยเหลืออุดหนุนหรือลงทุนใดที่เกี่ยวกับการขยายกิจการ การวิจัย พัฒนาและการส่งเสริมเอสเอ็มอีให้มีประสิทธิภาพ
โดยมีแนวการดำเนินงาน ได้แก่ 1.สนับสนุนเงินกู้ให้แก่ผู้ประกอบการ วงเงินงบประมาณ 2,000 ล้านบาท สำหรับดำเนินการก่อตั้ง ปรับปรุง และพัฒนากิจการของเอสเอ็มอี ผ่านสถาบันการเงินของรัฐ ได้แก่ ธนาคารออมสิน ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank 2.สนับสนุนงบประมาณโครงการส่งเสริมผู้ประกอบการผ่านระบบ BDS (Business Development Service) ปีงบประมาณ 2569-2570 เพิ่มเติม วงเงินงบประมาณ 300 ล้านบาท และ 3.จัดสรรเงินกองทุนส่งเสริมวิสาหกิจขนาดกลางและขนาดย่อม กิจกรรม Made in Thailand by สสว.  ผ่านโครงการกระตุ้นเศรษฐกิจและช่วยเหลือเยียวยาฟื้นฟู SME จากสาธารณภัยปี 2567 เพื่อให้การส่งเสริมและสนับสนุนให้เอสเอ็มอี ได้เพิ่มช่องทางและโอกาสด้านการตลาด อีกทั้งยังเป็นการสร้างรายได้และการเพิ่มยอดขาย สร้างโอกาสในการรับรู้ถึงแบรนด์สินค้าในต่างท้องถิ่นไทยในพื้นที่ ซึ่งเป็นการกระตุ้นการเร่งฟื้นฟูให้เศรษฐกิจท้องถิ่นกลับมาสู่ภาวะการประกอบธุรกิจให้เป็นปกติโดยเร็ว ภายใต้ "แบรนด์ไทยทำถึง" ผู้ประกอบการเอสเอ็มอี จำนวน 1,200 ราย โดยมุ่งเป้าการให้ความช่วยเหลือและการฟื้นฟูไปยังกลุ่มผู้ประกอบการเอสเอ็มอี ที่ได้รับผลกระทบจากอุทกภัยและสาธารณภัยในท้องถิ่นและสอดคล้องกับแผนปฏิบัติการส่งเสริมวิสาหกิจขนาดกลางและขนาดย่อม ปี 2568 โดยใช้งบประมาณ 66,706,250 บาท ซึ่งจะก่อให้เกิดการสร้างมูลค่าทางเศรษฐกิจและคำสั่งซื้อจากกิจกรรมจับคู่ธุรกิจ รวมทั้งสิ้นไม่น้อยกว่า 90 ล้านบาท สำหรับ โครงการส่งเสริมผู้ประกอบการผ่านระบบ BDS คือ สสว. จะอุดหนุนค่าใช้จ่ายแบบร่วมจ่าย  (Co-payment) เป็นสัดส่วนตามขนาดของธุรกิจตามนิยามเอสเอ็มอีของ สสว. คือ นิติบุคคล/บุคคลที่จดทะเบียน ภาครัฐ/วิสาหกิจชุมชน
“ธุรกิจขนาดไมโคร วงเงินสนับสนุนไม่เกิน 50,000 บาท หรือ สสว. สนับสนุน ร้อยละ 80 MSME จ่ายร้อยละ 20 และสำหรับเอสเอ็มอีขนาดเล็ก หรือ SMALL วงเงินสนับสนุนไม่เกิน 1 แสนบาท โดย สสว. สนับสนุน ร้อยละ 80 เช่นกัน ส่วนนิติบุคคล ขนาดธุรกิจ คือขนาดกลาง สสว. สนับสนุน ร้อยละ 50 วงเงินสนับสนุน ไม่เกิน 200,000 บาท ทั้งนี้ เอสเอ็มอีแต่ละรายจะได้รับการอุดหนุนทั้งหมดไม่เกิน 500,000 บาทต่อราย” นายประเสริฐระบุ

ที่มา : https://www.thaigov.go.th/news/contents/details/91545