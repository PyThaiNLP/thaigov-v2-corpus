รัฐบาลไทย-ข่าวทำเนียบรัฐบาล-“อนุกูล” เผย “นฤมล” นำทีมเกษตรลงพื้นที่ติดตามสถานการณ์อุทกภัยจังหวัดนครศรีธรรมราช เน้นย้ำหน่วยงานเร่งสำรวจความเสียหาย เร่งเยียวยาเกษตรกร


วันพุธที่ 18 ธันวาคม 2567
18/12/2567
พิมพ์
“อนุกูล” เผย “นฤมล” นำทีมเกษตรลงพื้นที่ติดตามสถานการณ์อุทกภัยจังหวัดนครศรีธรรมราช เน้นย้ำหน่วยงานเร่งสำรวจความเสียหาย เร่งเยียวยาเกษตรกร
“อนุกูล” เผย “นฤมล” นำทีมเกษตรลงพื้นที่ติดตามสถานการณ์อุทกภัยจังหวัดนครศรีธรรมราช เน้นย้ำหน่วยงานเร่งสำรวจความเสียหาย เร่งเยียวยาเกษตรกร
วันนี้ (18 ธันวาคม 2567) ณ อำเภอเมือง จังหวัดนครศรีธรรมราชศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ นายอัครา พรหมเผ่า และนายอิทธิ ศิริลัทธยากร รัฐมนตรีช่วยว่าการ กระทรวงเกษตรและสหกรณ์ พร้อมด้วย นายอนุกูล พฤกษานุศักดิ์ รองโฆษกประจำสำนักนายกรัฐมนตรี  ลงพื้นที่ติดตามสถานการณ์อุทกภัยจังหวัดนครศรีธรรมราช
นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ภายหลัง นางสาวแพทองธาร ชินวัตร นายกรัฐมนตรีลงพื้นที่ติดตามสถานการณ์อุทกภัยจังหวัดนครศรีธรรมราช  เพื่อตรวจเยี่ยมและให้กำลังผู้ประสบภัย พร้อมมอบถุงยังชีพ โดย ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้สั่งการให้หน่วยงานในกำกับในพื้นที่จังหวัดนครศรีธรรมราช และพื้นที่ใกล้เคียง ลงพื้นที่ช่วยเหลือผู้ประสบอุทกภัย โดยเฉพาะพี่น้องเกษตรกร เน้นย้ำให้เร่งสำรวจความเสียหายทันทีภายหลังน้ำลด และเร่งให้การช่วยเหลือในเบื้องต้น ทุก ๆ ด้าน ที่เป็นความเดือดร้อนของพี่น้องเกษตรกรเพื่อบรรเทาความเดือดร้อน ทั้งด้านปศุสัตว์ และพื้นที่ทางการเกษตรที่เสียหาย
สำหรับความเสียหายเบื้องต้น ด้านการเกษตรของจังหวัดนครศรีธรรมราช แบ่งออก ดังนี้
ด้านพืช เกษตรกรได้รับผลกระทบ 123,436 ครัวเรือน พื้นที่เพาะปลูก 2,204564 ไร่ พื้นที่ประสบภัย 1,080,607 ไร่ ประกอบด้วย นาข้าว 100,860 ไร่ พืชไร่ 7,073 ไร่ พืชสวนและอื่น ๆ 972,674 ไร่ ด้านประมงได้รับความเสียหาย 6,863 ราย และด้านปศุสัตว์ได้รับความเสียหาย 76,707 ราย สัตว์เลี้ยงได้รับผลกระทบ 4,631,327 ตัว
“ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เน้นย้ำการเยียวยาพี่น้องเกษตรกรจะต้องรวดเร็ว ตามข้อสั่งการของนางสาวแพทองธาร ชินวัตร นายกรัฐมนตรี โดยจะต้องลงพื้นที่สำรวจความเสียหายให้เร็วที่สุด เพราะความเดือดร้อนของพี่น้องเกษตรกรรอไม่ได้ พี่น้องเกษตรกรจะต้องได้รับการเยียวยาเพื่อฟื้นฟูอาชีพหลังสถานการณ์กลับสู่ภาวะปกติ ขอให้พี่น้องเกษตรกรมั่นใจ รัฐบาลโดยกระทรวงเกษตรและสหกรณ์พร้อมเคียงดูแลช่วยเหลือให้ผ่านพ้นสถานการณ์ไปด้วยกัน” นายอนุกูล ย้ำ

ที่มา : https://www.thaigov.go.th/news/contents/details/91524