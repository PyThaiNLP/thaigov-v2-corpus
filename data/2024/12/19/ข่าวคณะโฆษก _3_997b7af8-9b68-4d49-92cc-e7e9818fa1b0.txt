รัฐบาลไทย-ข่าวทำเนียบรัฐบาล- นายกฯเร่งสปีดเดินหน้าติดตามผลงานนโยบายรัฐบาล ลงพื้นที่อีสานแก้ไขน้ำท่วม-น้ำแล้ง พร้อมติดตามโครงการหนึ่งอำเภอหนึ่งทุน (ODOS) และโครงการ (SML) 


วันพฤหัสบดีที่ 19 ธันวาคม 2567
19/12/2567
พิมพ์
นายกฯเร่งสปีดเดินหน้าติดตามผลงานนโยบายรัฐบาล ลงพื้นที่อีสานแก้ไขน้ำท่วม-น้ำแล้ง พร้อมติดตามโครงการหนึ่งอำเภอหนึ่งทุน (ODOS) และโครงการ (SML)
ย้ำไทยแลนด์ต้องท่องเที่ยวได้ทั้งปีไม่มีโลว์ซีซัน ยืนยันสนับสนุนทุกงานประเพณีของไทย  ดึงนักท่องเที่ยว พรุ่งนี้พร้อมตัดริบบิ้นเปิดงาน “ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี”   ซอฟต์พาวเวอร์ของไทย
วันนี้ (19 ธันวาคม 2567) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า วันพรุ่งนี้ (ศุกร์ที่ 20 ธันวาคม 2567 ) เวลา  09.30 น. นางสาวแพทองธาร  ชินวัตร นายกรัฐมนตรี พร้อมด้วย นางสาวธีรรัตน์  สำเร็จวาณิชย์ รัฐมนตรีช่วยว่าการกระทรวงมหาดไทย  นางสาว จิราพร สินธุไพร รัฐมนตรีประจำสำนักนายกรัฐมนตรี พร้อมคณะจะเดินทางไปจังหวัดขอนแก่น และจังหวัดมหาสารคาม เพื่อ ติดตามและให้นโยบายการแก้ไขปัญหาทั้งการจัดการน้ำอาทิ ภัยแล้งและปัญหาอุทกภัยที่เกิดขึ้น อย่างเป็นรูปธรรม ทั้งแผนระยะสั้น ระยะกลาง และระยะยาว โดยนายกรัฐมนตรีจะรับฟังรายงานการบริหารจัดการน้ำจากผู้บริหารกรมชลประทาน กระทรวงเกษตรและสหกรณ์
กำหนดการล่าสุด ณ ประตูระบายน้ำห้วยน้ำเค็ม (D5) ตำบลยางท่าแจ้ง อำเภอโกสุมพิสัย จังหวัดมหาสารคาม โดยจะให้นโยบายและข้อสั่งการในการแก้ไขปัญหาอุทกภัยลุ่มน้ำชี และบริหารจัดการน้ำในพื้นที่
จากนั้น ในช่วงบ่าย นายกรัฐมนตรีจะเดินทางไปที่หอประชุมเฉลิมพระเกียรติฯ มหาวิทยาลัยมหาสารคาม อ.เมืองจ.มหาสารคาม เพื่อติดตามโครงการหนึ่งอำเภอหนึ่งทุน (ODOS) และโครงการพัฒนาศักยภาพของหมู่บ้านและชุมชน (SML)  ซึ่งถือว่าเป็นโครงการสำคัญในนโยบายของรัฐบาลที่ได้แถลงไปก่อนหน้านี้โดยจะรับฟังปัญหาและแนวทางดำเนินการและเป้าหมายที่จะทำให้โครงการประสบความสำเร็จอย่างเป็นรูปธรรมในพื้นที่ภาคอีสาน และในภาคอื่นๆต่อไป
จากนั้นนายกรัฐมนตรีจะเป็นประธาน ในการส่งเสริมการท่องเที่ยวและ การสนับสนุนประเพณีของไทยในภาคอีสานตามนโยบายรัฐบาลที่เร่งผลักดันในการสร้างวัฒนธรรมประเพณีของไทยให้มีมูลค่าในการท่องเที่ยวและเศรษฐกิจ โดยนายกรัฐมนตรีจะเปิดงาน”ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี” ที่ บริเวณหน้าอำเภอ วาปีปทุมจ.มหาสารคาม
“ นายกรัฐมนตรีได้ให้นโยบายไว้ว่า  บ้านเราเป็นประเทศที่ทั่วโลกให้การยอมรับว่าเป็นประเทศน่าเที่ยวซึ่งรัฐบาลได้สนับสนุนโครงการเที่ยวได้ทั้งปีไม่มีโลว์ซีซันด้วยกิจกรรมที่สร้างขึ้นรวมทั้งกิจกรรมทางวัฒนธรรมประเพณีที่น่าสนใจซึ่งรัฐบาลได้ให้การสนับสนุนอย่างเต็มที่ ”
นายจิรายุ กล่าวต่อไปว่า การลงพื้นที่ในครั้งนี้  เป็นการขับเคลื่อนนโยบายรัฐบาลที่จะเกิดขึ้นในปี 2568 อาทิ การตรวจติดตามบริหารจัดการน้ำอย่างเป็นระบบ แก้ไขปัญหาน้ำท่วม น้ำแล้ง อย่างยั่งยืน รวมทั้งติดตามประเด็น ‘หนึ่งอำเภอหนึ่งทุน’ (ODOS) โครงการที่รัฐบาลมอบทุนการศึกษาให้กับนักเรียนที่เรียนดีไปศึกษาต่อต่างประเทศ และทุนศึกษาภาคฤดูร้อน (Summer Camp)  กระจายทุนไปทุกอำเภอทั่วประเทศไทย เพื่อให้เด็กไทยทุกคนเข้าถึงโอกาสอย่างเท่าเทียม และโครงการ SML ของกองทุนหมู่บ้านและชุมชนเมือง ที่กระจายโอกาสและเงินลงทุนไปทุกอำเภอและหมู่บ้าน  อีกทั้ง นายกรัฐมนตรี จะเป็นประธานพิธีเปิดงาน ‘ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี’ หนึ่งในประเพณีสำคัญในรอบปี ที่จะจัดในช่วงเดือนธันวาคม ของพี่น้องชาวมหาสารคาม เพื่ออนุรักษ์ศิลปวัฒนธรรมและประเพณีท้องถิ่น โดยเฉพาะกลองยาว ซึ่งเป็นศิลปวัฒนธรรมที่เป็นความภูมิใจของคนในท้องถิ่น ซึ่งนับว่าเป็นการสร้างศักยภาพทั้งทางเศรษฐกิจสังคมวัฒนธรรมประเพณีของพื้นถิ่นในภาคอีสานที่จะทำให้นักท่องเที่ยวนักธุรกิจนักลงทุนให้ความสนใจมากยิ่งขึ้นตามนโยบายของรัฐบาลนายจิรายุกล่าว

ที่มา : https://www.thaigov.go.th/news/contents/details/91531