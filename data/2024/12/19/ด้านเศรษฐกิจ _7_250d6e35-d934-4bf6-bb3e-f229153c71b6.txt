รัฐบาลไทย-ข่าวทำเนียบรัฐบาล-ปลัดเกษตรฯ นำคณะผู้บริหารและเจ้าหน้าที่ในสังกัด ร่วมประกาศเจตนารมณ์ต่อต้านคอร์รัปชัน สู้ให้สุด  หยุดการโกงทุกรูปแบบ มุ่งสร้างวัฒนธรรมความซื่อสัตย์สุจริตในองค์กร 


วันพฤหัสบดีที่ 19 ธันวาคม 2567
ปลัดเกษตรฯ นำคณะผู้บริหารและเจ้าหน้าที่ในสังกัด ร่วมประกาศเจตนารมณ์ต่อต้านคอร์รัปชัน สู้ให้สุด  หยุดการโกงทุกรูปแบบ มุ่งสร้างวัฒนธรรมความซื่อสัตย์สุจริตในองค์กร
ปลัดเกษตรฯ นำคณะผู้บริหารและเจ้าหน้าที่ในสังกัด ร่วมประกาศเจตนารมณ์ต่อต้านคอร์รัปชัน สู้ให้สุด
หยุดการโกงทุกรูปแบบ มุ่งสร้างวัฒนธรรมความซื่อสัตย์สุจริตในองค์กร
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิด “โครงการกระทรวงเกษตรและสหกรณ์ ร่วมต่อต้านคอร์รัปชัน สู้ให้สุด หยุดการโกง”พร้อมด้วย คณะผู้บริหาร หัวหน้าส่วนราชการระดับกรม รัฐวิสาหกิจ และองค์การมหาชน ผู้อำนวยการกอง/สำนักของสำนักงานปลัดกระทรวงเกษตรและสหกรณ์ และเจ้าหน้าที่ที่ปฏิบัติหน้าที่เกี่ยวกับการป้องกันการทุจริต รวมทั้งหน่วยงานในสังกัดกระทรวงเกษตรและสหกรณ์ส่วนภูมิภาคและต่างประเทศ จำนวน 354 คน โดยมีนางอัญชลี สุวจิตตานนท์ รองปลัดกระทรวงเกษตรและสหกรณ์ กล่าวรายงาน ในฐานะผู้จัดโครงการฯ ณ ห้องประชุม 115 กระทรวงเกษตรและสหกรณ์ และผ่านระบบออนไลน์ Zoom Meeting และ facebookกระทรวงเกษตรและสหกรณ์  ว่า กระทรวงเกษตรและสหกรณ์ร่วมต่อต้านคอร์รัปชัน สู้ให้สุด หยุดการโกง  ซึ่งองค์การสหประชาชาติ ได้กำหนดให้วันที่ 9 ธันวาคมของทุกปีเป็นวันต่อต้านคอร์รัปชันสากลเพื่อแสดงเจตนารมณ์ของผู้นำทางการเมืองร่วมกับภาคีทุกภาคส่วนมุ่งมั่นในการแก้ไขปัญหาการทุจริตอย่างต่อเนื่อง และปลุกกระแสสังคม ที่ไม่ทนต่อการทุจริต มุ่งยกระดับค่าดัชนีการรับรู้การทุจริต หรือ ค่า CPI ของประเทศ ดังนั้น จึงปฏิเสธไม่ได้เลย ว่าการทุจริตคอร์รัปชัน เป็นปัญหาสำคัญระดับโลกที่ทุกภาคส่วนจะต้องร่วมมือร่วมแรงกันแก้ไขปัญหาอย่างจริงจัง
ทั้งนี้ กระทรวงเกษตรและสหกรณ์ ได้ให้ความสำคัญในการป้องกันการทุจริตและส่งเสริมคุณธรรม จริยธรรมให้แก่บุคลากรในสังกัดกระทรวงเกษตรและสหกรณ์มาอย่างต่อเนื่อง โดยการจัดกิจกรรมในครั้งนี้ มีวัตถุประสงค์เพื่อร่วมกันประกาศเจตนารมณ์อย่างชัดเจนในการต่อต้านการทุจริตคอร์รัปชัน และร่วมสร้างวัฒนธรรมความซื่อสัตย์สุจริตให้เกิดขึ้น   ในกระทรวงเกษตรและสหกรณ์ และเพื่อสนับสนุนนโยบายของรัฐบาลในการป้องกันและปราบปราม การทุจริตและประพฤติ    มิชอบ การแก้ไขปัญหาทุจริตและประพฤติมิชอบในวงราชการ และขับเคลื่อนการดำเนินงาน ด้านการป้องกันการทุจริต และการส่งเสริมคุณธรรม จริยธรรมของกระทรวงเกษตรและสหกรณ์อย่างจริงจัง
“กิจกรรมในวันนี้จะช่วยปลุกจิตสำนึกและปลูกฝังค่านิยมความซื่อสัตย์สุจริตให้กับบุคลากรในสังกัดกระทรวงเกษตรและสหกรณ์ รวมทั้งสร้างการตระหนักรู้การต่อต้านการทุจริต และร่วมกันสร้างสังคมที่ไม่ยอม ไม่ทน และไม่เพิกเฉยต่อการทุจริตคอร์รัปชันทุกรูปแบบ ไม่รับ ไม่ให้ของขวัญของกำนัลทุกชนิดขณะปฏิบัติหน้าที่แสดงถึงภาพลักษณ์ที่ดีขององค์กร สร้างความเชื่อมั่นและศรัทธาต่อประชาชน โดยขอให้ทุกคนมุ่งมั่นปฏิบัติตนด้วยความซื่อสัตย์สุจริตไม่กระทำการทุจริตตั้งแต่วันนี้ และเชื่อว่าในท้ายที่สุดพลังของพวกเราในวันนี้ จะส่งผลไปสู่การสร้างพลังระดับชาติ เพื่อร่วมกันต่อสู้กับการทุจริตคอร์รัปชัน     ในนามกระทรวงเกษตรและสหกรณ์ขอเป็นหนึ่งพลังที่จะก้าวเดินไปพร้อม ๆ กับทุกคนในองค์กร และเชื่อมั่นว่ากระทรวงเกษตรและสหกรณ์ของพวกเราเป็นองค์กรที่ปราศจากการทุจริตคอร์รัปชัน โปร่งใส และมีคุณธรรม” ปลัดเกษตรฯ กล่าว
ในโอกาสนี้ ปลัดเกษตรฯ ได้มอบเกียรติบัตรองค์กรคุณธรรม ประจำปีงบประมาณ 2567 ให้แก่หน่วยงานในสังกัดกระทรวงเกษตรและสหกรณ์ จำนวน 22 หน่วยงานด้วย

ที่มา : https://www.thaigov.go.th/news/contents/details/91557