รัฐบาลไทย-ข่าวทำเนียบรัฐบาล-รมช.สธ หนุน “สถาบันพระบรมราชชนก” ก้าวทันการเปลี่ยนแปลงเทคโนโลยีด้านการศึกษายุคดิจิทัล


วันพฤหัสบดีที่ 19 ธันวาคม 2567
รมช.สธ หนุน “สถาบันพระบรมราชชนก” ก้าวทันการเปลี่ยนแปลงเทคโนโลยีด้านการศึกษายุคดิจิทัล
รัฐมนตรีช่วยว่าการกระทรวงสาธารณสุข เปิดงานสัมมนาวิชาการ “PBRI Digital Day : ก้าวสู่องค์กรทันสมัยศตวรรษที่ 21” มุ่งพัฒนาบุคลากรให้ก้าวทันการเปลี่ยนแปลงของเทคโนโลยีด้านการศึกษาในยุคดิจิทัล
ใช้เทคโนโลยีดิจิทัลในการปฏิบัติงานอย่างมีประสิทธิภาพ ภายใต้หลักความมั่นคงปลอดภัยไซเบอร์
วันนี้ (19 ธันวาคม 2567) ณ วิทยาลัยพยาบาลบรมราชชนนี (วิทยาเขตศรีธัญญา) จังหวัดนนทบุรี นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เป็นประธานเปิดงานสัมมนาวิชาการ “PBRI Digital Day : ก้าวสู่องค์กรทันสมัยศตวรรษที่ 21” ของสถาบันพระบรมราชชนก โดยกล่าวว่า ในยุคที่เทคโนโลยีดิจิทัลมีการเปลี่ยนแปลงอย่างรวดเร็ว การพัฒนาศักยภาพด้านดิจิทัลของบุคลากรทางการแพทย์และสาธารณสุขมีความสำคัญอย่างยิ่ง โดยเฉพาะสถาบันพระบรมราชชนก ในฐานะที่เป็นสถาบันการศึกษาที่ผลิตและพัฒนาบุคลากรด้านสุขภาพให้กับประเทศ การจัดงาน PBRI Digital Day ในครั้งนี้ จึงมีส่วนช่วยอย่างมากในการส่งเสริมให้ผู้บริหาร คณาจารย์ บุคลากรและนักศึกษาได้รับความรู้ ทักษะ และความเข้าใจเทคโนโลยีดิจิทัล สามารถใช้เทคโนโลยีสารสนเทศในการจัดการเรียนการสอนและการปฏิบัติงานได้อย่างมีประสิทธิภาพ ภายใต้การให้ความสำคัญกับการคุ้มครองข้อมูลส่วนบุคคลและความมั่นคงปลอดภัยทางไซเบอร์
ด้าน ศาสตราจารย์พิเศษ ดร.นายแพทย์วิชัย เทียนถาวร อธิการบดีสถาบันพระบรมราชชนก กล่าวว่า สถาบันพระบรมราชชนก เป็นสถาบันอุดมศึกษาเฉพาะทางด้านวิทยาศาสตร์สุขภาพ ภายใต้การกำกับของกระทรวงสาธารณสุข มีบทบาทหลักในการผลิตบุคลากรสุขภาพที่มีคุณภาพเข้าสู่ระบบสาธารณสุขของประเทศ สำหรับการจัดงานครั้งนี้ มีวัตถุประสงค์สำคัญ 3 ประการ คือ 1.ให้ผู้บริหาร คณาจารย์ บุคลากร และนักศึกษาของสถาบันฯ ก้าวทันต่อการเปลี่ยนแปลงของเทคโนโลยีด้านการศึกษาในยุคดิจิทัล 2.ส่งเสริมให้เกิดการใช้เทคโนโลยีดิจิทัลในการปฏิบัติงานอย่างมีประสิทธิภาพ มีความคุ้มค่า และมีความมั่นคงปลอดภัย และ 3.สร้างความตระหนักด้านความมั่นคงปลอดภัยทางไซเบอร์และการคุ้มครองข้อมูลส่วนบุคคล ซึ่งเป็นประเด็นสำคัญในการดำเนินงานด้านข้อมูลสุขภาพ
******************************************************* 19 ธันวาคม 2567

ที่มา : https://www.thaigov.go.th/news/contents/details/91560