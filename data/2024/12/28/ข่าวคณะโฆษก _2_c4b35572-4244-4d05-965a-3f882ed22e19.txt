รัฐบาลไทย-ข่าวทำเนียบรัฐบาล-​รัฐบาลดูแล ปชช.เดินทางเต็มที่ “ศศิกานต์” เผย สนามบินดอนเมือง- สุวรรณภูมิ บริการจอดรถยนต์ฟรี ตั้งแต่วันนี้ -  1 ม.ค. 68 อำนวยความสะดวกรองรับการเดินทางของผู้โดยสารช่วงเทศกาลปีใหม่


วันเสาร์ที่ 28 ธันวาคม 2567
28/12/2567
พิมพ์
​รัฐบาลดูแล ปชช.เดินทางเต็มที่ “ศศิกานต์” เผย สนามบินดอนเมือง- สุวรรณภูมิ บริการจอดรถยนต์ฟรี ตั้งแต่วันนี้ -  1 ม.ค. 68 อำนวยความสะดวกรองรับการเดินทางของผู้โดยสารช่วงเทศกาลปีใหม่
​รัฐบาลดูแล ปชช.เดินทางเต็มที่ “ศศิกานต์” เผย สนามบินดอนเมือง- สุวรรณภูมิ บริการจอดรถยนต์ฟรี ตั้งแต่วันนี้ -  1 ม.ค. 68 อำนวยความสะดวกรองรับการเดินทางของผู้โดยสารช่วงเทศกาลปีใหม่
วันนี้ (28 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า  ท่าอากาศยานดอนเมือง และท่าอากาศยานสุวรรณภูมิ  ขานรับนโยบายรัฐบาล ร่วมอำนวยความสะดวกรองรับการเดินทางของผู้โดยสาร พร้อมมอบของขวัญปีใหม่สำหรับประชาชนเพื่อฉลองเทศกาลปีใหม่ โดยจัดพื้นที่จอดรถฟรีในจุดที่สะดวกและเพิ่มบริการ Shuttle Bus รับ-ส่งฟรีตลอด 24 ชั่วโมง
นางสาวศศิกานต์ กล่าวว่า ท่าอากาศยานดอนเมือง เปิดให้จอดรถฟรีตั้งแต่เวลา 00.01 น. ของวันที่ 28 ธันวาคม 2567 ถึงเวลา 24.00 น. ของวันพุธที่ 1 มกราคม 2568  ณ บริเวณลานระหว่างอาคารคลังสินค้า 2 และอาคารจอดรถ 5 ชั้น รองรับได้ จำนวน 250 คัน  โดยจะบริการ Shuttle Bus  รับ–ส่ง ฟรีไปยังอาคารผู้โดยสารระหว่างประเทศ อาคาร 1 ประตู 6 รถออกจากจุดบริการทุก 15 นาที ตลอด 24 ชั่วโมง
สำหรับท่าอากาศยานสุวรรณภูมิเปิดให้จอดรถฟรีตั้งแต่วันที่ 28 ธันวาคม 2567 - 1 มกราคม 2568 ณ  บริเวณลานจอดรถระยะยาวโซน C  โดยบริการ Shuttle Bus สาย A รับ-ส่งผู้โดยสารฟรี ทุก 15 นาที ตลอด 24 ชั่วโมง และแจกชุด Travel Kit รวมถึงน้ำดื่มฟรี
“รัฐบาล พร้อมอำนวยความสะดวกรองรับการเดินทางของประชาชน ตั้งแต่การเดินทางกลับภูมิลำเนาจนกระทั่งการเดินทางกลับเข้ามาทำงาน อย่างปลอดภัย ขอให้ประชาชนมั่นใจ ทุกหน่วยงานพร้อมดูแลอำนวยความสะดวกให้กับพี่น้องประชาชนในการเดินทางตลอดช่วงเทศกาลปีใหม่ 2568“ นางสาวศศิกานต์ ระบุ

ที่มา : https://www.thaigov.go.th/news/contents/details/91834