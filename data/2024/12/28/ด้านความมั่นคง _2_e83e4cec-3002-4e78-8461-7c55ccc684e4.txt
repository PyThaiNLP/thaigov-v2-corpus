รัฐบาลไทย-ข่าวทำเนียบรัฐบาล-“พิพัฒน์” เยียวยาลูกจ้างอินโนเวชั่นฟุตแวร์ อยุธยา โอนเงินกองทุนสงเคราะห์แล้ว 11 ล้านบาท 


วันเสาร์ที่ 28 ธันวาคม 2567
28/12/2567
พิมพ์
“พิพัฒน์” เยียวยาลูกจ้างอินโนเวชั่นฟุตแวร์ อยุธยา โอนเงินกองทุนสงเคราะห์แล้ว 11 ล้านบาท
“พิพัฒน์” เยียวยาลูกจ้างอินโนเวชั่นฟุตแวร์ อยุธยา โอนเงินกองทุนสงเคราะห์แล้ว 11 ล้านบาท
เมื่อวันที่ 27 ธันวาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยถึงกรณีลูกจ้างบริษัท อินโนเวชั่นฟุตแวร์ จำกัด จังหวัดพระนครศรีอยุธยา ขอให้กระทรวงแรงงานพิจารณาช่วยเหลือเรื่องเงินกองทุนสงเคราะห์ลูกจ้าง กรณีถูกเลิกจ้าง เมื่อวันที่ 16 ธันวาคมที่ผ่านมา และได้สั่งการให้กรมสวัสดิการและคุ้มครองแรงงานเร่งดำเนินการโดยเร่งด่วน และในวันนี้ได้รับทราบข่าวดีว่า กรมสวัสดิการและคุ้มครองแรงงาน ได้อนุมัติโอนเงินกองทุนสงเคราะห์ลูกจ้าง รวมเป็นเงินทั้งสิ้น 11,267,778.55 บาท ให้กับสำนักงานสวัสดิการและคุ้มครองแรงงานจังหวัดพระนครศรีอยุธยา เพื่อใช้จ่ายเป็นเงินสงเคราะห์ลูกจ้างกรณีค่าชดเชยให้แก่ลูกจ้างของบริษัท อินโนเวชั่น ฟุตแวร์ จำกัด จำนวน 523 คน ที่ได้รับผลกระทบจากการเลิกจ้างแล้ว
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ทันทีที่อนุมัติโอนเงินสงเคราะห์จากกองทุนสงเคราะห์ลูกจ้าง กรณีนายจ้างเลิกจ้างโดยไม่จ่ายค่าชดเชย ตามคำขอรับเงินสงเคราะห์จากกองทุนสงเคราะห์ของลูกจ้างบริษัท อินโนเวชั่น ฟุตแวร์ จำกัด สำนักงานสวัสดิการและคุ้มครองแรงงานจังหวัดพระนครศรีอยุธยา ได้ดำเนินการโอนจ่ายเงินสงเคราะห์ให้กับลูกจ้างทุกคนแล้วในวันที่ 27 ธันวาคม 2567 เวลา 16.40 น. อย่างครบถ้วน ทั้งนี้ หากลูกจ้างถูกเลิกจ้างหรือได้รับความไม่เป็นธรรมจากการจ้างงาน สามารถติดต่อสอบถามและยื่นคำร้องได้ที่ สำนักงานสวัสดิการและคุ้มครองแรงงานจังหวัดทุกจังหวัด สำนักงานสวัสดิการและคุ้มครองแรงงานกรุงเทพมหานครทั้ง 10 พื้นที่ สายด่วน โทร. 1506 กด 3 หรือช่องทางออนไลน์ของกรมสวัสดิการและคุ้มครองแรงงานทุกช่องทาง

ที่มา : https://www.thaigov.go.th/news/contents/details/91851