รัฐบาลไทย-ข่าวทำเนียบรัฐบาล-“เอกนัฏ” สั่งการ สอน. แจ้งโรงงานน้ำตาลทั่วประเทศ หยุดรับอ้อยเข้าหีบ 7 วันช่วงเทศกาลปีใหม่ 


วันเสาร์ที่ 28 ธันวาคม 2567
28/12/2567
พิมพ์
“เอกนัฏ” สั่งการ สอน. แจ้งโรงงานน้ำตาลทั่วประเทศ หยุดรับอ้อยเข้าหีบ 7 วันช่วงเทศกาลปีใหม่
“เอกนัฏ” สั่งการ สอน. แจ้งโรงงานน้ำตาลทั่วประเทศ หยุดรับอ้อยเข้าหีบ 7 วันช่วงเทศกาลปีใหม่
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า ตามนโยบาย “ปฏิรูปอุตสาหกรรรม” ในการสร้างอุตสาหกรรมเศรษฐกิจใหม่ที่เป็นมิตรกับสิ่งแวดล้อม จึงได้สั่งการให้สำนักงานคณะกรรมการอ้อยและน้ำตาลทราย (สอน.) แจ้งโรงงานน้ำตาลทั่วประเทศ หยุดการรับอ้อยเข้าหีบฤดูการผลิตปี 2567/68 ช่วงเทศกาลปีใหม่ เพื่อป้องกันการเกิดอุบัติเหตุทางถนนหรือความเสียหายต่อชีวิตและทรัพย์สินจากการเดินทาง และขนส่งอ้อยของรถบรรทุกอ้อยไปยังโรงงานน้ำตาล ระหว่างวันที่ 27 ธันวาคม 2567 ถึงวันที่ 2 มกราคม 2568 สอดคล้องมาตรการเฝ้าระวังความปลอดภัยบนท้องถนน (7 วันอันตราย) ของรัฐบาล
นายใบน้อย สุวรรณชาตรี เลขาธิการคณะกรรมการอ้อยและน้ำตาลทราย กล่าวว่า ตามมติคณะกรรมการอ้อยและน้ำตาลทราย (กอน.) เมื่อวันที่ 20 ธันวาคม 2567 เห็นชอบให้โรงงานน้ำตาลหยุดรับอ้อยเข้าหีบฤดูการผลิตปี 2567/68 ช่วงเทศกาลปีใหม่ ระหว่างวันที่ 27 ธันวาคม 2567 เวลา 00.01 น. ถึงวันที่ 2 มกราคม 2568 เวลา 23.59 น. เพื่อลดความหนาแน่นของการจราจรบนท้องถนน ลดการเกิดอุบัติเหตุบนท้องถนน ลดการลักลอบเผาอ้อย ลดปัญหาฝุ่นมลพิษ PM 2.5 เป็นการอำนวยความสะดวกให้แก่ประชาชนที่เดินทางกลับภูมิลำเนา และเดินทางท่องเที่ยวไปตามสถานที่ต่าง ๆ ทั่วประเทศในช่วงเทศกาลปีใหม่ รวมถึงเป็นการส่งเสริมให้ประชาชนและนักท่องเที่ยวทั้งในและต่างประเทศ เดินทางท่องเที่ยวได้อย่างปลอดภัย ประชาชนได้รับอากาศบริสุทธิ์ เมื่อลดการเผาลง อากาศก็จะสะอาดขึ้น ลดผลกระทบต่อสิ่งแวดล้อม และมีความสุขในช่วงเทศกาลปีใหม่
“เพื่อให้สอดรับกับนโยบายของรัฐบาล และข้อสั่งการของรัฐมนตรีว่าการกระทรวงอุตสาหกรรมดังกล่าว สอน. จึงได้มีหนังสือถึงโรงงานน้ำตาลทั้ง 58 โรงงานทั่วประเทศ ขณะนี้โรงงานน้ำตาลที่ได้เปิดทำการหีบอ้อยแล้ว 48 โรงงาน ได้ให้ความร่วมมือกับภาครัฐในการหยุดรับอ้อยเข้าหีบช่วงเทศกาลปีใหม่ เพื่อลดความสูญเสียและเพิ่,ความปลอดภัยในการเดินทางของประชาชนในช่วงเทศกาลปีใหม่นี้ และอนุโลมให้โรงงานน้ำตาลรับเฉพาะอ้อยสด สะอาด คุณภาพดี เข้าหีบได้ถึงเวลา 23.59 น. ของวันที่ 27 ธันวาคม 2567” นายใบน้อยฯ กล่าวทิ้งท้าย
27 ธันวาคม 2567

ที่มา : https://www.thaigov.go.th/news/contents/details/91835