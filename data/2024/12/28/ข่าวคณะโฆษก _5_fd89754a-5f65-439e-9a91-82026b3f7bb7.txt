รัฐบาลไทย-ข่าวทำเนียบรัฐบาล-เหนือ-อีสาน อากาศเย็น ส่งท้ายปี ขณะที่ภาคใต้ 8 จังหวัดอ่าวไทยมีฝนเพิ่มขึ้น ส่วนความคืบหน้ายอดเงินช่วยเหลือน้ำท่วม 9,000 บาท โอนแล้วกว่า 1,500 ล้านบาท


วันเสาร์ที่ 28 ธันวาคม 2567
28/12/2567
พิมพ์
เหนือ-อีสาน อากาศเย็น ส่งท้ายปี ขณะที่ภาคใต้ 8 จังหวัดอ่าวไทยมีฝนเพิ่มขึ้น ส่วนความคืบหน้ายอดเงินช่วยเหลือน้ำท่วม 9,000 บาท โอนแล้วกว่า 1,500 ล้านบาท
เหนือ-อีสาน อากาศเย็น ส่งท้ายปี ขณะที่ภาคใต้ 8 จังหวัดอ่าวไทยมีฝนเพิ่มขึ้น ส่วนความคืบหน้ายอดเงินช่วยเหลือน้ำท่วม 9,000 บาท โอนแล้วกว่า 1,500 ล้านบาท
วันนี้ (28 ธันวาคม 2567) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  กล่าวว่ากรมอุตุนิยมวิทยาระบุสภาพอากาศในวันนี้ถึง วันที่ 30 ธ.ค.67 มวลอากาศเย็นกำลังปานกลาง จะแผ่ลงมาปกคลุมประเทศไทยตอนบน ลมหนาวยังมีกำลังปานกลางพัดปกคลุมภาคอีสาน ทำให้อากาศเย็นลง และมีหมอกบางในตอนเช้า อากาศยังเย็นถึงหนาวบริเวณ ภาคเหนือภาคตะวันออกเฉียงเหนือตอนบน ท้องฟ้ามีเมฆบางส่วน สำหรับภาคใต้ฝั่งอ่าวไทยจะมีฝนเพิ่มขึ้น และมีฝนตกหนักบางแห่ง บริเวณ จ.ชุมพร สุราษฎร์ธานี นครศรีธรรมราช พัทลุง สงขลา ยะลา ปัตตานี และนราธิวาส เนื่องจากอิทธิพลของลมหนาวที่พัดแรงขึ้น (ไม่ได้เกิดจากพายุ)  ต้องติดตามและเฝ้าระวังกันอีกช่วง แต่ไม่น่ากังวล เนื่องจากมีเพียงปัจจัยเดียวที่ทำให้เกิดฝน ไม่มีปัจจัยเสริม คลื่นลมมีกำลังแรงขึ้น ชาวเรือ ชาวประมงต้องระวังในการเดินเรือ
ขณะที่ความคืบหน้ากรณีที่ ครม. มีมติเมื่อวันที่ 3 ธันวาคม 2567 ให้จ่ายเงินช่วยเหลือผู้ประสบอุทกภัยในช่วงฤดูฝน ปี 2567 ครัวเรือนละ 9,000 บาท โดยมอบหมายให้ กรมป้องกันและบรรเทาสาธารณภัย ดำเนินการจ่ายเงินช่วยเหลือผู้ประสบภัย จำนวน 16 จังหวัด ล่าสุด (ณ วันที่ 27 ธันวาคม 2567 เวลา 16:30 น.) มีจำนวนผู้ลงทะเบียนยื่นคำร้องแล้ว 1,054,484 ครัวเรือน ธนาคารออมสินโอนเงินช่วยเหลือแล้ว 3 ครั้ง รวม 166,795 ครัวเรือน จำนวนเงิน 1,501,155,000 บาท และอยู่ระหว่างรอโอนครั้งที่ 4 อีก 94 ครัวเรือน
“รองนายกรัฐมนตรีและรัฐมนตรีว่าการกระทรวงกลาโหม นายภูมิธรรม เวชยชัย ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ได้กำชับให้หน่วยงานในพื้นที่ 16 จังหวัด เร่งสำรวจและทำความเข้าใจ พร้อมตรวจสอบข้อมูลให้ถูกต้อง รวมทั้งประชาสัมพันธ์สื่อสารถึงประชาชนที่จะได้รับเงินเยียวยาสามารถลงทะเบียนได้ถึงวันที่ 15 มกราคม 2568 ส่วนประชาชนที่ลงทะเบียนแล้วสามารถติดตามสถานะเงินเยียวยาน้ำท่วมได้ที่เว็บไซต์ www.flood67.disaster.go.th” นางสาวศศิกานต์ กล่าว

ที่มา : https://www.thaigov.go.th/news/contents/details/91847