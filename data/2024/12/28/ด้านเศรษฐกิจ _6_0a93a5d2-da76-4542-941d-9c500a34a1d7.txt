รัฐบาลไทย-ข่าวทำเนียบรัฐบาล-​รมช.อัครา ดันการใช้เทคโนโลยีปลูกถั่วเหลืองแบบ Low Carbon สร้างอาหารสัตว์คุณภาพสูง อาหารคนปลอดภัย เกษตรกรมีรายได้ สร้างเศรษฐกิจหมุนเวียนในพะเยา 


วันเสาร์ที่ 28 ธันวาคม 2567
​รมช.อัครา ดันการใช้เทคโนโลยีปลูกถั่วเหลืองแบบ Low Carbon สร้างอาหารสัตว์คุณภาพสูง อาหารคนปลอดภัย เกษตรกรมีรายได้ สร้างเศรษฐกิจหมุนเวียนในพะเยา
​รมช.อัครา ดันการใช้เทคโนโลยีปลูกถั่วเหลืองแบบ Low Carbon สร้างอาหารสัตว์คุณภาพสูง อาหารคนปลอดภัย เกษตรกรมีรายได้ สร้างเศรษฐกิจหมุนเวียนในพะเยา
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมชี้แจงและพิธีส่งมอบเมล็ดพันธุ์ถั่วเหลืองชั้นพันธุ์จำหน่าย ภายใต้โครงการต้นแบบในการส่งเสริมการปลูกถั่วเหลืองของจังหวัดพะเยา โดยมี นางอัญชลี สุวจิตตานนท์ รองปลัดกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ เจ้าหน้าที่ส่วนจังหวัด และเกษตรกร เข้าร่วม ณ เทศบาลตำบลบ้านใหม่ อำเภอเมือง จังหวัดพะเยา ซึ่งมีวัตถุประสงค์เพื่อส่งเสริมให้เกษตรกรปลูกพืชสำหรับอาหารสัตว์คุณภาพสูง เป็นอาหารคนปลอดภัย พร้อมสร้างความมั่นคงทางอาหารอย่างยั่งยืน
รมช.อัครา กล่าวว่า กระทรวงเกษตรและสหกรณ์ โดยกรมวิชาการเกษตร ต้องการส่งเสริมทักษะอาชีพการปลูกถั่วเหลืองให้กับเกษตรกรจังหวัดพะเยา ซึ่งพื้นที่ตำบลบ้านใหม่ และตำบลดอกคำใต้ มีพื้นที่หลังแปลงนาที่เหมาะสมกับการปลูกถั่วเหลืองคุณภาพดี ตามโมเดลต้นแบบการผลิตถั่วเหลืองที่มีประสิทธิภาพแบบคาร์บอนต่ำที่นำเทคโนโลยีการจัดการน้ำ การใช้ปุ๋ยชีวภาพไรโซเบียมร่วมกับการใช้ปุ๋ยตามค่าวิเคราะห์ดินที่เหมาะสมกับเมล็ดพันธุ์ดี จนเกิดผลผลิตคุณภาพสูง มีตลาดรองรับ สามารถสร้างเศรษฐกิจหมุนเวียนในจังหวัด และสร้างรายได้เพิ่มให้กับเกษตรกร ตามนโยบายตลาดนำ นวัตกรรมเสริม เพิ่มรายได้ ของรัฐบาล
โอกาสนี้ รมช.อัครา ได้ส่งมอบเมล็ดพันธุ์ถั่วเหลืองชั้นพันธุ์จำหน่าย จำนวน 4,540 กิโลกรัม ปุ๋ยชีวภาพไรโซเบียมถั่วเหลือง จำนวน 300 ถุง เพื่อนำไปปลูกช่วงฤดูแล้ง ปี 2568 บนพื้นที่ปลูก 300 ไร่ คาดว่าจะได้ผลผลิตถั่วเหลืองไม่น้อยกว่า 80 ตัน นอกจากเกษตรกรจะได้อาหารสัตว์คุณภาพดีแล้ว ยังได้ปรับโครงสร้างดินให้พร้อมปลูกข้าวในฤดูกาลถัดไปอีกด้วย

ที่มา : https://www.thaigov.go.th/news/contents/details/91850