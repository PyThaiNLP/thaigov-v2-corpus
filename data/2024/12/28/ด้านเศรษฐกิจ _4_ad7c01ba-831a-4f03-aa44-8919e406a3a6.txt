รัฐบาลไทย-ข่าวทำเนียบรัฐบาล-รมช.อัครา จัดใหญ่! นำเทคโนโลยีลดต้นทุนการผลิตข้าวสู่ชาวพะเยา พร้อมปรับแปลงข้าวตำบลสันป่าม่วงกว่า 78 ไร่ ปลูกข้าวสรรพสี ออกแบบด้วยลายไดโนเสาร์และนกยูงคอเขียวไทย เร่งยกระดับรายได้เกษ


วันเสาร์ที่ 28 ธันวาคม 2567
รมช.อัครา จัดใหญ่! นำเทคโนโลยีลดต้นทุนการผลิตข้าวสู่ชาวพะเยา พร้อมปรับแปลงข้าวตำบลสันป่าม่วงกว่า 78 ไร่ ปลูกข้าวสรรพสี ออกแบบด้วยลายไดโนเสาร์และนกยูงคอเขียวไทย เร่งยกระดับรายได้เกษ
รมช.อัครา จัดใหญ่! นำเทคโนโลยีลดต้นทุนการผลิตข้าวสู่ชาวพะเยา พร้อมปรับแปลงข้าวตำบลสันป่าม่วงกว่า 78 ไร่ ปลูกข้าวสรรพสี ออกแบบด้วยลายไดโนเสาร์และนกยูงคอเขียวไทย เร่งยกระดับรายได้เกษตรกร และเป็นแหล่งท่องเที่ยวเชิงเกษตรของ จ.พะเยา มกราคม 68 นี้
เมื่อวันที่ 27 ธันวาคม 2567 นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานการถ่ายทอดเทคโนโลยีเพื่อลดต้นทุนการผลิต ภายใต้โครงการเสริมสร้างศักยภาพการผลิตเมล็ดพันธุ์ข้าวของศูนย์ข้าวชุมชน โดยมี นางสาวภัทราภรณ์ โสเจยยะ รองปลัดกระทรวงเกษตรและสหกรณ์ นายณัฏฐกิตติ์ ของทิพย์ อธิบดีกรมการข้าว ผู้บริหารหน่วยงานในสังกัดกระทรวงเกษตรและสหกรณ์ เจ้าหน้าที่ส่วนจังหวัด และเกษตรกร เข้าร่วม ณ บริเวณศูนย์ข้าวชุมชน ตำบลสันป่าม่วง อำเภอสันป่าตอง จังหวัดพะเยา ว่า การถ่ายทอดเทคโนโลยีเพื่อลดต้นทุนการผลิตข้าวในวันนี้ มีวัตถุประสงค์เพื่อส่งเสริมให้เกษตรกรและศูนย์ข้าวชุมชนได้รับการถ่ายทอดเทคโนโลยีลดต้นทุนการผลิตเมล็ดพันธุ์ข้าวคุณภาพ จนสามารถยกระดับการบริหารจัดการข้าวให้เพิ่มผลผลิตคุณภาพดี ซึ่งกระทรวงเกษตรและสหกรณ์ โดยกรมการข้าว ร่วมกับ มหาวิทยาลัยเกษตรศาสตร์ดำเนินการปลูกข้าวสรรพสีบนพื้นที่ตำบลสันป่าม่วง จำนวน 78 ไร่ ผ่านการใช้เทคโนโลยีเป็นเกษตรประณีตช่วยให้ประหยัดเมล็ดพันธุ์ข้าว และเป็นวงจรเกษตรอินทรีย์ ซึ่งผลผลิตจะเป็นสินค้าเกษตรมูลค่าสูง สามารถนำเมล็ดข้าวจำหน่ายได้ราคาถึง 50 บาทต่อ กก. และสามารถนำใบข้าวสรรพสีไปสกัดสารโปรตีน สารต้านอนุมูลอิสระ และแร่ธาตุอื่น ๆ นำไปผลิตอาหารแห่งอนาคต (Future Food) ซึ่งสามารถสร้างความมั่นคงทางอาหาร และยกระดับรายได้เกษตรกรได้อย่างยั่งยืน
รมช.อัครา กล่าวต่อไปว่า แปลงข้าวสรรพสีจะออกแบบเป็นรูปไดโนเสาร์และนกยูงคอเขียวไทย ซึ่งเป็นสัตว์ประจำจังหวัดพะเยา โดยการปลูกข้าวด้วยเทคโนโลยีและนวัตกรรมนี้ นอกจากจะช่วยให้เกษตรกรมีรายได้และคุณภาพชีวิตที่ดีขึ้นแล้ว ยังช่วยให้เกิดการท่องเที่ยวเชิงเกษตรที่ช่วยให้ประชาชนในพื้นที่มีอาชีพเพิ่มอีกด้วย ทั้งนี้ คาดว่านาข้าวสรรพสีจะพร้อมให้ชมความสวยงามในช่วงกลางเดือนมกราคม 2568 เป็นต้นไป
นอกจากนี้ รมช.อัครา ขอเชิญชวนพี่น้องเกษตรกรและนักท่องเที่ยวเข้าเยี่ยมชมงานมหกรรมการเกษตรและท่องเที่ยวถนนสายดอกไม้งาม ริมกว๊านพะเยา ประจำปี 2568 ซึ่งมีกิจกรรมนิทรรศการจากหน่วยงานในสังกัดกระทรวงเกษตรฯ การจำหน่ายสินค้าเกษตร สินค้าพื้นเมือง และการแสดงดนตรี จัดขึ้นระหว่างวันที่ 27 ธันวาคม 2567 - 5 มกราคม 2568 ณ กว๊านพะเยา จังหวัดพะเยา อีกด้วย

ที่มา : https://www.thaigov.go.th/news/contents/details/91842