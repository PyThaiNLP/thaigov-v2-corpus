รัฐบาลไทย-ข่าวทำเนียบรัฐบาล-นพ.สสจ.ตากสั่งตั้งกรรมการสอบข้อเท็จจริงทันที “บุคลากรสาธารณสุข” ดื่มแอลกอฮอล์ในวอร์ด รพ.


วันเสาร์ที่ 28 ธันวาคม 2567
นพ.สสจ.ตากสั่งตั้งกรรมการสอบข้อเท็จจริงทันที “บุคลากรสาธารณสุข” ดื่มแอลกอฮอล์ในวอร์ด รพ.
นายแพทย์สาธารณสุขจังหวัดตาก สั่งตั้งคณะกรรมการสอบข้อเท็จจริงทันที กรณีคลิปพยาบาลและเจ้าหน้าที่ดื่มแอลกอฮอล์ในวอร์ดโรงพยาบาลแม่ระมาด
ให้ย้ายทุกคนในคลิปไปทำหน้าที่อื่น ไม่ให้ดูแลผู้ป่วย พร้อมเรียกผู้เกี่ยวข้องทั้งหมดมาให้ข้อมูล หากผิดจริงจะเอาผิดทั้งทางกฎหมายและทางวินัยต่อไป ย้ำสถานพยาบาลเป็นสถานที่ห้ามดื่มตามกฎหมาย ให้ผู้บริหารเข้มงวดกวดขันไม่ให้เกิดเหตุการณ์เช่นนี้อีก
วันนี้ (28 ธันวาคม 2567) นพ.พิทักษ์พงษ์ จันทร์แดง นายแพทย์สาธารณสุขจังหวัดตาก กล่าวถึงกรณีสื่อสังคมออนไลน์มีการโพสต์คลิปวิดีโอมีผู้สวมชุดพยาบาลดื่มเครื่องดื่มแอลกอฮอล์ภายในหอผู้ป่วยของโรงพยาบาล ว่า เหตุการณ์ดังกล่าวเกิดขึ้นในโรงพยาบาลแม่ระมาด จังหวัดตาก ซึ่ง นพ.สุภโชค เวชภัณฑ์เภสัช รักษาการผู้ตรวจราชการกระทรวงสาธารณสุข เขตสุขภาพที่ 2 ได้มอบหมายให้เร่งตรวจสอบข้อเท็จจริงโดยด่วนเบื้องต้นตนได้สั่งการให้มีการตั้งคณะกรรมการสอบสวนข้อเท็จจริงระดับโรงพยาบาลแล้วโดยให้เรียกผู้ที่อยู่ในเหตุการณ์ทั้งหมดมาให้ข้อมูลเมื่อช่วงบ่ายวันนี้และให้ย้ายผู้ที่ปรากฏอยู่ในคลิปทั้งหมดไปทำหน้าที่อื่นที่ไม่เกี่ยวข้องกับการดูแลผู้ป่วยก่อนซึ่งเมื่อได้ข้อสรุปเหตุการณ์ทั้งหมดแล้ว หากผิดจริงจะดำเนินการทางกฎหมายต่อไป โดยในส่วนของโรงพยาบาลแม่ระมาด ได้ออกประกาศชี้แจงเหตุการณ์ด้วยแล้ว โดยยืนยันว่าพฤติกรรมดังกล่าวเป็นพฤติกรรมที่ไม่เหมาะสมและโรงพยาบาลมีนโยบายห้ามดื่มเครื่องดื่มแอลกอฮอล์ในสถานที่ราชการอยู่แล้ว รวมถึงจะเข้มงวดไม่ให้มีเหตุการณ์ที่ไม่เหมาะสมเกิดขึ้นอีก
“การดื่มเครื่องดื่มแอลกอฮอล์ในสถานพยาบาล จะมีความผิดตามมาตรา 31 พ.ร.บ.เครื่องดื่มแอลกอฮอล์ พ.ศ. 2541 ซึ่งกำหนดเรื่องสถานที่ห้ามดื่ม เช่น วัด สถานที่ทางศาสนา สถานพยาบาล สถานที่ราชการ สถานศึกษา ปั๊มน้ำมัน สวนสาธารณะของราชการ เป็นต้น ผู้ฝ่าฝืนต้องระวางโทษจำคุกไม่เกิน 6 เดือนหรือปรับไม่เกิน 1 หมื่นบาท หรือทั้งจำทั้งปรับ ส่วนจะผิดวินัยขั้นใดขอให้รอผลการพิจารณาของคณะกรรมการก่อน รวมถึงเรื่องความผิดทางจริยธรรมและจรรยาบรรณวิชาชีพ ตรงนี้จะเป็นหน้าที่ของสภาวิชาชีพอย่างสภาการพยาบาลในการพิจารณา เพราะหนึ่งในการประพฤติตนตามจริยธรรมและจรรยาบรรณ คือ จะต้องไม่กระทำผิดต่อกฎหมาย” นพ.พิทักษ์พงษ์กล่าว
************************************************ 28 ธันวาคม 2567

ที่มา : https://www.thaigov.go.th/news/contents/details/91846