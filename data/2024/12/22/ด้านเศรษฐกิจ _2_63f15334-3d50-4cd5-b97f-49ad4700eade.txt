รัฐบาลไทย-ข่าวทำเนียบรัฐบาล-​"ดีพร้อม" รายงานผลการจัดพิธีเปิดงานซอฟต์พาวเวอร์ สาขาแฟชั่นและอาหาร ในการประชุมคณะกรรมการพัฒนาซอฟต์พาวเวอร์แห่งชาติ ตามนโยบาย "รมว.เอกนัฏ"


วันอาทิตย์ที่ 22 ธันวาคม 2567
22/12/2567
พิมพ์
​"ดีพร้อม" รายงานผลการจัดพิธีเปิดงานซอฟต์พาวเวอร์ สาขาแฟชั่นและอาหาร ในการประชุมคณะกรรมการพัฒนาซอฟต์พาวเวอร์แห่งชาติ ตามนโยบาย "รมว.เอกนัฏ"
​"ดีพร้อม" รายงานผลการจัดพิธีเปิดงานซอฟต์พาวเวอร์ สาขาแฟชั่นและอาหาร ในการประชุมคณะกรรมการพัฒนาซอฟต์พาวเวอร์แห่งชาติ ตามนโยบาย "รมว.เอกนัฏ"
กรุงเทพฯ 20 ธันวาคม 2567 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเข้าร่วมประชุมคณะกรรมการพัฒนาซอฟต์พาวเวอร์แห่งชาติ ครั้งที่ 3/2567 (ครั้งที่ 10) พร้อมด้วย นางดวงดาว ขาวเจริญ นายสุรพล ปลื้มใจ รองอธิบดีกรมส่งเสริมอุตสาหกรรม และคณะกรรมการจากภาคส่วนต่าง ๆ โดยมี นายแพทย์สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานกรรมการพัฒนาซอฟต์พาวเวอร์แห่งชาติ เป็นประธานการประชุม และนายพันศักดิ์ วิญญรัตน์ ที่ปรึกษาและกรรมการในคณะกรรมการยุทธศาสตร์ซอฟต์พาวเวอร์แห่งชาติ เข้าร่วมประชุม ณ วิเทศสโมสร กระทรวงการต่างประเทศ
การประชุมในครั้งนี้ ได้มีการติดตามความคืบหน้าการดำเนินงานโครงการที่ได้รับจัดสรรงบกลาง ปีงบประมาณ พ.ศ. 2567 ภายใต้อุตสาหกรรมซอฟต์พาวเวอร์เป้าหมาย ซึ่งในส่วนของกรมส่งเสริมอุตสาหกรรม หรือ ดีพร้อม (DIPROM) ได้รายงานผลดำเนินโครงการส่งเสริมซอฟต์พาวเวอร์ สาขาอาหาร โดยเมื่อวันที่ 19 ธันวาคม 2567 ได้จัดพิธีเปิดตัวโครงการส่งเสริมซอฟต์พาวเวอร์ สาขาอาหาร โดยมี นางสาวแพทองธาร ชินวัตร นายกรัฐมนตรี เป็นประธานในพิธี เร่งเดินหน้านโยบาย One Family One Soft Power : OFOS สอดรับการส่งเสริมให้ประเทศไทยกลายเป็นศูนย์กลางอาหารระดับโลก (Global Food Hub) เพื่อให้สอดรับกับนโยบายดังกล่าว นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้มอบหมายให้ กระทรวงอุตสาหกรรม โดย กรมส่งเสริมอุตสาหกรรม หรือ ดีพร้อม (DIPROM) ดำเนินโครงการผ่าน 4 กิจกรรมสำคัญ ประกอบด้วย 1) ยกระดับหนึ่งหมู่บ้านหนึ่งเชฟอาหารไทย 2) การพัฒนาร้านอาหารเชฟชุมชน อาหารถิ่นอาหารไทย 3) ยกระดับศูนย์นวัตกรรมอาหารชุมชน และ 4) การส่งเสริมการใช้นวัตกรรมเพื่อยกระดับอุตสาหกรรมอาหารและเครื่องดื่มไทยสู่ตลาดโลกอย่างยั่งยืน อีกทั้งยังได้สานต่อความสำเร็จด้วยแผนงานระยะ 4 ปี (พ.ศ. 2567-2570) คาดสร้างงานและอาชีพกว่า 75,000 ตำแหน่ง เพิ่มรายได้ให้กับเศรษฐกิจของประเทศกว่า 3,500 ล้านบาท
อีกทั้ง ดีพร้อมได้ดำเนินโครงการส่งเสริมซอฟต์พาวเวอร์ สาขาแฟชั่น ประกอบด้วย 1) โครงการการพัฒนาศักยภาพบุคลากรในอุตสาหกรรมแฟชั่น ซึ่งในปัจจุบันอยู่ในระหว่างการฝึกอบรมบุคลากรในอุตสาหกรรมแฟชั่น 4 ประเภท ได้แก่ เสื้อผ้าและเครื่องแต่งกาย อัญมณีและเครื่องประดับ หัตถอุตสาหกรรม และผลิตภัณฑ์ความงาม ประกอบด้วยหลักสูตร Online 10 หลักสูตร และ Onsite 17 หลักสูตร และ 2) โครงการการส่งเสริมภาพลักษณ์สินค้าแฟชั่นไทยสู่สากล ซึ่งเป็นการสนับสนุนซอฟต์พาวเวอร์เสริมภาพลักษณ์สินค้าอุตสาหกรรมแฟชั่นไทยสู่เวทีโลกผ่านงาน “ShowPow” ซึ่งจัดขึ้นระหว่างวันที่ 19 - 23 ธันวาคม 2567 ณ ศูนย์การค้าเอ็มสเฟียร์ สุขุมวิท กรุงเทพมหานครร่วมชูอัตลักษณ์ ผสานดีไซน์ร่วมสมัย พร้อมร่วมเสวนาด้านอุตสาหกรรมแฟชั่น ตลอดจนการจำหน่ายสินค้าเพื่อทดสอบตลาดผลิตภัณฑ์สินค้าแฟชั่นรวมกว่า 100 แบรนด์ เสริมด้วยกิจกรรมเวิร์คช้อปสอนแต่งหน้าให้ความรู้ด้านความงาม และการสร้างภาพลักษณ์ให้กับสินค้า (AI Branding) ยังมีกิจกรรมไฮไลต์พบกับคู่จิ้นนักแสดงซีรีย์ชื่อดัง ที่พร้อมใจมาร่วมสร้างสีสันภายในงาน และยังมีความบันเทิงต่าง ๆ ตลอดการจัดงานด้วย

ที่มา : https://www.thaigov.go.th/news/contents/details/91615