รัฐบาลไทย-ข่าวทำเนียบรัฐบาล-​“อนุกูล” เผยช่วงปีใหม่ 2568 รัฐบาลเตรียมความพร้อมรองรับปริมาณเที่ยวบิน คาดมีเที่ยวบินรวมกว่า 1.8 หมื่นเที่ยวบิน เฉลี่ย  2,611 เที่ยวบินต่อวัน เพิ่มขึ้น 14% จากปี 67


วันอาทิตย์ที่ 22 ธันวาคม 2567
22/12/2567
พิมพ์
​“อนุกูล” เผยช่วงปีใหม่ 2568 รัฐบาลเตรียมความพร้อมรองรับปริมาณเที่ยวบิน คาดมีเที่ยวบินรวมกว่า 1.8 หมื่นเที่ยวบิน เฉลี่ย  2,611 เที่ยวบินต่อวัน เพิ่มขึ้น 14% จากปี 67
​“อนุกูล” เผยช่วงปีใหม่ 2568 รัฐบาลเตรียมความพร้อมรองรับปริมาณเที่ยวบิน คาดมีเที่ยวบินรวมกว่า 1.8 หมื่นเที่ยวบิน เฉลี่ย  2,611 เที่ยวบินต่อวัน เพิ่มขึ้น 14% จากปี 67
วันนี้ (22 ธันวาคม 2567 ) นายอนุกูล พฤกษานุศักดิ์ รองโฆษกประจำสำนักนายกรัฐมนตรี  เปิดเผยว่าในช่วงเทศกาลปีใหม่ 2568 ที่จะถึง คาดว่าจะมีประชาชนและนักท่องเที่ยวเดินทางกลับภูมิลำเนาและท่องเที่ยวเป็นจำนวนมาก โดยจากการรายงานของ วิทยุการบินแห่งประเทศไทย (บวท.) คาดการณ์ปริมาณเที่ยวบินในช่วงระหว่างวันที่ 27 ธันวาคม 2567 – 2 มกราคม 2568 รวม 7 วัน ระบุว่า จะมีเที่ยวบินรวม 18,280 เที่ยวบิน เฉลี่ย  2,611 เที่ยวบินต่อวัน เพิ่มขึ้น 14% จากช่วงเดียวกันของปีก่อน ส่วนในปี 2568 อุตสาหกรรมการบินในประเทศจะฟื้นตัวอย่างชัดเจน คาดจะมีเที่ยวบินทั่วประเทศประมาณ 1 ล้านเที่ยวบิน
นายอนุกูล กล่าวว่า  หน่วยงานที่เกี่ยวข้อง ได้เตรียมความพร้อมด้านต่างๆ เพื่อรองรับการเดินทางของประชาชน ภายใต้แนวคิด I-SMART ตามนโยบายของรัฐบาล พร้อมทั้งประยุกต์ใช้ระบบเทคโนโลยีมาบริหารจัดการเพื่ออำนวยความสะดวกในการเดินทางให้ประชาชน และนักท่องเที่ยวให้มีความรวดเร็วและปลอดภัย รองรับปริมาณเที่ยวบินที่เพิ่มขึ้นในช่วงเวลาดังกล่าว เพื่อไม่ให้เที่ยวบินมีความล่าช้า และความแออัดของเที่ยวบิน รวมถึงอำนวยความสะดวกด้านข้อมูลสภาพการจราจรทางอากาศ ข้อมูลที่เกี่ยวข้องให้สายการบินอย่างรวดเร็วและทั่วถึง โดยได้ดำเนินโครงการเพิ่มประสิทธิภาพการใช้งานทางวิ่ง ซึ่งจะจัดระยะห่างของอากาศยานขาเข้าและขาออกให้กระชับตามเกณฑ์มาตรฐานและสัมพันธ์กับค่าการใช้เวลาบนทางวิ่งของอากาศยาน  เพื่อสามารถรองรับปริมาณเที่ยวบินได้มากที่สุด และสามารถใช้ทางวิ่งร่วมกันได้อย่างมีประสิทธิภาพ กำหนดทางขับที่เหมาะสม เพื่อใช้เวลาบนทางวิ่งน้อยที่สุด เป็นการเพิ่มประสิทธิภาพการบริหารจราจรทางอากาศ
“การดำเนินดังกล่าว จะช่วยเพิ่มขีดความสามารถในการรองรับเที่ยวบินของท่าอากาศยานสุวรรณภูมิเพิ่มเป็น 94 เที่ยวบินต่อชั่วโมง และท่าอากาศยานดอนเมือง จะเพิ่มเป็น 57 – 60 เที่ยวบินต่อชั่วโมง จากเดิม 52 เที่ยวบินต่อชั่วโมง นอกจากนี้ ยังขยายขีดความสามารถด้านการปฏิบัติการบินและการกำหนดความเร็วของอากาศยานให้เป็นไปตามกฎเกณฑ์และคำแนะนำการให้บริการควบคุมจราจรทางอากาศ เพื่อรักษาระยะห่างระหว่างอากาศยานบนแนวร่อนให้คงที่และสามารถทำการลงได้อย่างปลอดภัย พร้อมจัดเตรียมเจ้าหน้าที่เข้าดูแลทั่วทุกบริเวณอย่างใกล้ชิด โดยเฉพาะ การควบคุมการจราจรทางอากาศและวิศวกร รวมถึงเตรียมมาตรการรองรับในกรณีสถานการณ์ฉุกเฉินตลอด 24 ชั่วโมง เพื่อให้ผู้ใช้บริการ เดินทางอย่างปลอดภัย ถึงจุดหมายโดยสวัสดิภาพ” นายอนุกูลระบุ

ที่มา : https://www.thaigov.go.th/news/contents/details/91616