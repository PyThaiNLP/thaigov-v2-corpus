รัฐบาลไทย-ข่าวทำเนียบรัฐบาล-"อนุทิน" ติดตามการบริหารจัดการน้ำ มอบแนวทางการขับเคลื่อนภารกิจ มท. อ.ธาตุพนม จ.นครพนม


วันอาทิตย์ที่ 22 ธันวาคม 2567
22/12/2567
พิมพ์
"อนุทิน" ติดตามการบริหารจัดการน้ำ มอบแนวทางการขับเคลื่อนภารกิจ มท. อ.ธาตุพนม จ.นครพนม
"อนุทิน" ติดตามการบริหารจัดการน้ำ มอบแนวทางการขับเคลื่อนภารกิจ มท. อ.ธาตุพนม จ.นครพนม
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (21 ธ.ค. 67) เวลา 14.30 น. นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย และนายไชยวัฒน์ จุนถิระพงศ์ อธิบดีกรมการปกครอง ลงพื้นที่ติดตามการบริหารจัดการน้ำบริเวณประตูระบายน้ำธรณิศนฤมิต โครงการพัฒนาลุ่มน้ำก่ำ อันเนื่องมาจากพระราชดำริ โครงการส่งน้ำและบำรุงรักษาน้ำกล่ำ อ.ธาตุพนม จ.นครพนม
ทั้งนี้ ลำน้ำก่ำเป็นลุ่มน้ำย่อยของลุ่มน้ำโขง ที่ในอดีตมักจะมีปัญหาน้ำท่วมสลับน้ำแล้งเป็นประจำทุกปี ทำให้ประชาชนเดือดร้อน ความทราบถึงพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร จึงทรงมีพระราชดำริให้จัดตั้งโครงการพัฒนาลุ่มน้ำก่ำ อันเนื่องมาจากพระราชดำริ และเมื่อโครงการแล้วเสร็จ ทำให้ประชาชนทั้งสองฝั่งสามารถใช้น้ำเพื่อการประกอบอาชีพและการดำรงชีพได้ ด้วยเพราะทำหน้าที่เก็บกักควบคุมน้ำไว้ในอ่างเก็บน้ำในช่วงฤดูแล้ง และช่วยปิดกั้นไม่ให้น้ำในแม่น้ำโขงเอ่อท่วมเข้ามาในอ่างเก็บน้ำซึ่งเป็นการบรรเทาความรุนแรงของการเกิดน้ำท่วมในช่วงฤดูฝน
จากนั้น นายอนุทิน และคณะ เดินทางไปยังที่ว่าการอำเภอธาตุพนม เพื่อเป็นประธานประชุมติดตามการขับเคลื่อนการดำเนินงานตามนโยบายรัฐบาลและกระทรวงมหาดไทย ซึ่งในการนี้ผู้บริหารมหาดไทยได้เน้นย้ำการขับเคลื่อนนโยบายหลัก 5 ด้าน ได้แก่ การจัดระเบียบสังคม ปราบปรามผู้มีอิทธิพล, ป้องกันและแก้ไขปัญหายาเสพติด ควบคู่การปราบปราม, สร้างอาชีพ เพิ่มรายได้ให้ประชาชน, ส่งเสริมการท่องเที่ยวชุมชนและสร้างความเข้มแข็งของเศรษฐกิจฐานราก และ การมีน้ำดื่มสะอาดบริการประชาชน
น.ส.ไตรศุลี กล่าวเพิ่มเติมว่า ในช่วงค่ำวันนี้ นายอนุทิน มีกำหนดเดินทางเป็นประธานในพิธีเปิดงานประเพณีมหกรรมเทศกาลปลาลุ่มน้ำสงคราม ประจำปี 2567 ณ สนามหน้าที่ว่าการอำเภอศรีสงคราม จ.นครพนมด้วย

ที่มา : https://www.thaigov.go.th/news/contents/details/91618