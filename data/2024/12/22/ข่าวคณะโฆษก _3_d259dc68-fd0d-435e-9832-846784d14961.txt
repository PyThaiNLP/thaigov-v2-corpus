รัฐบาลไทย-ข่าวทำเนียบรัฐบาล-สุดเจ๋ง...รัฐบาลดิจิทัล..ใช้บัตรปชช.ทางแอปฯ ของรัฐ  “ไทยดี” เช็กอินในประเทศได้แล้ว


วันอาทิตย์ที่ 22 ธันวาคม 2567
22/12/2567
พิมพ์
สุดเจ๋ง...รัฐบาลดิจิทัล..ใช้บัตรปชช.ทางแอปฯ ของรัฐ  “ไทยดี” เช็กอินในประเทศได้แล้ว
สุดเจ๋ง...รัฐบาลดิจิทัล..ใช้บัตรปชช.ทางแอปฯ ของรัฐ  “ไทยดี” เช็กอินในประเทศได้แล้ว
วันนี้ (22 ธันวาคม 2567) นายกฯ ขอบคุณ ส่วนราชการเร่งดำเนินการนโยบาย “รัฐบาลดิจิทัล” ลดขั้นตอนยุ่งยากให้ ปชช.ล่าสุด มท.รับรอง บัตร ปชช.จากแอปฯ ThaID สามารถโชว์รูปบัตรเช็กอินในประเทศโดยไม่ต้องใช้บัตรตัวจริงได้แล้ว พร้อมให้สิทธิ์ข้อมูลทะเบียนบ้านในแอปฯ นี้สามารถย้ายเข้า-ย้ายออกโดยไม่ต้องไปอำเภอได้ทันที
นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้รับรายงานการอำนวยความสะดวกในการใช้บริการที่ท่าอากาศยานในประเทศไทยหลายจุด  อาทิ ดอนเมือง และสุวรรณภูมิ ว่าสามารถอำนวยความสะดวกให้กับนักท่องเที่ยวและนักเดินทางได้อย่างรวดเร็ว โดยล่าสุดได้ทดลองการใช้ช่องทางต่าง ๆ ในการเช็กอินของสายการบินอาคารภายในประเทศ สนามบินสุวรรณภูมิ พบว่าผู้โดยสารสามารถเช็กอินได้อย่างรวดเร็วในหลายช่องทาง ทั้งช่องทางออนไลน์ ซึ่งหากไม่มีกระเป๋าเดินทางสามารถเช็กอินล่วงหน้าได้ผ่านเว็บไซต์ของ AOT หรือของสายการบิน หรือหากมีกระเป๋า เมื่อเช็กอินออนไลน์แล้ว สามารถโหลดได้ตามเวลาก่อนขึ้นเครื่องในแต่ละเที่ยวบิน นอกจากนี้ ยังลดขั้นตอนในการตรวจบัตรโดยสาร และบัตรประชาชนด้วยระบบเช็กอินในการสแกนใบหน้า หรือระบบ Biometric ทำให้ผู้โดยสารสามารถผ่านขั้นตอนนี้ในช่องทางพิเศษไปจนถึงจุดตรวจสัมภาระได้อย่างรวดเร็ว  ทั้งนี้ นายกรัฐมนตรี ขอบคุณส่วนราชการที่เร่งดำเนินการตามนโยบายรัฐบาลให้ ประชาชน สะดวกสบายในการติดต่อ หรือใช้เอกสารทางราชการมากยิ่งขึ้น
นายจิรายุ กล่าวต่อไปว่า ส่วนกรณีที่ผู้โดยสารคนไทยที่เดินทางในสายการบินภายในประเทศที่อาจไม่ได้พกบัตรประชาชนติดตัว หรืออาจลืมนำบัตรประชาชนมาทำการเช็กอินนั้น  ล่าสุดกรมการปกครอง กระทรวงมหาดไทย และ การท่าอากาศยานแห่งประเทศไทยรวมทั้งสายการบินภายในประเทศ  ได้รับรองบัตรประชาชนที่อยู่ในแอปพลิเคชัน ของรัฐซึ่งสามารถใช้ในการเช็กอินหรือผ่านขั้นตอนต่าง ๆ ไปจนถึงขึ้นเครื่องบินได้แล้ว โดยไม่ต้องใช้บัตรประชาชนตัวจริงไปแสดง สามารถดาวน์โหลด แอปฯ ที่มีชื่อว่า  “ThaID ” (ไทยดี) เมื่อโหลดและลงทะเบียนตามคำแนะนำเสร็จแล้ว จะมีปรากฏบัตรประชาชนพร้อมเอกสารสำคัญต่างๆ  เช่น ทะเบียนบ้าน ปรากฏอยู่บนแอปพลิเคชันในโทรศัพท์มือถือ
ซึ่งสายการบินในประเทศวันนี้สามารถใช้บัตรประชาชนบนมือถือในแอปฯ นี้ เช็กอินได้ทันที และยังสามารถใช้เอกสารอิเล็กทรอนิกส์บนมือถือที่เป็นรูปบัตรประชาชนผ่านช่องทางตรวจบัตรโดยสาร และขึ้นเครื่องได้ ซึ่งขั้นตอนต่าง ๆ นี้นับเป็นช่องทางที่รัฐบาลให้ความสำคัญในการอำนวยความสะดวกให้กับนักท่องเที่ยว ซึ่งคาดว่าปีนี้ จะมีจำนวนเพิ่มมากขึ้นและต่อเนื่องไปจนถึงปีหน้า ที่รัฐบาลออกมาตรการสนับสนุนเรื่องการท่องเที่ยวต่าง ๆ เป็นจำนวนมาก
ทั้งนี้ แอปพลิเคชัน “ThaID” (ไทยดี) หรือระบบการพิสูจน์และยืนยันตัวตนทางดิจิทัล (Digital ID) ที่เมื่อประชาชนใช้บริการจากทางภาครัฐหรือภาคเอกชนที่จำเป็นต้องมีการยืนยันตัวตน สามารถเข้าสู่ระบบแอปพลิเคชัน ThaID เพื่อยืนยันตัวตนเป็นมิติใหม่ของการทำธุรกรรมผ่านช่องทางดิจิทัล ที่มีความสะดวก รวดเร็ว และปลอดภัยมากยิ่งขึ้น นอกจากนั้น ในระบบนี้ ยังสามารถ ดำเนินการทางทะเบียนบ้าน เช่น ย้ายออกหรือย้ายเข้า โดยไม่ต้องไปที่ทำการอำเภอ หรือเขต ได้อีกด้วย
แต่ทั้งนี้เจ้าหน้าที่ จะดูรูปบัตรของท่านจากแอปฯ บนมือถือของท่านเท่านั้น โดยเจ้าหน้าที่จะแตะไปที่รูปบัตรของท่าน รูปบัตรก็จะสามารถพลิกด้านหน้าและด้านหลังได้อัตโนมัติ ซึ่งท่านไม่สามารถเซฟรูปลงในอัลบั้มมือถือและนำไปแสดงได้จะต้องใช้รูปจาก แอปฯ นี้เท่านั้น นายจิรายุ กล่าว

ที่มา : https://www.thaigov.go.th/news/contents/details/91614