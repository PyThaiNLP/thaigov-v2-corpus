รัฐบาลไทย-ข่าวทำเนียบรัฐบาล-"อนุทิน" เปิดมหกรรมเทศกาลปลาลุ่มน้ำสงคราม ครั้งที่ 21 ชื่นชมความ "Unseen" ของวัฒนธรรมท้องถิ่นช่วยหนุนท่องเที่ยวชุมชน จ.นครพนม


วันอาทิตย์ที่ 22 ธันวาคม 2567
22/12/2567
พิมพ์
"อนุทิน" เปิดมหกรรมเทศกาลปลาลุ่มน้ำสงคราม ครั้งที่ 21 ชื่นชมความ "Unseen" ของวัฒนธรรมท้องถิ่นช่วยหนุนท่องเที่ยวชุมชน จ.นครพนม
"อนุทิน" เปิดมหกรรมเทศกาลปลาลุ่มน้ำสงคราม ครั้งที่ 21 ชื่นชมความ "Unseen" ของวัฒนธรรมท้องถิ่นช่วยหนุนท่องเที่ยวชุมชน จ.นครพนม
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วานนี้ (21 ธ.ค. 67) เวลา 17.30 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานเปิดงานประเพณีมหกรรมเทศกาลปลาลุ่มน้ำสงคราม ครั้งที่ 21 ณ สนามที่ว่าการอำเภอศรีสงคราม อ.ศรีสงคราม จ.นครพนม โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายศุภชัย โพธิ์สุ อดีตรองประธานสภาผู้แทนราษฎร รก.ผู้ว่าราชการจังหวัดนครพนม และจังหวัดใกล้เคียง หัวหน้าส่วนราชการ สมาชิกสภาผู้แทนราษฎร สมาชิกวุฒิสภา ผู้บริหาร อปท. กำนัน ผู้ใหญ่บ้าน และประชาชนร่วมงาน
น.ส.ไตรศุลี กล่าวว่า งานประเพณีมหกรรมเทศกาลปลาลุ่มน้ำสงคราม เป็นงานประเพณีสำคัญของ จ.นครพนม ที่สืบสานต่อเนื่องเป็นครั้งที่ 21 โดยภายในงานจะได้พบกับการจำลองบ้านเรือน สิ่งของเครื่องใช้ต่าง ๆ สะท้อนอัตลักษณ์และวิถีชีวิตของคนท้องถิ่น โซนถ่ายภาพคู่กับหมู่บ้านจำลอง และชิมอาหารพื้นถิ่นของดีในชุมชนที่รวมไว้ในงาน โดยเฉพาะอย่างยิ่ง “ปลาส้ม” ที่เป็นของดีอำเภอศรีสงครามอย่างหลากหลายร้าน สะท้อนเอกลักษณ์ทางวัฒนธรรมควบคู่การกระตุ้นเศรษฐกิจและการท่องเที่ยวนครพนมเพิ่มเติมนอกเหนือจากงานประเพณีไหลเรือไฟ หรืองานนมัสการองค์พระธาตุพนม
"ท่านอนุทินได้กล่าวชื่นชมเทศกาลต่างๆ ของนครพนมที่ล้วนแล้วแต่ได้ส่งเสริมให้คนในชุมชนได้ทำกิจกรรมร่วมกัน เป็นพื้นฐานการได้ช่วยเหลือเกื้อกูลกัน ทุกภาคส่วนได้ร่วมกันอนุรักษ์วัฒนธรรม หลายเทศกาลมีความงดงาม และ Unseen ซึ่งเป็นซอฟต์เพาเวอร์ช่วยสนับสนุนเศรษฐกิจ การท่องเที่ยวท้องถิ่นที่ยั่งยืน" น.ส.ไตรศุลี กล่าว
น.ส.ไตรศุลี กล่าวว่า ขอเชิญชวนพี่น้องประชาชนร่วมเที่ยวชมงาน "ประเพณีมหกรรมเทศกาลปลาลุ่มน้ำสงคราม ครั้งที่ 21" ร่วมสัมผัสความงดงามของวัฒนธรรม วิถีชีวิตชาวลุ่มน้ำสงคราม ได้ถึงวันที่ 24 ธ.ค. 67 ณ บริเวณสนามหน้าที่ว่าการอำเภอศรีสงคราม จ.นครพนม

ที่มา : https://www.thaigov.go.th/news/contents/details/91620