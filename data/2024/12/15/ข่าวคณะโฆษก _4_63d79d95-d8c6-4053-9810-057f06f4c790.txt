รัฐบาลไทย-ข่าวทำเนียบรัฐบาล- นรม. แพทองธาร  พร้อมรอง นรม. และ รมต. เยือนมาเลเซียเป็นครั้งแรก  พร้อมร่วมการประชุมหารือประจำปี (Annual Consultation) ครั้งที่ 7 ร่วมขับเคลื่อนเศรษฐกิจสองประเทศ 


วันอาทิตย์ที่ 15 ธันวาคม 2567
นรม. แพทองธาร  พร้อมรอง นรม. และ รมต. เยือนมาเลเซียเป็นครั้งแรก  พร้อมร่วมการประชุมหารือประจำปี (Annual Consultation) ครั้งที่ 7 ร่วมขับเคลื่อนเศรษฐกิจสองประเทศ
และความร่วมในระดับภูมิภาค
วันนี้  (15 ธันวาคม 2567) เวลา 14.00 น. ณ. ท่าอากาศยานทหาร บน. 6  นางสาวแพทองธาร ชินวัตรนายกรัฐมนตรีเดินทางเยือนมาเลเซียอย่างเป็นทางการ ระหว่างวันที่ 15 - 16 ธันวาคม 2567 และจะเข้าร่วมการประชุมหารือประจำปี (Annual Consultation) ครั้งที่ 7 ในวันที่ 16 ธันวาคม 2567 ณ เมืองปูตราจายา มาเลเซีย ตามคำเชิญของดาโตะ เซอรี อันวาร์ อิบราฮิม นายกรัฐมนตรีมาเลเซีย  โดยมีนายสุริยะ จึงรุ่งเรืองกิจ  รองนายกรัฐมนตรี และรัฐมนตรีว่าการกระทรวงคมนาคม  นายอนุทิน ชาญวีรกูล รองนายกรัฐมนตรี
และรัฐมนตรีว่าการกระทรวงมหาดไทย  นายมาริษ เสงี่ยมพงษ์   รัฐมนตรีว่าการกระทรวงการต่างประเทศ
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา  นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์  นางสาวสุดาวรรณ หวังศุภกิจโกศล  รัฐมนตรีว่าการกระทรวงวัฒนธรรม  ร่วมคณะ  โดยนายกรัฐมนตรีและคณะจะเดินทางถึงท่าอากาศนานาชาติกัวลาลัมเปอร์ (KLIA) ในเวลาประมาณ 17.00 น. ตามเวลาท้องถิ่น ซึ่งเวลาที่กรุงเทพฯ ช้ากว่ามาเลเซีย 1 ชั่วโมง และในวันพรุ่งนี้ (16 ธันวาคม 2567) นายกรัฐมนตรีจะร่วมพิธีต้อนรับอย่างเป็นทางการ ณ ทำเนียบมาเลเซีย เมืองปูตราจายา
สำหรับการเยือนมาเลเซียในครั้งนี้เป็นการสานต่อนโยบายของรัฐบาลไทยในการคงความใกล้ชิดกับมาเลเซีย  ในทุกระดับ  เพื่อร่วมกันผลักดันโครงการความร่วมมือต่าง ๆ โดยเฉพาะความร่วมมือในการพัฒนาพื้นที่บริเวณ
ชายแดน ทั้งการส่งเสริมการค้าและการลงทุน  การเชื่อมโยงการคมนาคมขนส่งเพื่อรองรับธุรกิจและการท่องเที่ยว การส่งเสริมความร่วมมือด้านความมั่นคงและการท่องเที่ยว รวมทั้งหารือแนวทางร่วมมือในระดับภูมิภาคและระหว่างประเทศ
ระหว่างการเยือนครั้งนี้  นายกรัฐมนตรีไทยและนายกรัฐมนตรีมาเลเซีย จะร่วมเป็นสักขีพยานการแลกเปลี่ยน
MOU  2 ฉบับ ได้แก่
-MOU ระหว่าง Malaysian RubberBoard (MRB) กับการยางแห่งประเทศไทย เพื่อการพัฒนาอุตสาหกรรมยางพาราและความร่วมมือทางเศรษฐกิจ
-  MOU ว่าด้วยความร่วมมือด้านวัฒนธรรม ศิลปะและมรดกทางวัฒนธรรม
*********************

ที่มา : https://www.thaigov.go.th/news/contents/details/91367