รัฐบาลไทย-ข่าวทำเนียบรัฐบาล-ไทยแลนด์..น่าเที่ยวเปิดตัวเลข11ด. เข้าท่องไทยทะลุ 32.7ล้านคนแล้ว จีนยังอันดับ1 ส่วนชาวมาเลฯชื่นชอบเที่ยวไทยมากกว่า 4.6 ด้านนักเที่ยวยุโรปเพิ่มมากขึ้น


วันอาทิตย์ที่ 15 ธันวาคม 2567
15/12/2567
พิมพ์
ไทยแลนด์..น่าเที่ยวเปิดตัวเลข11ด. เข้าท่องไทยทะลุ 32.7ล้านคนแล้ว จีนยังอันดับ1 ส่วนชาวมาเลฯชื่นชอบเที่ยวไทยมากกว่า 4.6 ด้านนักเที่ยวยุโรปเพิ่มมากขึ้น
ไทยแลนด์..น่าเที่ยวเปิดตัวเลข11ด.เข้าท่องไทยทะลุ 32.7ล้านคนแล้ว จีนยังอันดับ1 ส่วนชาวมาเลฯชื่นชอบเที่ยวไทยมากกว่า 4.6 ด้านนักเที่ยวยุโรปเพิ่มมากขึ้นจนสายการบินเปิดไฟลต์ตรงเข้าภูเก็ตจำนวนมาก
วันอาทิตย์ 15 ธันวาคม 2567 เวลา 10.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ภาพรวมการท่องเที่ยวไทย โดยกระทรวงการท่องเที่ยวและกีฬา พบว่าประเทศไทยมีนักท่องเที่ยวสะสมตั้งแต่วันที่ 1 ม.ค. - 8 ธ.ค. 2567  ที่ผ่านมา ทั้งสิ้นกว่า 32.7 ล้านคน ยอดการใช้จ่ายของนักท่องเที่ยวต่างชาติแล้วกว่า 1,535,154 ล้านบาท
สำหรับจำนวนนักท่องเที่ยวต่างชาติที่เข้าเที่ยวประเทศไทยสูงสุด 5 อันดับแรก ได้แก่ อันดับ 1 จีนมากกว่า  6.3 ล้านคน อันดับ 2 นักท่องเที่ยวชาวมาเลเซีย ประมาณ 4.6 ล้านคนอันดับ 3 อินเดีย ประมาณ 1.9 ล้านคน อันดับ 4 เกาหลีใต้ 1.7 ล้านคน และอันดับ 5  รัสเซีย 1.55 ล้านคน
ทั้งนี้ ในช่วงเทศกาลไฮซีซั่นซึ่งเหลืออีกกว่า 20 กว่าวัน คาดว่าจะมีนักท่องเที่ยวต่างชาติเดินทางเข้ามา ท่องเที่ยวในประเทศไทยเพิ่มขึ้น เมื่อเข้าสู่ฤดูกาลการท่องเที่ยวของกลุ่มตลาดระยะไกล (Long haul)  โดยเฉพาะนักท่องเที่ยวจาก ยุโรป รวมทั้งการมีมาตรการส่งเสริมการท่องเที่ยวของรัฐบาลที่มีผลต่อจำนวนที่นั่งเครื่องบินเข้าไทย (Seat Capacity) พบว่าระหว่างเดือนกรกฎาคม จนถึงสิ้นปี เพิ่มขึ้นถึงร้อยละ 10 และมาตรการ Ease of traveling ของรัฐบาล เป็นตัวช่วยกระตุ้นให้นักท่องเที่ยวตัดสินใจเข้ามาท่องเที่ยวมากขึ้น โดยระบบดังกล่าวกล่าวอำนวยความสะดวกผ่านระบบ e-Service   เน้นบริการที่ครบวงจรในที่เดียวให้นักท่องเที่ยวได้รับความสะดวกสบาย โดยมี 3 เรื่องสำคัญประกอบด้วย ข้อมูลด้านการท่องเที่ยว ข้อมูลการให้บริการด้านการท่องเที่ยว และ ข้อมูลการท่องเที่ยวของทุกจังหวัดในประเทศไทย
นายจิรายุกล่าวต่อไปว่าสายการบิน Neos Air ได้เปิดเส้นทางใหม่บินตรงจากเมืองออสตราวา สาธารณรัฐเช็ก บินตรงถึง ภูเก็ต เมื่อวันศุกร์ที่ 13 ธันวาคม 2567 ที่ผ่านมา นับเป็นโอกาสอันดีที่จะช่วยดึงดูดนักท่องเที่ยวคุณภาพจากสาธารณรัฐเช็ก ตามแผนส่งเสริมการตลาดท่องเที่ยวระยะไกล (Long-Haul Market) ของรัฐบาล ซึ่งช่วยกระตุ้นการเดินทางไปยังสถานที่ท่องเที่ยว ใกล้เคียง เช่น กระบี่ พังงา (เขาหลัก) คาดว่าจะสามารถดึงดูดนักท่องเที่ยวจากสาธารณรัฐเช็ก ให้เดินทางเข้าประเทศไทยตามเป้าหมาย 60,000 คนในปี 2567
"ในปี 2568 ททท. ได้วางแผนส่งเสริมการตลาดร่วมกับพันธมิตรทางการท่องเที่ยวในภูมิภาคยุโรปอย่างต่อเนื่อง โดยมีเป้าหมายในปี 2568 ด้วยจำนวนนักท่องเที่ยวสาธารณรัฐเช็กเดินทางเข้าประเทศไทยราว 78,000 คน สร้างรายได้การท่องเที่ยวประมาณ 5,000 ล้านบาท" จิรายุกล่าว

ที่มา : https://www.thaigov.go.th/news/contents/details/91365