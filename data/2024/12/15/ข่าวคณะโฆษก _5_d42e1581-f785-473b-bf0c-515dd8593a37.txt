รัฐบาลไทย-ข่าวทำเนียบรัฐบาล-“ศศิกานต์” เตือนประชาชนอย่าหลงกลมิจฉาชีพออนไลน์ อาศัยช่วงเทศกาล หลอกขายสินค้า แอบอ้างแจกของขวัญ คืนกำไรให้ลูกค้า


วันอาทิตย์ที่ 15 ธันวาคม 2567
15/12/2567
พิมพ์
“ศศิกานต์” เตือนประชาชนอย่าหลงกลมิจฉาชีพออนไลน์ อาศัยช่วงเทศกาล หลอกขายสินค้า แอบอ้างแจกของขวัญ คืนกำไรให้ลูกค้า
“ศศิกานต์” เตือนประชาชนอย่าหลงกลมิจฉาชีพออนไลน์ อาศัยช่วงเทศกาล หลอกขายสินค้า แอบอ้างแจกของขวัญ คืนกำไรให้ลูกค้า
วันอาทิตย์ที่ 15 ธันวาคม 2567 เวลา 11.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ขณะนี้ เริ่มเข้าสู่ช่วงเทศกาลปลายปีไม่ว่าจะเป็นวันคริสต์มาสหรือปีใหม่ เป็นช่วงที่มีการจับจ่ายซื้อของอย่างคึกคัก  โดยเฉพาะของขวัญในช่องทางออนไลน์ จึงขอเตือนประชาชนให้ระมัดระวังมิจฉาชีพ ฉวยโอกาสในการหลอกลวงมากที่สุด โดยขอให้สังเกตเบื้องต้นดังนี้
1. การตั้งราคาถูกเกินจริง - โดยจะมีการอ้างว่าเป็นโพรโมชันพิเศษช่วงเทศกาล ถ้าเจอราคาที่ถูกกว่าในท้องตลาดมาก ๆ ให้คิดไว้ก่อนว่า อาจเป็นมิจฉาชีพ
2. การอ้างว่ามีสินค้าจำนวนจำกัด - ทำให้เราจำเป็นต้องตัดสินใจเร็ว ๆ
3. การใช้ข้อความในร้านค้าแปลก ๆ - ไม่ว่าจะเป็นคำที่ผิดไวยากรณ์ ตัวอักษรที่ดูแปลก ๆ สระลอย ๆ และรูปแบบการเรียงประโยคที่ดูเหมือนใช้โปรแกรมแปลภาษา ถ้าพบเจอลักษณะนี้ ให้คิดไว้ก่อนว่า อาจเป็นมิจฉาชีพ
4. ให้โอนเงินผ่านบัญชีที่ไม่เกี่ยวข้องกับร้านค้า - ไม่ว่าจะเป็นร้านค้าทางการแต่ให้โอนในบัญชีส่วนตัว หรือเป็นบัญชีที่ไม่เกี่ยวข้องอะไรกับร้านค้าเลย เมื่อเราโอนเงินไปแล้วก็บล็อก และติดต่อไม่ได้
5. ร้านค้ามีรีวิวน้อยหรือไม่มีการรีวิวใด ๆ เลย - ชื่อร้านค้ามีการใช้อักขระแปลก ๆ โดยเฉพาะร้านค้าทางการ ที่ไม่ควรมีตัวอักษรแปลก ๆ ในการสะกด และร้านค้า ถึงแม้จะมีรีวิวคะแนนที่สูง แต่ว่า มีจำนวนที่น้อยมาก หากพบเจอลักษณะแบบนี้ให้คิดไว้ก่อนว่า อาจจะเป็นมิจฉาชีพได้
“รัฐบาลห่วงใยพี่น้องประชาชน ไม่อยากให้มีใครต้องตกเป็นเหยื่อมิจฉาชีพ ขอให้ระวังกลโกงจากมิจฉาชีพในช่วงเทศกาลปีใหม่ แอบอ้างการแจกของขวัญ คืนกำไรแก่ลูกค้า  โดยใช้กลอุบายส่งข้อความไปตามช่องทางออนไลน์ ชวนเชื่อว่าคุณได้รับของขวัญ ของรางวัล หรือให้ลุ้นรับรางวัลต่าง ๆ“ นางสาวศศิกานต์ กล่าว
ทั้งนี้ เพื่อเป็นการเสริมสร้างภูมิคุ้มกันให้กับประชาชน  ประชาชนสามารถติดตามรูปแบบการประชาสัมพันธ์กลโกงได้ที่ www.เตือนภัยออนไลน์.com และ เพจเฟซบุ๊ก “เตือนภัยออนไลน์” ปรึกษา-ขอคำแนะนำได้ที่ สายด่วน บช.สอท. 1441 หรือ ศูนย์ PCT 081-866-3000” นางสาวศศิกานต์ ระบุ

ที่มา : https://www.thaigov.go.th/news/contents/details/91369