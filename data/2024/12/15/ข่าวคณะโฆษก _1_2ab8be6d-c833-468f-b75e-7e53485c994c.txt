รัฐบาลไทย-ข่าวทำเนียบรัฐบาล-“คารม” เผย มูลค่าความเสียหายภัยออนไลน์จากมิจฉาชีพ สะสมรวม 77,360,070,295 บาท ระบุมูลค่าความเสียหายช่วง 1 - 30 พ.ย. 67 กว่า สองพันล้านบาท ย้ำเตือน ปชช. อย่าหลงกลตกเป็นเหยื่อมิจฉาชีพ


วันอาทิตย์ที่ 15 ธันวาคม 2567
15/12/2567
พิมพ์
“คารม” เผย มูลค่าความเสียหายภัยออนไลน์จากมิจฉาชีพ สะสมรวม 77,360,070,295 บาท ระบุมูลค่าความเสียหายช่วง 1 - 30 พ.ย. 67 กว่า สองพันล้านบาท ย้ำเตือน ปชช. อย่าหลงกลตกเป็นเหยื่อมิจฉาชีพ
“คารม” เผย มูลค่าความเสียหายภัยออนไลน์จากมิจฉาชีพ สะสมรวม 77,360,070,295 บาท ระบุมูลค่าความเสียหายช่วง 1 - 30 พ.ย. 67 กว่า สองพันล้านบาท ย้ำเตือน ปชช. อย่าหลงกลตกเป็นเหยื่อมิจฉาชีพ
วันที่ 15 ธันวาคม 2567 เวลา 09.30 น. นายคารม พลพรกลาง รองโฆษกประจำสำนักนายกรัฐมนตรี  เปิดเผยยอดแจ้งความออนไลน์สะสม ตั้งแต่วันที่ 1 มีนาคม 2565 - 30 พฤศจิกายน 2567 ผ่าน https://www.thaipoliceonline.com มีจำนวน 739,494 เรื่อง มูลค่าความเสียหายรวม 77,360,070,295 บาท เฉลี่ยความเสียหายวันละ 77 ล้านบาท ผลการอายัดบัญชี จำนวน 560,412 บัญชี ยอดอายัดได้ จำนวน 8,627,715,890 บาท
ทั้งนี้ ตั้งแต่วันที่  1 - 30  พฤศจิกายน 2567 ผลการแจ้งความออนไลน์ รวม 31,353 เรื่อง มูลค่าความเสียหายรวม 2,540,251,400 บาท เฉลี่ยวันละ 85 ล้านบาท ผลการอายัดบัญชี จำนวน 16,229 บัญชี ยอดขออายัด จำนวน 1,864,371,518 บาท ยอดอายัดได้ จำนวน 383,933,622 บาท สำหรับประเภทคดีออนไลน์ที่มีการแจ้งความมากที่สุด 5 อันดับแรก ดังนี้ 1. หลอกลวงซื้อขายสินค้าหรือบริการ (ไม่เป็นขบวนการ) มูลค่าความเสียหาย 146,876,439 บาท 2. หลอกให้โอนเงินเพื่อทำงานหารายได้พิเศษ มูลค่าความเสียหาย 526,791,217 บาท 3. ข่มขู่ทางโทรศัพท์ (Call Center) มูลค่าความเสียหาย 444,379,386 บาท  4. หลอกให้กู้เงิน มูลค่าความเสียหาย 99,885,464 บาท และ 5. หลอกให้โอนเงินเพื่อรับรางวัลหรือวัตถุประสงค์อื่น มูลค่าความเสียหาย 221,723,880 บาท
“จากรายงานข้อมูลดังข้างต้น ยังมีประชาชนหลงกลตกเป็นเหยื่อมิจฉาชีพ ขอประชาชนระมัดระวังอย่าหลงเชื่อมิจฉาชีพที่เชิญชวน ชักชวนโดยวิธีการต่างๆ  หากถูกหลอก สามารถแจ้งความออนไลน์ที่ https://www.thaipoliceonline.com หรือสอบถามที่เบอร์ 1441 หรือ 081-866-3000” นายคารม ย้ำ

ที่มา : https://www.thaigov.go.th/news/contents/details/91364