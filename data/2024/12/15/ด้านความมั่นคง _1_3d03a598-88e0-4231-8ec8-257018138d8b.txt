รัฐบาลไทย-ข่าวทำเนียบรัฐบาล-"อนุทิน" นำพุทธศาสนิกชนเททองหล่อ "พระพุทธโลกนาถนาคาไชยบุรี" แลนด์มาร์คแห่งใหม่จังหวัดบึงกาฬ มุ่งยกระดับเศรษฐกิจและการท่องเที่ยวลุ่มน้ำโขง


วันเสาร์ที่ 14 ธันวาคม 2567
14/12/2567
พิมพ์
"อนุทิน" นำพุทธศาสนิกชนเททองหล่อ "พระพุทธโลกนาถนาคาไชยบุรี" แลนด์มาร์คแห่งใหม่จังหวัดบึงกาฬ มุ่งยกระดับเศรษฐกิจและการท่องเที่ยวลุ่มน้ำโขง
"อนุทิน" นำพุทธศาสนิกชนเททองหล่อ "พระพุทธโลกนาถนาคาไชยบุรี" แลนด์มาร์คแห่งใหม่จังหวัดบึงกาฬ มุ่งยกระดับเศรษฐกิจและการท่องเที่ยวลุ่มน้ำโขง
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (14 ธ.ค. 67) เวลา 13.39 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานพิธีเททองนำฤกษ์และพิธีพุทธาภิเษกพระพุทธโลกนาถนาคาไชยบุรี ณ บริเวณโครงการพัฒนาตามผังเมืองรวมเมืองบึงกาฬ (Landmark) อ.เมืองบึงกาฬ จ.บึงกาฬ โดยมี นายทรงศักดิ์ ทองศรี รมช.มหาดไทย นายขจร ศรีชวโนทัย รองปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายภาสกร บุญญลักษม์ อธิบดีกรมป้องกันและบรรเทาสาธารณภัย นายพงษ์นรา เย็นยิ่ง อธิบดีกรมโยธาธิการและผังเมือง น.ส.มรกต ศรีสวัสดิ์ เอกอัครราชทูต ณ เวียงจันทน์ นายจุมพฏ วรรณฉัตรสิริ ผู้ว่าราชการ จ.บึงกาฬ นางแว่นฟ้า ทองศรี นายกองค์การบริหารส่วนจังหวัด (อบจ.) บึงกาฬ และพุทธศาสนิกชนร่วมพิธี
การประกอบพิธีครั้งนี้ ได้รับเมตตาจากพระสงฆ์สมณศักดิ์ อาทิ พระธรรมวชิรเมธี (เจ้าคุณมีชัย) เจ้าอาวาสวัดหงส์รัตนาราม ราชวรวิหาร พระราชภาวนาโสภณ วิ. เจ้าคณะจังหวัดบึงกาฬ เจ้าอาวาสวัดเซกาเจติยาราม พระอารามหลวง พระราชวัชรธรรมโสภณ (หลวงปู่ศิลา) เจ้าอาวาสวัดพระธาตุหมื่นหิน พระวชิรญาณวิศิษฏ์ วิ. (เจ้าคุณสุริยันต์) ผู้ช่วยเจ้าอาวาสวัดมหาชัย พระอารามหลวง ประธานสงฆ์วัดพุทธวนาราม (วัดป่าวังน้ำเย็น) และพระเถราจารย์จำนวนมาก ร่วมประกอบพิธี
น.ส.ไตรศุลี กล่าวว่า โครงการ Landmark จ.บึงกาฬ เป็นการพัฒนาสวนสาธารณะริมแม่น้ำโขงให้เป็นแหล่งท่องเที่ยวและพักผ่อนหย่อนใจที่สำคัญของทั้งคนในพื้นที่และนักท่องเที่ยว มีไฮไลท์สำคัญคือ "พระพุทธโลกนาถนาคาไชยบุรี" เป็นพระพุทธรูปนาคปรก 9 เศียร สูง 16.09 เมตร ขนาดหน้าตักกว้าง 4.77 เมตร ประดิษฐานริมแม่น้ำโขง ซึ่งนอกจากจะทำให้เป็นสถานที่แห่งความเลื่อมใสศรัทธาของพุทธศาสนิกชนแล้ว ยังจะเป็นแลนด์มาร์คแห่งใหม่ของจังหวัดลุ่มแม่น้ำโขง ดึงดูดให้นักท่องเที่ยวเดินทางมาเยี่ยมชม สนับสนุนเศรษฐกิจของ จ.บึงกาฬ และจังหวัดใกล้เคียงตามนโยบายส่งเสริมการท่องเที่ยวชุมชน สร้างอาชีพ เพิ่มรายได้ประชาชนของกระทรวงมหาดไทยด้วย

ที่มา : https://www.thaigov.go.th/news/contents/details/91355