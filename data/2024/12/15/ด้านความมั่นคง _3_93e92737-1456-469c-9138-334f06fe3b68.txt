รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทอดพระเนตรร้านกาชาดกระทรวงมหาดไทย ในงานกาชาด ประจำปี 2567


วันเสาร์ที่ 14 ธันวาคม 2567
14/12/2567
พิมพ์
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทอดพระเนตรร้านกาชาดกระทรวงมหาดไทย ในงานกาชาด ประจำปี 2567
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทอดพระเนตรร้านกาชาดกระทรวงมหาดไทย ในงานกาชาด ประจำปี 2567
วันนี้ (14 ธ.ค. 67) เวลา 18.50 น. สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ประทับรถรางพระที่นั่ง เสด็จไปยังร้านกาชาดกระทรวงมหาดไทย ภายในงานกาชาด ประจำปี 2567 ซึ่งจัดขึ้นภายใต้แนวคิด “ทศมราชา 72 พรรษา ถวายพระพร” เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ในการนี้ นายอนุทิน ชาญวีรกูล รองนายกรัฐมนตรีและ รมว.มหาดไทย น.ส.ธนนนท์ นิรามิษ ภริยารองนายกรัฐมนตรีและ รมว.มหาดไทย และที่ปรึกษาสมาคมแม่บ้านมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นำคณะข้าราชการ พนักงาน เจ้าหน้าที่ และคณะกรรมการสมาคมแม่บ้านมหาดไทย เฝ้ารับเสด็จ
โอกาสนี้ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทอดพระเนตรนิทรรศการ "ทศมราชา พระเมตตา ประชาราษฎร์สุขสันต์" โดยนำเสนอนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลทรงเจริญพระชนมพรรษาครบ 6 รอบ 72 พรรษา ได้แก่ 1. ทศมภูมินทร์ ดินดี มีชีวิตที่ยั่งยืน 2. ทศมภูมินทร์ ทุกท้องถิ่นน้ำไหล ใสสะอาด 3. ทศมภูมินทร์ปิ่นนเรศเรืองไกร พระศาสนามั่นคง 4. ทศมภูมินทร์บดินทรา อาณาราษฎรปลอดภัย 5. ทศมภูมินทร์ ไทยถิ่นจิตอาสา นำพาทำความดี 6. ทศมภูมินทร์ ภูมิพลังแผ่นดิน ยลยินอารยธรรม 7. ทศมภูมินทร์ ภูธเรศวิเทโศบาย 8. ทศมภูมินทร์บดินทรา พัฒนาชีวิตด้านการศึกษา ปวงประชาเป็นสุข 9. ทศมภูมินทร์ปวงประชาปลอดทุกข์ ด้วยสุขศาลา 10. ทศมภูมินทร์ปิ่นหทัยทั่วหล้า ไพร่ฟ้าแข็งแรง
จากนั้น ทอดพระเนตรร้านค้า OTOP อาทิ โซน OTOP ชวนชิม ร้านกันธิมาขนมจีนน้ำเงี้ยว ร้านลูกชิ้นยืนกินจิ๊กโก๋ บุรีรัมย์ และโซนสินค้า OTOP ประเภทผ้าและงานหัตถกรรม ร้านบาราโหมบาติก ซึ่งได้น้อมนำแนวพระดำริด้าน Sustainable Fashion ด้วยการใช้สีธรรมชาติ สร้างสรรค์ผลิตภัณฑ์งานหัตถศิลป์หัตถกรรม ทั้งผ้าบาติก ผ้าปาเต๊ะ และเสด็จไปทอดพระเนตรร้านเช่าบูชาวัตถุมงคล
ก่อนเสด็จกลับ นายอนุทิน ชาญวีรกูล รองนายกรัฐมนตรีและ รมว.มหาดไทย และคณะผู้บริหารกระทรวงมหาดไทย และสมาคมแม่บ้านมหาดไทย ทูลเกล้าฯ ถวายของที่ระลึก
กระทรวงมหาดไทย ขอเชิญชวนประชาชนทุกท่าน ร่วมเที่ยวชมร้านกาชาดกระทรวงมหาดไทย ในงานกาชาดประจำปี 2567 ที่จัดขึ้นระหว่างวันที่ 11-22 ธันวาคม 2567 ตั้งแต่เวลา 11.00-22.00 น. ณ สวนลุมพินี กรุงเทพฯ

ที่มา : https://www.thaigov.go.th/news/contents/details/91357