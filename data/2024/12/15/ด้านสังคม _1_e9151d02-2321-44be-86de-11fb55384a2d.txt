รัฐบาลไทย-ข่าวทำเนียบรัฐบาล-มูลนิธิดวงแก้วฯ หนุน สธ. ดูแลสุขภาพประชาชน  มอบอาคารให้ “รพ.บึงนาราง - รพ.ดงเจริญ” จ.พิจิตร


วันอาทิตย์ที่ 15 ธันวาคม 2567
มูลนิธิดวงแก้วฯ หนุน สธ. ดูแลสุขภาพประชาชน  มอบอาคารให้ “รพ.บึงนาราง - รพ.ดงเจริญ” จ.พิจิตร
ปลัดกระทรวงสาธารณสุข เป็นประธานพิธีวางศิลาฤกษ์ อาคาร “90ปี แพทย์หญิงอมรา มลิลา" โรงพยาบาลบึงนาราง
สำหรับใช้เป็นอาคารผู้ป่วยใน และ รับมอบอาคาร "121 ปี หลวงปู่โง่น โสรโย" โรงพยาบาลดงเจริญ ซึ่งได้รับการสนับสนุนงบประมาณจากมูลนิธิดวงแก้วในพระสังฆราชูปถัมภ์จัดสร้างขึ้นเพื่อใช้เป็นสาธารณประโยชน์ สนับสนุนภารกิจของกระทรวงสาธารณสุขในการดูแลสุขภาพประชาชนในจังหวัดพิจิตร และใกล้เคียง
วันนี้ (15 ธันวาคม 2567) ที่ โรงพยาบาลนึงนาราง จังหวัดพิจิตร นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานในพิธีวางศิลาฤกษ์อาคาร “90ปี แพทย์หญิงอมรา มลิลา" โดยมี พลเรือตรี นายแพทย์ปิโยรส ปรียานนท์ ประธานมูลนิธิดวงแก้วในพระสังฆราชูปถัมภ์ นายแพทย์วิศิษฏ์ อภิสิทธิ์วิทยา นายแพทย์สาธารณสุขจังหวัดพิจิตร แพทย์หญิงนิษณา สิงหาคำ ผู้อำนวยการโรงพยาบาลบึงนาราง บุคลากรโรงพยาบาล และประชาชน ร่วมพิธี
นายแพทย์โอภาส กล่าวว่า กระทรวงสาธารณสุข มีนโยบายให้ทุกโรงพยาบาลพัฒนาศักยภาพการให้บริการ เพื่อให้ประชาชนเข้าถึงระบบบริการสุขภาพได้อย่างทั่วถึง เท่าเทียม และลดความแออัดของโรงพยาบาลขนาดใหญ่ โดยในส่วนของโรงพยาบาลบึงนาราง เป็นโรงพยาบาลชุมชนขนาด 10 เตียง  ที่รองรับการบริการประชาชน ในอำเภอบึงนารางและใกล้เคียง ซึ่งมูลนิธิดวงแก้วในสังฆราชูปถัมภ์เห็นถึงความจำเป็นในการบริการรักษาพยาบาลผู้ป่วยในของโรงพยาบาล จึงสนับสนุนงบประมาณจำนวน 15 ล้านบาท ในการก่อสร้างอาคารผู้ป่วยใน ขนาด 40 เตียง แบ่งเป็น หอผู้ป่วยสามัญชาย 15 เตียง หอผู้ป่วยสามัญหญิง 15 เตียง และห้องพิเศษ 10 ห้อง ในจำนวนนี้ เป็นห้องพิเศษสำหรับสงฆ์อาพาธ 2 ห้อง และห้องแยกโรค-ติดเชื้อ 1 ห้อง และยังมีห้องพระประธานประจำอาคารอีก 1 ห้อง โดยได้ใช้ชื่ออาคาร “90 ปี แพทย์หญิงอมรา มลิลา" เพื่อเป็นการบูชาพระคุณอาจารย์แพทย์หญิงอมรา มลิลา ซึ่งเป็นอาจารย์ธรรมะคนสำคัญของมูลนิธิฯ
นอกจากนี้ มูลนิธิดวงแก้วในสังฆราชูปถัมภ์ยังได้จัดสร้างอาคาร "121 ปี หลวงปู่โง่น โสรโย" ให้กับโรงพยาบาลดงเจริญ จังหวัดพิจิตร เพื่อใช้เป็นอาคารกายภาพบำบัดและแพทย์แผนไทย ซึ่งได้จัดให้มีพิธีรับมอบ   ในวันนี้เช่นกัน
************************************* 15 ธันวาคม 2567

ที่มา : https://www.thaigov.go.th/news/contents/details/91368