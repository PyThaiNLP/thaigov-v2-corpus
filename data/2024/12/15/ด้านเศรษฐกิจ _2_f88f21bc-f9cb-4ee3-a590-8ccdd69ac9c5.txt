รัฐบาลไทย-ข่าวทำเนียบรัฐบาล-เลขาฯ ลอรี่ ถกดีอี วางมาตรการเข้ม สกัดสินค้าด้อยคุณภาพบนแพลตฟอร์มดิจิทัล


วันเสาร์ที่ 14 ธันวาคม 2567
14/12/2567
พิมพ์
เลขาฯ ลอรี่ ถกดีอี วางมาตรการเข้ม สกัดสินค้าด้อยคุณภาพบนแพลตฟอร์มดิจิทัล
เลขาฯ ลอรี่ ถกดีอี วางมาตรการเข้ม สกัดสินค้าด้อยคุณภาพบนแพลตฟอร์มดิจิทัล
วันที่ 13 ธันวาคม 2567 นายพงศ์พล ยอดเมืองเจริญ เลขานุการว่าการกระทรวงอุตสาหกรรม และโฆษกกระทรวงอุตสาหกรรม เป็นประธานการประชุมคณะอนุกรรมการขับเคลื่อนเทคโนโลยีปัญญาประดิษฐ์ (Artificial Intelligence : AI) เพื่อหารือแนวทางการตรวจสอบสินค้าไม่ได้มาตรฐานบนแพลตฟอร์มออนไลน์ โดยมีนายเนวินธุ์ ช่อชัยทิพฐ์ กรรมการเทคโนโลยีและนวัตกรรมเพื่อการปฏิรูปอุตสาหกรรม นายวีรพงษ์  เอี่ยมเจริญชัย รองเลขาธิการสำนักงานมาตรฐานผลิตภัณฑ์อุตสาหกรรม นายสันติ สิทธิเลิศพิศาล ผู้อำนวยการศูนย์เทคโนโลยีสารสนเทศและการสื่อสาร สำนักงานมาตรฐานผลิตภัณฑ์อุตสาหกรรม ดร.สักกเวท ยอแสง ผู้อำนวยการฝ่ายส่งเสริมอุตสาหกรรมดิจิทัล สำนักงานส่งเสริมเศรษฐกิจดิจิทัล (depa) นายทันตภณ ปานนาคทองเจริญ ผู้จัดการส่วนส่งเสริมการลงทุน สำนักงานส่งเสริมเศรษฐกิจดิจิทัล (depa) นายมีธรรม ณ ระนอง รองผู้อำนวยการสำนักงานพัฒนาธุรกรรมทางอิเล็กทรอนิกส์ และผู้เกี่ยวข้อง เข้าร่วม ณ ห้องประชุม อก. 3 ชั้น 3 อาคารสำนักงานปลัดกระทรวงอุตสาหกรรม
การประชุมในครั้งนี้มุ่งเน้นถึงแนวทางการนำเทคโนโลยีปัญญาประดิษฐ์ (AI) มาประยุกต์ใช้ในการตรวจสอบสินค้าออนไลน์ที่ไม่ได้มาตรฐาน โดยเน้นการสร้างระบบที่สามารถระบุและวิเคราะห์ข้อมูลสินค้าได้อย่างแม่นยำและรวดเร็ว เพื่อป้องกันการแพร่กระจายของสินค้าไม่ได้มาตรฐานในตลาดออนไลน์ การประชุมยังให้ความสำคัญกับการส่งเสริมความโปร่งใสและความเชื่อมั่นในระบบการค้าออนไลน์ โดยสร้างระบบที่มีมาตรฐานเดียวกันและสามารถตรวจสอบได้ง่ายสำหรับทุกฝ่ายที่เกี่ยวข้อง นอกจากนี้ ยังได้มีการกำหนดเป้าหมายและมาตรการสำคัญเพื่อสร้างความร่วมมือระหว่างหน่วยงานภาครัฐและภาคเอกชนในการพัฒนาระบบตรวจสอบและควบคุมสินค้าออนไลน์ เช่น การจัดตั้งหน่วยงานเฉพาะทางเพื่อดูแลด้านนี้โดยตรง การพัฒนาฐานข้อมูลสินค้ามาตรฐานร่วมกัน และการสร้างเครือข่ายความร่วมมือระหว่างองค์กรภาครัฐ การสนับสนุนการนำเทคโนโลยีสมัยใหม่มาช่วยเสริมประสิทธิภาพในการเฝ้าระวังสินค้าไม่ได้มาตรฐาน เพื่อสร้างความมั่นใจให้กับผู้บริโภคและผู้ประกอบการ รวมถึงมาตรการและบทลงโทษ เพื่อจัดการกับผู้ประกอบการ ตัวแทนขายสินค้า และแพลตฟอร์มออนไลน์ที่มีส่วนเกี่ยวข้องกับการจำหน่ายสินค้าไม่ได้มาตรฐาน โดยรวมถึงการกำหนดบทลงโทษทางกฎหมาย เช่น การปรับเงิน การเพิกถอนใบอนุญาตการค้า และการปิดกั้นการเข้าถึงแพลตฟอร์มที่ฝ่าฝืน
ทั้งนี้ การประชุมครั้งนี้ถือเป็นอีกก้าวสำคัญในการเสริมสร้างระบบเศรษฐกิจดิจิทัลที่มั่นคงและมีมาตรฐานสูง โดยกระทรวงอุตสาหกรรมพร้อมเดินหน้าผลักดันการใช้เทคโนโลยี AI อย่างเต็มที่เพื่อยกระดับมาตรฐานของระบบการค้าออนไลน์ให้มีความน่าเชื่อถือและปลอดภัยแก่ประชาชน

ที่มา : https://www.thaigov.go.th/news/contents/details/91359