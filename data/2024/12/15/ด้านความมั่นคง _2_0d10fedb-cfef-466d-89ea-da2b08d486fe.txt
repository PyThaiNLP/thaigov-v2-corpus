รัฐบาลไทย-ข่าวทำเนียบรัฐบาล-กทม. ครบรอบ 52 ปี ก้าวสู่ปีที่ 53 ไม่หยุดพัฒนากรุงเทพฯ ให้เป็นเมืองน่าอยู่สำหรับทุกคน


วันเสาร์ที่ 14 ธันวาคม 2567
14/12/2567
พิมพ์
กทม. ครบรอบ 52 ปี ก้าวสู่ปีที่ 53 ไม่หยุดพัฒนากรุงเทพฯ ให้เป็นเมืองน่าอยู่สำหรับทุกคน
กทม. ครบรอบ 52 ปี ก้าวสู่ปีที่ 53 ไม่หยุดพัฒนากรุงเทพฯ ให้เป็นเมืองน่าอยู่สำหรับทุกคน
เนื่องในวันครบรอบสถาปนากรุงเทพมหานครครบรอบ 52 ปี (14 ธ.ค. 67) กรุงเทพมหานครกำหนดจัดพิธีงานวันสถาปนากรุงเทพมหานครครบรอบ 52 ปี โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธี โอกาสนี้ นายชัชชาติ สิทธิพันธุ์ ผู้ว่าราชการกรุงเทพมหานคร พร้อมด้วย นายสุรจิตต์ พงษ์สิงห์วิทยา ประธานสภากรุงเทพมหานคร พญ.วันทนีย์ วัฒนะ ปลัดกรุงเทพมหานคร คณะผู้บริหารกรุงเทพมหานคร สมาชิกสภากรุงเทพมหานคร ข้าราชการ และบุคลากรในสังกัดกรุงเทพมหานคร ร่วมพิธี ณ ศาลาว่าการกรุงเทพมหานคร (เสาชิงช้า) เขตพระนคร และศาลาว่าการกรุงเทพมหานคร ดินแดง เขตดินแดง ตลอดทั้งวัน
โดยกิจกรรมประกอบด้วย เวลา 07.00 น. พิธีทำบุญตักบาตรพระสงฆ์และสามเณร จำนวน 153 รูป ณ บริเวณลานคนเมือง ศาลาว่าการกรุงเทพมหานคร (เสาชิงช้า) จากนั้น เวลา 09.09 น. พิธีสักการะพระพุทธนวราชบพิตร และพิธีถวายเทวบรรณาการ (พิธีบวงสรวงศาลพระภูมิ “หลวงปู่มงคลประสาท” และศาลจีน “เจ้าพ่อเพ่งนั้มกิมไซ”) ณ ศาลาว่าการกรุงเทพมหานคร (เสาชิงช้า)
ต่อมา เวลา 10.49 น. พิธีบวงสรวงศาลพระภูมิชัยมงคล และศาลคุณตา-คุณยาย ณ ลานสำนักการโยธา ศาลาว่าการกรุงเทพมหานคร ดินแดง และเวลา 11.09 น. พิธีบวงสรวงพระอินทร์ทรงช้างเอราวัณ ณ ลานพระอินทร์ทรงช้างเอราวัณ หน้าอาคารไอราวัตพัฒนา ศาลาว่ากรุงเทพมหานคร ดินแดง
นอกจากนี้ เนื่องในโอกาสวันครบรอบสถาปนากรุงเทพมหานคร ซึ่งตรงกับวันที่ 14 ธันวาคม ของทุกปี หน่วยงานในสังกัดกรุงเทพมหานครยังได้จัดกิจกรรมบำเพ็ญกุศลต่าง ๆ กิจกรรมจิตอาสา บำเพ็ญประโยชน์ มอบสิ่งของอุปโภคบริโภคแก่กลุ่มเปราะบาง อาทิ ผู้ยากไร้ ผู้ด้อยโอกาส ผู้พิการ ผู้สูงอายุ สร้างสังคมแห่งการแบ่งปัน มุ่งทำกรุงเทพฯ ให้เป็นเมืองน่าอยู่สำหรับทุกคน เพื่ออุทิศส่วนกุศลให้กับข้าราชการและบุคลากรกรุงเทพมหานครที่ล่วงลับไปแล้ว และเพื่อความเป็นสิริมงคลให้กับผู้ปฏิบัติงานสืบไป

ที่มา : https://www.thaigov.go.th/news/contents/details/91356