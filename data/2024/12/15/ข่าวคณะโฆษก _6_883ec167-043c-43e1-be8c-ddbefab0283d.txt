รัฐบาลไทย-ข่าวทำเนียบรัฐบาล-ก่อนบินประชุม มาเลเซีย นายกฯ กำชับศปช.ภาคใต้เร่งแก้ไขน้ำท่วมพร้อมขอบคุณส่วนหน้าลงพื้นที่ 24 ชม. ดูแล ปชช. รับรายงานฝนตกภาคเหนือเพียงเล็กน้อยไม่เสี่ยงอุทกภัย


วันอาทิตย์ที่ 15 ธันวาคม 2567
15/12/2567
พิมพ์
ก่อนบินประชุม มาเลเซีย นายกฯ กำชับศปช.ภาคใต้เร่งแก้ไขน้ำท่วมพร้อมขอบคุณส่วนหน้าลงพื้นที่ 24 ชม. ดูแล ปชช. รับรายงานฝนตกภาคเหนือเพียงเล็กน้อยไม่เสี่ยงอุทกภัย
ก่อนบินประชุม มาเลเซีย นายกฯ กำชับศปช.ภาคใต้เร่งแก้ไขน้ำท่วมพร้อมขอบคุณส่วนหน้าลงพื้นที่ 24 ชม. ดูแล ปชช. รับรายงานฝนตกภาคเหนือเพียงเล็กน้อยไม่เสี่ยงอุทกภัยอีกด้านสถานที่ท่องเที่ยวสำคัญแม่ฮ่องสอนอย่างรักไทย-ปางอุ๋งยังคึกคัก
วันอาทิตย์ที่ 15 ธันวาคม พ.ศ. 2567 เวลา 14.00 น. นายจิรายุ  ห่วงทรัพย์ ที่ปรึกษาของนายกรัฐมนตรี และโฆษก ศปช. เปิดเผยว่า ก่อนการเดินทางไปประชุม ผู้นำไทย-มาเลเซีย ที่เมืองปูตราจายา ประเทศมาเลเซีย  บ่ายวันนี้ นางสาวแพทองธาร ชินวัตร นายกรัฐมนตรี ได้ติดตามสถานการณ์น้ำท่วมภาคใต้  กับ ศปช. โดยเฉพาะเหตุการณ์น้ำท่วมที่จังหวัดชุมพร นครศรีธรรมราช สุราษฎร์ธานี และระนอง  โดยนายกรัฐมนตรี รับทราบรายงานการปฎิบัติอย่างทันท่วงทีในการเข้าช่วยเหลือประชาชนที่ได้รับผลกระทบในขณะที่ เจ้าหน้าที่ส่วนหน้าได้เสริมกำลังในหน่วยปฏิบัติงาน และอุปกรณ์ช่วยเหลือเพิ่มเติมได้ทันตามแผนที่ ศปช.ได้วางเอาไว้
โดยเฉพาะจังหวัดระนองที่มีน้ำป่าไหลหลาก ศปช.รายงานว่าได้เร่งอพยพประชาชนมาในพื้นที่ปลอดภัย แล้วและได้จัดชุดอุปโภคบริโภค ยารักษาโรค รวมถึงอุปกรณ์สำหรับดูแลผู้ป่วยติดเตียง ผู้สูงอายุ เด็กเล็ก และคนต้องการความดูแลเป็นพิเศษ ศปช.ส่วนหน้าขอให้ประชาชนในพื้นที่ ติดตามการแจ้งเตือนภัย คำสั่งอพยพ และปฏิบัติตามประกาศของทางการรวมทั้งติดตามข่าวสาร และคำเตือนจากหน่วยงานที่เกี่ยวข้องในพื้นที่ โดยนายกรัฐมนตรีได้กำชับ ฝ่ายบริหาร ที่อำนวยการในการแก้ไขสถานการณ์อุทกภัย โดยเน้นย้ำให้เจ้าหน้าที่เข้าไปปฏิบัติหน้าที่ดูแลประชาชนที่ได้รับผลกระทบทุกพื้นที่ขอให้สวมอุปกรณ์ป้องกัน เช่น เสื้อชูชีพ และเตรียมอุปกรณ์ตรวจสอบกระแสไฟรั่ว เพื่อช่วยตรวจสอบให้กับประชาชนและการปฏิบัติหน้าที่ของหน่วยให้มีความปลอดภัย พร้อมทั้งประเมินสุขภาพก่อนปฏิบัติหน้าที่ เพื่อให้สามารถช่วยเหลือประชาชนได้อย่างเต็มประสิทธิภาพ
ขณะที่ ศปช.ส่วนหน้า ได้จัดทีมปฏิบัติการจากศูนย์ป้องกันและบรรเทาสาธารณภัย เขต 11 สุราษฎร์ธานี นำกำลังพร้อม อุปกรณ์ เครื่องจักรกลสาธารณภัยกระจายความช่วยเหลือลงพื้นที่ พร้อมติดตั้งเครื่องสูบน้ำผลักดันน้ำออกจากพื้นที่ และแจกจ่ายอาหารให้กับประชาชน แจ้งทางเลี่ยงการสัญจร แจ้งเตือน SMS ผ่านเครือข่ายมือถือ และให้ศูนย์ป้องกันและบรรเทาสาธารณภัยเขตข้างเคียงที่ไม่มีสถานการณ์อุทกภัยในพื้นที่เตรียมความพร้อมให้สนับสนุนการปฏิบัติงาน ตรึงกำลังเจ้าหน้าที่และเครื่องจักรกลสาธารณภัยให้ประจำการในพื้นที่เพื่อช่วยเหลือประชาชนอย่างต่อเนื่อง
นายจิรายุ กล่าวต่อไปว่า ในช่วงเช้าที่ผ่านมา ศปช. ได้รายงานต่อนายกรัฐมนตรี ว่า ยังมีพื้นที่ที่ยังต้องเฝ้าระวังเสี่ยงน้ำท่วมจนถึงวันที่ 20 ธ.ค. นี้ ได้แก่ จ.ชุมพร จ.ระนอง จ.สุราษฎร์ธานี จ.ยะลา จ.ปัตตานีจ.นราธิวาส
จากนั้น ศปช.ส่วนหน้าภาคเหนือที่จังหวัดแม่ฮ่องสอน ได้รายงานว่า ตามที่พยากรณ์อากาศว่าภาคเหนือจะมีฝนตกในพื้นที่ ในช่วงระหว่างวันที่ 15 - 17 ธันวาคม ในพื้นที่ จ.แม่ฮ่องสอน เชียงใหม่ เชียงรายลำพูน ลำปาง พะเยาและน่าน จะมีฝนเล็กน้อยประมาณ 20% ซึ่งเป็นภาวะฝนปกติ และไม่มีความน่ากังวลเรื่องอุทกภัยแต่อย่างใด”
โดยเช้านี้ ศปช.รายงานว่า สถานที่ท่องเที่ยว ในภาคเหนือ อาทิ บ้านรักไทยและปางอุ๋ง อำเภอเมือง จังหวัดแม่ฮ่องสอน มีฝนตกตกลงมาเล็กน้อย ตั้งแต่กลางดึกเมื่อคืนที่ผ่านมาและได้หยุดตกเมื่อช่วงเวลาประมาณ 11:00 น. ของวันนี้ ซึ่งนักท่องเที่ยวยังคงเดินทางมา ท่องเที่ยวเป็นจำนวนมาก นายจิรายุกล่าว
(สำหรับประชาชนที่ต้องการความช่วยเหลือ ในพื้นที่ภาคใต้ที่ประสบอุทกภัยสามารถ ติดต่อได้ที่ศูนย์บรรเทาสาธารณภัยกองทัพภาคที่ 4 โทร. 075-383-405  หรือสายด่วนศูนย์ดำรงธรรม กระทรวงมหาดไทย 1567 ตลอด 24 ชั่วโมง และติดตามข้อมูลข่าวสารน้ำท่วมได้จากสื่อของกรมประชาสัมพันธ์ ทางวิทยุกระจายเสียงแห่งประเทศไทย (สวท.) FM 92.50 MHz สถานีวิทยุกระจายเสียงในพื้นที่จังหวัดชุมพร ระนอง สุราษฎร์ธานี นครศรีธรรมราช กระบี่ พังงา ภูเก็ต สมุย ทุ่งสง ตะกั่วป่า สวท.เพื่อการเรียนรู้และเตือนภัยภาคใต้ สุราษฎร์ธานี และ สวท.สงขลา ปัตตานี ยะลา สตูลนราธิวาส เบตง สุไหงโก-ลก สถานีโทรทัศน์ช่อง NBT2HD (กดเลข2), NBT South (กดเลข11)และ Facebook page สำนักประชาสัมพันธ์เขต 5 กรมประชาสัมพันธ์ สำนักประชาสัมพันธ์เขต 6 V.2  รวมทั้งประชาสัมพันธ์จังหวัดในพื้นที่ของท่าน)

ที่มา : https://www.thaigov.go.th/news/contents/details/91372