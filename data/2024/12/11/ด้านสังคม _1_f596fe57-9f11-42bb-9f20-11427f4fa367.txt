รัฐบาลไทย-ข่าวทำเนียบรัฐบาล-พม. เชิญเที่ยวงานกาชาด 2567 พร้อมร่วมสนุกที่ร้านกาชาด พม. 11 – 22 ธ.ค. 67 ที่สวนลุมพินี


วันพุธที่ 11 ธันวาคม 2567
พม. เชิญเที่ยวงานกาชาด 2567 พร้อมร่วมสนุกที่ร้านกาชาด พม. 11 – 22 ธ.ค. 67 ที่สวนลุมพินี
พม. เชิญเที่ยวงานกาชาด 2567 พร้อมร่วมสนุกที่ร้านกาชาด พม. 11 – 22 ธ.ค. 67 ที่สวนลุมพินี
วันที่ 11 ธันวาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า สภากาชาดไทย กำหนดจัดงานกาชาดประจำปี 2567 ภายใต้แนวคิด “ทศมราชา 72 พรรษา ถวายพระพร”   ระหว่างวันที่ 11 - 22 ธันวาคม 2567 เวลา 11.00 - 22.00 น. ณ สวนลุมพินี โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว  พระบรมราชูปถัมภกสภากาชาดไทย เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา และเพื่อเผยแพร่พระมหากรุณาธิคุณและพระราชกรณียกิจขององค์พระบรมราชูปถัมภกสภากาชาดไทย องค์สภานายิกาสภากาชาดไทย และองค์อุปนายิกาผู้อำนวยการสภากาชาดไทย รวมถึงเผยแพร่ภารกิจของสภากาชาดไทย
นอกจากนี้ มีการออกร้านกาชาดและบูธกิจกรรมมากมายจากทุกภาคส่วน อาทิ หน่วยงานภาครัฐ องค์กรภาคธุรกิจเอกชน สถาบันการศึกษา มูลนิธิ สมาคม และสโมสรต่างๆ เพื่อหารายได้โดยเสด็จพระราชกุศลบำรุงสภากาชาดไทยในการบรรเทาทุกข์ บำรุงสุข บำบัดโรค กำจัดภัยแก่ประชาชนผู้ยากไร้ ผู้ด้อยโอกาส และผู้ประสบภัยพิบัติ
นายอนุกูล กล่าวว่า สำหรับงานกาชาดประจำปี 2567 นั้น กระทรวง พม. ได้ร่วมออกร้านกาชาด พม. ณ บริเวณใกล้ประตู 2 สวนลุมพินี (หัวมุมถนนพระรามที่ 4 และ ถนนวิทยุ ตรงข้ามทางออก 3 สถานีรถไฟฟ้าใต้ดิน MRT สวนลุมพินี) โดยได้เตรียมกิจกรรมร่วมสนุกที่น่าสนใจ ได้แก่ 1) การจำหน่ายสลากบำรุงสภากาชาดไทย บัตร พม. เชิญรับโชค ใบละ 100 บาท ลุ้นรางวัลใหญ่ อาทิ รถยนต์, รถจักรยานยนต์, ทองคำ, Apple ipad Air 6 และ Samsung Galaxy A15 2) กิจกรรมตักไข่ไดโนเสาร์ ใบละ 20 บาท ลุ้นของรางวัลมากมาย และ 3) นิทรรศการ พม. ขับเคลื่อนงานสังคมเพื่อกลุ่มเปราะบาง
ทั้งนี้ ขอเชิญชวนประชาชนทั่วไปเข้าร่วมงานกาชาด ประจำปี 2567 ระหว่างวันที่ 11 – 22 ธันวาคม 2567 เวลา 11.00 - 22.00 น. ณ สวนลุมพินี และมาร่วมสนุกกับกิจกรรมที่น่าสนใจ  ที่ร้านกาชาด พม. ณ บริเวณใกล้ประตู 2 สวนลุมพินี (หัวมุมถนนพระรามที่ 4 และ ถนนวิทยุ ตรงข้ามทางออก 3 สถานีรถไฟฟ้าใต้ดิน MRT สวนลุมพินี)
#ช่วย24ชั่วโมง #พม24ชม #ข่าวพม #esshelpme #พมพอใจให้ทุกวัยพึงพอใจในพม #พม.หนึ่งเดียว
#งานกาชาด #สภากาชาดไทย #สวนลุมพินี #ทศมราชา #กทม #กรุงเทพ #ธันวาคม

ที่มา : https://www.thaigov.go.th/news/contents/details/91233