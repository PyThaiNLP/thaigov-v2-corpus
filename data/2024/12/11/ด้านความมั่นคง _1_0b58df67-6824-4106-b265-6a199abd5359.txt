รัฐบาลไทย-ข่าวทำเนียบรัฐบาล-​ พิธีเททองหล่อพระบรมรูปสมเด็จพระนเรศวรมหาราช, พระรูปจอมพลสมเด็จเจ้าฟ้าฯ กรมหลวงพิษณุโลกประชานาถ, จอมพล พระเจ้าบรมวงศ์เธอพระองค์เจ้าจิรประวัติวรเดช กรมหลวงนครไชยศรีสุรเดช และ พลเรื


วันพุธที่ 11 ธันวาคม 2567
​ พิธีเททองหล่อพระบรมรูปสมเด็จพระนเรศวรมหาราช, พระรูปจอมพลสมเด็จเจ้าฟ้าฯ กรมหลวงพิษณุโลกประชานาถ, จอมพล พระเจ้าบรมวงศ์เธอพระองค์เจ้าจิรประวัติวรเดช กรมหลวงนครไชยศรีสุรเดช และ พลเรื
...
​ในวันอาทิตย์ที่ ๘ ธันวาคม ๒๕๖๗ เวลา ๐๙.๕๙ นาฬิกา สำนักงานปลัดกระทรวงกลาโหมจัดพิธีเททองหล่อพระบรมรูปสมเด็จพระนเรศวรมหาราช พระรูปจอมพลสมเด็จเจ้าฟ้าฯ กรมหลวงพิษณุโลกประชานาถ (องค์บิดาแห่งกองทัพอากาศ) จอมพล พระเจ้าบรมวงศ์เธอพระองค์ เจ้าจิรประวัติวรเดช กรมหลวงนครไชยศรีสุรเดช (องค์บิดาแห่งกองทัพบก) และพลเรือเอก พระเจ้าบรมวงศ์เธอพระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์ (องค์บิดาแห่งกองทัพเรือ) ณ ลานหน้าอาคารสำนักงานปลัดกระทรวงกลาโหม (พื้นที่ศรีสมาน) โดยมี สมเด็จพระมหาวีรวงศ์ กรรมการมหาเถรสมาคม เลขานุการสมเด็จพระสังฆราช วัดราชบพิธสถิตมหาสีมาราม เป็นประธานฝ่ายสงฆ์ และ พลเอก สนิธชนก สังขจันทร์ ปลัดกระทรวงกลาโหม เป็นประธานฝ่ายฆราวาส
นอกจากนี้ยังได้รับความกรุณาจากพระสงฆ์นั่งปรกอธิษฐาน จิต ๔ รูป ประกอบด้วย พระราชสิริวัชรรังษี เจ้าอาวาสวัดชินวราราม วรวิหาร จังหวัดปทุมธานี พระครูภัทรกิจวิมล เจ้าอาวาสวัดโพธิ์เผือก จังหวัดอยุธยา พระครูสุวรรณโชติวุฒิ เจ้าอาวาสวัดหูช้าง จังหวัดนนทบุรี หลวงพ่อ สารันต์ จันทูปโม เจ้าอาวาสวัดดงน้อย จังหวัดลพบุรี พร้อมด้วย รองปลัดกระทรวงกลาโหม ผู้แทนผู้บัญชาการทหารสูงสุด ผู้แทน ผู้บัญชาการเหล่าทัพ นายทหารชั้นผู้ใหญ่ในสังกัดสำนักงานปลัดกระทรวงกลาโหม ตลอดจนกำลังพล และพี่น้องประชาชนผู้มีจิตศรัทธา ร่วมในพิธีโดยพร้อมเพรียงกัน
​
ทั้งนี้ สำนักงานปลัดกระทรวงกลาโหม ได้จัดสร้างพระบรมรูปสมเด็จพระนเรศวรมหาราช, พระรูปจอมพลสมเด็จเจ้าฟ้าฯ กรมหลวงพิษณุโลกประชานาถ, จอมพล พระเจ้าบรมวงศ์เธอพระองค์เจ้าจิรประวัติวรเดช กรมหลวงนครไชยศรีสุรเดช และ พลเรือเอก พระเจ้าบรมวงศ์เธอพระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์ องค์บิดา ๓ เหล่าทัพ เพื่อประดิษฐาน ณ อนุสรณ์สถานของสำนักงานปลัดกระทรวงกลาโหม บริเวณชั้น ๑ อาคารสำนักงานปลัดกระทรวงกลาโหม (พื้นที่ศรีสมาน) เพื่อเป็นการเทิดพระเกียรติและสำนึกในพระมหากรุณาธิคุณของสมเด็จพระนเรศวรมหาราช และองค์บิดาของ ๓ เหล่าทัพ ให้คนรุ่นหลัง ได้รับรู้ถึงพระราชกรณียกิจและพระกรณียกิจที่มีความสำคัญต่อประเทศและต่อกิจการทหารไทย เกิดความภาคภูมิใจในประวัติศาสตร์ของชาติไทยที่มีมาอย่างยาวนาน นอกจากนี้ยังถือเป็นแหล่งเรียนรู้ทางประวัติศาสตร์ให้กับกำลังพลและครอบครัว ตลอดจนประชาชนทั่วไปได้รำลึกถึงทหารที่สละชีพในสมรภูมิต่าง ๆ รวมทั้งเพื่อเป็นการยกย่องสดุดีวีรชนผู้เสียสละชีวิตและเลือดเนื้อเพื่อรักษาอธิปไตยของชาติ ด้วยการนำเทคโนโลยีที่ทันสมัยมาใช้ในการจัดแสดงและสืบค้นข้อมูล

ที่มา : https://www.thaigov.go.th/news/contents/details/91229