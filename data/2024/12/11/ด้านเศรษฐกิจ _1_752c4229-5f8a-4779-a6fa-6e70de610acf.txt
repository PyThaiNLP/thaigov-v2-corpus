รัฐบาลไทย-ข่าวทำเนียบรัฐบาล-“รมช.อิทธิ” นำคณะผู้บริหารกระทรวงเกษตรฯ เข้ารับพระราชทานโล่ที่ระลึกผู้ปฏิบัติหน้าที่สนับสนุน ในโครงการพระราชดำริตามพระบรมราโชบาย ในโอกาสเฝ้าฯ รับเสด็จ พระบาทสมเด็จพระเจ้าอยู่หัว แล


วันอังคารที่ 10 ธันวาคม 2567
“รมช.อิทธิ” นำคณะผู้บริหารกระทรวงเกษตรฯ เข้ารับพระราชทานโล่ที่ระลึกผู้ปฏิบัติหน้าที่สนับสนุน ในโครงการพระราชดำริตามพระบรมราโชบาย ในโอกาสเฝ้าฯ รับเสด็จ พระบาทสมเด็จพระเจ้าอยู่หัว แล
“รมช.อิทธิ” นำคณะผู้บริหารกระทรวงเกษตรฯ เข้ารับพระราชทานโล่ที่ระลึกผู้ปฏิบัติหน้าที่สนับสนุน ในโครงการพระราชดำริตามพระบรมราโชบาย ในโอกาสเฝ้าฯ รับเสด็จ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังนำคณะผู้บริหารกระทรวงเกษตรและสหกรณ์ เข้าเฝ้าทูลละอองธุลีพระบาทรับเสด็จ พระบาทสมเด็จพระเจ้าอยู่หัว และสมเด็จ
พระนางเจ้าฯ พระบรมราชินี เสด็จพระราชดำเนินไปทรงเปิดสวนสาธารณะเฉลิมพระเกียรติ “เปรมประชาวนารักษ์” และทอดพระเนตรนิทรรศการเฉลิมพระเกียรติ “ชลวิถีธีรพัฒน์” เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ณ พื้นที่ถนนกำแพงเพชร 6 แนวขนานคลองเปรมประชากร เขตหลักสี่ กรุงเทพฯ ว่า กระทรวงเกษตรและสหกรณ์ร่วมกับภาครัฐและเอกชน สนับสนุนการดำเนินโครงการปรับปรุงภูมิทัศน์พื้นที่สวนบริเวณถนนกำแพงเพชร 6 แนวขนานคลองเปรมประชากร โดยบริษัท ปตท. จำกัด (มหาชน) ได้พัฒนาพื้นที่ 10 ไร่ ให้เป็นสวนสาธารณะและจัดสร้างอาคารนิทรรศการเผยแพร่พระราชกรณียกิจโครงการตามพระบรมราโชบายด้านการพัฒนาแหล่งน้ำ คูคลอง ฯลฯ เพื่อเฉลิมพระเกียรติพระบาทสมเด็จ
พระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยทรงพระราชทานชื่อสวนสาธารณะแห่งนี้ว่า “เปรมประชาวนารักษ์” มีวัตถุประสงค์เพื่อพัฒนาสายน้ำ คูคลอง ตลอดจนสิ่งแวดล้อมในเมือง ให้ประชาชนได้ใช้ประโยชน์จากพื้นที่สวนสาธารณะและมีคุณภาพชีวิตที่ดีขึ้น
นอกจากนี้ กระทรวงเกษตรฯ ยังได้ร่วมมือกับภาคเอกชนในการสืบสาน รักษา ต่อยอด โครงการ ในพระราชดำริด้านการบริหารจัดการน้ำอย่างยั่งยืน เพื่อให้เกิดผลเป็นรูปธรรมและประโยชน์ต่อประชาชน อีกมากมาย อาทิ โครงการพัฒนาคลองเปรมประชากร โครงการพัฒนาคลองแม่ข่า จังหวัดเชียงใหม่ เป็นต้น  ในโอกาสนี้ นายประยูร อินสกุล ปลัดกระทรวงเกษตรและสหกรณ์ และนายสุริยพล นุชอนงค์ อธิบดีกรมชลประทาน ได้เข้ารับพระราชทานโล่ที่ระลึกผู้ปฏิบัติหน้าที่สนับสนุนในโครงการพระราชดำริตามพระบรม
ราโชบายด้วย

ที่มา : https://www.thaigov.go.th/news/contents/details/91222