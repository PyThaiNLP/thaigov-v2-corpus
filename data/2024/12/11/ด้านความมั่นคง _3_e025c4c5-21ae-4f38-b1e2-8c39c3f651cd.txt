รัฐบาลไทย-ข่าวทำเนียบรัฐบาล-ผู้บริหารกระทรวงมหาดไทยเฝ้าฯ รับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการเสด็จพระราชดำเนินทรงเปิดสวนสาธารณะเฉลิมพระเกียรติ “เปรมประชาวนารักษ์”


วันพุธที่ 11 ธันวาคม 2567
11/12/2567
พิมพ์
ผู้บริหารกระทรวงมหาดไทยเฝ้าฯ รับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการเสด็จพระราชดำเนินทรงเปิดสวนสาธารณะเฉลิมพระเกียรติ “เปรมประชาวนารักษ์”
ผู้บริหารกระทรวงมหาดไทยเฝ้าฯ รับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการเสด็จพระราชดำเนินทรงเปิดสวนสาธารณะเฉลิมพระเกียรติ “เปรมประชาวนารักษ์”
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (10 ธ.ค. 67) เวลา 17.13 น. พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปทรงเปิดสวนสาธารณะเฉลิมพระเกียรติ “เปรมประชาวนารักษ์” เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และทอดพระเนตรนิทรรศการเฉลิมพระเกียรติ “ชลวิถีธีรพัฒน์” ณ พื้นที่ถนนกำแพงเพชร 6 แนวขนานคลองเปรมประชากร แขวงทุ่งสองห้อง เขตหลักสี่ กรุงเทพฯ โดยนายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย น.ส.ซาบีดา ไทยเศรษฐ์ น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายชัชชาติ สิทธิพันธุ์ ผู้ว่าราชการกรุงเทพมหานคร พร้อมด้วยคณะผู้บริหารกระทรวงมหาดไทย และผู้ว่าราชการจังหวัดชลบุรี เชียงใหม่ ปทุมธานี นครสวรรค์ พระนครศรีอยุธยา พิจิตร เพชรบุรี สงขลา เฝ้าฯ รับเสด็จ
โอกาสนี้ นายอนุทิน และคณะ รับพระราชทานโล่ที่ระลึกในฐานะผู้ปฏิบัติหน้าที่สนับสนุนในโครงการพระราชดำริตามพระบรมราโชบาย ซึ่งกระทรวงมหาดไทย โดยกรมโยธาธิการและผังเมือง กรุงเทพมหานคร จังหวัดชลบุรี เชียงใหม่ ปทุมธานี นครสวรรค์ พระนครศรีอยุธยา พิจิตร เพชรบุรี สงขลา การไฟฟ้านครหลวง และการประปานครหลวง ได้บูรณาการร่วมกับทุกภาคส่วน สนองพระบรมราโชบายด้านการพัฒนาลำน้ำ คูคลอง สิ่งแวดล้อม และคุณภาพชีวิตของประชาชน อาทิ คลองเปรมประชากร กรุงเทพฯ จ.ปทุมธานี จ.พระนครศรีอยุธยา เกาะสีชัง จ.ชลบุรี คลองแม่ข่า จ.เชียงใหม่ บึงบอระเพ็ด จ.นครสวรรค์ บึงสีไฟ จ.พิจิตร และคลองภูมินาถดำริ จ.สงขลา ควบคู่การพัฒนาระบบความปลอดภัยของการจ่ายระบบไฟฟ้า พัฒนาภูมิทัศน์ คุณภาพน้ำ และที่อยู่อาศัยของประชาชน
น.ส.ไตรศุลี กล่าวว่า สวนสาธารณะ “เปรมประชาวนารักษ์” สร้างขึ้นเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดย บมจ.ปตท. ร่วมกับภาคส่วนต่าง ๆ เพื่อสนองพระบรมราโชบายด้านการพัฒนาสายน้ำ คูคลอง สิ่งแวดล้อม และคุณภาพชีวิตของประชาชน ซึ่งพร้อมการพัฒนาคลองเปรมประชากร แล้วยังเป็นการปรับปรุงภูมิทัศน์บนพื้นที่แนวขนานถนนกำแพงเพชร 6 จำนวน 10 ไร่ ซึ่งแต่เดิมเป็นพื้นที่รกร้างว่างเปล่า พัฒนาเป็นสวนสาธารณะ ลานกิจกรรมนันทนาการ เส้นทางจักรยาน ท่าเรือ และพื้นที่สาธารณประโยชน์ของชุมชนใกล้เคียง
สำหรับชื่อ “เปรมประชาวนารักษ์” เป็นชื่อที่พระบาทสมเด็จพระเจ้าอยู่หัวทรงพระกรุณาโปรดเกล้าโปรดกระหม่อมพระราชทาน อันหมายถึง สวนที่นำความสุขและความเบิกบานใจมาสู่ประชาชน โดยได้รับการดูแลรักษาด้วยความรัก และพระราชทานพระบรมราชานุญาตให้เชิญตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ไปประดิษฐานที่ป้ายชื่อสวนสาธารณะด้วย
ภายในสวนสาธารณะ “เปรมประชาวนารักษ์” มีพื้นที่สวนสาธารณะ อาคารนิทรรศการเฉลิมพระเกียรติ “ชลวิถีธีรพัฒน์” นิทรรศการกลางแจ้ง “สายธารพระบารมีจักรีวงศ์” และมีท่าเรือเป็นจุดเชื่อมทางสัญจร ภายในพื้นที่จะมีต้นไทรขนาดใหญ่ ประกอบกับการออกแบบพื้นที่สวนเป็นรูปสัญลักษณ์เลข ๑๐ รูปทรงหยดน้ำแห่งพระมหากรุณาธิคุณ เป็นพื้นที่รวบรวมพรรณไม้ดั้งเดิมของกรุงเทพมหานคร ตลอดถึงพรรณไม้พื้นถิ่น และต้นไม้นานาชนิด นำมาซึ่งความยั่งยืนด้านอากาศและสิ่งแวดล้อม เป็นพื้นที่ที่เปรียบเสมือนปอดแห่งใหม่ของประชาชนที่สามารถใช้ประโยชน์เพื่อคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/91231