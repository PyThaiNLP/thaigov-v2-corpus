รัฐบาลไทย-ข่าวทำเนียบรัฐบาล-ศปช. พร้อมรับมือฝนภาคใต้ เร่งขุดลอกวัชพืชขวางทางระบายน้ำ พร้อมระดมทีมช่างฝีมือช่วยฟื้นฟูบ้านเรือนประชาชน  


วันพุธที่ 11 ธันวาคม 2567
11/12/2567
พิมพ์
ศปช. พร้อมรับมือฝนภาคใต้ เร่งขุดลอกวัชพืชขวางทางระบายน้ำ พร้อมระดมทีมช่างฝีมือช่วยฟื้นฟูบ้านเรือนประชาชน
ศปช. พร้อมรับมือฝนภาคใต้ เร่งขุดลอกวัชพืชขวางทางระบายน้ำ พร้อมระดมทีมช่างฝีมือช่วยฟื้นฟูบ้านเรือนประชาชน
วันนี้ (11 ธันวาคม 2567) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า วันที่ 12 – 16 ธ.ค. 67 มรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังแรงขึ้น ประกอบกับหย่อมความกดอากาศต่ำเคลื่อนผ่านอ่าวไทยและภาคใต้ ทำให้ภาคใต้มีฝนเพิ่มขึ้น
รองโฆษกประจำสำนักนายกรัฐมนตรี ระบุว่า ในช่วงวันที่ 12 - 16 ธ.ค. 67 จังหวัดที่คาดว่าจะมีฝนตกหนักถึงหนักมาก ดังนี้
วันที่ 12 ธ.ค. 67 จังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส
วันที่ 13 - 14 ธ.ค. 67 จังหวัดประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ระนอง และพังงา
วันที่ 15 - 16 ธ.ค. 67 จังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส กระบี่ ตรัง สตูล ระนอง พังงา ภูเก็ต และกระบี่
“ที่ประชุม ศปช. ได้สั่งการให้กรมชลประทาน เร่งกำจัดวัชพืชสิ่งกีดขวางทางน้ำ เพื่อเตรียมรับมือกับฝนที่อาจจะตกหนักอีกระลอกในพื้นที่ภาคใต้แล้ว”
อย่างไรก็ตาม ระหว่างวันที่ 11 – 13 ธ.ค. 67 ยังต้องเฝ้าระวังดินถล่มในพื้นที่ จ.สุราษฎร์ธานี อ.พุนพิน และ จ.ปัตตานี  อ.ปะนาเระ อ.มายอ อ.สายบุรี
นางสาวศศิกานต์ กล่าวเพิ่มเติมว่า ล่าสุดเหลือพื้นที่ประสบอุทกภัยเพียง 1 จังหวัด ได้แก่ จ.นครศรีธรรมราช โดยเจ้าหน้าที่ได้ติดตั้งเครื่องสูบน้ำและเครื่องผลักดันน้ำเพื่อลดผลกระทบต่อประชาชน สำหรับพื้นที่ที่สถานการณ์คลี่คลายแล้ว กระทรวงแรงงานได้ระดมทีมช่างจากกรมพัฒนาฝีมือแรงงานเข้าไปช่วยซ่อมแซมอุปกรณ์ บ้านเรือน รถจักรยานยนต์ เครื่องใช้ไฟฟ้าต่าง ๆ รวมถึงขอรับการสนับสนุนงบประมาณโครงการแก้ไขปัญหาความเดือดร้อนด้านอาชีพ เพื่อจ้างงานประชาชนหลังน้ำลดให้สามารถกลับมาประกอบอาชีพได้โดยเร็ว
นางสาวศศิกานต์ กล่าวต่อไปว่า ประชาชนที่ได้รับผลกระทบจากอุทกภัย แล้วมีความจำเป็นต้องนำสัตว์ อพยพขึ้นมาบนทางสัญจรนั้น “ขอให้ประชาชนประสานไปยังเจ้าหน้าที่ท้องถิ่นของตน เพื่อช่วยดูแลความปลอดภัยของสัตว์และผู้สัญจรทางถนนด้วย”

ที่มา : https://www.thaigov.go.th/news/contents/details/91252