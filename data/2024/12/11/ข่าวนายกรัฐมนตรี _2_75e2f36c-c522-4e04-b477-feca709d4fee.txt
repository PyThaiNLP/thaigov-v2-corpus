รัฐบาลไทย-ข่าวทำเนียบรัฐบาล-นายกฯ เผย ครม.อนุมัติ ช่วยเหลือลูกหนี้รายย่อย ผู้ประกอบการเอสเอ็มอี และกลุ่มเปราะบาง ดูแลหนี้ NPL ไม่เกิน 5,000 บาท สามารถปิดหนี้ได้


วันพุธที่ 11 ธันวาคม 2567
11/12/2567
พิมพ์
นายกฯ เผย ครม.อนุมัติ ช่วยเหลือลูกหนี้รายย่อย ผู้ประกอบการเอสเอ็มอี และกลุ่มเปราะบาง ดูแลหนี้ NPL ไม่เกิน 5,000 บาท สามารถปิดหนี้ได้
นายกฯ เผย ครม.อนุมัติ ช่วยเหลือลูกหนี้รายย่อย ผู้ประกอบการเอสเอ็มอี และกลุ่มเปราะบาง ดูแลหนี้ NPL ไม่เกิน 5,000 บาท สามารถปิดหนี้ได้
วันนี้ (11 ธันวาคม 2567) เวลา 12.40 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่า ครม. อนุมัติตามที่กระทรวงการคลังเสนอในเรื่องของมาตรการช่วยเหลือลูกหนี้รายย่อยและผู้ประกอบการวิสาหกิจขนาดกลางและขนาดย่อม หรือเอสเอ็มอี โดยเป็นมาตรการช่วยเหลือลูกหนี้ กลุ่มเปราะบาง ในกลุ่มสถาบันการเงินเฉพาะกิจ เพื่อให้แก้ไขปัญหาหนี้สินได้ โดยเฉพาะหนี้สินครัวเรือนให้เกิดเป็นรูปธรรมและยั่งยืนขึ้น ซึ่งจะมีการแถลงข่าวในวันพรุ่งนี้  อาทิ การลดการชำระหนี้และดอกเบี้ยผ่านการปรับโครงสร้างหนี้ เน้นการตัดเงินต้นและดอกเบี้ยเมื่อลูกหนี้ได้ปฏิบัติตามเงื่อนไขเพื่อให้ลูกหนี้สามารถรักษาทรัพย์สิน เช่น บ้าน รถยนต์ รวมถึงสถานประกอบการตนเองไว้ได้การให้โอกาสลูกหนี้เอ็นพีแอล มียอดหนี้ไม่เกิน 5,000 บาท สามารถปิดหนี้ได้ ซึ่งได้มีการสำรวจไว้แล้วสำหรับลูกหนี้ที่มียอดไม่เกิน 5,000 ให้รับการปรับโครงสร้างหนี้เพื่อให้สามารถปิดบัญชีนี้ได้และเคลียร์เครดิตปรับปรุงประวัติการชำระหนี้ด้วย และเพื่อเพิ่มโอกาสในการเข้าถึงแหล่งเงินทุนต่อไปในอนาคตได้
นอกจากนี้สถาบันการเงินเฉพาะกิจ ได้มีการช่วยเหลือมาตรการลูกหนี้กลุ่มเปราะบางทั้งลูกหนี้ที่มี ประวัติชำระหนี้ดี เพื่อที่จะให้กำลังใจรักษาวินัยการเงินการครั้งต่อไป และลูกหนี้ที่มีปัญหาการชำระหนี้เรื้อรัง ยังมีมาตรการการช่วยเหลือลูกหนี้ของ กลุ่มนอนแบงก์ โดยการลดภาระผ่อนชำระค่างวดเหลือร้อยละ 70  และลดอัตราดอกเบี้ยร้อยละ 10 จากอัตราดอกเบี้ยร้อยละ 25 ต่อปีเหลือเพียงร้อยละ 15 ต่อปี ซึ่งรายละเอียดจะให้ทางกระทรวงการคลังเสนอในรายละเอียดทุกอย่าง

ที่มา : https://www.thaigov.go.th/news/contents/details/91247