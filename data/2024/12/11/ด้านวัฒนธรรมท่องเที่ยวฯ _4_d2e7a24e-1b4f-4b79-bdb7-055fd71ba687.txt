รัฐบาลไทย-ข่าวทำเนียบรัฐบาล-วธ.-หน่วยงานรัฐ เอกชน เครือข่ายวัฒนธรรมจัดการแสดงทางศิลปวัฒนธรรม ชมโขน นาฏศิลป์ การแสดงพื้นบ้านงดงาม ตระการตา ฟังดนตรีร่วมสมัย ลูกทุ่งและลูกกรุง  ในงานกาชาดประจำปี 2567


วันพุธที่ 11 ธันวาคม 2567
วธ.-หน่วยงานรัฐ เอกชน เครือข่ายวัฒนธรรมจัดการแสดงทางศิลปวัฒนธรรม ชมโขน นาฏศิลป์ การแสดงพื้นบ้านงดงาม ตระการตา ฟังดนตรีร่วมสมัย ลูกทุ่งและลูกกรุง  ในงานกาชาดประจำปี 2567
“รมว.สุดาวรรณ”เผยวธ.-หน่วยงานรัฐ เอกชน เครือข่ายวัฒนธรรมจัดการแสดงทางศิลปวัฒนธรรม ชมโขน นาฏศิลป์ การแสดงพื้นบ้านงดงาม ตระการตา ฟังดนตรีร่วมสมัย ลูกทุ่งและลูกกรุง พร้อมช้อปสินค้ามากมาย ภายในงานกาชาดประจำปี 2567 ระหว่างวันที่ 11-22 ธ.ค.นี้ ณ สวนลุมพินี
“รมว.สุดาวรรณ”เผยวธ.-หน่วยงานรัฐ เอกชน เครือข่ายวัฒนธรรมจัดการแสดงทางศิลปวัฒนธรรม ชมโขน นาฏศิลป์ การแสดงพื้นบ้านงดงาม ตระการตา ฟังดนตรีร่วมสมัย ลูกทุ่งและลูกกรุง พร้อมช้อปสินค้ามากมาย ภายในงานกาชาดประจำปี 2567  ระหว่างวันที่ 11-22 ธ.ค.นี้ ณ สวนลุมพินี
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) มีนโยบายเทิดทูนสถาบันชาติ ศาสนา พระมหากษัตริย์และส่งเสริมการสืบสาน รักษาและต่อยอดงานศิลปวัฒนธรรมของชาติ ดังนั้น วธ.ได้ร่วมกับสภากาชาดไทย หน่วยงานภาครัฐ เอกชน สถานศึกษาและเครือข่ายทางวัฒนธรรม จัดงานกาชาดประจำปี 2567  ระหว่างวันที่ 11 – 22 ธันวาคม 2567 ณ สวนลุมพินี กรุงเทพมหานคร ภายใต้แนวคิด “ทศมราชา 72 พรรษา ถวายพระพร” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อหารายได้โดยเสด็จพระราชกุศลบำรุงสภากาชาดไทยในการดำเนินภารกิจบรรเทาทุกข์ บำรุงสุข บำบัดโรค กำจัดภัยแก่ประชาชนผู้ยากไร้ ผู้ด้อยโอกาสและผู้ประสบภัยพิบัติต่างๆ  ซึ่งในส่วนของวธ.มีหน่วยงานในสังกัดวธ.ได้ร่วมจัดการแสดงศิลปวัฒนธรรมบนเวทีกลางงานวันกาชาดประจำปี 2567  ได้แก่ สำนักงานปลัดกระทรวงวัฒนธรรม จัดการแสดงลิเก เรื่องเลือดขัตติยะ  กรมศิลปากร จัดการแสดงโขน เรื่องรามเกียรติ์ ตอนขับภิเภก พิเภกสวามิภักดิ์ พุ่งหอกกบิลพัสดุ์ และการแสดงละครนอก เรื่องแก้วหน้าม้า ตอนถวายลูก กรมส่งเสริมวัฒนธรรม จัดการแสดงศิลปวัฒนธรรมพื้นบ้าน (หมอลำประยุกต์ ลำตัด และโนรา) และการแสดงศิลปวัฒนธรรม (การแสดงหนังตะลุงคน การแสดงพื้นบ้านอีสานใต้และการแสดงวิจิตรศิลป์แผ่นดินสยาม)  สถาบันบัณฑิตพัฒนศิลป์จัดการแสดงวิพิธทัศนาสถาบันบัณฑิตพัฒนศิลป์ สำนักงานศิลปวัฒนธรรมร่วมสมัย จัดการแสดงดนตรีร่วมสมัยโดยวงโจงกระเบนและวงสไบ
รัฐมนตรีว่าการกระทรวงวัฒนธรรม กล่าวอีกว่า นอกจากนี้ การแสดงบนเวทีกลางงานกาชาดประจำปี 2567  ยังได้รับความร่วมมือจากภาคีเครือข่ายทางวัฒนธรรม ทั้งหน่วยงานภาครัฐ  เอกชนและสถานศึกษาจำนวนกว่า 30 หน่วยงาน เช่น การแสดงนาฏศิลป์ไทย การแสดงละครดึกดำบรรพ์ การแสดงระบำศรีชัยสิงห์ การแสดงโขน  การแสดงพื้นบ้าน  การแสดงร่วมสมัย การแสดงชุดศิลปะ เกริกฟ้าปฐพี  การแสดงขับร้องเพลงพระราชนิพนธ์และแฟชั่นชุดไทยพระราชนิยม การแสดงขับร้องเพลงลูกกรุง การแสดงวงดนตรีลูกทุ่ง การบรรเลงดนตรีร่วมสมัย การแสดงวงดนตรีจากเครือข่ายสถานศึกษา และกรมประชาสัมพันธ์ การแสดงของศิลปินจากรายการเพลงเอก ช่องวัน ช่องเวิร์คพอยท์ การแสดงดนตรีไทยร่วมสมัยและขับร้องเพลงโดยเก่ง ธชย ซึ่งวธ.ที่ได้รับมอบหมายจากคณะกรรมการอำนวยการจัดงานกาชาดประจำปีให้ร่วมดูแลแผนกการแสดงกิจกรรมบนเวทีได้จัดลำดับการแสดงทางวัฒนธรรมบนเวทีกลางไว้เรียบร้อยแล้วและประชาชนสามารถติดตามลำดับการแสดงได้ที่เพจเฟซบุ๊กกระทรวงวัฒนธรรมและเพจเฟซบุ๊กงานกาชาด Red Cross พร้อมรับชมการแสดงทางศิลปวัฒนธรรมอันงดงามของไทย ณ สวนลุมพินี ระว่างวันที่ 11-22 ธันวาคม 2567 และทางเว็บไซต์ www.iredcross.org ตลอด 24 ชั่วโมง
“ขอเชิญชวนประชาชนชมการแสดงทางศิลปวัฒนธรรมของหน่วยงานในสังกัดวธ. หน่วยภาครัฐ เอกชน สถานศึกษาและเครือข่ายทางวัฒนธรรมที่จัดการแสดงบนเวทีกลางงานกาชาดประจำปี 2567 ณ สวนลุมพินีและผ่านเว็บไซต์ของสภากาชาดไทย มีการแสดงมากมายทั้งการแสดงศิลปวัฒนธรรม นาฏศิลป์ การแสดงร่วมสมัย การแสดงพื้นบ้านและการแสดงดนตรี  ชมความงดงาม ตระการตาและเรียนรู้ สืบสานศิลปวัฒนธรรมไทยพร้อมชมและสนุกสนานกับกิจกรรมต่าง ๆ  ซื้อสินค้าอุปโภคบริโภคภายในงาน เพื่อร่วมกันสนับสนุนสภากาชาดไทยในการช่วยเหลือผู้ป่วยที่ยากไร้ ผู้ด้อยโอกาสและผู้ประสบภัยต่าง ๆ ” นางสาวสุดาวรรณ กล่าว

ที่มา : https://www.thaigov.go.th/news/contents/details/91238