รัฐบาลไทย-ข่าวทำเนียบรัฐบาล-ปลัดเกษตรฯ เป็นประธานการประชุมคณะอนุกรรมการขับเคลื่อนแผนปฏิบัติการด้านการพัฒนาพื้นที่สูงอย่างยั่งยืน ครั้งที่ 1/2567 


วันพุธที่ 11 ธันวาคม 2567
ปลัดเกษตรฯ เป็นประธานการประชุมคณะอนุกรรมการขับเคลื่อนแผนปฏิบัติการด้านการพัฒนาพื้นที่สูงอย่างยั่งยืน ครั้งที่ 1/2567
ปลัดเกษตรฯ เป็นประธานการประชุมคณะอนุกรรมการขับเคลื่อนแผนปฏิบัติการด้านการพัฒนาพื้นที่สูงอย่างยั่งยืน ครั้งที่ 1/2567 โดยที่ประชุมมีมติเห็นชอบร่วมกันในการขับเคลื่อนการดำเนินงานในปีงบประมาณ 2568-2570 อย่างเป็นรูปธรรม
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังได้รับมอบหมายจาก ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ให้เป็นประธานการประชุมคณะอนุกรรมการขับเคลื่อนแผนปฏิบัติการด้านการพัฒนาพื้นที่สูงอย่างยั่งยืน ครั้งที่ 1/2567 โดยมี นายปีติพงศ์ พึ่งบุญ ณ อยุธยา ที่ปรึกษาคณะอนุกรรมการฯ นายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายสุรพิชย์ พรหมสิทธิ์ คณะทำงานรัฐมนตรีช่วยว่าการกระทรวงเกษตรและสหกรณ์ (นายอัครา พรหมเผ่า) และหน่วยงานที่เกี่ยวข้องเข้าร่วมประชุม ณ ห้องประชุม 134-135 กระทรวงเกษตรและสหกรณ์ ว่า ที่ประชุมได้พิจารณาประเด็นสำคัญ
โดยมีมติเห็นชอบ ดังนี้ 1) เห็นชอบกรอบการดำเนินงานและกรอบงบประมาณ ภายใต้แผนการดำเนินงานภายใต้แผนปฏิบัติการด้านการพัฒนาพื้นที่สูงอย่างยั่งยืนปีงบประมาณ พ.ศ. 2568 โดยให้หน่วยงานปรับเพิ่มเติมงานแต่ละจุดเน้นในระยะต่อไป รวมทั้งแนวทางการพัฒนาพื้นที่ต้นแบบในการแก้ปัญหาสำคัญบนพื้นที่สูง 4 จังหวัด 103 กลุ่มบ้าน
2) เห็นชอบกรอบแผนการดำเนินงานภายใต้แผนปฏิบัติการด้านการพัฒนาพื้นที่สูงอย่างยั่งยืน ปีงบประมาณ พ.ศ. 2569
3) เห็นชอบในหลักการโครงการแก้ไขปัญหาการชะล้างพังทลายหน้าดินบนพื้นที่สูงอย่างยั่งยืน ปีงบประมาณ พ.ศ. 2568 - 2570 เพื่อมอบให้หน่วยงานที่เกี่ยวข้องร่วมดำเนินงานโครงการฯ ต่อไป และ 4) เห็นชอบองค์ประกอบและอำนาจหน้าที่คณะทำงานประสานงานและติดตามผลการดำเนินงานภายใต้แผนปฏิบัติการด้านการพัฒนาพื้นที่สูงอย่างยั่งยืน

ที่มา : https://www.thaigov.go.th/news/contents/details/91254