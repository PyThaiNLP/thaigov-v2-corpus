รัฐบาลไทย-ข่าวทำเนียบรัฐบาล-“วราวุธ” เผย พม. ซ่อมบ้านผู้ประสบภัยพิบัติเชียงรายต่อเนื่อง จ่อ ลงพื้นที่ เชียงใหม่ - ลำปาง ดัน ศบปภ.ภาคเหนือ ช่วยเหลือฟื้นฟูเยียวยากลุ่มเปราะบาง


วันพุธที่ 11 ธันวาคม 2567
“วราวุธ” เผย พม. ซ่อมบ้านผู้ประสบภัยพิบัติเชียงรายต่อเนื่อง จ่อ ลงพื้นที่ เชียงใหม่ - ลำปาง ดัน ศบปภ.ภาคเหนือ ช่วยเหลือฟื้นฟูเยียวยากลุ่มเปราะบาง
“วราวุธ” เผย พม. ซ่อมบ้านผู้ประสบภัยพิบัติเชียงรายต่อเนื่อง จ่อ ลงพื้นที่ เชียงใหม่ - ลำปาง ดัน ศบปภ.ภาคเหนือ ช่วยเหลือฟื้นฟูเยียวยากลุ่มเปราะบาง
วันที่ 11 ธันวาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า ที่ผ่านมาหลายจังหวัดทางภาคเหนือประสบอุทุกภัยอย่างหนัก ส่งผลให้เกิดความเสียหายจำนวนมากและพี่น้องประชาชน โดยเฉพาะกลุ่มเปราะบาง ประสบความเดือดร้อนในวงกว้าง ซึ่งกระทรวง พม. โดยหน่วยงานทีม พม. หนึ่งเดียวในแต่ละจังหวัดที่ประสบภัยได้ลงพื้นที่เข้าไปช่วยเหลืออย่างเต็มที่ ตั้งแต่เกิดสถานการณ์อุทกภัย ฟื้นฟูเยียวยาหลังน้ำลด อีกทั้งบูรณาการการทำงานร่วมกับหน่วยงานในพื้นที่อย่างเข้มแข็ง สำหรับจังหวัดเชียงรายนั้นเป็นหนึ่งในจังหวัดที่ประสบอุทกภัยอย่างหนักเช่นเดียวกัน กระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช. ได้ทำงานร่วมกับขบวนองค์กรชุมชนจังหวัดเชียงราย และเครือข่ายการจัดการภัยพิบัติภาคเหนือ จัดตั้งศูนย์อำนวยการจัดการภัยพิบัติ ด้วยหลักคิดในการสนับสนุน “จัดการทรัพยากร คน งาน เงิน เพื่อนำไปสู่การพัฒนา ฟื้นฟูพื้นที่หลังจากภัยพิบัติ โดยใช้กระบวนการของขบวนองค์กรชุมชน” ซึ่งมีภารกิจสำคัญ ดังนี้ 1.ปฏิบัติการการช่วยเหลือกรณีเร่งด่วนเรื่องของครัวกลาง และการช่วยเหลือเบื้องต้นเรื่องถุงยังชีพ 2.วางแผนการปฏิบัติการ ซ่อมสร้าง การจัดระบบ การช่วยเหลือ การประสานการทำงานร่วมกับหน่วยงานภาคีเครือข่าย และ 3.การสำรวจครัวเรือนผู้ได้รับผลกระทบ และความเสียหายจากภัยพิบัติหลังน้ำลด และรวบรวมข้อมูลเข้าฐานข้อมูลให้กับศูนย์อำนวยการ ระดับภาค
สำหรับการฟื้นฟูเยียวยาประชาชนผู้ประสบภัยหลังน้ำลดในพื้นที่จังหวัดเชียงราย นั้น กระทรวง พม. โดย พอช. ได้เสนอแผนงานโครงการ “บ้านมั่นคงภัยพิบัติ จังหวัดเชียงราย” ภายใต้งบประมาณ 34,961,713 บาท ต่อคณะอนุกรรมการบ้านมั่นคงเมืองและชนบท เพื่อสนับสนุนงบประมาณในการพัฒนาที่อยู่อาศัยสำหรับผู้ประสบภัยในพื้นที่จังหวัดเชียงราย จำนวน 1,169 ครัวเรือน ในพื้นที่ 8 อำเภอ ได้แก่ อำเภอเมือง แม่สาย เวียงป่าเป้า เทิง ขุนตาล เชียงของ เวียงแก่น ป่าแดด ซึ่งได้เริ่มดำเนินการซ่อมบ้านเป็น 3 ระยะ ตั้งแต่เดือนกันยายน 2567 เป็นต้นมา
และล่าสุดคณะอนุกรรมการบ้านมั่นคงเมืองและชนบท ได้เห็นชอบกรอบงบประมาณสนับสนุนโครงการบ้านมั่นคงภัยพิบัติ จังหวัดเชียงราย เป็นจำนวนเงิน 30,110,831 บาท สำหรับการซ่อมบ้านผู้ประสบภัยเฟสสุดท้าย จำนวน 875 ครัวเรือน ในพื้นที่ 3 อำเภอ ประกอบด้วย เทศบาลตำบลแม่สายมิตรภาพ อำเภอแม่สาย 47 ครัวเรือน , เทศบาลตำบลแม่สาย อำเภอแม่สาย 275 ครัวเรือน , เทศบาลตำบลเวียงพางคำ อำเภอแม่สาย 116 ครัวเรือน , เทศบาลตำบลแม่ยาว อำเภอเมือง 238 ครัวเรือน , ตำบลป่างิ้ว อำเภอเวียงป่าเป้า 159 ครัวเรือน , ตำบลบ้านโป่ง อำเภอเวียงป่าเป้า 40 ครัวเรือน
นายวราวุธ กล่าวว่า จากสถานการณ์อุทกภัยที่เกิดขึ้นในปีนี้หลายจังหวัดในพื้นที่ภาคเหนือประสบภัยอย่างหนัก และตนเชื่อว่า ภัยพิบัติต่างๆ จะมีความรุนแรงเพิ่มมากขึ้นในทุกปีๆ เพื่อเป็นการเตรียมความพร้อมในการรับมือกับภัยพิบัติที่จะเกิดขึ้น และลดผลกระทบต่อพี่น้องกลุ่มเปราะบางในความดูแลของกระทรวง พม. ตนพร้อมคณะ จะลงพื้นที่จังหวัดลำปางและเชียงใหม่ ในวันที่ 13 -14 ธ.ค. 67 เพื่อประชุมเชิงปฏิบัติการเพื่อเตรียมความพร้อมรับมือภัยพิบัติในพื้นที่ภาคเหนือตามบทบาทภารกิจของกระทรวง พม. ในการดูแลกลุ่มเปราะบาง และมอบนโยบายการขับเคลื่อนศูนย์บริหารการดูแลกลุ่มเปราะบางจากภัยพิบัติ (ศบปภ.) ให้กับหน่วยงาน ทีม พม.หนึ่งเดียว จังหวัดในพื้นที่ภาคเหนือ 14 จังหวัด อีกทั้งมีการนำเสนอความร่วมมือระหว่างกระทรวง พม. และ ธนาคารโลก (World Bank) ในการสนับสนุนและการปกป้องกลุ่มเปราะบางจากการเปลี่ยนแปลงสภาพภูมิอากาศ โดยผู้แทนธนาคารโลก (World Bank) นอกจากนี้จะได้รับมอบผ้าห่มเสื้อกันหนาว เครื่องอุปโภคบริโภคสำหรับกลุ่มเปราะบางที่ประสบภัยหนาว จากผู้แทนบริษัทเมืองไทยประกันชีวิต จำกัด มหาชน และ มูลนิธิเมืองไทยยิ้ม
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #บ้านมั่นคงภัยพิบัติ #เชียงใหม่ #ลำปาง #เชียงราย #ศบปภ #น้ำท่วม

ที่มา : https://www.thaigov.go.th/news/contents/details/91248