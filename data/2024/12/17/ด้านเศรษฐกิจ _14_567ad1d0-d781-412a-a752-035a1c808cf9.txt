รัฐบาลไทย-ข่าวทำเนียบรัฐบาล-ธอส. ร่วมเข้าเฝ้าฯ รับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสเสด็จพระราชดำเนินทรงเปิดงานกาชาดประจำปี 2567


วันอังคารที่ 17 ธันวาคม 2567
17/12/2567
พิมพ์
ธอส. ร่วมเข้าเฝ้าฯ รับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสเสด็จพระราชดำเนินทรงเปิดงานกาชาดประจำปี 2567
ธอส.เข้าเฝ้าทูลละอองพระบาทรับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดงานกาชาดประจำปี 2567 เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เมื่อวันที่ 11 ธันวาคม 2567 ธอส.ได้เข้าเฝ้าทูลละอองพระบาทรับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อุปนายิกาผู้อำนวยการสภากาชาดไทย เนื่องในโอกาสเสด็จพระราชดำเนินทรงเปิดงานกาชาดประจำปี 2567 โดยมีนายอัครุตม์ สนธยานนท์ รองปลัดกระทรวงการคลัง เป็นผู้แทนกระทรวงการคลัง เข้าเฝ้าทูลละอองพระบาทรับเสด็จฯ พร้อมทูลเกล้าถวายของที่ระลึก พร้อมด้วยนางสาวธิดาพร มีกิ่งทอง รองกรรมการผู้จัดการ ธนาคารอาคารสงเคราะห์ ร่วมเข้าเฝ้ารับเสด็จฯ ณ ร้านกาชาดกระทรวงการคลัง โดยร้านกาชาดกระทรวงการคลัง ปี 2567 ออกแบบภายใต้แนวคิด“คนคลังรวมใจภักดิ์ 72 พรรษา ทศมราชา” เพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 รวมทั้งเพื่อเผยแพร่ภารกิจ และกิจกรรมของสภากาชาดไทยในการช่วยเหลือประชาชน พร้อมทั้งเปิดโอกาสให้หน่วยงานต่างๆ และประชาชนทั่วไป ได้มีส่วนร่วมกับสภากาชาดไทย ผ่านการสนับสนุนซื้อสลากกาชาด นอกจากนี้ ภายในร้านกาชาดกระทรวงการคลัง ยังได้จัดให้มีกิจกรรมที่น่าสนใจต่างๆ อาทิ การขายสลากกาชาด, การแสดงดนตรี, การขายสินค้าของหน่วยงานในสังกัดกระทรวงการคลัง,การแสดงนิทรรศการความเป็นมาของกระทรวงการคลัง โดยมีพนักงานธนาคารร่วมขายสลากกาชาด ภายในร้านกาชาดกระทรวงการคลังในปีนี้ด้วย ซึ่งการเข้าร่วมงานกาชาดกระทรวงการคลังในครั้งนี้ ถือเป็นการแสดงออกถึง ความจงรักภักดีต่อสถาบันพระมหากษัตริย์ รวมทั้งเป็นการเสริมสร้างภาพลักษณ์ที่ดีของธนาคารในฐานะหน่วยงานสังกัดกระทรวงการคลัง รวมถึงเป็นการแสดงความรับผิดชอบต่อสังคม ด้านส่งเสริมศาสนา ศิลปะ และวัฒนธรรม เป็น 1 ใน 5 ด้านของการแสดงความรับผิดชอบต่อสังคมและสิ่งแวดล้อม หรือ CSR ที่ธนาคารให้ความสำคัญ และดำเนินการมาอย่างต่อเนื่อง โดยงานกาชาด ประจำปี 2567 จัดขึ้นระหว่างวันที่ 11 - 22 ธันวาคม 2567 ตั้งแต่เวลา 12.00 - 21.00 น. ณ สวนลุมพินี ถนนพระรามที่ 4 แขวงลุมพินี เขตปทุมวัน กรุงเทพมหานคร

ที่มา : https://www.thaigov.go.th/news/contents/details/91461