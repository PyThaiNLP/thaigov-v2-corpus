รัฐบาลไทย-ข่าวทำเนียบรัฐบาล-“รมว.นฤมล”ยืนยัน สานต่อโครงการมอบโฉนดเพื่อการเกษตร พร้อมสั่งตรวจสอบการใช้ประโยชน์พื้นที่ ส.ป.ก. 


วันอังคารที่ 17 ธันวาคม 2567
“รมว.นฤมล”ยืนยัน สานต่อโครงการมอบโฉนดเพื่อการเกษตร พร้อมสั่งตรวจสอบการใช้ประโยชน์พื้นที่ ส.ป.ก.
“รมว.นฤมล”ยืนยัน สานต่อโครงการมอบโฉนดเพื่อการเกษตร พร้อมสั่งตรวจสอบการใช้ประโยชน์พื้นที่ ส.ป.ก. หากพบทำผิด กม.เดินหน้ายึดคืนและจัดสรรให้พี่เกษตรกรทันที
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการปฏิรูปที่ดินเพื่อเกษตรกรรม (คปก.) ครั้งที่ 7/2567 โดยมี นายประยูร อินสกุล ปลัดกระทรวงเกษตรและสหกรณ์ นายเศรษฐเกียรติ กระจ่างวงศ์ เลขาธิการสำนักงานการปฏิรูปที่ดินเพื่อเกษตรกรรม ผู้บริหารในสังกัดกระทรวงเกษตรและสหกรณ์ ผู้บริหารหน่วยงานที่เกี่ยวข้อง และผู้แทนเกษตรกร เข้าร่วม ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม และผ่านระบบประชุมออนไลน์ Zoom Meeting
โดยที่ประชุมมีมติเห็นชอบโครงการการใช้ประโยชน์ที่ดินและการพัฒนากิจการสาธารณูปโภคและกิจการอื่น ๆ ในเขตปฏิรูปที่ดิน อาทิ 1) โครงการก่อสร้างทางรถไฟ สายเด่นชัย – เชียงราย – เชียงของ ระยะทางประมาณ 323 กิโลเมตร เนื้อที่รวมประมาณ 1,537-3-04 ไร่ 2) โครงการก่อสร้างทางรถไฟ สายบ้านไผ่ – มหาสารคาม – ร้อยเอ็ด – มุกดาหาร – นครพนม ระยะทางประมาณ 355 กิโลเมตร เนื้อที่รวมประมาณ 1,917-3-75 ไร่ และ 3) การใช้เป็นที่ตั้งส่วนราชการอบต.ห้วยแก้ว จ.พะเยา และอบต.นาแต้ จ.อำนาจเจริญ เพื่ออำนวยความสะดวกพี่น้องประชาชนในพื้นที่ รวมถึงเห็นชอบการกำหนดเขตที่ดินชุมชนบ้านแก้มอ้น หมู่ที่ 3 ต.แก้มอ้น อ.จอมบึง จ.ราชบุรี เนื้อที่ประมาณ 237-3-04 ไร่ เพื่อการให้พี่น้องประชาชนสามารถอาศัยอยู่ได้อย่างถูกต้องตามกฎหมายอีกด้วย
ศ.ดร.นฤมล กล่าวว่า การประชุมวันนี้ได้มีการหารือแนวทางการแก้ไขและพัฒนาพื้นที่ในเขตปฏิรูปที่ดินในหลายประเด็นด้วยกัน อาทิ การกำหนดเขตชุมชนเพื่อให้พี่น้องประชาชนในพื้นที่อยู่อาศัยอย่างถูกต้องตามกฎหมาย รวมถึงการพัฒนาระบบสาธารณูปโภคอื่น ๆ ทั้งนี้ กระทรวงเกษตรและสหกรณ์ โดย ส.ป.ก. ยังคงสานต่อโครงการมอบโฉนดเพื่อการเกษตร โดยดำเนินการสำรวจพื้นที่และความต้องการของเกษตรกร เพื่อจัดทำโฉนดเพื่อการเกษตรแก่เกษตรกรอย่างต่อเนื่อง และในขณะเดียวกันยังคงตรึงความเข้มงวดในการตรวจสอบการใช้ประโยชน์ในพื้นที่ ส.ป.ก. ให้ถูกต้องตามวัตถุประสงค์ ซึ่งหากพบการกระทำความผิดจะดำเนินการตามกฎหมาย เพื่อยึดคืนพื้นที่และจัดสรรให้พี่น้องเกษตรกรมีที่ดินทำกินต่อไป

ที่มา : https://www.thaigov.go.th/news/contents/details/91455