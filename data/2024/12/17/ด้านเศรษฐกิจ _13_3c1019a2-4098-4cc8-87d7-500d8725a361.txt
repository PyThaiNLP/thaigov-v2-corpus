รัฐบาลไทย-ข่าวทำเนียบรัฐบาล-​“เอกนัฏ” ยก “การนิคมฯ” หัวหอกฟื้นฟูอุตสาหกรรมไทย ”สุเมธ“ รับภารกิจเร่งปั้น “I-EA-T Spirit”


วันอังคารที่ 17 ธันวาคม 2567
17/12/2567
พิมพ์
​“เอกนัฏ” ยก “การนิคมฯ” หัวหอกฟื้นฟูอุตสาหกรรมไทย ”สุเมธ“ รับภารกิจเร่งปั้น “I-EA-T Spirit”
​“เอกนัฏ” ยก “การนิคมฯ” หัวหอกฟื้นฟูอุตสาหกรรมไทย ”สุเมธ“ รับภารกิจเร่งปั้น “I-EA-T Spirit”
“เอกนัฏ” ประกาศภารกิจเร่งด่วน “ฟื้นฟูอุตสาหกรรมไทย” ในโอกาส ”การนิคมฯ“ ครบรอบ 52 ปี มอบการบ้านรับมือความท้าทาย-สร้างโอกาสใหม่บนเวทีโลก “สุเมธ” รับลูกปั้น “I-EA-T Spirit” ยกระดับอุตสาหกรรมไทยสู่ความยั่งยืน
นายเอกนัฎ พร้อมพันธุ์ รัฐมนตรีว่าการกระทรวงอุตสาหกรรม ประกาศภารกิจเร่งด่วน“ฟื้นฟูอุตสาหกรรมไทย”รับมือความท้าทาย สร้างโอกาสใหม่ บนเวทีโลก  ในโอกาสครบรอบ 52 ปี การนิคมอุตสาหกรรมแห่งประเทศไทย (กนอ.)
โดยระบุว่า กนอ.มีบทบาทสำคัญในฐานะ “หัวหอก” ในการฟื้นฟูอุตสาหกรรมไทย โดยเฉพาะอย่างยิ่งในยุคแห่งการเปลี่ยนแปลง รัฐบาลมุ่งมั่นที่จะผลักดันให้ GDP เติบโตอย่างน้อย 1% โดยไม่ใช้งบประมาณแผ่นดิน ด้วยการบูรณาการความร่วมมือจากทุกภาคส่วน เพื่อดึงดูดการลงทุน พัฒนาโครงสร้างพื้นฐาน และยกระดับขีดความสามารถในการแข่งขันของภาคอุตสาหกรรมไทย
ประเทศไทยยังคงเป็นเป้าหมายสำคัญของนักลงทุนทั่วโลก กนอ.จึงควรพร้อมปรับตัวเพื่อรับมือกับความท้าทาย และคว้าโอกาสใหม่ๆ ด้วยการพัฒนานิคมอุตสาหกรรมให้มีประสิทธิภาพ ลดขั้นตอน เพิ่มความสะดวก ยกระดับการบริการ และพัฒนาโครงสร้างพื้นฐาน เพื่อดึงดูดนักลงทุน ส่งเสริมการเติบโต และสร้างความเชื่อมั่นให้กับภาคอุตสาหกรรมไทย โดย กนอ. ไม่ได้เป็นเพียงผู้พัฒนานิคมอุตสาหกรรม แต่พร้อมก้าวขึ้นเป็นผู้นำในการขับเคลื่อนเศรษฐกิจดิจิทัล ด้วยการนำเทคโนโลยีขั้นสูงมาประยุกต์ใช้ในการบริหารจัดการ ยกระดับโครงสร้างพื้นฐาน และพัฒนาบริการแบบ One Stop Service เพื่อตอบสนองความต้องการของนักลงทุนยุคใหม่ และรองรับการขยายตัวของภาคอุตสาหกรรมในอนาคต
ขณะเดียวกันนายเอกนัฏ ย้ำด้วยว่า รัฐบาลให้ความสำคัญกับการจัดการขยะอุตสาหกรรมอย่างยั่งยืน โดยมีการตรวจสอบและจัดการกองขยะอย่างเข้มงวด ปรับปรุงระบบการบริหารจัดการขยะให้ได้มาตรฐาน และออกกฎหมายเพื่อควบคุมดูแล รวมถึงส่งเสริมการนำขยะไปแปรรูปเป็นสินค้าที่มีมูลค่า เพื่อป้องกันธุรกิจสีเทาและสีดำ และสร้างค่านิยมใหม่ในการดำเนินธุรกิจอย่างยั่งยืน
“ผมมองว่า การเปลี่ยนแปลงของโลกนำมาทั้งปัญหาและโอกาสใหม่ๆ แต่ส่วนตัวผมเชื่อมั่นว่า เป็นโอกาสใหม่ที่มีความท้าทาย และแน่นอนว่าความยั่งยืนจึงเป็นโจทย์สำคัญของภาคอุตสาหกรรมยุคใหม่ ประเทศไทยมีศักยภาพในการดึงดูดการลงทุนจากทั่วโลก ด้วยโครงสร้างพื้นฐานที่ดี และทำเลที่ตั้งที่ได้เปรียบ กนอ. จะร่วมมือกับภาคเอกชนและประชาชนในการพัฒนาเศรษฐกิจไทยให้เติบโตอย่างยั่งยืน”นายเอกนัฏ กล่าว
นายสุเมธ ตั้งประเสริฐ กรรมการ กนอ. รักษาการในตำแหน่งผู้ว่าการ กนอ. กล่าวเสริมว่า กนอ.พร้อมก้าวสู่ปี 53  ด้วยวิสัยทัศน์ใหม่ในการขับเคลื่อนเศรษฐกิจไทยสู่ยุคอุตสาหกรรม 4.0 อย่างยั่งยืน  พร้อมขอบคุณพันธมิตรทุกภาคส่วนที่ร่วมสร้าง “IEAT Spirit” อันเป็นพลังสำคัญในการขับเคลื่อนองค์กรสู่ความสำเร็จตลอด 52 ปี กนอ. พร้อมสานต่อเจตนารมณ์ในการพัฒนานิคมอุตสาหกรรมอย่างยั่งยืน โดยมุ่งเน้นการใช้พลังงานสะอาด ลดการปล่อยคาร์บอน และยกระดับมาตรฐานสู่ระดับสากล เพื่อสร้างความมั่นคงทางเศรษฐกิจและสังคมให้กับประเทศไทยในระยะยาว
“ผมเชื่อมั่นในศักยภาพของคนรุ่นใหม่ และพร้อมที่จะเปิดโอกาสให้คนรุ่นใหม่เข้ามามีส่วนร่วมในการพัฒนาประเทศ โดยเฉพาะอย่างยิ่งในภาคอุตสาหกรรม กนอ. จะร่วมมือกับทุกภาคส่วน เพื่อสร้างอนาคตที่ยั่งยืน บนพื้นฐานของความสมดุลระหว่างเศรษฐกิจ สังคม และสิ่งแวดล้อม”รักษาการผู้ว่าการ กนอ. กล่าวปิดท้าย

ที่มา : https://www.thaigov.go.th/news/contents/details/91460