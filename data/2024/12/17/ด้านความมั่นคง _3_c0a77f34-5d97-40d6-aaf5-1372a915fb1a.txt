รัฐบาลไทย-ข่าวทำเนียบรัฐบาล-ผู้ว่าฯ ชลบุรี จัดพิธีมอบบ้านกาชาดรวมใจให้ผู้ด้อยโอกาส เฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา ประจำปี 2567


วันอังคารที่ 17 ธันวาคม 2567
17/12/2567
พิมพ์
ผู้ว่าฯ ชลบุรี จัดพิธีมอบบ้านกาชาดรวมใจให้ผู้ด้อยโอกาส เฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา ประจำปี 2567
ผู้ว่าฯ ชลบุรี จัดพิธีมอบบ้านกาชาดรวมใจให้ผู้ด้อยโอกาส เฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา ประจำปี 2567 ในพื้นที่อำเภอบ่อทอง
วันนี้ (17 ธันวาคม 2567) เวลา 10.09 น. ณ อำเภอบ่อทอง จังหวัดชลบุรี นายธวัชชัย ศรีทอง ผู้ว่าราชการจังหวัดชลบุรี เป็นประธานในพิธีมอบบ้านกาชาดรวมใจเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา ประจำปี 2567 พร้อมด้วย น.ส.ประภัสรา ศรีทอง นายกเหล่ากาชาดจังหวัดชลบุรี คณะกรรมการเหล่ากาชาดจังหวัดชลบุรี สมาชิกเหล่ากาชาดจังหวัดชลบุรี สมาชิกชมรมแม่บ้านมหาดไทยจังหวัดชลบุรี และหัวหน้าส่วนราชการและหน่วยงานที่เกี่ยวข้อง ร่วมพิธีฯ โดยมี นายนันทวัฒน์ ทองช่วง นายอำเภอบ่อท่อง ผู้บริหารองค์กรปกครองส่วนท้องถิ่น ผู้นำท้องที่ และเจ้าหน้าที่ผู้เกี่ยวข้อง ในพื้นที่อำเภอบ่อทอง ให้การต้อนรับและร่วมพิธีฯ
โดยพิธีในครั้งนี้ ผู้ว่าราชการจังหวัดชลบุรี ประธานในพิธีฯ พร้อมด้วย นายกเหล่ากาชาดจังหวัดชลบุรี และคณะ ได้ร่วมกันมอบบ้านกาชาดรวมใจภายใต้โครงการมอบบ้านกาชาดรวมใจเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา ประจำปี 2567 ให้แก่ผู้ยากไร้และผู้ด้อยโอกาสเพื่อแก้ไขปัญหาด้านที่อยู่อาศัย สร้างความมั่นคงถาวร และให้มีคุณภาพชีวิตความเป็นอยู่ที่ดีขึ้นในพื้นที่อำเภอบ่อทอง ซึ่งได้รับการสนับสนุนจากเหล่ากาชาดจังหวัดชลบุรีในการช่วยสร้างและซ่อมแซมที่อยู่อาศัยในพื้นที่ จำนวน 3 ราย ดังนี้
1. นายธัญญา โสโลมรัมย์ อายุ 56 ปี บ้านเลขที่ 100 หมู่ที่ 4 ตำบลวัดสุวรรณ อำเภอบ่อทอง จังหวัดชลบุรี
2. นางเปรม จันทร์แย้ม อายุ 75 ปี บ้านเลขที่ 151 หมู่ที่ 2 ตำบลพลวงทอง อำเภอบ่อทอง จังหวัดชลบุรี
3. นางแปลก ฉลองคำ อายุ 83 ปี บ้านเลขที่ 95 หมู่ที่ 1 ตำบลบ่อทอง อำเภอบ่อทอง จังหวัดชลบุรี
ในโอกาสนี้ ผู้ว่าราชการจังหวัดชลบุรี และนายกเหล่ากาชาดจังหวัดชลบุรี/ประธานชมรมแม่บ้านมหาดไทยจังหวัดชลบุรี ได้มอบพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ให้แก่ผู้ที่ได้รับมอบบ้านกาชาดรวมใจฯ ไว้เพื่อเคารพสักการะเป็นที่ยึดเหนี่ยวจิตใจ แสดงความจงรักภักดีและน้อมสำนึกในพระมหากรุณาธิคุณต่อสถาบันพระมหากษัตริย์ ทั้งนี้ ชมรมแม่บ้านมหาดไทยจังหวัดชลบุรี ได้มอบสิ่งของอุปโภคบริโภค กล้าพันธุ์ผักสวนครัว และอาหารสัตว์ พร้อมถังขยะลดโลกร้อน ไว้ให้แก่ผู้รับมอบบ้านกาชาดรวมใจฯ ภายใต้โครงการ"บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" เพื่อเป็นการขับเคลื่อนการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯสยามบรมราชกุมารี เพื่อเป็นการสนับสนุนและลดค่าใช้จ่ายในครัวเรือน พร้อมยกระดับคุณภาพชีวิตและสร้างความมั่นคงทางอาหารให้เกิดความต่อเนื่องอย่างยั่งยืน
สำหรับโครงการมอบบ้านกาชาดรวมใจเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา ประจำปี 2567 โดยเหล่ากาชาดจังหวัดชลบุรีได้ตระหนักถึงความสำคัญของปัญหาความเดือดร้อนของประชาชนผู้ยากไร้และผู้ด้อยโอกาสในพื้นที่จังหวัดชลบุรี ที่ไม่มีที่อยู่อาศัยเป็นของตนเอง หรือมีบ้านที่อยู่อาศัยที่มีสภาพไม่มั่นคง และไม่มีความปลอดภัยในการดำรงชีวิต ซึ่งยังพบว่ามีประชาชนที่ยังขาดแคลน ยากไร้ มีรายได้ที่ไม่เพียงพอต่อการดำรงชีพของครอบครัวอีกเป็นจำนวนมาก รวมทั้ง ร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา และน้อมนำแนวพระราชดำริ พระราชปณิธาน และพระบรมราโชบายเกี่ยวกับการพัฒนาคุณภาพชีวิตของประชาชนให้อยู่ดีมีสุขอย่างยั่งยืน โดยในปี 2567 เหล่ากาชาดจังหวัดชลบุรี ได้ดำเนินการสร้างบ้านให้แก่ผู้ยากไร้ในพื้นที่จังหวัดชลบุรี รวม 8 อำเภอ จำนวน 26 หลัง และซ่อมแซมบ้าน รวม 6 อำเภอ จำนวน 7 หลัง และในปีต่อไปจะมุ่งขับเคลื่อนในการช่วยเหลือและพัฒนาคุณภาพชีวิตของประชาชนในพื้นที่จังหวัดชลบุรีให้มีความมั่นคงและมีชีวิตที่ดีขึ้นอย่างยั่งยืนต่อไป

ที่มา : https://www.thaigov.go.th/news/contents/details/91452