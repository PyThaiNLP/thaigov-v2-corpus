รัฐบาลไทย-ข่าวทำเนียบรัฐบาล-นายกฯ ติดตามสถานการณ์อุทกภัยซอยพัฒนาการคูขวาง 10 (ถ.ท่าโพธิ์) พร้อมมอบถุงยังชีพช่วยเหลือผู้ประสบภัยในพื้นที่ 


วันอังคารที่ 17 ธันวาคม 2567
17/12/2567
พิมพ์
นายกฯ ติดตามสถานการณ์อุทกภัยซอยพัฒนาการคูขวาง 10 (ถ.ท่าโพธิ์) พร้อมมอบถุงยังชีพช่วยเหลือผู้ประสบภัยในพื้นที่
นายกฯ ติดตามสถานการณ์อุทกภัยซอยพัฒนาการคูขวาง 10 (ถ.ท่าโพธิ์) พร้อมมอบถุงยังชีพช่วยเหลือผู้ประสบภัยในพื้นที่
วันอังคารที่ 17 ธันวาคม พ.ศ. 2567 เวลา 15.15 น. ณ บริเวณซอยพัฒนาการคูขวาง 10 (ถ.ท่าโพธิ์) อำเภอเมืองนครศรีธรรมราช จังหวัดนครศรีธรรมราช นางสาวแพทองธาร ชินวัตร นายกรัฐมนตรี ลงพื้นที่ติดตามสถานการณ์อุทกภัยและมอบถุงยังชีพช่วยเหลือผู้ประสบภัยในพื้นที่ โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์  จุนถิระพงศ์ อธิบดีกรมการปกครอง และนายพงษ์นรา เย็นยิ่ง อธิบดีกรมโยธาธิการและผังเมืองเข้าร่วม เมื่อนายกรัฐมนตรีเดินทางมาถึง ได้รับการต้อนรับจากประชาชนที่มารอพบ และมีบางส่วนตะโกนบอก “รักนายกรัฐมนตรี” โอกาสนี้ นายกรัฐมนตรีได้ลงเรือท้องแบนเพื่อไปมอบถุงยังชีพให้กับชุมชนท่าโพธิ์ ซึ่งประกอบด้วย 21 ชุมชน มีประชาชนกว่า 3,000 คน ที่น้ำยังท่วมขัง ซึ่งตลอดเส้นทางก็ประชาชนโบกมือต้อนรับนายกรัฐมนตรี ด้วยท่าทางที่ยิ้มแย้ม ทางด้านนางอำพรรณ ทรัพย์สมบูรณ์ ประธานชุมชนท่าโพธิ์ กล่าวว่า “ดีใจมาก ๆ นายกฯ แพทองธาร รองนายก ฯ อนุทิน มาเยี่ยมชาวชุมชนท่าโพธิ์และชุมชนใกล้เคียง”
นายกรัฐมนตรีได้ กล่าวทักทายประชาชนว่า วันนี้เป็นตัวแทนของคณะรัฐมนตรีมาให้กำลังใจพี่น้องประชาชนทุกคน ดีใจที่ได้เห็นทุกคนยิ้มแย้มแจ่มใส ขอให้ลงทะเบียนเพื่อรับการเยียวยา จำนวนเงิน 9,000 บาท และขอขอบคุณสำหรับความอดทนและการต้อนรับด้วยรอยยิ้มที่อบอุ่น เชื่อว่าคณะรัฐมนตรีที่อยู่ที่กรุงเทพจะรู้สึกดีใจที่ได้เห็นภาพรอยยิ้มของพี่น้องประชาชนในวันนี้ ขอส่งกำลังใจ แม้ปีนี้น้ำท่วมเยอะหน่อย แต่เงินเยียวยามาเร็วแน่นอนขอให้กำลังใจให้มีรอยยิ้มที่สดใส จากนั้น มอบถุงยังชีพรวมทั้งผ้าอ้อมเด็กและผ้าอ้อมผู้ใหญ่ ก่อนเดินทางต่อไปที่จังหวัดสุราษฎร์ธานี

ที่มา : https://www.thaigov.go.th/news/contents/details/91453