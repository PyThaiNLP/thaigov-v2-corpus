รัฐบาลไทย-ข่าวทำเนียบรัฐบาล-5 ปี ติดต่อกัน! ทริสเรทติ้ง คงอันดับเครดิตองค์กร ธอส. ปี 2567 ในระดับ AAA และแนวโน้มอันดับเครดิตที่ระดับคงที่ ตอกย้ำสถานะทางการเงินที่มั่นคงและแข็งแกร่ง


วันอังคารที่ 17 ธันวาคม 2567
17/12/2567
พิมพ์
5 ปี ติดต่อกัน! ทริสเรทติ้ง คงอันดับเครดิตองค์กร ธอส. ปี 2567 ในระดับ AAA และแนวโน้มอันดับเครดิตที่ระดับคงที่ ตอกย้ำสถานะทางการเงินที่มั่นคงและแข็งแกร่ง
ธอส. เผยทริสเรทติ้งประกาศการจัดอันดับเครดิตองค์กรของ ธอส. ปี 2567 โดยคงอันดับเครดิตองค์กรในระดับ AAA เป็นปีที่ 5 ติดต่อกัน และแนวโน้มอันดับเครดิตของ ธอส. ที่ระดับคงที่ (Stable)
ธนาคารอาคารสงเคราะห์ (ธอส.) เผย ทริสเรทติ้ง ประกาศการจัดอันดับเครดิตองค์กรของ ธอส. ปี 2567 โดยคงอันดับเครดิตองค์กรในระดับ AAA เป็นปีที่ 5 ติดต่อกัน และแนวโน้มอันดับเครดิตของ ธอส. ที่ระดับคงที่ (Stable) ตอกย้ำความแข็งแกร่งของสถานะทางการเงินและการเป็นผู้นำด้านสินเชื่อที่อยู่อาศัยของธนาคาร
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ทริสเรทติ้ง สถาบันการจัดอันดับเครดิตที่มีความน่าเชื่อถือในระดับสากล ประกาศอันดับเครดิตองค์กรของ ธอส. ในปี 2567 โดยคงอันดับเครดิตองค์กรของ ธอส. ในระดับ “AAA” เป็นปีที่ 5 ติดต่อกัน และแนวโน้มอันดับเครดิตที่ระดับ “คงที่” (Stable) ตอกย้ำการเป็นสถาบันการเงินของรัฐที่มีสถานะทางการเงินที่แข็งแกร่ง มั่นคง และมีเสถียรภาพ โดยตลอดระยะเวลากว่า 71 ปี ได้ดำเนินการตามพันธกิจ “ทำให้คนไทยมีบ้าน” มาอย่างต่อเนื่อง ทำให้ประชาชนได้มีที่อยู่อาศัยเป็นของตนเองมาแล้วกว่า 4.6 ล้านครอบครัว ถือเป็นสถาบันทางการเงินที่มีบทบาทสำคัญในการดำเนินการตามนโยบายของรัฐบาลและกระทรวงการคลัง และเป็นกลไกสำคัญในการช่วยลดความเหลื่อมล้ำทางสังคม เพิ่มคุณภาพชีวิตประชาชนผ่านการมีที่อยู่อาศัยอย่างเหมาะสม โดย ณ วันที่ 30 กันยายน 2567 ธอส. มีสินเชื่อที่อยู่อาศัยคงค้างรวมทั้งสิ้น 1.75 ล้านล้านบาท ซึ่งมีส่วนแบ่งทางการตลาดอยู่ที่ 34.9% หรือ 1 ใน 3 ของสินเชื่อที่อยู่อาศัยทั้งระบบ ธอส. จึงนับเป็นสถาบันการเงินที่เป็นผู้นำตลาดสินเชื่อที่อยู่อาศัยของประเทศ ขณะที่สินทรัพย์รวมมีมูลค่าสูงกว่า 1.8 ล้านล้านบาท และมีเงินกองทุนต่อสินทรัพย์เสี่ยง (BIS Ratio) อยู่ที่ระดับ 16.01% ซึ่งสูงกว่าเกณฑ์ที่ธนาคารแห่งประเทศไทยกำหนดที่ 8.5% ขณะเดียวกัน ธอส. ยังให้ความสำคัญในการช่วย “รักษาบ้านให้คนไทย” ควบคู่ไปกับการดำเนินงานตามนโยบายของรัฐบาล โดยจัดงานมหกรรมแก้ไขหนี้และไกล่เกลี่ยภาคครัวเรือน รวมทั้งจัดทำมาตรกาแก้ไขปัญหาหนี้สินภาคครัวเรือน เพื่อช่วยเหลือลูกค้า ในกลุ่มเฝ้าระวังเป็นพิเศษ (SM) และลูกค้าสถานะ NPL ที่ได้รับผลกระทบด้านรายได้ ทำให้ไม่สามารถผ่อนชำระเงินงวดได้ตามปกติ ให้เข้ามาเจรจาปรับโครงสร้างหนี้ ทำให้สามารถช่วยเหลือลูกค้าของธนาคารรักษาบ้านของตนเองไว้ได้ ดังนั้น การคงอันดับเครดิต ธอส. ของทริสเรทติ้งในครั้งนี้ ตอกย้ำให้เห็นถึงสถานะทางการเงินที่แข็งแกร่งของธนาคาร พร้อมที่จะขับเคลื่อนภารกิจของธนาคาร เพื่อมุ่งสู่เป้าหมายการเป็นธนาคารที่เติบโตอย่างมั่นคงและยั่งยืนต่อไป

ที่มา : https://www.thaigov.go.th/news/contents/details/91457