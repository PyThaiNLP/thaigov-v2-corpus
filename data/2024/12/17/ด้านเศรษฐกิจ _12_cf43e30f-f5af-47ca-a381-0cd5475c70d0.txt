รัฐบาลไทย-ข่าวทำเนียบรัฐบาล-เปิดตัวบริการขอรับใบอนุญาตขับรถระหว่างประเทศผ่านแอปฯ เป๋าตัง


วันอังคารที่ 17 ธันวาคม 2567
17/12/2567
พิมพ์
เปิดตัวบริการขอรับใบอนุญาตขับรถระหว่างประเทศผ่านแอปฯ เป๋าตัง
กรมการขนส่งทางบกร่วมกับธนาคารกรุงไทย เปิดตัวบริการขอรับใบอนุญาตขับรถระหว่างประเทศผ่านแอปฯ เป๋าตัง สะดวก รวดเร็ว ทำได้ทุกที่ 24 ชม. พร้อมเปิดให้บริการอย่างเป็นทางการตั้งแต่วันนี้เป็นต้นไป
กรมการขนส่งทางบกร่วมกับธนาคารกรุงไทย เปิดตัวบริการขอรับใบอนุญาตขับรถระหว่างประเทศผ่านแอปฯ เป๋าตัง สะดวก รวดเร็ว ทำได้ทุกที่ 24 ชม. พร้อมเปิดให้บริการอย่างเป็นทางการตั้งแต่วันนี้เป็นต้นไป
วันนี้ (วันที่ 17 ธันวาคม 2567) เวลา 13.00 น. ณ ห้องประชุม อาคาร 10 ชั้น 3 กรมการขนส่งทางบก นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในงานเปิดตัว “การให้บริการขอรับใบอนุญาตขับรถระหว่างประเทศผ่านระบบอิเล็กทรอนิกส์บนแอปพลิเคชันเป๋าตัง ยกระดับผู้นำดิจิทัล” โดยมี นายจิรุตม์ วิศาลจิตร อธิบดีกรมการขนส่งทางบก นายธวัชชัย ชีวานนท์ ประธานผู้บริหาร Product & Business Solutions ธนาคารกรุงไทย ร่วมเปิดตัวฯ และกล่าวถึงความร่วมมือกันของทั้ง 2 หน่วยงาน โดยการร่วมมือระหว่างกรมการขนส่งทางบกและธนาคารกรุงไทย เพื่อยกระดับการให้บริการประชาชนและร่วมกันพัฒนาระบบการขอรับใบอนุญาตขับรถระหว่างประเทศ” บนแอปพลิเคชัน “เป๋าตัง” ซึ่งมีความสะดวก รวดเร็วและทำได้ทุกที่ 24 ชั่วโมง โดยระบบจะเปิดให้บริการประชาชนอย่างเป็นทางการตั้งแต่วันนี้เป็นต้นไป
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า รัฐบาลมุ่งยกระดับหน่วยงานภาครัฐสู่เป้าหมายการให้บริการที่ตอบสนองความต้องการของประชาชน ในยุคเศรษฐกิจและสังคมขับเคลื่อนด้วยเทคโนโลยีดิจิทัล กระทรวงคมนาคมได้พัฒนาและนำเทคโนโลยีที่ทันสมัยมาเพิ่มประสิทธิภาพการให้บริการประชาชนและอำนวยความสะดวกแก่ผู้ใช้บริการด้านการขนส่งอย่างต่อเนื่อง โดย “การให้บริการขอรับใบอนุญาตขับรถระหว่างประเทศผ่านระบบอิเล็กทรอนิกส์ บนแอปพลิเคชันเป๋าตัง ยกระดับผู้นำดิจิทัล” ระหว่างกรมการขนส่งทางบก กับ ธนาคารกรุงไทย ถือเป็นความร่วมมือที่สนับสนุนการขับเคลื่อนทั้งนโยบายของรัฐบาล และกระทรวงคมนาคม ในการนำเทคโนโลยีดิจิทัลมายกระดับการให้บริการประชาชน ซึ่งสอดคล้องกับทิศทางการพัฒนาและขับเคลื่อนประเทศไปสู่สากล โดยกรมการขนส่งทางบกและธนาคารกรุงไทย ได้ร่วมกันพัฒนากระบวนการขอรับใบอนุญาตขับรถระหว่างประเทศผ่านแอปพลิเคชัน “เป๋าตัง” ตามโครงการพัฒนาการให้บริการขอรับใบอนุญาตขับรถระหว่างประเทศผ่านระบบอิเล็กทรอนิกส์ ซึ่งจะช่วยอำนวยความสะดวก และลดค่าใช้จ่ายในการเดินทางของประชาชนทั้งนี้ การพัฒนากระบวนการฯดังกล่าว จะช่วยขับเคลื่อนนโยบายดิจิทัลให้มีบทบาทสำคัญในการเพิ่มประสิทธิภาพการให้บริการประชาชน ช่วยอำนวยความสะดวกแก่ผู้ใช้บริการด้านการขนส่งอย่างต่อเนื่อง นอกจากนี้ยังเป็นการมอบของขวัญปีใหม่ 2568 สำหรับพี่น้องประชาชนผู้ใช้บริการอีกด้วย
นายจิรุตม์ วิศาลจิตร อธิบดีกรมการขนส่งทางบก กล่าวว่า ณ ปัจจุบันมีประชาชนที่เดินทางไปทำงานหรือท่องเที่ยวในต่างประเทศซึ่งมีความต้องการขอรับใบอนุญาตขับรถระหว่างประเทศเพิ่มมากขึ้น โดยในปีงบประมาณ 2567 มีการขอรับใบอนุญาตขับรถระหว่างประเทศ รวมมากกว่า 1.6 แสนฉบับ โดยกระทรวงคมนาคมได้มอบนโยบายด้านการบริการบนแพลตฟอร์มดิจิทัลเพื่อเป็นองค์กรอัจฉริยะ (Intelligent Organization) ด้วยการนำนวัตกรรมและเทคโนโลยีดิจิทัลเพื่อมายกระดับการให้บริการประชาชน อันนำมาซึ่งความร่วมมือกันระหว่าง กรมการขนส่งทางบก และ ธนาคารกรุงไทย โดยได้เพิ่มช่องทางการให้บริการขอรับใบอนุญาตขับรถระหว่างประเทศผ่านระบบอิเล็กทรอนิกส์ บนแอปพลิเคชันเป๋าตัง เพื่ออำนวยความสะดวกให้ผู้ประสงค์ขับรถในประเทศภาคี ตามอนุสัญญาเจนีวา ค.ศ. 1949 และอนุสัญญาเวียนนา ค.ศ. 1968 โดยมีขั้นตอนดำเนินการตั้งแต่การยื่นคำขอ การตรวจสอบข้อมูล การยืนยันตัวตน การชำระเงิน การออกใบอนุญาตขับรถฯ และการส่งไปรษณีย์ถึงปลายทาง ที่ช่วยให้การดำเนินการเป็นไปได้อย่างรวดเร็ว ทุกที่ ทุกเวลา ตลอด 24 ชั่วโมง ลดภาระค่าใช้จ่ายในการเดินทางมาที่สำนักงานขนส่งในการพัฒนาระบบการขอรับใบอนุญาตขับรถระหว่างประเทศผ่านแอปฯเป๋าตัง โดยกรมการขนส่งทางบกได้เชื่อมโยงข้อมูลระหว่างธนาคารกรุงไทย ผ่านแอปพลิเคชันเป๋าตัง และเชื่อมโยงข้อมูลจากหน่วยงานที่เกี่ยวข้องเพื่อนำมาใช้ในการให้บริการประกอบไปด้วยข้อมูลจาก กรมการปกครอง, กรมการกงสุล และ บริษัท ไปรษณีย์ไทย จำกัด ซึ่งครอบคลุมกระบวนงานทั้งหมดของการขอรับใบอนุญาตฯ โดยระบบจะเปิดให้บริการประชาชนอย่างเป็นทางการตั้งแต่วันนี้เป็นต้นไป ทั้งนี้ กรมการขนส่งทางบก จะต่อยอดกับธนาคารกรุงไทยในการให้บริการผ่านระบบอิเล็กทรอนิกส์อย่างต่อเนื่องในทุกกระบวนงาน เช่น การต่ออายุใบอนุญาตขับรถ การชำระภาษีประจำปี เป็นต้น
นายธวัชชัย ชีวานนท์ ประธานผู้บริหาร Product & Business Solutions ธนาคารกรุงไทย กล่าวว่า ในฐานะธนาคารพาณิชย์ของรัฐ มุ่งมั่นพัฒนา Digital Ecosystem ให้สอดคล้องกับแนวทางการพัฒนาอย่างยั่งยืนของภาครัฐ โดยเน้นการเชื่อมต่อกับโครงการต่างๆ ที่เกี่ยวข้องกับการขนส่งมวลชน ภายใต้โครงการ Mass Transit Ecosystem ซึ่งเป็น 1 ใน 5 Ecosystem ยุทธศาสตร์หลักของธนาคาร ที่มุ่งนำนวัตกรรมและเทคโนโลยีทางการเงินมาสนับสนุนการดำเนินงานของภาครัฐ เพื่อให้ประชาชนได้รับบริการที่สะดวกและครบวงจร ความร่วมมือครั้งนี้นับเป็นครั้งแรกในประเทศที่มีการให้บริการดิจิทัลสำหรับการขอรับใบอนุญาตขับรถระหว่างประเทศผ่านแอปพลิเคชันเป๋าตัง ซึ่งครอบคลุมทุกขั้นตอน ตั้งแต่การกรอกข้อมูล การอัปโหลดรูปถ่าย การชำระค่าธรรมเนียมผ่านช่องทางดิจิทัล เช่น Paotang Pay, บัญชีธนาคารกรุงไทย และ G-Wallet พร้อมบริการจัดส่งใบอนุญาตฯ ทางไปรษณีย์ ซึ่งบริการนี้ช่วยอำนวยความสะดวก ลดความยุ่งยากในการจัดเตรียมเอกสาร ลดค่าใช้จ่ายในการเดินทาง และลดเวลาการดำเนินการ ซึ่งสอดรับกับนโยบายกระทรวงคมนาคมการยกระดับการให้บริการภาครัฐ และในอนาคต ธนาคารยังมีแผนที่จะขยายบริการให้ครอบคลุม อาทิ การชำระภาษีรถยนต์ พ.ร.บ. ประกันภัย และการเชื่อมต่อกับระบบการชำระค่าปรับจราจร จนไปถึงการเชื่อมโยงระบบสาธารณสุข เพื่อรองรับการขอใบรับรองแพทย์ดิจิทัลสำหรับการต่ออายุใบอนุญาตขับรถภายในประเทศ ซึ่งจะช่วยเพิ่มความสะดวกให้แก่ประชาชนมากยิ่งขึ้น โดยธนาคารมุ่งมั่นเป็นส่วนหนึ่งในการขับเคลื่อนเทคโนโลยีและนวัตกรรมเพื่อให้ประชาชนเข้าถึงบริการได้ง่าย สะดวก และรวดเร็ว ผ่านช่องทางดิจิทัลที่ครอบคลุมทั่วประเทศ พร้อมยกระดับคุณภาพชีวิตคนไทยให้ดียิ่งขึ้น สอดคล้องกับพันธกิจ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/91459