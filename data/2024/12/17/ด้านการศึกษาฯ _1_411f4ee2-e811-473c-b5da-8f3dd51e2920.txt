รัฐบาลไทย-ข่าวทำเนียบรัฐบาล-กยศ. เร่งมือเตรียมลงพื้นที่ปรับโครงสร้างหนี้ 33 จังหวัด ระหว่างเดือน ม.ค. – มิ.ย. 2568


วันอังคารที่ 17 ธันวาคม 2567
17/12/2567
พิมพ์
กยศ. เร่งมือเตรียมลงพื้นที่ปรับโครงสร้างหนี้ 33 จังหวัด ระหว่างเดือน ม.ค. – มิ.ย. 2568
กยศ. เร่งมือเตรียมลงพื้นที่ทำสัญญาปรับโครงสร้างหนี้ให้กับผู้กู้ยืมเงิน 33 จังหวัด ในระหว่างเดือนมกราคม – มิถุนายน 2568 โดยผู้กู้ยืมเงินที่มาทำสัญญาการปรับโครงสร้างหนี้จะได้ขยายเวลาผ่อนชำระสูงสุด 15 ปี โดยชำระเงินงวดสุดท้ายได้ถึงอายุ 65 ปี
กองทุนเงินให้กู้ยืมเพื่อการศึกษา (กยศ.) เร่งมือเตรียมลงพื้นที่ทำสัญญาปรับโครงสร้างหนี้ให้กับผู้กู้ยืมเงิน 33 จังหวัด ในระหว่างเดือนมกราคม – มิถุนายน 2568 โดยผู้กู้ยืมเงินที่มาทำสัญญาการปรับโครงสร้างหนี้จะได้ขยายเวลาผ่อนชำระสูงสุด 15 ปี โดยชำระเงินงวดสุดท้ายได้ถึงอายุ 65 ปี ได้รับส่วนลดเบี้ยปรับ 100% เมื่อชำระเสร็จสิ้นตามสัญญา และปลดภาระผู้ค้ำประกันทันทีหลังจากทำสัญญาปรับโครงสร้างหนี้
ดร.นันทวัน วงศ์ขจรกิตติ ผู้จัดการกองทุนเงินให้กู้ยืมเพื่อการศึกษา เปิดเผยว่า “กยศ. เตรียมลงพื้นที่ ทำสัญญาปรับโครงสร้างหนี้ให้กับผู้กู้ยืมเงิน 33 จังหวัด ในระหว่างเดือนมกราคม – มิถุนายน 2568 โดยผู้กู้ยืมเงินที่อยู่ระหว่างการชำระหนี้มีสิทธิทำสัญญาปรับโครงสร้างหนี้ทุกราย สำหรับเงื่อนไขในสัญญาปรับโครงสร้างหนี้กำหนดให้ผู้กู้ยืมเงินผ่อนชำระเงินคืน กยศ. เป็นรายเดือนในอัตราเท่ากันทุกเดือน โดยต้องชำระภายในวันที่ 5 ของทุกเดือนให้เสร็จสิ้นภายใน 15 ปี และผู้กู้ยืมเงินชำระเงินงวดสุดท้ายได้ถึงอายุ 65 ปีบริบูรณ์ เมื่อชำระหนี้งวดสุดท้ายเสร็จสิ้น กยศ. จะให้ส่วนลดเบี้ยปรับเดิมที่ตั้งพักไว้ทั้งหมด 100% ซึ่งการปรับโครงสร้างหนี้ดังกล่าวจะส่งผลให้ผู้กู้ยืมเงินสามารถกลับมาชำระหนี้ได้ตามปกติ ปลดภาระผู้ค้ำประกัน รวมถึงลดกระบวนการดำเนินคดี/บังคับคดี ซึ่งคาดว่าภายหลังจากการทำสัญญาปรับโครงสร้างหนี้แล้วจะมีเงินกลับเข้ามาที่ กยศ. อย่างต่อเนื่อง และทำให้มีเงินหมุนเวียนเพื่อส่งต่อโอกาสทางการศึกษาให้แก่นักเรียน นักศึกษา รุ่นน้องต่อไป โดยผู้กู้ยืมเงินสามารถติดตามกำหนดการลงพื้นที่และลงทะเบียนนัดหมายเข้าทำสัญญาปรับโครงสร้างหนี้ได้ทางเว็บไซต์ www.studentloan.or.th
ท้ายนี้ กยศ. ขอเชิญชวนผู้กู้ยืมเงินทำสัญญาปรับโครงสร้างหนี้กับ กยศ. ในงาน “มหกรรมแก้หนี้ สร้างวิถีแห่งความเป็นธรรม ปี 2” โดย กยศ. ได้ร่วมกับกรมคุ้มครองสิทธิและเสรีภาพ และกรมบังคับคดี กระทรวงยุติธรรม เพื่อช่วยเหลือแก้ไขปัญหาหนี้สินให้กับผู้กู้ยืมเงิน ระหว่างวันที่ 21 – 22 ธันวาคม 2567 ณ อาคารราชบุรีดิเรกฤทธิ์ (อาคาร A) ศูนย์ราชการเฉลิมพระเกียรติ 80 พรรษา ชั้น 2 ถนนแจ้งวัฒนะ เขตหลักสี่ กรุงเทพฯ” ผู้จัดการกองทุนฯ กล่าวในที่สุด
กำหนดการลงพื้นที่ปรับโครงสร้างหนี้ 33 จังหวัด
1. วันที่ 4 - 7 มกราคม 2568 จังหวัดเชียงใหม่ ณ อาคารศูนย์ทรัพยากรการเรียนรู้สิรินธร มหาวิทยาลัยพายัพ
2. วันที่ 9 - 11 มกราคม 2568 จังหวัดลำปาง ณ ห้องประชุมเอื้องหลวง มหาวิทยาลัยราชภัฏลำปาง
3. วันที่ 13 - 15 มกราคม 2568 จังหวัดนครสวรรค์ ณ หอประชุมเจ้าพระยาวิริยาลัยเฉลิมพระเกียรติ มหาวิทยาลัยเจ้าพระยา
4. วันที่ 17 - 18 มกราคม 2568 จังหวัดกำแพงเพชร ณ ห้องประชุมราชพฤกษ์ ชั้น 3 หอประชุมทีปังกรรัศมีโชติ มหาวิทยาลัยราชภัฏกำแพงเพชร
5. วันที่ 22 - 23 มกราคม 2568 จังหวัดเพชรบูรณ์ ณ หอประชุมประกายเพชร มหาวิทยาลัยราชภัฏเพชรบูรณ์
6. วันที่ 25 - 27 มกราคม 2568 จังหวัดอุตรดิตถ์ ณ หอประชุมมหาวิทยาลัยราชภัฏอุตรดิตถ์ (ทุ่งกะโล่) มหาวิทยาลัยราชภัฏอุตรดิตถ์
7. วันที่ 29 - 31 มกราคม 2568 จังหวัดเชียงราย ณ หอประชุมกาสะลองคำ มหาวิทยาลัยราชภัฏเชียงราย
8. วันที่ 2 - 4 กุมภาพันธ์ 2568 จังหวัดพิษณุโลก ณ หอประชุมศรีวชิรโชติ มหาวิทยาลัยราชภัฏพิบูลสงคราม
9. วันที่ 8 - 11 กุมภาพันธ์ 2568 จังหวัดขอนแก่น ณ หอประชุมอเนกประสงค์ มหาวิทยาลัยภาคตะวันออกเฉียงเหนือ
10. วันที่ 13 - 15 กุมภาพันธ์ 2568 จังหวัดสกลนคร ณ หอประชุมจามจุรี 1 มหาวิทยาลัยราชภัฏสกลนคร
11. วันที่ 17 - 20 กุมภาพันธ์ 2568 จังหวัดอุดรธานี ณ ห้องประชุม ชั้น 2 อาคาร 17 สำนักวิทยบริการและเทคโนโลยีสารสนเทศ มหาวิทยาลัยราชภัฏอุดรธานี
12. วันที่ 24 - 27 กุมภาพันธ์ 2568 จังหวัดนครราชสีมา ณ หอประชุมมหาวิทยาลัยเทคโนโลยีราชมงคลอีสานมหาวิทยาลัยเทคโนโลยีราชมงคลอีสาน
13. วันที่ 1 - 2 มีนาคม 2568 จังหวัดบุรีรัมย์ ณ หอประชุมวิชชาอัตศาสตร์ มหาวิทยาลัยราชภัฏบุรีรัมย์
14. วันที่ 4 - 6 มีนาคม 2568 จังหวัดอุบลราชธานี ณ หอประชุมไพรพะยอม มหาวิทยาลัยราชภัฏอุบลราชธานี
15. วันที่ 8 - 10 มีนาคม 2568 จังหวัดร้อยเอ็ด ณ หอประชุม 60 พรรษา มหาวชิราลงกรณ์ มหาวิทยาลัยราชภัฏร้อยเอ็ด
16. วันที่ 13 - 14 มีนาคม 2568 จังหวัดจันทบุรี ณ ห้องประชุมสิริรำไพพรรณ มหาวิทยาลัยราชภัฏรำไพพรรณี
17. วันที่ 16 - 18 มีนาคม 2568 จังหวัดชลบุรี ณ เทศบาลเมืองบ้านสวน จังหวัดชลบุรี
18. วันที่ 20 - 21 มีนาคม 2568 จังหวัดปราจีนบุรี ณ โรงแรมทวาราวดี รีสอร์ต จังหวัดปราจีนบุรี
19. วันที่ 20 - 21 มีนาคม 2568 จังหวัดลพบุรี ณ ห้องประชุมพระนารายณ์ มหาวิทยาลัยราชภัฏเทพสตรี
20. วันที่ 23 - 24 มีนาคม 2568 จังหวัดลพบุรี ณ ห้องประชุมพระนารายณ์ มหาวิทยาลัยราชภัฏเทพสตรี
21. วันที่ 29 - 30 มีนาคม 2568 จังหวัดเพชรบุรี ณ อาคารสุเมธตันติเวชกุล มหาวิทยาลัยราชภัฏเพชรบุรี
22. วันที่ 1 - 2 เมษายน 2568 จังหวัดกาญจนบุรี ณ หอประชุมอาคารเรียนรวมและอเนกประสงค์ มหาวิทยาลัยราชภัฏกาญจนบุรี
23. วันที่ 4 - 5 เมษายน 2568 จังหวัดนครปฐม ณ หอประชุมสิริวรปัญญา มหาวิทยาลัยราชภัฏนครปฐม
24. วันที่ 7 - 8 เมษายน 2568 จังหวัดสุพรรณบุรี ณ อาคารอเนกประสงค์ ชั้น 2 วิทยาลัยนาฏศิลปะสุพรรณบุรี
25. วันที่ 26 - 29 เมษายน 2568 จังหวัดสงขลา ณ หอประชุมปาริชาต มหาวิทยาลัยทักษิณ วิทยาเขตสงขลา
26. วันที่ 1- 2 พฤษภาคม 2568 จังหวัดตรัง ณ ห้องประชุมใหญ่ปัญญานุสรณ์ มหาวิทยาลัยเทคโนโลยีราชมงคลศรีวิชัย วิทยาเขตตรัง
27. วันที่ 4 - 5 พฤษภาคม 2568 จังหวัดชุมพร ณ โรงแรมลอฟท์ มาเนีย บูติค โฮเทล
28. วันที่ 10 - 12 พฤษภาคม 2568 จังหวัดนครศรีธรรมราช ณ หอประชุมใหญ่ มหาวิทยาลัยราชภัฏนครศรีธรรมราช
29. วันที่ 14 - 15 พฤษภาคม 2568 จังหวัดภูเก็ต ณ อาคารศูนย์ประชุม มหาวิทยาลัยราชภัฏภูเก็ต
30. วันที่ 17 - 19 พฤษภาคม 2568 จังหวัดสุราษฎร์ธานี มหาวิทยาลัยตาปี
31. วันที่ 31 พฤษภาคม - 2 มิถุนายน 2568 จังหวัดนราธิวาส ณ หอประชุมลานพิกุล มหาวิทยาลัยนราธิวาสราชนครินทร์
32. วันที่ 4 - 6 มิถุนายน 2568 จังหวัดยะลา ณ หอประชุมเฉลิมพระเกียรติ 80 พรรษา 5 ธันวาคม 2550มหาวิทยาลัยราชภัฏยะลา
33. วันที่ 8 - 10 มิถุนายน 2568 จังหวัดปัตตานี ณ หอประชุมใหญ่คณะวิทยาการสื่อสารมหาวิทยาลัยสงขลานครินทร์ วิทยาเขตปัตตานี

ที่มา : https://www.thaigov.go.th/news/contents/details/91464