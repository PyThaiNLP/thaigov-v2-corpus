รัฐบาลไทย-ข่าวทำเนียบรัฐบาล- “จิรายุ ”ชวน คนกรุงเทพฯ  ไม่ออกไปไหนไกล  เที่ยวชมไฮไลท์ งาน Amazing Thailand Countdown 2025 คืนพรุ่งนี้ 31 ธ.ค. 


วันจันทร์ที่ 30 ธันวาคม 2567
30/12/2567
พิมพ์
“จิรายุ ”ชวน คนกรุงเทพฯ  ไม่ออกไปไหนไกล  เที่ยวชมไฮไลท์ งาน Amazing Thailand Countdown 2025 คืนพรุ่งนี้ 31 ธ.ค.
“จิรายุ ”ชวน คนกรุงเทพฯ  ไม่ออกไปไหนไกล  เที่ยวชมไฮไลท์ งาน Amazing Thailand Countdown 2025 คืนพรุ่งนี้ 31 ธ.ค. พร้อมรวมพิกัดแหล่งเทศกาล 'ส่งท้ายปีเก่า ต้อนรับปีใหม่'   ทั่วประเทศ มั่นใจกระตุ้น ศก.แตะ 6.2 หมื่นล้านบาท
วันนี้ (30 ธันวาคม 2567) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า รัฐบาลโดยการท่องเที่ยวแห่งประเทศไทย (ททท.) จับมือกับภาครัฐและเอกชนร่วมกัน จัดงานเทศกาลส่งท้ายปีเก่า-ต้อนรับปีใหม่ 2568 สุดยิ่งใหญ่ เพื่อสร้างความสุขให้คนไทยและนักท่องเที่ยวในงาน Amazing Thailand Grand Tourism and Sports Year 2025  โดยมีกิจกรรมสำคัญที่ จะสามารถดึงนักท่องเที่ยวและสร้างความสุขได้ ตั้งแต่วันนี้ไปจนถึงวันอังคารที่ 31 ธันวาคม 2567
โดยในกรุงเทพมหานครมีจุดไฮไลท์สำคัญหลายแห่งอาทิ ที่บริเวณริเวอร์ พาร์ค ชั้น G ไอคอนสยาม  จัดงาน ICONSIAM INFINITE CELEBRATION 2024 ซึ่งเป็นการรวมตัวครั้งสำคัญของศิลปินระดับโลกและศิลปินไทยกว่า 100 ชีวิตต่อเนื่องตลอด 8 วันเต็มเพื่อส่งความสุขเป็นของขวัญชิ้นพิเศษ
โดยศิลปินไฮไลท์สำคัญคือ“ลิซ่า ”หรือ ลลิษา มโนบาล จะมาร่วมงานเคานต์ดาวน์ที่ไอคอนสยาม ในวันอังคารที่ 31 ธันวาคมนี้ เป็นต้น
ผู้ชมสามารถรับชมผ่านการถ่ายทอดสดช่วง countdown ตั้งแต่เวลา 23:00 น. เป็นต้นไป จากสถานีโทรทัศน์ NBT ไทยรัฐ ทีวีช่อง 32HD ONE31 GMM25 TNN16 หรือ ช่องทางออนไลน์ ของไอคอนสยาม ใน
แพลตฟอร์มต่างๆ
ตั้งแต่เวลา 17.30 น. เป็นต้นไป
นอกจากนี้ยังมีงานสำคัญที่นักท่องเที่ยวสามารถเข้าชมได้เช่น  งาน Amazing Thailand Countdown 2025 : วันนี้- 1 มกราคม 2568 ที่สวนนคราภิรมย์ ริม แม่น้ำเจ้าพระยาใกล้พระบรมมหาราชวัง กรุงเทพมหานคร (จุดตรงข้ามหอประชุมกองทัพเรือ และเยื้องกับวัดอรุณราชวรารามฯ)  ประชาชนสามารถรอชมการแสดงพลุสุดอลังการ ที่มีพระปรางค์วัดอรุณราชวราราม ราชวรมหาวิหาร เป็นฉากหลัง พร้อมชมการแสดงโดรนแปรอักษร รวมทั้งการแสดงดนตรีจากศิลปินชั้นนำ นอกจากนี้ ยังกิจกรรมทำบุญตักบาตรในช่วงเช้าวันที่ 1 มกราคม 2568
ที่จังหวัดเชียงใหม่ มีงาน Amazing Chiang Mai Countdown 2025 : จัด ไปจนถึงวันที่ 1 มกราคม 2568 ที่อุทยานหลวงราชพฤกษ์ จังหวัดเชียงใหม่ ภายใต้แนวคิด "Illumidestination" ที่ผสานความงดงามของแสง สี เสียง และวัฒนธรรมล้านนา พร้อมมินิคอนเสิร์ตจาก ศิลปินชื่อดังจำนวนมาก
“รัฐบาลเชื่อว่ามาตรการต่าง ๆ ที่ออกมาจะช่วยกระตุ้นทั้งเศรษฐกิจและการท่องเที่ยวจากนักท่องเที่ยวทั้งคนไทยและต่างประเทศคึกคักกว่าปีที่ผ่านมา โดยคาดว่า จำนวนนักท่องเที่ยวที่เติบโตเพิ่มขึ้น และการใช้จ่ายในช่วงเทศกาล จะสร้างรายได้รวมประมาณ 62,000 ล้านบาท เพิ่มขึ้น 23% เทียบกับช่วงเดียวกันของปี 2566 ซึ่งคาดว่าจะมีจำนวนนักท่องเที่ยวต่างชาติเดินทางเข้าประเทศไทยประมาณ 1.56 ล้านคน เพิ่มขึ้น 16% สร้างรายได้ทางการท่องเที่ยวเข้าประเทศไทยประมาณ 45,000 ล้านบาท เพิ่มขึ้น 20% ส่วนตลาดในประเทศ คาดว่าจะมีจำนวนผู้เยี่ยมเยือนชาวไทยประมาณ 4.41 ล้านคน-ครั้ง เพิ่มขึ้น 29% สร้างรายได้ทางการท่องเที่ยวประมาณ 17,000 ล้านบาท เพิ่มขึ้น 30%
"ขอให้คนไทยท่องเที่ยวปีใหม่อย่างมีความสุขและปลอดภัย ตลอดจนร่วมเป็นเจ้าบ้านที่ดี ต้อนรับนักท่องเที่ยวอย่างอบอุ่นและเป็นกันเอง เพื่อให้นักท่องเที่ยวจากทั่วโลกได้สัมผัสเสน่ห์ความเป็นไทยในทุกมิติ" นายจิรายุกล่าว

ที่มา : https://www.thaigov.go.th/news/contents/details/91873