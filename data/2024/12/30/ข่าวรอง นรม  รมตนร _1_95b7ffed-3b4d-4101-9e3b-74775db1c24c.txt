รัฐบาลไทย-ข่าวทำเนียบรัฐบาล-‘จิราพร‘ ปลื้ม เรตติ้ง NBT ทะยานขึ้นอันดับ 2 ในกลุ่มทีวีสาธารณะ ชวนจับตา 1 ม.ค.  NBT โฉมใหม่ สู่สื่อรัฐที่ทันสมัย 


วันจันทร์ที่ 30 ธันวาคม 2567
30/12/2567
พิมพ์
‘จิราพร‘ ปลื้ม เรตติ้ง NBT ทะยานขึ้นอันดับ 2 ในกลุ่มทีวีสาธารณะ ชวนจับตา 1 ม.ค.  NBT โฉมใหม่ สู่สื่อรัฐที่ทันสมัย
‘จิราพร‘ ปลื้ม เรตติ้ง NBT ทะยานขึ้นอันดับ 2 ในกลุ่มทีวีสาธารณะ ชวนจับตา 1 ม.ค.  NBT โฉมใหม่ สู่สื่อรัฐที่ทันสมัย
วันนี้ (30 ธันวาคม 2567) นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า นับตั้งแต่วันที่ 1 ตุลาคม 2567 ที่ NBT ได้ยกระดับการทำงานสู่สื่อยุคใหม่ที่ทันสมัย หรือ NBT New ERA โดยได้มีการเปิดตัวรายการใหม่พร้อมกับทีมพิธีกรและนักวิเคราะห์ข่าวที่มีชื่อเสียง ปรับรูปแบบการผลิตรายการข่าวที่เน้นความกระชับ รวดเร็ว ใช้ภาษาที่เข้าใจง่าย เน้นข้อมูลที่ถูกต้องชัดเจน เชื่อถือได้ และเป็นประโยชน์กับประชาชน ส่งผลให้ความนิยมหรือเรตติ้งของ NBT ในเดือนตุลาคม - พฤศจิกายน เมื่อเทียบกับทั้งอุตสาหกรรมโทรทัศน์ขยับขึ้นจากอันดับที่ 19 มาอยู่ที่อันดับ 17
“หากตัดช่องโทรทัศน์ธุรกิจเชิงพาณิชย์ และจัดเรตติ้งเฉพาะกลุ่มช่องโทรทัศน์สาธารณะ ซึ่งถูกกำหนดให้มีข่าวสารหรือสาระที่เป็นประโยชน์ต่อสาธารณะในสัดส่วนไม่น้อยกว่า 70% พบว่า NBT สามารถครองใจผู้ชมเพิ่มขึ้นอย่างต่อเนื่อง จากอันดับที่ 4 ในช่วงเดือนเมษายน - มิถุนายน 2567 ขยับขึ้นมาอยู่อันดับ 2 ในปัจจุบัน” นางสาวจิราพร กล่าว
นางสาวจิราพร กล่าวเพิ่มเติมว่า ขอขอบคุณในความเชื่อมั่นที่ประชาชนมีให้กับช่อง NBT ส่งผลให้เรตติ้งสูงขึ้นตามลำดับ ซึ่ง NBT ไม่ได้ให้ความสำคัญเฉพาะเรตติ้งเท่านั้นแต่ให้ความสำคัญกับเนื้อหา ที่ต้องทันสมัยและเป็นที่พึ่งให้กับประชาชนได้ในทุกสถานการณ์ โดยเฉพาะจากการเป็นช่องทีวีหลักในการประชาสัมพันธ์ข่าวสารการให้ความช่วยเหลือผู้ประสบอุทกภัยที่ผ่านมา
ในวันขึ้นปีใหม่ 1 มกราคม 2568 ที่จะถึงนี้ NBT จะมีการเปลี่ยนแปลงครั้งสำคัญโดยจะมีการปรับอัตลักษณ์ Corporate Identity หรือ CI ของสถานีให้มีความทันสมัย ทั้ง โลโก้ โทนสี กราฟิก รวมถึงการปรับรูปแบบ พลิกโฉมหน้าจอข่าวทุกช่วงให้ทันสมัย มีอรรถรส และยังคงอัดแน่นด้วยคุณภาพบนมาตรฐานข่าวจริงที่เชื่อถือได้ รวมถึงสนับสนุนยุทธศาสตร์ซอฟต์พาวเวอร์ของรัฐบาล
จึงขอเชิญชวนประชาชนคนไทย ร่วมเคาท์ดาวน์นับถอยหลัง เตรียมพบกับการเปลี่ยนแปลงครั้งสำคัญ ของสถานีวิทยุโทรทัศน์แห่งประเทศไทย หรือ NBT กดช่อง 2 ทางช่องทีวีดิจิทัล เพื่อรับชมสื่อรัฐที่ทันสมัย เป็นที่พึ่งของประชาชนต่อไป

ที่มา : https://www.thaigov.go.th/news/contents/details/91874