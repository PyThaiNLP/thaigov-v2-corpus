รัฐบาลไทย-ข่าวทำเนียบรัฐบาล-ปังไม่หยุด…ส่งความสุขต่อเนื่องของขวัญปีใหม่จากรัฐบาลมอบให้ประชาชน มิติความมั่นคงปลอดภัย อุตสาหกรรม ท่องเที่ยว กีฬา ปิดท้าย Amazing Thailand Countdown และสวดมนต์ข้ามปี


วันจันทร์ที่ 30 ธันวาคม 2567
30/12/2567
พิมพ์
ปังไม่หยุด…ส่งความสุขต่อเนื่องของขวัญปีใหม่จากรัฐบาลมอบให้ประชาชน มิติความมั่นคงปลอดภัย อุตสาหกรรม ท่องเที่ยว กีฬา ปิดท้าย Amazing Thailand Countdown และสวดมนต์ข้ามปี
ปังไม่หยุด…ส่งความสุขต่อเนื่องของขวัญปีใหม่จากรัฐบาลมอบให้ประชาชน มิติความมั่นคงปลอดภัย อุตสาหกรรม ท่องเที่ยว กีฬา ปิดท้าย Amazing Thailand Countdown และสวดมนต์ข้ามปีเสริมสิริมงคลรับปีใหม่
วันนี้ (30 ธันวาคม 2567) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า ช่วงเทศกาลขึ้นปีใหม่ 2568 กระทรวงและหน่วยงานต่าง ๆ ร่วมกันขานรับนโยบายรัฐบาล มอบของขวัญปีใหม่ให้กับประชาชน ขณะนี้ ครบทุกกระทรวงแล้ว ซึ่งมอบประโยชน์และสร้างความสุขให้กับประชาชนทุกกลุ่ม  รวมทั้งกระทรวงกลาโหม โดยหน่วยงานทหารร่วมมือกับราชการประจำจังหวัดต่าง ๆ ในการป้องกันและลดอุบัติเหตุ พร้อมจัดตั้งศูนย์อำนวยความปลอดภัยและความเรียบร้อยสำหรับประชาชานที่เดินทางกลับภูมิลำเนาเริ่มตั้งแต่วันที่ 27 ธ.ค. 67 ถึง 2 ม.ค.68 รวมถึงให้กองทัพ ซีล แนวชายแดนตลอด 24 ชั่วโมงเพื่อสร้างความปลอดภัยให้กับประชาชน ดูแลอาชญากรรม ยาเสพติดและสิ่งผิดกฎหมายด้วย
ขณะที่ กระทรวงอุตสาหกรรมได้ส่งมอบความสุขทั่วไทยผ่านมาตรการต่าง ๆ เช่น 1) ปลดล็อก “โซลารูฟท๊อป” ไม่ต้องขออนุญาตโรงงาน เพื่อสนับสนุนใช้ไฟฟ้าสะอาดจากพลังงานแสงอาทิตย์ 2) ส่งเสริมการลงทุน นิคมฯ ภาคใต้ พื้นที่ Rubber City ซื้อที่ดิน รับส่วนลดร้อยละ 3-15% ของอัตราที่ดิน 3) ลดราคาโปรแกรม HR SME 15% ระยะเวลา 3 ปี ทดลองใช้ ฟรี 30 วัน รวมไปถึงโครงการเหมืองแร่ปลอดภัยห่วงใยประชาชน ปีที่ 8 โดยจัดกิจกรรม อาทิ ฟรีตรวจสุขภาพประชาชนรอบสถานประกอบการเหมืองแร่กว่า 30,000 ราย จัดสรรเงินผลประโยชน์พิเศษ แก่รัฐให้ อปท. 187 แห่ง ครอบคลุม 54 จังหวัด เพื่อพัฒนาชุมชนกว่า 525 ล้านบาท  รวมทั้งกิจกรรมสร้างความเข้มแข็งให้กับอุตสาหกรรมอ้อยและน้ำตาล เช่น เก็บเกี่ยวอ้อยสด คุณภาพดี 75 ล้านตัน สนับสนุน 69 บาท/ตันอ้อย เเพิ่มราคารับซื้อใบและยอดอ้อย 300 บาท/ตันใบและยอดอ้อย หรือเท่ากับ 51 บาท/ต้นอ้อย ตลอดจนเสริมสภาพคล่อง ยกเว้นค่าธรรมเนียมและลดค่าบริการ เช่น 1) ยกเว้นภาษีเงินได้ร้อยละ 100 ของราคาจ่ายที่จ่ายไปเพื่อการลงทุนในเครื่องจักร โปรแกรมคอมพิวเตอร์  2) ยกเว้นค่าธรรมเนียมคำขอใบรับรอง ฉบับละ 1,000 บาท/ ค่าธรรมเนียมใบร้บรอง ฉบับละ 10,000 บาท 3) ลดค่าตรวจโรงงานในประเทศ 50% (มอก.) เป็นต้น
กระทรวงการท่องเที่ยวและกีฬา จัดกิจกรรมให้บริการฟรี เช่น  1) ฝึกสอนมวยไทยทั้งคนไทยและนักท่องเที่ยวต่างชาติ ณ กลุ่มอนุรักษ์ศิลปะมวยไทยและกีฬาไทย กรมพลศึกษา สนามกีฬาแห่งชาติ (15 ธ.ค. 67 - 15 ม.ค. 68  ตั้งแต่เวลา 17.00 - 20.00 น.) 2) กรมพลศึกษา โดยศูนย์นันทนาการ ให้บริการกิจกรรมนันทนาการ เช่น ดนตรี (กลอง คีย์บอร์ด กีต้าร์) ร้องเพลง ลีลาศ การเคลื่อนไหวร่างกาย นาฏศิลป์ ศิลปะ ภาษาพาเพลิน และดนตรีไทย (ตั้งแต่ 15 ธ.ค. 67 - 15 ม.ค.68) วันจันทร์ - ศุกร์ (เว้นวันหยุดราชการ) ฯลฯ เที่ยวชุมชนช่วงปีใหม่ และกิจกรรมส่งท้ายปีเก่าต้อนรับปีใหม่ เช่น Amazing Chiang Mai Countdown 2025 ณ อุทยานหลวงราชพฤกษ์ (21 - 31 ธ.ค.67) และ Amazing Thailand Countdown 2025 ณ สวนนคราภิรมย์ กรุงเทพฯ (28 ธ.ค. 67 - 1 ม.ค.68) เป็นต้น
รัฐบาลยังได้ส่งมอบของขวัญปีใหม่ 2568 ไปให้กับพี่น้องประชาชนจังหวัดชายแดนภาคใต้  เร่งช่วยเหลือพี่น้องประชาชนจังหวัดชายแดนภาคใต้ที่ประสบอุทกภัย โดย ศอ.บต.ร่วมกับอาชีวะรวมใจช่วยชาวใต้เปิดศูนย์ fix it center และเปิดหน่วยบริการในชุมชน ซ่อมแซมความเสียหายของเครื่องใช้ไฟฟ้าและยานพาหนะของประชาชน ร่วมกันทำความสะอาดฟื้นฟูสถานที่กลางและสถานที่สาธารณะประโยชน์ อาทิ วัด มัสยิด โรงเรียน สถานที่ปฏิบัติธรรมและพื้นที่ส่วนรวมด้วย รวมทั้งกิจกรรม ติวฟรี ทั้งออนไซท์และออนไลน์ ให้กับเด็กและเยาวชน และกิจกรรมแนะแนวการศึกษาต่อทั้งในและต่างประเทศ ตั้งแต่วันที่ 17 ถึง 24 มกราคม 2568 นี้ พบกับติวเตอร์ชื่อดังในทุกวิชา สอบถามรายละเอียดได้ที่ Call:064 642 9143 / 065 047 1460 Email:efcc.oac@gmail.com /Facebook:FAS:Foreign Affairs Strategy Division/Facebook:ข่าวศอ.บต.และสายด่วนศอ.บต.1880
“สำนักนายกรัฐมนตรี โดยสำนักงานปลัด สำนักนายกรัฐมนตรีได้มอบของขวัญโดยปรับโฉม NBT พร้อมเปิดพื้นที่สื่อเพื่อประชาชน เชื่อมโยงนโยบายใกล้ชิดประชาชน เพิ่มสัดส่วนเนื้อหา SOFT POWER สร้างมูลค่าจากภูมิปัญญาไทย ต่อยอดสู่การสร้างรายได้ สร้างอาขีพให้ประชาชน โดย 1 ม.ค.68 KICK OFF โฉมใหม่ NBT รวมทั้งเชิญชวนคนไทยและพุทธศาสนิกชนกราบสักการะ พระบรมสารีริกธาตุ (พระเขี้ยวแก้ว) ที่อัญเชิญจากวัดหลิงกวง กรุงปักกิ่ง สาธารณรัฐประชาชนจีนมาประดิษฐานในประเทศไทยเป็นการชั่วคราว เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  ณ มณฑลพิธีท้องสนามหลวง ระหว่างวันที่ 4 ธันวาคม 2567 ถึงวันที่ 14 กุมภาพันธ์ 2568 (73 วัน) พร้อมกิจกรรมสวดมนต์ข้ามปีถวายเป็นพระราชกุศลและเสริมสิริมงคลรับปีใหม่ ณ มณฑลพิธีท้องสนามหลวง ด้วย”     โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/91879