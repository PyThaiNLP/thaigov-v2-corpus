รัฐบาลไทย-ข่าวทำเนียบรัฐบาล-รมว.นฤมล นำทีม ก.เกษตรฯ จัดงานมหกรรมการเกษตรและท่องเที่ยวถนนสายดอกไม้งามริมกว๊านพะเยาประจำปี 2567 ระหว่างวันที่ 27 ธ.ค. 67 – 5 ม.ค. 68


วันอาทิตย์ที่ 29 ธันวาคม 2567
รมว.นฤมล นำทีม ก.เกษตรฯ จัดงานมหกรรมการเกษตรและท่องเที่ยวถนนสายดอกไม้งามริมกว๊านพะเยาประจำปี 2567 ระหว่างวันที่ 27 ธ.ค. 67 – 5 ม.ค. 68
รมว.นฤมล นำทีม ก.เกษตรฯ จัดงานมหกรรมการเกษตรและท่องเที่ยวถนนสายดอกไม้งามริมกว๊านพะเยาประจำปี 2567 ระหว่างวันที่ 27 ธ.ค. 67 – 5 ม.ค. 68
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานพิธีเปิดงานมหกรรมการเกษตรและท่องเที่ยวถนนสายดอกไม้งามริมกว๊านพะเยา ประจำปี 2567 ที่จัดขึ้นระหว่างวันที่ 27 ธันวาคม 2567 – 5 มกราคม 2568 บริเวณถนนชายกว๊าน หน้าศาลหมื่นปี (ลานข่วงวัฒนธรรม) บริเวณสามแยกถนนประสาท และสวนสมเด็จย่า 90 พรรษา โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และผู้บริหารทุกหน่วยงานในสังกัดกระทรวงเกษตรและสหกรณ์ เข้าร่วม ณ จังหวัดพะเยา เพื่อเผยแพร่ความรู้ในการส่งเสริมการเกษตรให้ครบห่วงโซ่คุณค่า (Value Chain) ตั้งแต่ต้นน้ำจนถึงปลายน้ำ พร้อมจัดกิจกรรมส่งเสริมการท่องเที่ยวเชิงอนุรักษ์ และสร้างช่องทางการตลาดให้ผู้ประกอบการสินค้าเกษตรตามนโยบายตลาดนำ นวัตกรรมเสริม เพิ่มรายได้ และขยายผลการจัดมหกรรมดังกล่าวไปสู่จังหวัดภาคเหนืออื่น ๆ เพิ่มมากขึ้น โดยได้มอบนโยบายให้หน่วยงานในสังกัดกระทรวงเกษตรและสหกรณ์ นำผลการจัดงานจากปีก่อน มาปรับปรุงให้มีประสิทธิภาพมากยิ่งขึ้น และพัฒนารูปแบบกิจกรรมให้ดีกว่าเดิม โดยมุ่งเน้นการจัดกิจกรรมพื้นฟูและช่วยเหลือเกษตรกรที่ได้รับผลกระทบจากอุทกภัยในภาคเหนือให้ได้รับผลประโยชน์อย่างสูงสุด
ทั้งนี้ ในส่วนการจัดนิทรรศการของกระทรวงเกษตรและสหกรณ์ได้ดำเนินการตามนโยบายตลาดนำ นวัตกรรมเสริม เพิ่มรายได้ ของรัฐบาล และเกี่ยวข้องกับการรับมือ การเปลี่ยนแปลงสภาพภูมิอากาศตามที่ทั่วโลกกำลังให้ความสนใจ ควบคู่ไปกับความปลอดภัยทางอาหารเพื่อส่งเสริมกิจกรรม นิทรรศการ และการจำหน่ายสินค้าในพื้นที่ไปพร้อมกัน
ศ.ดร.นฤมล กล่าวว่า กระทรวงเกษตรและสหกรณ์ มุ่งมั่นที่จะขับเคลื่อนงานด้านการเกษตรให้มีความเข้มแข็ง โดยบูรณาการการทำงานร่วมกับทุกหน่วยงาน ทั้งภาครัฐ ภาคเอกชน และส่วนท้องถิ่น เพื่อส่งเสริมให้ภาคการเกษตรมีความเข้มแข็งมากยิ่งขึ้น โดยจังหวัดพะเยานี้ กระทรวงเกษตรฯ สามารถขับเคลื่อนการดำเนินงานร่วมกับภาคการท่องเที่ยว สามารถส่งเสริมและสนับสนุนสินค้าเกษตรที่เป็นเอกลักษณ์ประจำท้องถิ่น จึงมุ่งหวังว่าจะประสบความสำเร็จ และพร้อมสนับสนุนจังหวัดพะเยาและจังหวัดอื่น ๆ เพื่อให้พี่น้องเกษตรกรมีรายได้เพิ่มขึ้นต่อไป

ที่มา : https://www.thaigov.go.th/news/contents/details/91868