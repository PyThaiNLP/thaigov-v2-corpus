รัฐบาลไทย-ข่าวทำเนียบรัฐบาล-รัฐบาล ชวนเที่ยวอุทยานแห่งชาติ-วนอุทยาน เปิดเข้าฟรีทุกแห่ง ชวนร่วมอนุรักษ์ทรัพยากรธรรมชาติและสิ่งแวดล้อม


วันจันทร์ที่ 30 ธันวาคม 2567
30/12/2567
พิมพ์
รัฐบาล ชวนเที่ยวอุทยานแห่งชาติ-วนอุทยาน เปิดเข้าฟรีทุกแห่ง ชวนร่วมอนุรักษ์ทรัพยากรธรรมชาติและสิ่งแวดล้อม
รัฐบาล ชวนเที่ยวอุทยานแห่งชาติ-วนอุทยาน เปิดเข้าฟรีทุกแห่ง ชวนร่วมอนุรักษ์ทรัพยากรธรรมชาติและสิ่งแวดล้อม
วันนี้ (30 ธันวาคม 2567) นางสาว ศศิกานต์ วัฒนะจันทร์ รองโฆษกประจำสำนักนายกรัฐมนตรี เชิญชวนประชาชนเดินทางท่องเที่ยวภายในประเทศช่วงเทศกาลปีใหม่ 2568 ซึ่งรัฐบาล โดยกรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อมร่วมส่งเสริมและสนับสนุนให้ประชาชนเดินทางท่องเที่ยวภายในประเทศ เพื่อก่อให้เกิดการกระจายรายได้สู่ท้องถิ่นและชุมชน และการหมุนเวียนทางเศรษฐกิจ
นางสาวศศิกานต์ กล่าวว่า  เพื่อเป็นการปลูกจิตสำนึกและตระหนักถึงความสำคัญในการอนุรักษ์ทรัพยากรธรรมชาติและสิ่งแวดล้อม และสนับสนุนการเข้าศึกษาธรรมชาติในเขตรักษาพันธุ์สัตว์ป่าและพื้นที่ที่กำหนดเป็นพื้นที่ศึกษาธรรมชาติและสัตว์ป่าในเขตห้ามล่าสัตว์ป่า อีกทั้ง เป็นการมอบของขวัญในโอกาสส่งท้ายปีเก่า ต้อนรับปีใหม่ พุทธศักราช 2568 ให้กับประชาชน กรมอุทยานแห่งชาติ สัตว์ป่า และพันธุ์พืช  ยกเว้นค่าบริการเข้าอุทยานแห่งชาติ เขตรักษาพันธุ์สัตว์ป่า เขตห้ามล่าสัตว์ป่า วนอุทยาน สวนพฤกษศาสตร์ และสวนรุกขชาติ สำหรับบุคคลชาวไทย และยานพาหนะ ในวันที่ 31 ธันวาคม 2567 และวันที่ 1 มกราคม 2568 โดยให้อยู่ในความควบคุมดูแลของหัวหน้าเขตรับผิดชอบ ในการพิจารณาขีดความสามารถในการรองรับนักท่องเที่ยว
“ กรมอุทยานแห่งชาติ สัตว์ป่า และพันธุ์พืช มีภารกิจในการอนุรักษ์ ส่งเสริมและฟื้นฟูทรัพยากรธรรมชาติ โดยกำหนดบริเวณอุทยานแห่งชาติ วนอุทยาน สวนพฤกษศาสตร์ และสวนรุกขชาติ ที่มีความสวยงามให้เป็นแหล่งนันทนาการ หากประชาชนต้องการทราบข้อมูลข่าวสารที่ถูกต้องจากกรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม สามารถติดตามได้ที่ www.portal.dnp.go.th หรือ โทร. 02-561-0777” นางสาวศศิกานต์ ระบุ

ที่มา : https://www.thaigov.go.th/news/contents/details/91880