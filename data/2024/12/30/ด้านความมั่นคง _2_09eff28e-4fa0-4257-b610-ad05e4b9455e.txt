รัฐบาลไทย-ข่าวทำเนียบรัฐบาล-"ดร.เฉลิมชัย" เปิดงานวันคุ้มครองสัตว์ป่าแห่งชาติ ปี 67 พร้อมชวน ปชช. เที่ยวอุทยานแห่งชาติ ตลอดปี 68


วันอาทิตย์ที่ 29 ธันวาคม 2567
"ดร.เฉลิมชัย" เปิดงานวันคุ้มครองสัตว์ป่าแห่งชาติ ปี 67 พร้อมชวน ปชช. เที่ยวอุทยานแห่งชาติ ตลอดปี 68
"ดร.เฉลิมชัย" เปิดงานวันคุ้มครองสัตว์ป่าแห่งชาติ ปี 67 พร้อมชวน ปชช. เที่ยวอุทยานแห่งชาติ ตลอดปี 68
"ดร.เฉลิมชัย" เปิดงานวันคุ้มครองสัตว์ป่าแห่งชาติ ปี 67 พร้อมชวน ปชช. เที่ยวอุทยานแห่งชาติ ตลอดปี 68
วันที่ 26 ธันวาคม 2567 เวลา 09.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดงานวันคุ้มครองสัตว์ป่าแห่งชาติ ประจำปี 2567 ภายใต้แนวคิด "Word - Wild - Life Balance : ระบบนิเวศสมดุล คน สัตว์ ป่า ยั่งยืน" และเปิดงานการท่องเที่ยวอุทยานแห่งชาติ ประจำปี 2568 พร้อมมอบเครื่องหมายพิทักษ์ทรัพยากรป่าไม้เพื่อเชิดชูเกียรติสำหรับผู้ปฏิบัติหน้าที่หรือช่วยเหลือด้านการอนุรักษ์และจัดการสัตว์ป่า โดยมี นายอภิชาต ศักดิเศรษฐ์ ที่ปรึกษา รมว.ทส. นาวาตรี สุธรรม ระหงษ์ เลขานุการ รมว.ทส. นายนริศ ขำนุรักษ์ คณะทำงาน รมว.ทส. นายจตุพร บุรุษพัฒน์ ปลัดกระทรวงฯ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช ผู้บริหารหน่วยงานในสังกัดกระทรวงฯ ตลอดจนประชาชน เยาวชน เข้าร่วมงาน ณ ลานอเนกประสงค์ ชั้น 2 อาคารรัฐประศาสนภักดี ศูนย์ราชการเฉลิมพระเกียรติ 80 พรรษา 5 ธันวาคม 2550
ดร.เฉลิมชัย กล่าวว่า ความหลากหลายของทรัพยากรธรรมชาติ สัตว์ป่า พันธุ์พืช ในประเทศไทย เป็นที่ประจักษ์ในสายตาของประชาคมโลก ถือเป็นส่วนหนึ่งที่เกิดจากความร่วมมือ ร่วมแรง ร่วมใจ ของทุกภาคส่วนที่ร่วมกันอนุรักษ์ทรัพยากรธรรมชาติของประเทศไว้ จนกระทั่งวันนี้ประเทศไทยถือเป็นประเทศที่สมบูรณ์ด้วยสิ่งแวดล้อมทรัพยากรธรรมชาติและความหลากหลายของสัตว์ป่า นอกจากนี้ ได้เชิญชวนประชาชนทั้งชาวไทยและชาวต่างชาติท่องเที่ยวแหล่งทรัพยากรธรรมชาติที่สวยงามของประเทศไทย ควบคู่ไปกับการอนุรักษ์ธรรมชาติ รวมถึงท่องเที่ยวอุทยานแห่งชาติ ซึ่งในปัจจุบันมีความสมบูรณ์ สะอาด สะดวก และปลอดภัยมากขึ้น ภายใต้สโลแกน "ท่องเที่ยวไทย นักท่องเที่ยวมีความสุข ประเทศชาติได้ประโยชน์"
โดยภายในงานมีการจัดนิทรรศการจากหน่วยงานภาครัฐ และเอกชน อาทิ นิทรรศการความเป็นมาของวันคุ้มครองสัตว์ป่าแห่งชาติ นิทรรศการเปิดการท่องเที่ยวอุทยานแห่งชาติ ประจำปี 2568 รวมถึงมีกิจกรรมการเสวนาในหัวข้อ "World - Wild - Life Balance : ระบบนิเวศสมดุล คน สัตว์ ป่า ยั่งยืน" นอกจากนี้ยังมีพิธีมอบป้ายสัญลักษณ์และใบรับรองมาตรฐาน ISO 13009 : 2015 มาตรฐานแหล่งท่องเที่ยวสำหรับการบริหารจัดการชายหาดจากสถาบันวิจัยวิทยาศาสตร์และเทคโนโลยีแห่งประเทศไทย โดยมีนายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช เป็นผู้รับมอบ

ที่มา : https://www.thaigov.go.th/news/contents/details/91870