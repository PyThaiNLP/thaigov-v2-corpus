รัฐบาลไทย-ข่าวทำเนียบรัฐบาล-นายกฯ สั่งการ กต. ตรวจสอบด่วนว่ามีคนไทยกี่คน บน Jeju Air (เชจูแอร์) หลังพบเครื่องขึ้นจากกรุงเทพประสบอุบัติเหตุที่เกาหลีใต้  


วันอาทิตย์ที่ 29 ธันวาคม 2567
29/12/2567
พิมพ์
นายกฯ สั่งการ กต. ตรวจสอบด่วนว่ามีคนไทยกี่คน บน Jeju Air (เชจูแอร์) หลังพบเครื่องขึ้นจากกรุงเทพประสบอุบัติเหตุที่เกาหลีใต้
นายกฯ สั่งการ กต. ตรวจสอบด่วนว่ามีคนไทยกี่คน บน Jeju Air (เชจูแอร์) หลังพบเครื่องขึ้นจากกรุงเทพประสบอุบัติเหตุที่เกาหลีใต้  พร้อมให้สถานเอกอัครราชทูตในเกาหลีใต้ ตั้งศูนย์อำนวยการ เร่งช่วยเหลือด่วน
วันนี้ (29 ธ.ค.67) นายจิรายุ  ห่วงทรัพย์โฆษกประจำสำนักนายกรัฐมนตรี  เปิดเผยว่า หลังจากนางสาว แพทองธาร ชินวัตร นายกรัฐมนตรี ได้รับรายงานกรณีสายการบิน Jeju Air  ไถลไปชนรั้ว เป็นเหตุให้มีผู้เสียชีวิต และได้รับบาดเจ็บ นั้น นายกรัฐมนตรีได้สั่งการด่วนให้กระทรวงการต่างประเทศตรวจสอบว่า มีคนไทยเป็นผู้โดยสารบนเครื่องบินกี่คน เพราะเป็นการเดินทางออกจากกรุงเทพมหานคร และให้รายงานสถานการณ์ตลอดเวลา พร้อมกำชับให้สถานเอกอัครราชทูตในเกาหลีใต้ เร่งให้การช่วยเหลือทันที หากทางการเกาหลีใต้หรือสายการบิน ฯ รายงานว่า มีผู้โดยสารชาวไทย รวมทั้งเร่งให้ติดต่อครอบครัวเพื่อแจ้งความคืบหน้า และให้กระทรวงการต่างประเทศรายงานสถานการณ์ให้ทราบทุกระยะ โดยขอให้สถานเอกอัครราชทูตไทย ณ กรุงโซล  เกาหลีใต้  เป็นศูนย์อำนวยการในการประสานงานต่างๆ
“หากมีคนไทยได้รับบาดเจ็บจากเหตุการณ์ดังกล่าว สามารถติดต่อขอรับความช่วยเหลือจากสถานเอกอัครราชทูต ณ กรุงโซล เกาหลีใต้ ได้ที่หมายเลขโทรศัพท์ฉุกเฉิน  + 82 10 6747 0095 และ + 82 10 3099 2955” นาย จิรายุกล่าว

ที่มา : https://www.thaigov.go.th/news/contents/details/91859