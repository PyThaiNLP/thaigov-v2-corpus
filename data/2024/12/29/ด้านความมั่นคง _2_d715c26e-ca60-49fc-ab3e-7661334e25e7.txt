รัฐบาลไทย-ข่าวทำเนียบรัฐบาล-รองปลัด มท. ให้โอวาทนักเรียนทุนพระราชทาน ม.ท.ศ. รุ่นที่ 16 นักเรียนทุนฯ ดีเด่น และสำเร็จการศึกษา พร้อมพบปะให้กำลังใจคณะครูผู้ดูแล และครูดีเด่น ประจำปี 2567 


วันอาทิตย์ที่ 29 ธันวาคม 2567
29/12/2567
พิมพ์
รองปลัด มท. ให้โอวาทนักเรียนทุนพระราชทาน ม.ท.ศ. รุ่นที่ 16 นักเรียนทุนฯ ดีเด่น และสำเร็จการศึกษา พร้อมพบปะให้กำลังใจคณะครูผู้ดูแล และครูดีเด่น ประจำปี 2567
รองปลัด มท. ให้โอวาทนักเรียนทุนพระราชทาน ม.ท.ศ. รุ่นที่ 16 นักเรียนทุนฯ ดีเด่น และสำเร็จการศึกษา พร้อมพบปะให้กำลังใจคณะครูผู้ดูแล และครูดีเด่น ประจำปี 2567 เน้นย้ำพัฒนาองค์ความความรู้ ปรับใช้เทคโนโลยี สร้างประโยชน์แก่สังคม
เมื่อวันที่ 27 ธ.ค. 67 เวลา 10.00 น. นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น ได้รับมอบหมายจาก นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานให้โอวาท ข้อคิด ข้อเสนอแนะแก่นักเรียนผู้รับทุนพระราชทาน ม.ท.ศ. รุ่นที่ 16 ปีการศึกษา 2567 และร่วมแสดงความยินดีกับนักเรียนทุนฯ ดีเด่น นักเรียนทุนฯ ที่สำเร็จการศึกษา และนักเรียนผู้รับทุนเฉลิมพระเกียรติฯ ณ โรงแรมรอยัลลิเวอร์ เชิงสะพานกรุงธนบุรี กรุงเทพฯ
โอกาสนี้ นายสันติธร ยิ้มละมัย รองปลัดกระทรวงมหาดไทย ได้กล่าวแสดงความยินดีและแสดงความภาคภูมิใจที่มีต่อนักเรียนผู้รับทุนพระราชทาน ม.ท.ศ. รุ่นที่ 16 นักเรียนทุนฯ ดีเด่น รวมทั้งนักเรียนทุนฯ ที่สำเร็จการศึกษา และนักเรียนผู้รับทุนเฉลิมพระเกียรติฯ ซึ่งถือเป็นผู้มีเกียรติและความภาคภูมิใจ ทั้งต่อตนเอง ครอบครัว โรงเรียน รวมถึงจังหวัด นอกจากนี้ ได้ให้ข้อคิดและคำแนะนำเรื่องการปรับตัว การเรียนรู้ตลอดชีวิต โดยใช้แนวทาง "ทันโลก ทันสมัย ทันท่วงที" เพื่อพัฒนาทักษะที่ทันต่อการเปลี่ยนแปลงของโลก และการแก้ปัญหาอย่างสร้างสรรค์
"นับเป็นความโชคดีของนักเรียนทุนพระราชทาน ม.ท.ศ. ทุกคน ที่ได้รับพระมหากรุณาธิคุณอย่างหาที่สุดมิได้จากพระบาทสมเด็จพระเจ้าอยู่หัว ที่ทรงมีพระราชดำริให้ดำเนินโครงการทุน ม.ท.ศ. เพื่อให้โอกาสแก่เยาวชนไทย ที่เรียนดี มีความประพฤติดี มีคุณธรรม ในทุกจังหวัดทั่วประเทศ และได้รับโอกาสในการศึกษาอย่างต่อเนื่อง ดังนั้น นักเรียนทุนฯ ทุกคนจึงต้องตั้งใจศึกษาหาความรู้ พัฒนาตนเอง และนำความรู้ไปสร้างประโยชน์แก่สังคมและประเทศชาติ ตามแนวพระราชดำรัสที่ว่า “เรียนดี ความรู้ดี การงานดี ชีวิตสดใส ทำประโยชน์ให้กับประเทศชาติ”" นายสันติธร กล่าว
จากนั้น เวลา 10.30 น. นายสันติธร ยิ้มละมัย รองปลัดกระทรวงมหาดไทย ได้พบปะพูดคุยและให้กำลังใจคณะครูผู้ดูแลนักเรียนทุนฯ ม.ท.ศ. รุ่นที่ 16 และครูดีเด่น ประจำปี 2567 โดยกล่าวแสดงความยินดีพร้อมกล่าวขอบคุณในความเสียสละ ความทุ่มเท อุตสาหะ ที่ได้พัฒนานักเรียนทุนฯ ม.ท.ศ. ซึ่งเป็นทรัพยากรที่มีคุณค่าของประเทศ และให้กำลังใจในการปฏิบัติหน้าที่อย่างเต็มกำลังความสามารถต่อไป และเน้นย้ำให้ครูดูแลนักเรียนทุนฯ ม.ท.ศ. อย่างใกล้ชิด หากมีปัญหาหรืออุปสรรค กระทรวงมหาดไทย โดยผู้ว่าราชการจังหวัดทุกจังหวัด ในฐานะประธานกรรมการคัดเลือก คัดสรรผู้รับพระราชทานทุน และประสานงานระดับจังหวัด ยินดีและพร้อมที่จะให้การช่วยเหลือหรือแก้ไขปัญหาทุกเรื่อง

ที่มา : https://www.thaigov.go.th/news/contents/details/91858