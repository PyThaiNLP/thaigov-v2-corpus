รัฐบาลไทย-ข่าวทำเนียบรัฐบาล-กสร. ใจป้ำ มอบของขวัญปีใหม่ 2568 ฟรี ! อบรม SAFETY CULTURE TOGETHER -  ประเมินมาตรฐานแรงงานไทย


วันอาทิตย์ที่ 29 ธันวาคม 2567
29/12/2567
พิมพ์
กสร. ใจป้ำ มอบของขวัญปีใหม่ 2568 ฟรี ! อบรม SAFETY CULTURE TOGETHER -  ประเมินมาตรฐานแรงงานไทย
กสร. ใจป้ำ มอบของขวัญปีใหม่ 2568 ฟรี ! อบรม SAFETY CULTURE TOGETHER -  ประเมินมาตรฐานแรงงานไทย
กระทรวงแรงงาน โดยกรมสวัสดิการและคุ้มครองแรงงาน ใจป้ำ มอบของขวัญปีใหม่ 2568 ให้ลูกจ้าง นายจ้าง 2 ชิ้น อบรมฟรี SAFETY CULTURE TOGETHER และให้บริการประเมินมาตรฐานแรงงานไทย มรท. 8001 ระดับพื้นฐาน และในงานขนส่ง มรท. 8003
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน เปิดเผยว่า ตามที่รัฐมนตรีว่าการกระทรวงแรงงาน นายพิพัฒน์ รัชกิจประการ ได้ส่งความปรารถนาดีไปยังพี่น้องผู้ใช้แรงงาน นายจ้าง ลูกจ้าง ด้วยการมอบของขวัญปีใหม่ 2568 ให้แรงงานไทย จำนวน 7 ชิ้น ภายใต้แนวคิด "มอบให้ด้วยรัก เพื่อผู้ใช้แรงงาน" มูลค่ากว่า 20 ล้านบาท นั้น ซึ่ง 2 ใน 7 ชิ้นเป็นของขวัญที่กรมสวัสดิการและคุ้มครองแรงงานมีความยินดี และมีความพร้อมจะมอบให้ ชิ้นแรกคือ อบรมฟรี SAFETY CULTURE TOGETHER ให้แก่ลูกจ้างและเจ้าหน้าที่ความปลอดภัยในการทำงาน จำนวน 10,000 คน ตั้งแต่มกราคม - มีนาคม 2568 (มูลค่ารวม 10 ล้านบาท) โดยมีหลักสูตรการฝึกอบรมเกี่ยวกับความปลอดภัยในการทำงานกว่า 6 หลักสูตร อาทิ หลักสูตร จป. ทุกระดับ หลักสูตรคณะกรรมการ
อธิบดี กสร. กล่าวต่อไปว่า สำหรับของขวัญชิ้นที่ 2 เป็นการให้บริการประเมินมาตรฐานแรงงานไทยให้กับผู้ประกอบกิจการ 200 แห่ง ทั่วประเทศ ตลอดปี 2568 (มูลค่ารวม 9 ล้านบาท) โดยประเมินมาตรฐานแรงงานไทย มรท.8001 ระดับพื้นฐาน ให้กับสถานประกอบกิจการขนาดเล็ก ลูกจ้าง 1 – 49 คน ประเมินให้ไม่จำกัดจำนวนรอบ สถานประกอบกิจการขนาดกลาง ลูกจ้าง 50 – 199 คน ประเมินให้ติดต่อกัน 3 รอบ และสถานประกอบกิจการขนาดใหญ่ ลูกจ้าง 200 คนขึ้นไป ประเมินให้ติดต่อกัน 2 รอบ รวมทั้งประเมินมาตรฐานแรงงานไทยในงานขนส่ง มรท.8003 ให้กับสถานประกอบกิจการที่ให้บริการด้านการขนส่งทางบกและสถานประกอบกิจการทุกประเภทที่มีกิจกรรมการขนส่งทางบก สำหรับสถานประกอบกิจการทุกขนาด สามารถยื่นคำขอได้ในเดือนมกราคม 2568 และจะประเมินภายในเดือนเมษายน 2568
“ท่านที่สนใจ สามารถสอบถามรายละเอียดเพิ่มเติมได้ที่ สำนักงานสวัสดิการและคุ้มครองแรงงานทุกจังหวัด และสำนักงานสวัสดิการและคุ้มครองแรงงานกรุงเทพมหานครพื้นที่ทุกพื้นที่ หรือสายด่วนกระทรวงแรงงาน โทร. 1506 กด 3 สายด่วนกรมสวัสดิการและคุ้มครองแรงงาน โทร. 1546” อธิบดีกล่าว

ที่มา : https://www.thaigov.go.th/news/contents/details/91863