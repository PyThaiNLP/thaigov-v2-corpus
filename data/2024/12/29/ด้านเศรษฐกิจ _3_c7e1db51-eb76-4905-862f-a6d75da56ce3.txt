รัฐบาลไทย-ข่าวทำเนียบรัฐบาล-​"ดีพร้อม" จับมือ "TAPMA" ผลักดันผู้ประกอบการอุตสาหกรรมยานยนต์ไทย ตามนโยบาย "รมว.เอกนัฏ" ยกระดับภาคอุตสาหกรรมตลอดห่วงโซ่อุปทาน


วันอาทิตย์ที่ 29 ธันวาคม 2567
29/12/2567
พิมพ์
​"ดีพร้อม" จับมือ "TAPMA" ผลักดันผู้ประกอบการอุตสาหกรรมยานยนต์ไทย ตามนโยบาย "รมว.เอกนัฏ" ยกระดับภาคอุตสาหกรรมตลอดห่วงโซ่อุปทาน
​"ดีพร้อม" จับมือ "TAPMA" ผลักดันผู้ประกอบการอุตสาหกรรมยานยนต์ไทย ตามนโยบาย "รมว.เอกนัฏ" ยกระดับภาคอุตสาหกรรมตลอดห่วงโซ่อุปทาน
กรุงเทพฯ 27 ธันวาคม 2567 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเข้าร่วมหารือกับสมาคมผู้ผลิตชิ้นส่วนยานยนต์ไทย นำโดย นายสมพล ธนาดำรงศักดิ์ นายกสมาคมผู้ผลิตชิ้นส่วนยานยนต์ไทย นายโกวิทย์ ว่องกลกิจศิลป์ อุปนายกสมาคมผู้ผลิตชิ้นส่วนยานยนต์ไทย นางสาวอนุษฐา เชาว์วิศิษฐ เลขาธิการสมาคมผู้ผลิตชิ้นส่วนยานยนต์ไทย ดร.อัญชนา ส่วนมนทิระ ผู้จัดการสายงานธุรกิจ นางสาวมณฤนัญ เมธิธนศิล ผู้จัดการสายงานบริหาร พร้อมด้วย นางดวงดาว ขาวเจริญ รองอธิบดีกรมส่งเสริมอุตสาหกรรม นายมนตรี วงค์มั่นกิจการ ผู้อำนวยการกองพัฒนานวัตกรรมและเทคโนโลยีอุตสาหกรรม คณะผู้บริหาร และเจ้าหน้าที่ดีพร้อม (DIPROM) ณ ห้องประชุม 3 ชั้น 3 อาคารกรมส่งเสริมอุตสาหกรรม (DIPROM Headquarter)
การประชุมดังกล่าว เป็นการร่วมกันหารือแนวทางการส่งเสริมและพัฒนาอุตสาหกรรมยานยนต์และอุตสาหกรรมชิ้นส่วนยานยนต์ไทย ทั้งในกลุ่มผู้ประกอบการอุตสาหกรรมยานยนต์สันดาป (ICE) และผู้ประกอบการยานยนต์ไฟฟ้า (EV) ตลอดห่วงโซ่อุปทานของอุตสาหกรรมยานยนต์ไทย ทั้งนี้ จะร่วมมือกันสนับสนุนผู้ประกอบการที่ต้องการเปลี่ยนผ่านสู่อุตสาหกรรมเกี่ยวเนื่องด้วยการหาโอกาสใหม่ ๆ จากฐานอุตสาหกรรมเดิม และต่อยอดไปยังอุตสาหกรรมสมัยใหม่ (S-Curve) เช่น เครื่องมือแพทย์ ระบบราง หรืออากาศยาน รวมทั้ง การสร้างความร่วมมือกับผู้ประกอบการในกลุ่ม BEV เพื่อแลกเปลี่ยนองค์ความรู้และเทคโนโลยีในการพัฒนาผลิตภัณฑ์ โดยเฉพาะด้านอุปกรณ์อิเล็กทรอนิกส์ รองรับการเติบโตของอุตสาหกรรมยานยนต์สมัยใหม่ นอกจากนี้ ยังได้หารือถึงนโยบาย Last man standing ที่จะยังสนับสนุนการผลิตรถยนต์สันดาปควบคู่ยานยนต์ไฟฟ้า ร่วมกับการลดปริมาณการปล่อยคาร์บอนไดออกไซด์ในภาพรวม ทั้งนี้ ในการสนับสนุนการผลิตยานยนต์ไฟฟ้าในประเทศไทย โดยเฉพาะในส่วนของ CKD (Completely Knocked Down) หรือการนำเข้าชิ้นส่วนยานยนต์ที่ยังไม่ได้ประกอบสมบูรณ์แล้วมาประกอบในประเทศ เพื่อรับสิทธิประโยชน์ทางภาษีและการสนับสนุนจากรัฐบาล ซึ่งกำหนดสัดส่วนการใช้ชิ้นส่วนที่ผลิตในประเทศ (Local Content) อย่างน้อย 40% เพื่อกระตุ้นการผลิตภายในประเทศและสร้างความสามารถในการแข่งขัน ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
ทั้งนี้ ดีพร้อม ได้ร่วมขับเคลื่อนการดำเนินงานกับหน่วยงานภาครัฐและภาคเอกชน เพื่อผลักดันการต่อยอดนโยบายดังกล่าวต่อไป ในส่วนของสมาคมผู้ผลิตชิ้นส่วนยานยนต์ไทย (TAPMA) ได้นำเสนอการจัดงานแสดงสินค้าชิ้นส่วน อะไหล่ยานยนต์ และอุปกรณ์ตกแต่งยานยนต์ไทย หรือ TAPA 2025 โดยจะจัดขึ้นระหว่างวันที่ 3 - 5 เมษายน 2568 ซึ่งจะดำเนินการจัดกิจกรรมร่วมกับดีพร้อม เช่น การร่วมออกบูธนิทรรศการ คลินิกอุตสาหกรรมให้คำปรึกษาแนะนำด้านธุรกิจและอุตสาหกรรม การจัดสัมมนาแลกเปลี่ยนองค์ความรู้และประสบการณ์ ตลอดจนการเชื่อมโยงเครือข่ายระหว่างผู้ประกอบในกลุ่มอุตสาหกรรม เพื่อส่งเสริมผู้ประกอบการและผู้ผลิตชิ้นส่วนยานยนต์ของไทย ให้ก้าวข้ามความท้าทายและเพิ่มขีดความสามารถทางการแข่งขันสู่สากลอย่างแท้จริง

ที่มา : https://www.thaigov.go.th/news/contents/details/91854