รัฐบาลไทย-ข่าวทำเนียบรัฐบาล-รองนายกฯ “ประเสริฐ” มอบรางวัลรัฐบาลดิจิทัล ประจำปี 2567 เชิดชูหน่วยงานภาครัฐที่มีความพร้อมในการพัฒนาด้านรัฐบาลดิจิทัล ขอให้พัฒนาองค์กรรองรับการเปลี่ยนแปลงสู่การเป็นรัฐบาลดิจิทัล


วันศุกร์ที่ 27 ธันวาคม 2567
27/12/2567
พิมพ์
รองนายกฯ “ประเสริฐ” มอบรางวัลรัฐบาลดิจิทัล ประจำปี 2567 เชิดชูหน่วยงานภาครัฐที่มีความพร้อมในการพัฒนาด้านรัฐบาลดิจิทัล ขอให้พัฒนาองค์กรรองรับการเปลี่ยนแปลงสู่การเป็นรัฐบาลดิจิทัล
รองนายกฯ “ประเสริฐ” มอบรางวัลรัฐบาลดิจิทัล ประจำปี 2567 เชิดชูหน่วยงานภาครัฐที่มีความพร้อมในการพัฒนาด้านรัฐบาลดิจิทัล ขอให้พัฒนาองค์กรรองรับการเปลี่ยนแปลงสู่การเป็นรัฐบาลดิจิทัล
วันนี้ (27 ธันวาคม 2567) เวลา 10.00 น. ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี มอบหมายนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานในงานมอบนโยบายและทิศทางการขับเคลื่อนรัฐบาลดิจิทัล และมอบรางวัลรัฐบาลดิจิทัล ประจำปี 2567 (DG Awards 2024)  แก่หน่วยงานภาครัฐที่มีการยกระดับองค์กรสู่การเป็นรัฐบาลดิจิทัล ซึ่งจัดโดยสำนักงานพัฒนารัฐบาลดิจิทัล (องค์การมหาชน) หรือ DGA เพื่อเป็นผลสะท้อนการพัฒนาและเปลี่ยนแปลงความสำเร็จของหน่วยงานรัฐทั่วประเทศ  โดยมี ดร.ณหทัย ทิวไผ่งาม ผู้ช่วยรัฐมนตรีประจำสำนักนายกรัฐมนตรี นายฉัตริน จันทร์หอม รองเลขาธิการนายกรัฐมนตรีฝ่ายการเมือง นางสาวอ้อนฟ้า เวชชาชีวะ เลขาธิการสำนักงานคณะกรรมการพัฒนาระบบราชการ นางไอรดา เหลืองวิไล รองผู้อำนวยการ  รักษาการแทนผู้อำนวยการสำนักงานพัฒนารัฐบาลดิจิทัล  คณะกรรมการพิจารณารางวัลรัฐบาลดิจิทัล ผู้บริหารหน่วยงานภาครัฐเข้าร่วมงาน
โอกาสนี้ รองนายกรัฐมนตรีได้มอบรางวัลรัฐบาลดิจิทัลหน่วยงานระดับกรมที่ให้บริการเป็นหลัก ได้แก่  สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ และรางวัลผู้นำองค์กรดิจิทัลดีเด่น ได้แก่ นายไตรรัตน์ วิริยะศิริกุล รองเลขาธิการ รักษาการแทนเลขาธิการสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ และรางวัลอื่น ๆ  พร้อมกล่าวชื่นชมและมอบนโยบายแก่หน่วยงานที่ได้รับรางวัลว่า ขอให้ความมุ่งมั่นตั้งใจพัฒนาองค์กรให้พร้อมเข้าสู่ยุคดิจิทัล ท่ามกลางการเปลี่ยนแปลงของโลกในปัจจุบัน รัฐบาลต้องการให้ประเทศไทยก้าวไปข้างหน้าอย่างมั่นคง ด้วยนโยบายรัฐบาลดิจิทัล ซึ่งเป็นเรื่องสำคัญต่อการบริหารงานและการให้บริการที่ตอบสนองความต้องการของประชาชนได้อย่างทันสถานการณ์  ในนามของรัฐบาลภายใต้การนำของนางสาวแพทองธาร ชินวัตร นายกรัฐมนตรี มีความมุ่งมั่นให้ประเทศไทยก้าวเข้าสู่ความมั่นคงด้วยรัฐบาลดิจิทัล ที่มีบทบาทสำคัญในการนำเทคโนโลยีมาเพิ่มประสิทธิภาพและตอบสนองความต้องการของประชาชน ผ่านยุทธศาสตร์ที่มีความสำคัญ ได้แก่ 1) การขับเคลื่อนขีดความสามารถในการแข่งขันของประเทศในการเข้าสู่ยุคดิจิทัล 2) การสร้างความมั่นใจในการใช้เทคโนโลยีว่าหากมีการเปลี่ยนแปลงแล้วหน่วยงานต่าง ๆ ยังคงได้รับความมั่นคง 3) การพัฒนาบุคลากรภาคดิจิทัล
รองนายกรัฐมนตรี กล่าวต่อว่า เป้าหมายสำคัญของรัฐบาล คือ การปรับปรุงบริการออนไลน์ภาครัฐ เพื่อให้การติดต่อกับภาครัฐเป็นเรื่องง่าย ไม่ว่าจะเป็นการเข้าถึงข้อมูลที่สำคัญ การเข้าถึงสวัสดิการและบริการสาธารณะ หรือการสมัครใบอนุญาตต่าง ๆ พร้อมทั้งสร้างความมั่นใจต่อผู้รับบริการว่าขั้นตอนต่าง ๆ การให้บริการครอบคลุมพื้นที่ต่าง ๆ อย่างทั่วถึง นอกจากนี้การอำนวยความสะดวกให้กับประชาชน ด้วยการบูรณาการข้อมูลประชาชนให้เป็นภาพเดียว หรือ Single View of Citizen เพื่อให้หน่วยงานของรัฐบาลสามารถมีความเข้าใจที่สมบูรณ์เกี่ยวกับการปฏิสัมพันธ์และธุรกรรมระหว่างประชาชนกับหน่วยงานภาครัฐ ซึ่งแนวคิดนี้จะส่งเสริมการให้บริการที่มีประสิทธิภาพ ลดความซ้ำซ้อน และเสริมสร้างประสบการณ์ที่ดีในการใช้บริการภาครัฐของประชาชน ภายใต้แนวคิดนี้ จำเป็นอย่างยิ่งที่ต้องมีข้อมูลที่มีคุณภาพและถูกต้อง ข้อมูลจะต้องเชื่อมโยงกันระหว่างหน่วยงาน สร้างระบบและมาตรฐานที่สามารถทำงานร่วมกันได้ รวมถึงการรักษาความปลอดภัยและความเป็นส่วนตัว การป้องกันรักษาข้อมูลส่วนบุคคลและการรักษาความมั่นคงปลอดภัยไซเบอร์ตามมาตรฐานสากล
รองนายกรัฐมนตรียืนยันว่า รัฐบาลมุ่งมั่นในการปฏิรูประบบราชการเพื่อเพิ่มประสิทธิภาพเปลี่ยนผ่านราชการไทยไปสู่ราชการทันสมัยในระบบดิจิทัล ดังนี้ 1) ส่งเสริมการประยุกต์ใช้เทคโนโลยี พร้อมเพิ่มประสิทธิภาพบุคลากรภาครัฐ  2) สร้างความโปร่งใส ตรวจสอบได้ ส่งเสริมการเปิดเผยข้อมูลภาครัฐ 3) มุ่งเน้นการมีส่วนร่วมของภาคประชาชน และ 4) กระจายอำนาจสู่องค์กรปกครองส่วนท้องถิ่นและภาคประชาชน ซึ่งรัฐบาลเชื่อมั่นว่าการผลักดันประเทศไทยสู่การเป็นรัฐบาลดิจิทัลจะช่วยเตรียมความพร้อมในการรับมือกับความท้าทายในอนาคต โดยในด้านเศรษฐกิจรัฐบาลดิจิทัลจะสนับสนุนธุรกิจและอุตสาหกรรมให้มีประสิทธิภาพและเข้าถึงตลาดโลกได้มากขึ้น รวมถึงการส่งเสริมการพัฒนาทักษะดิจิทัลของประชาชน เพื่อเพิ่มศักยภาพให้ประชาชนทุกคนสามารถเข้าถึงบริการสาธารณะได้อย่างเท่าเทียมไม่ว่าจะอยู่ที่ใด และลดความเหลื่อมล้ำในสังคมอีกด้วย
รองนายกรัฐมนตรีกล่าวขอบคุณทุกหน่วยงานที่ให้ความสำคัญในการพัฒนาหน่วยงานของตนเองให้เป็นหน่วยงานดิจิทัล และขอให้นำผลการสำรวจและข้อเสนอแนะที่ DGA ส่งกลับไปยังหน่วยงานของตนไปปรับใช้ให้เหมาะสม ซึ่งเป็นการยกระดับและขับเคลื่อนรัฐบาลดิจิทัลทั้งในระดับหน่วยงานและระดับประเทศ เพื่อให้การเปลี่ยนผ่านสู่รัฐบาลดิจิทัลไม่เป็นเพียงแค่นโยบายเท่านั้น ทุกคนต้องร่วมกันใช้โอกาสจากความพร้อมของเทคโนโลยีในปัจจุบัน เพื่อสร้างรัฐบาลดิจิทัลที่ตอบสนองต่อความต้องการของประชาชน และนำพาประเทศไปสู่ความเจริญก้าวหน้าอย่างยั่งยืน

ที่มา : https://www.thaigov.go.th/news/contents/details/91809