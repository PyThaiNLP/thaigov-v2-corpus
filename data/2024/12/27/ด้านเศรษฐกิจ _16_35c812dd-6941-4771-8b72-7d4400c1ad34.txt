รัฐบาลไทย-ข่าวทำเนียบรัฐบาล-บสย. ร่วมฟื้นฟู เยียวยา ผลกระทบน้ำท่วมภาคใต้ ลงพื้นที่มอบเงินสนับสนุนโรงเรียน และโรงพยาบาล


วันศุกร์ที่ 27 ธันวาคม 2567
27/12/2567
พิมพ์
บสย. ร่วมฟื้นฟู เยียวยา ผลกระทบน้ำท่วมภาคใต้ ลงพื้นที่มอบเงินสนับสนุนโรงเรียน และโรงพยาบาล
บสย. จัดกิจกรรม “บสย. ร่วมฟื้นฟู เยียวยา ผลกระทบน้ำท่วมภาคใต้” มอบเงินสนับสนุนแก่โรงเรียนเบญจมราชูทิศ จ.ปัตตานี สนับสนุนชุดนักเรียน และอุปกรณ์การเรียน และ รพ.หนองจิก จ.ปัตตานี
นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ บรรษัทประกันสินเชื่ออุตสาหกรรมขนาดย่อม (บสย.) พร้อมผู้บริหาร และเจ้าหน้าที่ บสย. ร่วมจัดกิจกรรม “บสย. ร่วมฟื้นฟู เยียวยา ผลกระทบน้ำท่วมภาคใต้” มอบเงินสนับสนุนแก่โรงเรียนเบญจมราชูทิศ จังหวัดปัตตานี โดยมีนายประสพ ชนามุยา ผู้อำนวยการโรงเรียน เป็นตัวแทนรับมอบ พร้อมตัวแทนนักเรียน รับเงินทุนสนับสนุนชุดนักเรียน และอุปกรณ์การเรียน จำนวน 100 ทุน ณ โรงเรียนเบญจมราชูทิศ จังหวัดปัตตานี
นอกจากนี้ ยังมอบเงินสนับสนุนฟื้นฟูแก่โรงพยาบาลหนองจิก จังหวัดปัตตานี โดยมี นายอนุชิต วังทอง ผู้อำนวยการโรงพยาบาลหนองจิก และ พญ. ปริญญา ยาโกะ นายแพทย์ชำนาญการพิเศษ รองผู้อำนวยการโรงพยาบาลหนองจิก เป็นตัวแทนรับมอบ และได้รับเกียรติจากนายสนั่น สนธิเมือง รองผู้ว่าราชการจังหวัดปัตตานี ลงพื้นที่เยี่ยมเยียน ณ โรงพยาบาลหนองจิก จังหวัดปัตตานี เมื่อวันที่ 26 ธันวาคม 2567 ทั้งนี้ การจัดกิจกรรมดังกล่าว เพื่อให้สอดคล้องตามแนวทางการสนับสนุนและช่วยเหลือชุมชนและสังคม ตามแผนงานโครงการด้านการแสดงความรับผิดชอบต่อสังคม (CSR) ของ บสย.
นอกจากนี้ บสย. ยังมีมาตรการสำหรับผู้ประกอบการ SMEs ผู้ประสบอุทกภัย และมีสถานประกอบการตั้งอยู่ในพื้นที่ประสบอุทกภัยที่ กรมป้องกันและบรรเทาสาธารณภัย (ปภ.) ประกาศ ช่วยเหลือลูกค้า และลูกหนี้ บสย. (ผู้ประกอบการ SMEs ที่ บสย. จ่ายค่าประกันชดเชยให้สถาบันการเงิน) ดังนี้
1. มาตรการช่วยลูกค้า บสย. พักชำระค่าธรรมเนียมและค่าจัดการค้ำประกัน 6 เดือน สำหรับ SMEs ลูกค้า บสย. ที่ได้รับผลกระทบจากอุทกภัยภาคใต้ปี 2567 และถึงกำหนดชำระค่าธรรมเนียมค้ำประกันและค่าจัดการค้ำประกัน ตั้งแต่วันที่ 29 พฤศจิกายน - 31 ธันวาคม 2567
2. มาตรการช่วยลูกหนี้ บสย. (ผู้ประกอบการ SMEs ที่ บสย. จ่ายค่าประกันชดเชยให้สถาบันการเงิน) พักชำระค่างวด 6 เดือน สำหรับลูกหนี้ บสย. ที่อยู่ระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ ระยะเวลารับคำขอพักชำระ ตั้งแต่วันที่ 29 พฤศจิกายน - 31 ธันวาคม 2567 โดยพักชำระค่างวดที่ถึงกำหนดชำระเป็นระยะเวลาสูงสุด 6 เดือน (หลังครบระยะเวลาพักชำระ 6 เดือน ให้ผ่อนชำระตามเงื่อนไขเดิม)
สำหรับ SMEs ลูกค้า และลูกหนี้ บสย. ที่อยู่ในพื้นที่ประสบอุทกภัยตามประกาศของ กรมป้องกันและบรรเทาสาธารณภัย สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการได้ที่สำนักงานเขตในพื้นที่ หรือ ช่องทาง LINE OA : @tcgfirst และ บสย. Call Center โทร. 02-890-9999

ที่มา : https://www.thaigov.go.th/news/contents/details/91829