รัฐบาลไทย-ข่าวทำเนียบรัฐบาล-เศรษฐกิจไทยคึกคัก“ศศิกานต์”เผยส่งออก พ.ย. เพิ่ม 8.2% รวม 11 เดือนขยายตัวถึง 5.1%  ลุ้นทำนิวไฮทะลุ 3 แสนล้านเหรียญรัฐบาลขอเดินหน้ากระตุ้นต่อตามนโยบาย 2568 มั่นใจ GDP เกิน 3 % แน่นอน


วันศุกร์ที่ 27 ธันวาคม 2567
27/12/2567
พิมพ์
เศรษฐกิจไทยคึกคัก“ศศิกานต์”เผยส่งออก พ.ย. เพิ่ม 8.2% รวม 11 เดือนขยายตัวถึง 5.1%  ลุ้นทำนิวไฮทะลุ 3 แสนล้านเหรียญรัฐบาลขอเดินหน้ากระตุ้นต่อตามนโยบาย 2568 มั่นใจ GDP เกิน 3 % แน่นอน
เศรษฐกิจไทยคึกคัก “ศศิกานต์” เผยส่งออก พ.ย. เพิ่ม 8.2% รวม 11 เดือนขยายตัวถึง 5.1%  ลุ้นทำนิวไฮทะลุ 3 แสนล้านเหรียญ รัฐบาลขอเดินหน้ากระตุ้นต่อตามนโยบาย 2568 มั่นใจ GDP เกิน 3 %  แน่นอน
วันนี้ (27 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า สถานการณ์ส่งออกสินค้าไทยประจำเดือน พฤศจิกายน 2567 มีมูลค่า 25,608.2 ล้านเหรียญสหรัฐ เพิ่มขึ้น 8.2% ขยายตัวเป็นบวกต่อเนื่อง 5 เดือนติดต่อกัน คิดเป็นเงินบาท มูลค่า 849,069 ล้านบาท รวม 11 เดือน ของปี 2567 (ม.ค.-พ.ย.) การส่งออก มีมูลค่า 275,763.6 ล้านเหรียญสหรัฐ เพิ่มขึ้น 5.1% คิดเป็นเงินบาท มูลค่า 9,695,455 ล้านบาท สำหรับการส่งออกที่เพิ่มขึ้น มาจากการส่งออกสินค้าเกษตรและอุตสาหกรรมเกษตร เพิ่ม 5.7% โดยสินค้าเกษตร เพิ่ม 4.1% และสินค้าอุตสาหกรรมเกษตร เพิ่ม 7.7% โดยสินค้าสำคัญที่ขยายตัว อาทิ ยางพารา ไก่สดแช่เย็นแช่แข็งและแปรรูป ผลไม้สดแช่เย็นแช่แข็งและแห้ง อาหารทะเลกระป๋องและแปรรูป อาหารสัตว์เลี้ยง และผลไม้กระป๋องและแปรรูป ส่วนสินค้าที่ลดลง อาทิ ข้าว ผลิตภัณฑ์มันสำปะหลัง น้ำตาลทราย และไขมันและน้ำมันจากพืชและสัตว์ ทั้งนี้ 11 เดือนของปี 2567 การส่งออกสินค้าเกษตรและอุตสาหกรรมเกษตร ขยายตัว 5.7%
การส่งออกสินค้าอุตสาหกรรม เพิ่ม 9.5% โดยสินค้าสำคัญที่ขยายตัว อาทิ เครื่องคอมพิวเตอร์ อุปกรณ์และส่วนประกอบ รถยนต์ อุปกรณ์และส่วนประกอบ ผลิตภัณฑ์ยาง เครื่องจักรกลและส่วนประกอบ อัญมณีและเครื่องประดับ (ไม่รวมทองคำ) เคมีภัณฑ์ เครื่องปรับอากาศและส่วนประกอบ หม้อแปลงไฟฟ้าและส่วนประกอบ ทั้งนี้ 11 เดือนของปี 2567 การส่งออกสินค้าอุตสาหกรรม ขยายตัว 5.5%
“แนวโน้มการส่งออกในเดือน ธ.ค.2567 คาดว่าขยายตัวต่อเนื่อง หากทำได้ประมาณ 24,300 ล้านเหรียญสหรัฐ ฯรวมกับยอด 11 เดือน จะทำให้ทั้งปีส่งออกได้สูงถึง 3 แสนล้านเหรียญสหรัฐ ฯ เพิ่มขึ้น 5.2% และจะเป็นตัวเลขส่งออกที่สูงสุดเป็นประวัติศาสตร์ครั้งที่ 2 หลังจากครั้งแรกเกิดในปี 2565 ที่ส่งออกได้มูลค่า 287,400 ล้านเหรียญสหรัฐ ฯ ซึ่งรัฐบาลมั่นใจว่าแนวนโยบายที่เริ่มดำเนินการมาเมื่อสามเดือนที่ผ่านมาและต่อเนื่องไปจนถึงปีหน้าตลอดทั้งปีจะทำให้การเจริญเติบโตของประเทศไทยทางด้านเศรษฐกิจมีมากกว่า 3% ของจีดีพี” นางสาวศศิกานต์ ระบุ

ที่มา : https://www.thaigov.go.th/news/contents/details/91803