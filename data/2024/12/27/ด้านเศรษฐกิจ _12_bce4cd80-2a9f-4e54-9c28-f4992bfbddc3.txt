รัฐบาลไทย-ข่าวทำเนียบรัฐบาล-บสย. คว้า 2 รางวัล “รัฐบาลดิจิทัล” ประจำปี 2567 ตอกย้ำการ Transforms องค์กร ยกระดับสู่ SMEs’ Digital Gateway


วันศุกร์ที่ 27 ธันวาคม 2567
27/12/2567
พิมพ์
บสย. คว้า 2 รางวัล “รัฐบาลดิจิทัล” ประจำปี 2567 ตอกย้ำการ Transforms องค์กร ยกระดับสู่ SMEs’ Digital Gateway
บสย. รับรางวัลรัฐบาลดิจิทัล ประจำปี 2567 Digital Government Award 2024 หรือ DG Awards 2024 เป็นปีที่ 2 ติดต่อกัน ที่สำคัญยังเป็นการยกระดับจากรางวัลพัฒนาการดีเด่นหน่วยงานระดับกรมที่ให้บริการเป็นหลัก (ประกาศนียบัตร) ในปี 2566 สู่ 2 รางวัลในปีนี้
บสย. ปลื้ม คว้า 2 รางวัลเกียรติยศ DG Awards 2024 ทั้งประเภทองค์กรและบุคลากร รับโล่พร้อมประกาศนียบัตร ยกระดับจากปี 2566 ที่ได้รางวัลพัฒนาการดีเด่นหน่วยงานระดับกรม ตอกย้ำความสำเร็จการ Transforms องค์กร เดินหน้าพัฒนากลไกค้ำประกันสินเชื่อ พร้อมขยายบทบาทช่วยเหลือ SMEs ในประเทศไทย ยกระดับสู่ SMEs’ Digital Gateway
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) ได้รับรางวัลรัฐบาลดิจิทัล ประจำปี 2567 Digital Government Award 2024 หรือ DG Awards 2024 เป็นปีที่ 2 ติดต่อกัน ที่สำคัญยังเป็นการยกระดับจากรางวัลพัฒนาการดีเด่นหน่วยงานระดับกรมที่ให้บริการเป็นหลัก (ประกาศนียบัตร) ในปี 2566 สู่ 2 รางวัลในปีนี้ ทั้งประเภทองค์กร และบุคลากร ได้แก่ รางวัลรัฐบาลดิจิทัล สำหรับหน่วยงานระดับกรมที่ให้บริการเป็นหลัก (โล่รางวัล) และรางวัลหน่วยงานคุณภาพด้านบุคลากรดิจิทัล (ประกาศนียบัตร) ตอกย้ำความสำเร็จในการยกระดับองค์กรก้าวสู่ SMEs’ Digital Gateway ขับเคลื่อนองค์กรด้วย Digital Technology เพื่อพิชิตเป้าหมายการเป็นศูนย์กลางเชื่อมโยงเงินทุนและโอกาสให้แก่ SMEs เพื่อการเติบโตอย่างยั่งยืน
รางวัล DG Awards 2024 ถือเป็นรางวัลอันทรงเกียรติ จัดโดยสำนักงานพัฒนารัฐบาลดิจิทัล (องค์การมหาชน) (สพร.) เพื่อเป็นการให้เกียรติและเชิดชูหน่วยงานที่มีความมุ่งมั่นพัฒนาองค์กรไปสู่การเป็นรัฐบาลดิจิทัล ที่มุ่งยกระดับบริการภาครัฐสู่ประชาชน “สะดวก โปร่งใส ทันสมัย ตอบโจทย์ประชาชน” ซึ่งเป็นแบบอย่างที่ดีให้กับส่วนราชการ และหน่วยงานของรัฐ โดยมี นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานมอบรางวัล ณ ตึกสันติไมตรี ทำเนียบรัฐบาล เมื่อวันที่ 27 ธันวาคม 2567
นายสิทธิกร กล่าวว่า การได้รับรางวัล DG Awards 2024 สะท้อนถึงความมุ่งมั่น กล้าคิด กล้าทำ กล้าเปลี่ยนแปลงของ บสย. ภายใต้วัฒนธรรมองค์กร “TCG Fast & First” รวดเร็ว รอบคอบ ที่หนึ่งในใจ SMEs โดยใช้ Digital เป็นตัวขับเคลื่อน พลิกโฉมองค์กรที่ตอบโจทย์การเปลี่ยนแปลง ขณะเดียวกันได้ดำเนินการควบคู่ไปพร้อมกับการปลุกพลังคนภายในองค์กร เพื่อสร้างการเปลี่ยนแปลงไปพร้อมๆ กัน ที่ชัดเจนคือ การเปิดโอกาสให้พนักงาน บสย. ได้นำเสนอไอเดียใหม่ๆ ช่วยจุดประกายความคิดสร้างสรรค์ ต่อยอดองค์ความรู้เพื่อใช้ในการพัฒนานวัตกรรม ผ่านเวที “TCG KM & Innovation Day 2024” เพื่อร่วมกันยกระดับองค์กรและนำพา บสย. ก้าวไปข้างหน้าอย่างมั่นคงและยั่งยืน ท่ามกลางความเปลี่ยนแปลงที่เกิดขึ้นอย่างรวดเร็ว
ทั้งนี้ ในปี 2567 บสย. ยังเดินหน้าปรับปรุงการให้บริการ เพื่อยกระดับสู่การเป็น SMEs’ Digital Gateway อาทิ การเดินหน้ายกระดับสำนักงานเขตทั่วประเทศ (Branch Reformat) สู่ “ศูนย์ที่ปรึกษาทางการเงิน SMEs” ร่วมกับการให้บริการผ่าน LINE OA : @tcgfirst เพิ่มความสะดวกให้ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษา การยืนยันตัวตน ลงทะเบียนแก้หนี้และลงทะเบียนเข้าร่วมมาตรการต่างๆ ของ บสย. ตลอด 24 ชั่วโมง ฟรี! ไม่มีค่าใช้จ่าย เพื่อให้ บสย. สามารถเข้าถึงผู้ประกอบการ SMEs ทั่วประเทศได้มากยิ่งขึ้น
ตลอดเวลาที่ผ่านมา บสย. เดินหน้า Transforms องค์กรอย่างต่อเนื่อง โดยชู 4 มิติหลัก ได้แก่ 1. ด้านการพัฒนาผลิตภัณฑ์ค้ำประกันสินเชื่อ ที่มุ่งตอบสนองความต้องการของผู้ประกอบการ SMEs ทุกกลุ่ม รวมถึงพัฒนาช่องทางการให้บริการที่หลากหลายและมีประสิทธิภาพมากยิ่งขึ้น 2. ด้านการพัฒนาเครื่องมือโมเดลวิเคราะห์ความเสี่ยงในรูปแบบข้อมูลทางเลือก (Alternative Credit Scoring Model) เพื่อพัฒนาผลิตภัณฑ์ค้ำประกันสินเชื่อที่ตอบโจทย์ผู้ประกอบการ SMEs 3. ด้านการใช้ประโยชน์จาก Big Data ของ บสย. มาวิเคราะห์ข้อมูลในมิติด้านต่างๆ เพื่อพัฒนาโอกาสในการช่วยเหลือ SMEs ให้มากยิ่งขึ้น และ 4. ด้านการใช้ Digital Disruption เป็นแรงขับเคลื่อนองค์กร เพื่อพัฒนาระบบงาน และบริการใหม่ๆ ทางการเงินบน Virtual Banking
“เป้าหมายการ Transforms ของ บสย. เพื่อขยายความช่วยเหลือ SMEs ในระบบซึ่งมีมากกว่า 3.2 ล้านราย โดยเฉพาะกลุ่มรายย่อย หรือ Micro SMEs เพื่อช่วยให้ผู้ประกอบการกลุ่มนี้สามารถเข้าถึงสินเชื่อในระบบ ผ่านกลไกการค้ำประกันของ บสย. โดยพบว่าจากฐานข้อมูลการค้ำประกันตลอด 33 ปี บสย. สามารถช่วย SMEs เข้าถึงสินเชื่อในระบบได้มากกว่า 870,000 ราย กว่า 79% หรือประมาณ690,000 ราย เป็นกลุ่มรายย่อย หรือ Micro SMEs”
นายสิทธิกร กล่าวย้ำว่า ในปี 2568 บสย. ยังคงพัฒนาการให้บริการอย่างต่อเนื่อง เพื่อช่วยให้ผู้ประกอบการ SMEs สามารถเข้าถึงสินเชื่อได้ง่ายและสะดวกยิ่งขึ้น ผ่านการให้บริการใหม่บน Digital Platform ของ บสย. ที่พร้อมจะออกบริการ Financial Health Check Scoring (Fast & First) ในเดือนมกราคม 2568 ซึ่งเป็นการให้บริการตรวจสุขภาพทางการเงินและออกผลคะแนนให้กับผู้ประกอบการ SMEs โดยที่ผู้ประกอบการ SMEs หรือผู้ที่สนใจสามารถทำการตรวจสุขภาพทางการเงินเพื่อรับทราบผลคะแนน TCG Score ผ่าน LINE OA : @tcgfirst เพื่อนำผลคะแนนนี้ไปใช้ประกอบการยื่นขอสินเชื่อกับสถาบันการเงิน โดยในอนาคต บสย. พร้อมยกระดับการให้บริการสู่โมเดลการค้ำประกันสินเชื่อรูปแบบใหม่ Direct Approach ซึ่งจะทำให้ บสย. ขยายขอบเขตให้ความช่วยเหลือ SMEs ได้มากขึ้น

ที่มา : https://www.thaigov.go.th/news/contents/details/91818