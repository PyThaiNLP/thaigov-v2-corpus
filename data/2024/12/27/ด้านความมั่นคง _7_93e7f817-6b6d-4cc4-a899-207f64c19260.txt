รัฐบาลไทย-ข่าวทำเนียบรัฐบาล-อธิบดี กสร. เผยความคืบหน้าช่วยเหลือลูกจ้าง ยานภัณฑ์ อำนวยความสะดวกลูกจ้างยื่นคร.7 แล้วกว่า 200 คน


วันศุกร์ที่ 27 ธันวาคม 2567
27/12/2567
พิมพ์
อธิบดี กสร. เผยความคืบหน้าช่วยเหลือลูกจ้าง ยานภัณฑ์ อำนวยความสะดวกลูกจ้างยื่นคร.7 แล้วกว่า 200 คน
อธิบดี กสร. เผยความคืบหน้าช่วยเหลือลูกจ้าง ยานภัณฑ์ อำนวยความสะดวกลูกจ้างยื่นคร.7 แล้วกว่า 200 คน
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน เปิดเผยถึงความคืบหน้าในการช่วยเหลือลูกจ้างบริษัทยานภัณฑ์ จำกัด (มหาชน) ที่มายื่นหนังสือขอให้กระทรวงแรงงานดำเนินการช่วยเหลือกรณีที่ถูกเลิกจ้างและไม่ได้รับค่าชดเชย ว่า ตามที่ท่านพิพัฒน์ รัชกิจประการ รัฐมนตรีว่าการกระทรวงแรงงาน ได้สั่งการให้ทุกฝ่ายเร่งดำเนินการและดูแลสิทธิประโยชน์ของลูกจ้างนั้น ขณะนี้ผมได้รับรายงานว่าพนักงานตรวจแรงงาน สำนักงานสวัสดิการและคุ้มครองแรงงานจังหวัดสมุทรปราการ ร่วมกับเจ้าหน้าที่กองคุ้มครองแรงงาน กรมสวัสดิการและคุ้มครองแรงงาน และเจ้าหน้าที่สถาบันพัฒนาฝีมือแรงงาน 1 สมุทรปราการ ได้ลงพื้นที่ที่สหภาพแรงงานยานภัณฑ์ ได้จัดไว้ให้บริเวณร้านอาหารด้านข้างบริษัท ยานภัณฑ์ จำกัด (มหาชน) โรงงาน 2 เพื่อให้ความช่วยเหลือลูกจ้าง โดยรับแบบคำร้อง (คร.7) เรียกร้องให้นายจ้างจ่ายค่าชดเชย และค่าจ้างแทนการบอกกล่าวล่วงหน้า พร้อมทั้งอำนวยความสะดวกให้เขียนแบบคำขอรับเงินสงเคราะห์จากกองทุนสงเคราะห์ลูกจ้าง โดยมีลูกจ้างยื่นคำร้องแล้ว จำนวน 203 คน ทั้งนี้ เจ้าหน้าที่ได้ให้คำชี้แจงสิทธิตามกฎหมาย และการฝึกอาชีพให้แก่ลูกจ้างได้รับทราบแล้ว สำหรับการขึ้นทะเบียนผู้ว่างงาน ตามมาตรา 33 กับกองทุนประกันสังคม และการจัดหางานกรณีว่างงานนั้น ได้รับทราบจากผู้แทนลูกจ้างว่าได้ดำเนินการเรียบร้อยแล้ว
อธิบดี กสร. กล่าวต่อไปว่า พนักงานตรวจแรงงาน สำนักงานสวัสดิการและคุ้มครองแรงงานจังหวัดสมุทรปราการ ได้มีหนังสือเชิญนายจ้างมาพบเพื่อสอบข้อเท็จจริงเพิ่มเติมตามคำร้อง คร.7 ของลูกจ้าง โดยได้ปิดหนังสือดังกล่าวไว้ ณ สถานประกอบกิจการ เมื่อวันที่ 26 ธันวาคมที่ผ่านมา ซึ่งมีระยะเวลา 15 วัน หากครบกำหนดนายจ้างไม่มาพบพนักงานตรวจแรงงานจะต้องพิจารณาข้อเท็จจริงเท่าที่ปรากฏข้อเท็จจริงจากฝ่ายลูกจ้างและดำเนินการออกคำสั่งต่อไป ซึ่งจากการสอบถามลูกจ้างในเบื้องต้น พบว่า ลูกจ้างยังไม่ได้รับค่าชดเชยและค่าจ้างแทนการบอกกล่าวล่วงหน้าตามที่นายจ้างได้ตกลงไว้ ทั้งนี้ สำหรับลูกจ้างที่ยังไม่ได้ยื่นคำร้อง เจ้าหน้าที่ได้ประชาสัมพันธ์ให้สมาชิกสหภาพแรงงานแจ้งให้ลูกจ้างสามารถใช้สิทธิยื่นแบบคำร้อง (คร.7) และแบบคำขอรับเงินสงเคราะห์จากกองทุนสงเคราะห์ลูกจ้าง ได้ที่สำนักงานสวัสดิการและคุ้มครองแรงงานจังหวัดทั่วประเทศ/พื้นที่กรุงเทพมหานคร หรือช่องทาง E-Service กรมสวัสดิการและคุ้มครองแรงงาน เพื่อให้เจ้าหน้าที่ได้ดำเนินการตามอำนาจหน้าที่ให้ลูกจ้างได้รับสิทธิตามกฎหมายโดยเร่งด่วนต่อไป

ที่มา : https://www.thaigov.go.th/news/contents/details/91828