รัฐบาลไทย-ข่าวทำเนียบรัฐบาล-“สุริยะ” เผย “มอเตอร์เวย์ M81” สายบางใหญ่ - กาญจนบุรี พร้อมให้ลองใช้ วิ่งยาวสู่ภาคใต้  ร่นระยะทางเข้าเมืองกาญจน์ จาก 3 ชม. เหลือเพียง 1 ชม. 


วันศุกร์ที่ 27 ธันวาคม 2567
“สุริยะ” เผย “มอเตอร์เวย์ M81” สายบางใหญ่ - กาญจนบุรี พร้อมให้ลองใช้ วิ่งยาวสู่ภาคใต้  ร่นระยะทางเข้าเมืองกาญจน์ จาก 3 ชม. เหลือเพียง 1 ชม.
....
วันนี้ (27 ธันวาคม 2567) นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ในวันนี้ได้มาตรวจเยี่ยมและให้กำลังใจเจ้าหน้าที่กรมทางหลวง (ทล.) การทางพิเศษแห่งประเทศไทย (กทพ.) และทุกภาคส่วนที่เกี่ยวข้องได้ที่ร่วมกันปฏิบัติงานในการเตรียมความพร้อมอำนวยความสะดวกและปลอดภัยให้กับประชาชน โดยเฉพาะอย่างยิ่งเทศกาลปีใหม่ 2568 ที่จะมีประชาชนเดินทางเป็นจำนวนมาก และเพื่อเป็นการตรวจสอบเส้นทางทางพิเศษระหว่างเมืองหมายเลข 81 สายบางใหญ่ - กาญจนบุรี (M81) ก่อนเทศกาลปีใหม่ รวมถึงติดตามความคืบหน้าของโครงการก่อสร้างต่าง ๆ บนทางหลวงหมายเลข 35 (ถนนพระรามที่ 2) และให้มีความพร้อมมากที่สุด เพื่อสร้างความมั่นใจในการเดินทาง ซึ่งสอดคล้องกับนโยบาย “คมนาคมเพื่อโอกาสประเทศไทย” ที่มุ่งเน้นการพัฒนาโครงสร้างพื้นฐานเพื่อยกระดับคุณภาพชีวิต และเพิ่มขีดความสามารถในการแข่งขันของประเทศ
สำหรับมอเตอร์เวย์ M81 สายบางใหญ่ - กาญจนบุรี ถือเป็นโครงข่ายที่มีความสำคัญต่อการพัฒนาประเทศและการอำนวยความสะดวกในการเดินทางแก่พี่น้องประชาชน นอกจากเป็นเส้นทางหลักในการเดินทางสู่ภาคตะวันตกแล้ว ยังเป็นอีกเส้นทางในการเดินทางสู่ภาคใต้ได้ด้วย เพื่อบรรเทาความแออัดของการจราจรบนถนนเพชรเกษม ถนนบรมราชชนนี และถนนพระรามที่ 2 ทั้งยังมีบทบาทสำคัญในการเชื่อมต่อพื้นที่ภาคกลาง ภาคตะวันตก และภาคใต้ของประเทศไทย ช่วยส่งเสริมเศรษฐกิจ การท่องเที่ยว และการขนส่งสินค้าในระดับภูมิภาคในจังหวัดกาญจนบุรี และจังหวัดใกล้เคียงได้อย่างมีประสิทธิภาพ
นอกจากนี้ เมื่อโครงการมอเตอร์เวย์ M81 แล้วเสร็จ จะช่วยให้การเดินทางจากกรุงเทพฯ และปริมณฑลไปยังภาคตะวันตกของประเทศได้อย่างสะดวก รวดเร็ว สามารถลดระยะเวลาการเดินทางจากบางใหญ่ จังหวัดนนทบุรี - กาญจนบุรี เหลือเพียงประมาณ 1 ชั่วโมง เมื่อเปรียบเทียบกับการเดินทางโดยใช้ทางหลวงแผ่นดิน ซึ่งใช้เวลาประมาณ 2.30 ชั่วโมง ทั้งนี้ กระทรวงคมนาคม โดย ทล. ได้เปิดให้ประชาชนใช้บริการมอเตอร์เวย์ M81 สายบางใหญ่ - กาญจนบุรี ฟรี ในช่วงเทศกาลปีใหม่ 2568 ระหว่างวันที่ 26 ธันวาคม 2567 - 2 มกราคม 2568 เพื่อแบ่งเบาภาระค่าใช้จ่าย เพิ่มความปลอดภัย และอำนวยความสะดวกในการเดินทางให้แก่ประชาชนในช่วงเทศกาลแห่งความสุข
นายสุริยะ กล่าวเพิ่มเติมว่า นายกรัฐมนตรี นางสาวแพรทองธาร ชินวัตร ได้ให้ความสำคัญและมีความตั้งใจในการพัฒนาโครงข่ายคมนาคมควบคู่กับความปลอดภัยของประชาชนผู้ใช้ทางบนถนนพระรามที่ 2 ซึ่งเป็นเส้นทางหลักที่เชื่อมต่อกรุงเทพฯ กับจังหวัดในภาคใต้ โดยเน้นย้ำให้ควบคุมดูแลด้านความปลอดภัย และบูรณาการร่วมกับหน่วยงานที่เกี่ยวข้องให้ครบทุกมิติ เพื่อสร้างความมั่นใจด้านการคมนาคมขนส่งทางบกให้กับประชาชน สำหรับช่วงเทศกาลปีใหม่ 2568 ขอเน้นย้ำให้ทุกหน่วยงานตระหนักถึงความปลอดภัยในการปฏิบัติงาน และร่วมกันดูแลความปลอดภัยของประชาชนผู้ใช้เส้นทาง และสิ่งสำคัญคือทุกโครงการก่อสร้างบนถนนของทางหลวง ในช่วงเทศกาลจะต้องไม่มีการดำเนินการก่อสร้าง รวมถึงบนถนนพระรามที่ 2 ด้วย และต้องคืนพื้นผิวจราจรให้ใช้สัญจรได้มากที่สุด รวมทั้งการบูรณาการร่วมกับตำรวจทางหลวงกวดขันวินัยจราจรอย่างเคร่งครัด แก้ไขจุดเสี่ยง จุดอันตราย ปิดจุดกลับรถ การเปิดช่องทางพิเศษ การบริหารจัดการจราจร รณรงค์ขับขี่ปลอดภัย ประชาสัมพันธ์ผ่านสื่อต่าง ๆ เพื่อป้องกันและลดอุบัติเหตุทางท้องถนน
“ผมขอเป็นกำลังใจให้กับทุกท่านในการปฏิบัติหน้าที่ด้วยความเข้มแข็ง มุ่งมั่นทุ่มเท เพื่ออำนวยความสะดวกและความปลอดภัยในการเดินทางของประชาชนอย่างเต็มกำลังความสามารถ สอดคล้องกับเป้าหมายที่ต้องการลดอุบัติเหตุไม่น้อยกว่า 5% เมื่อเทียบค่าเฉลี่ยช่วงเทศกาลปีใหม่ที่ผ่านมาย้อนหลัง 3 ปี” นายสุริยะ กล่าว

ที่มา : https://www.thaigov.go.th/news/contents/details/91825