รัฐบาลไทย-ข่าวทำเนียบรัฐบาล-‘รองปลัดฯ อัญชลี’ ประชุมคณะกรรมการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์


วันศุกร์ที่ 27 ธันวาคม 2567
‘รองปลัดฯ อัญชลี’ ประชุมคณะกรรมการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์
‘รองปลัดฯ อัญชลี’ ประชุมคณะกรรมการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์
นางอัญชลี สุวจิตตานนท์ รองปลัดกระทรวงเกษตรและสหกรณ์ เป็นประธานการประชุมคณะกรรมการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์ ครั้งที่ 2/2567 ณ ห้องประชุมกระทรวงเกษตรและสหกรณ์ (ห้อง 123) และผ่านระบบการประชุมทางไกลออนไลน์ Zoom Meeting โดยมีผู้แทนหน่วยงานในสังกัดกระทรวงเกษตรและสหกรณ์ที่เกี่ยวข้อง เข้าร่วมประชุม เพื่อรับทราบสรุปข้อมูลการเสด็จพระราชดำเนินปฏิบัติพระราชกรณียกิจด้านการเกษตร (ทรงติดตาม       ความก้าวหน้า/ผลการดำเนินงานโครงการฯ ในพื้นที่) ปี 2565 - 2567 สรุปข้อมูลการติดตามและขับเคลื่อนโครงการอันเนื่องมาจากพระราชดำริขององคมนตรี และคณะอนุกรรมการ (4 ภาค) ปี 2565 - 2567 และแผนการขับเคลื่อนโครงการ “นำร่อง” การแก้ไขปัญหาทางด้าน การเกษตร โดยน้อมนำแนวพระราชดำริมาปรับใช้ใน 3 พื้นที่ ซึ่งสำนักงานปลัดกระทรวงเกษตรและสหกรณ์ ได้จัดทำโครงการดังกล่าวขึ้นเมื่อปีงบประมาณ พ.ศ. 2566 ตามนโยบายปลัดกระทรวงเกษตรและสหกรณ์ โดยเริ่มนำร่องในพื้นที่อำเภอบ้านหมี่ จังหวัดลพบุรี เป็นที่แรก และในปีงบประมาณ พ.ศ. 2567 ได้กำหนดพื้นที่เป้าหมายใหม่เพิ่มเติม จำนวน 2 พื้นที่ คือ 1. อำเภอลี้ จังหวัดลำพูน เนื่องจากสภาพปัญหาพื้นที่เกิดปัญหามลพิษเป็นประจำทุกปี สัดส่วนจุดก่อมลพิษ hotspot ต่อพื้นที่สูงเป็นอันดับต้นๆ ของภาคเหนือ โดยเป็นหมู่บ้านที่ประสบปัญหาไฟป่ามากที่สุด สภาพดินไม่สามารถปลูกพืชอื่นได้ ยกเว้นข้าวโพดเลี้ยงสัตว์ เกิดปัญหาฝุ่น PM 2.5 และไฟป่าหมอกควันในพื้นที่ และ 2. อำเภอสนามชัยเขต จังหวัดฉะเชิงเทรา สภาพปัญหาพื้นที่เป็นพื้นที่ที่ได้รับผลกระทบจากช้างป่าเข้ามาบุกรุกทำลายพืชผลทางการเกษตรที่ชาวบ้านในพื้นที่ชุมชนเพาะปลูกไว้ และเป็นพื้นที่เป้าหมายตามโครงการพัชรสุธาคชานุรักษ์
นอกจากนี้ ที่ประชุมได้พิจารณา การขอพระราชทานทูลเกล้า ฯ ถวายรายงานผลการดำเนินงานโครงการพัฒนาตามพระราชดำริ กระทรวงเกษตรและสหกรณ์ ประจำปีงบประมาณ พ.ศ. 2567 รวม 7 โครงการ ได้แก่ 1. ศูนย์บริการและพัฒนาลุ่มน้ำปายตามพระราชดำริ จังหวัดแม่ฮ่องสอน 2. ศูนย์บริการและพัฒนาที่สูงปางตองตามพระราชดำริ จังหวัดแม่ฮ่องสอน 3. โครงการพัฒนาพื้นที่ราบเชิงเขาตามพระราชดำริ จังหวัดสระแก้ว - ปราจีนบุรี 4. ศูนย์พัฒนาไม้ผลตามพระราชดำริ จังหวัดจันทบุรี 5. ศูนย์อำนวยการโครงการพัฒนาตามพระราชดำริ อำเภอสันป่าตอง จังหวัดเชียงใหม่ 6. โครงการศูนย์พัฒนาปศุสัตว์ตามพระราชดำริ อำเภอด่านซ้าย จังหวัดเลย และ 7. ศูนย์บริการการพัฒนาปลวกแดงตามพระราชดำริ จังหวัดระยอง และพิจารณาแผนการดำเนินงานโครงการอันเนื่องมาจากพระราชดำริ กระทรวงเกษตรและสหกรณ์ ประจำปีงบประมาณ พ.ศ. 2568 และติดตามประเมินผลลัพธ์ความสำเร็จตามเป้าหมายที่กำหนดรายด้าน

ที่มา : https://www.thaigov.go.th/news/contents/details/91793