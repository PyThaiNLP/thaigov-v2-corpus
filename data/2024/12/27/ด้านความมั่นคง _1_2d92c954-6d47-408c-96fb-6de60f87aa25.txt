รัฐบาลไทย-ข่าวทำเนียบรัฐบาล-กองทัพบกจัดกำลังสนับสนุนศูนย์อำนวยการป้องกันและลดอุบัติเหตุทางถนนเปิดจุดบริการประชาชนทั่วประเทศ ตลอดห้วงเทศกาลปีใหม่ 27 ธ.ค.67 ถึง 5 ม.ค.68 นี้


วันศุกร์ที่ 27 ธันวาคม 2567
กองทัพบกจัดกำลังสนับสนุนศูนย์อำนวยการป้องกันและลดอุบัติเหตุทางถนนเปิดจุดบริการประชาชนทั่วประเทศ ตลอดห้วงเทศกาลปีใหม่ 27 ธ.ค.67 ถึง 5 ม.ค.68 นี้
ในห้วงเทศกาลปีใหม่นี้ กองทัพบกร่วมกับศูนย์อำนวยการป้องกันและลดอุบัติเหตุทางถนน กรมป้องกันและบรรเทาสาธารณภัย กระทรวงมหาดไทย จัดตั้งจุดบริการประชาชนแบบครบวงจร ตั้งแต่ 27 ธ.ค.67 – 5 ม.ค.68 ในพื้นที่
กรุงเทพและปริมณฑล 7 จุด ภาคเหนือ 12 จุด ภาคกลาง 17 จุด ภาคตะวันออกเฉียงเหนือ 15 จุด ภาคตะวันออก 7 จุด ภาคตะวันตก 13 จุด และภาคใต้ 8 จุด รวม 79 จุด เพื่อดูแลความปลอดภัย และให้บริการประชาชนในการเดินทาง ทั้งในเส้นทางหลัก และเส้นทางที่เป็นจุดเสี่ยงหรือพบอุบัติเหตุบ่อยครั้ง
โดยจุดบริการประชาชนเปิดให้บริการสำหรับผู้ที่สัญจรไปมาได้ใช้ในการพักรถระหว่างการเดินทาง ลดความคับคั่งของการจราจร ลดอุบัติเหตุจากความเหนื่อยล้าในการขับรถทางไกลและพฤติกรรมเมาแล้วขับ พร้อมอำนวยความสะดวกและให้ความช่วยเหลือในรูปแบบต่าง ๆ อาทิ การแนะนำเส้นทาง, การปฐมพยาบาลโดยเจ้าหน้าที่เสนารักษ์, การช่วยเหลือด้วยเครื่องมือช่างเบื้องต้น, บริการอุปกรณ์ชาร์จไฟฟ้าสำหรับมือถือ และห้องสุขา นอกจากนี้ยังสามารถแจ้งเหตุต่าง ๆ ได้อีกด้วย ซึ่งจะมีเจ้าหน้าที่ทหาร จิตอาสา เจ้าหน้าที่จากส่วนราชการจังหวัด และเจ้าหน้าที่ตำรวจประจำจุด คอยดูแล ให้ความช่วยเหลือตลอด 24 ชั่วโมง
ทั้งนี้ พลเอก พนา แคล้วปลอดทุกข์ ผู้บัญชาการทหารบก ได้มอบให้ ศูนย์บรรเทาสาธารณภัยกองทัพบก เป็นฝ่ายประสานงานกับส่วนราชการจังหวัด พร้อมทั้งสนับสนุนกำลังพล และทรัพยากรต่าง ๆ อย่างเต็มความสามารถ เพื่ออำนวยความสะดวกแก่ประชาชน ลดการเกิดอุบัติเหตุทางจราจร ขณะเดียวกัน สำหรับกำลังพลที่ยังคงต้องปฏิบัติหน้าที่ในช่วงเทศกาลปีใหม่ ผู้บัญชาการทหารบก ได้ขอบคุณในความเสียสละในการดูแลพี่น้องประชาชน และให้ปฏิบัติหน้าที่ด้วยความระมัดระวัง ไม่ประมาท และคำนึงถึงความปลอดภัยเป็นอันดับแรก
ศูนย์ประชาสัมพันธ์กองทัพบก โดยทีมโฆษกกองทัพบก, 26 ธันวาคม 2567
#RTA #กองทัพบก #จุดบริการประชาชน

ที่มา : https://www.thaigov.go.th/news/contents/details/91791