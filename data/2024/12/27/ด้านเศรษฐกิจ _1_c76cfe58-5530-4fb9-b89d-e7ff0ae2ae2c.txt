รัฐบาลไทย-ข่าวทำเนียบรัฐบาล-​โฆษกอุตฯ เตือน ‘เครื่องทำน้ำอุ่นแบบจุ่ม’ ในโซเชียล เสี่ยงไฟดูดถึงชีวิต สมอ.เร่งออกมาตรฐานบังคับควบคุม


วันศุกร์ที่ 27 ธันวาคม 2567
27/12/2567
พิมพ์
​โฆษกอุตฯ เตือน ‘เครื่องทำน้ำอุ่นแบบจุ่ม’ ในโซเชียล เสี่ยงไฟดูดถึงชีวิต สมอ.เร่งออกมาตรฐานบังคับควบคุม
​โฆษกอุตฯ เตือน ‘เครื่องทำน้ำอุ่นแบบจุ่ม’ ในโซเชียล เสี่ยงไฟดูดถึงชีวิต สมอ.เร่งออกมาตรฐานบังคับควบคุม
นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม และโฆษกกระทรวงอุตสาหกรรม กล่าวว่า จากประเด็นเครื่องทำน้ำอุ่นแบบจุ่มที่เป็นกระแสในโลกออนไลน์ ณ ขณะนี้  ประกอบกับเพจเฟซบุ๊ก Jessada Denduangboripant ของ ดร.เจษฎา เด่นดวงบริพันธ์ โพสต์เตือน เครื่องทำน้ำอุ่นแบบพกพา ระบุข้อความว่า "ไม่ควรซื้อ "เครื่องทำน้ำอุ่น" แบบนี้มาใช้นะครับ ... เจอโฆษณาขายอยู่ในออนไลน์ แบบเป็นหัวทำความร้อน เสียบปลั๊กไฟ เอาไปแช่ในถังใส่น้ำ อ้างว่าทำให้น้ำอุ่นได้ใน 3 นาที !? แต่มันเสี่ยงอันตรายจากการโดนไฟดูด มากๆ นะครับ!! ใช้พลาดขึ้นมา โดนไฟฟ้า 220 โวลต์ดูดตายได้ครับ และก็ไม่ได้เป็นสินค้าที่รับการรับรองมาตรฐานความปลอดภัยแต่อย่างไรด้วย .. อย่าเสี่ยงเลยครับ" กระทรวงอุตสาหกรรม ได้รับทราบเรื่องนี้แล้ว โดยรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) มีความเป็นห่วงผู้บริโภค จึงได้สั่งการด่วนให้เร่งทำการตรวจสอบสินค้าดังกล่าว
เลขาฯ พงศ์พล กล่าวว่า ทางสำนักงานมาตรฐานผลิตภัณฑ์อุตสาหกรรม (สมอ.) ได้ทราบถึงปัญหาสินค้าประเภทนี้ในช่วงปีที่ผ่านมาที่มีการจำหน่ายในโลกออนไลน์เป็นจำนวนมาก จากการตรวจสอบพบว่า สินค้าเครื่องทำน้ำอุ่นแบบจุ่มมีความอันตราย เข้าข่ายเสี่ยงไฟดูด ไฟรั่ว และวัสดุผิวสัมผัสไม่ได้มีการหุ้มหรือครอบที่ถูกต้องตามมาตรฐานความปลอดภัยของ มอก. ซึ่งการดำเนินงานระยะต่อไป สมอ. จะนำเครื่องทำน้ำอุ่นประเภทจุ่ม นำเข้าเป็นมาตรฐานบังคับเช่นเดียวกับเครื่องทำน้ำอุ่นไฟฟ้าที่มีใช้ตามครัวเรือน ตามพระราชบัญญัติมาตรฐานผลิตภัณฑ์อุตสาหกรรม พ.ศ. 2511 มาตรา 20 และ 21 ทั้งนี้ เมื่อมีมาตรฐานบังคับแล้วจะเกิดการปิดกั้นการนำเข้าสินค้าที่ไม่ได้มาตรฐาน และต้องขออนุญาตและขอมาตรฐานการผลิต โดยกระทรวงอุตสาหกรรม จะมีการนำเรื่องนี้เข้าที่ประชุมคณะกรรมการมาตรฐานผลิตภัณฑ์อุตสาหกรรม หรือ บอร์ด กมอ. ที่จะมีการประชุมขึ้นในเดือนมกราคม 2568 เพื่อพิจารณาอย่างเร่งด่วน เพราะเร่งแก้ไขปัญหาความปลอดภัยให้กับประชาชนผู้บริโภคผู้ใช้เสี่ยงอันตรายเรื่องไฟดูด ไฟรั่ว ไฟไหม้ และอาจมีอันตรายต่อชีวิต
“กระทรวงอุตสาหกรรม ให้ความสำคัญพร้อมสร้างมั่นใจให้กับผู้บริโภคว่าจะได้รับความปลอดภัยในการเลือกใช้สินค้าที่มีมาตรฐาน มอก. เรื่องความปลอดภัยของประชาชนเป็นเร่งด่วนที่รอไม่ได้ กระทรวงฯ จะเร่งหารือและดำเนินการให้การจำหน่ายสินค้าประเภทนี้และสินค้าอื่นๆ ให้เป็นไปตามมาตรฐานความปลอดภัย ซึ่งตรงตามนโยบายรัฐมนตรีฯ เอกนัฏ อยากให้อุตสาหกรรมเป็นมิตรต่อประชาชนและสิ่งแวดล้อม” นายพงศ์พลฯ กล่าวทิ้งท้าย

ที่มา : https://www.thaigov.go.th/news/contents/details/91789