รัฐบาลไทย-ข่าวทำเนียบรัฐบาล-กรุงไทยสถาบันการเงินแห่งแรกของไทยรับประกาศนียบัตร ISO 20400:2017 แนวทางการจัดซื้อจัดจ้างอย่างยั่งยืน ตอกย้ำการกำกับดูแลกิจการที่ดี


วันศุกร์ที่ 27 ธันวาคม 2567
27/12/2567
พิมพ์
กรุงไทยสถาบันการเงินแห่งแรกของไทยรับประกาศนียบัตร ISO 20400:2017 แนวทางการจัดซื้อจัดจ้างอย่างยั่งยืน ตอกย้ำการกำกับดูแลกิจการที่ดี
ธนาคารกรุงไทยรับมอบประกาศนียบัตรรับรองมาตรฐานสากล ISO 20400 : 2017 แนวทางการจัดซื้อจัดจ้างอย่างยั่งยืน นับเป็นสถาบันการเงินแห่งแรกของไทยที่ได้รับการรับรอง จาก สถาบันรับรองมาตรฐานไอเอสโอ (สรอ.)
นายพิชิตศักดิ์ ศิริปัญจนะ ผู้บริหารสายงานปฎิบัติการ ธนาคารกรุงไทย เป็นผู้แทนธนาคาร รับมอบประกาศนียบัตรรับรองมาตรฐานสากล ISO 20400 : 2017 แนวทางการจัดซื้อจัดจ้างอย่างยั่งยืน นับเป็นสถาบันการเงินแห่งแรกของไทยที่ได้รับการรับรอง จาก สถาบันรับรองมาตรฐานไอเอสโอ (สรอ.) โดยมี นายจงรักษ์ โรจน์พลาเสถียร ผู้อำนวยการสถาบันรับรองมาตรฐานไอเอสโอ ให้เกียรติมอบ  ณ ธนาคารกรุงไทย สำนักงานใหญ่ ตอกย้ำการดำเนินธุรกิจภายใต้หลักการกำกับดูแลกิจการที่ดี มีความโปร่งใส และเป็นธรรมต่อผู้มีส่วนได้ส่วนเสียทุกภาคส่วน พร้อมมุ่งมั่นยกระดับการดำเนินงานตามวิสัยทัศน์ “กรุงไทย เคียงข้างไทย สู่ความยั่งยืน”
​การได้รับประกาศนียบัตร ISO 20400 : 2017 ในครั้งนี้ สะท้อนถึงความมุ่งมั่นในการดำเนินธุรกิจภายใต้หลักการกำกับดูแลกิจการที่ดี โดยธนาคารผ่านการทวนสอบที่เป็นไปตามเกณฑ์มาตรฐาน แนวทางการจัดซื้อจัดจ้างอย่างยั่งยืน (Sustainable Procurement-Guidance) จาก สรอ. โดยนำเกณฑ์มาตรฐานมาใช้ในกระบวนการจัดซื้อจัดจ้างของธนาคาร เพื่อความเชื่อมั่นต่อการดำเนินงานตามแนวทางมาตรฐานสากล ทั้งนี้ กระบวนการจัดซื้อจัดจ้างเป็นหนึ่งในเครื่องมือสำคัญที่ช่วยส่งเสริมความสมดุลด้านเศรษฐกิจ สังคม ลดผลกระทบต่อสิ่งแวดล้อมตลอดห่วงโซ่อุปทาน สอดคล้องกับการดำเนินงานของธนาคารกรุงไทยที่ให้ความสำคัญการกำกับดูแลกิจการที่ดี ตามแนวทาง ESG และกรอบเป้าหมายการพัฒนาอย่างยั่งยืน (SDGs) ของสหประชาชาติเป้าหมายที่ 8 งานที่มีคุณค่าและการเติบโตทางเศรษฐกิจ และเป้าหมายที่ 12 การผลิตและการบริโภคยั่งยืน

ที่มา : https://www.thaigov.go.th/news/contents/details/91800