รัฐบาลไทย-ข่าวทำเนียบรัฐบาล-กระทรวงยุติธรรม เปิดกิจกรรมมอบของขวัญปีใหม่ 2568 ช่วยเหลือผู้ถูกคุมประพฤติทั่วประเทศ พร้อมรณรงค์ลดอุบัติภัยทางถนน


วันศุกร์ที่ 27 ธันวาคม 2567
27/12/2567
พิมพ์
กระทรวงยุติธรรม เปิดกิจกรรมมอบของขวัญปีใหม่ 2568 ช่วยเหลือผู้ถูกคุมประพฤติทั่วประเทศ พร้อมรณรงค์ลดอุบัติภัยทางถนน
กระทรวงยุติธรรม เปิดกิจกรรมมอบของขวัญปีใหม่ 2568 ช่วยเหลือผู้ถูกคุมประพฤติทั่วประเทศ พร้อมรณรงค์ลดอุบัติภัยทางถนน
ในวันศุกร์ที่ 27 ธันวาคม 2567 เวลา 09.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกรมคุมประพฤติ ครั้งที่ 9/2567 โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พันตำรวจตรี สุริยา สิงหกมล อธิบดีกรมคุมประพฤติ นายสิทธิ สุธีวงศ์ รองอธิบดีกรมคุมประพฤติ นางนุสรา วงษ์สุวรรณ รองอธิบดีกรมคุมประพฤติ นางยศวันต์ บริบูรณ์ธนา รองอธิบดีกรมคุมประพฤติ นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย กระทรวงมหาดไทย​ พร้อมด้วยคณะกรรมการผู้ทรงคุณวุฒิ คุมประพฤติจังหวัด อาสาสมัครคุมประพฤติ ข้าราชการ และเจ้าหน้าที่ เข้าร่วมฯ ณ ห้องประชุมกระทรวงยุติธรรม 11-03 ชั้น 11 อาคารกระทรวงยุติธรรม และในรูปแบบออนไลน์ผ่านระบบประชุมทางไกล (Video Conference)
ในการนี้ รัฐมนตรีว่าการกระทรวงยุติธรรม กล่าวว่า กรมคุมประพฤติถือเป็นหน่วยงานหลัก มีหน้าที่ในการคุมประพฤติผู้กระทำความผิด ขอให้หน่วยงานใช้อำนาจเพื่อยกระดับชีวิตของประชาชาชน ปฏิบัติหน้าที่เป็นกัปตันของผู้อื่น ในการสอดส่อง ฟื้นฟู ช่วยเหลือผู้ถูกคุมความประพฤติให้กลับตัวเป็นคนใหม่ ได้เริ่มต้นชีวิตใหม่ ซึ่งถือเป็นความท้ายทายของกรมคุมประพฤติ ในปี 2568 ผมขอให้ยึดหลักคำว่า ยุติธรรมสมานฉันท์ เพื่อสร้างความปรองดองให้เกิดขึ้นในสังคม และทำหน้าที่ปกป้อง คุ้มครองประชาชนให้ปลอดภัยและมั่นคง รวมไปถึงเรื่องการสนับสนุนอาชีพให้ผู้ถูกคุมประพฤติ เพื่อส่งเสริมความมั่นคงในชีวิต สร้างรากฐานสู่อนาคตที่ดีขึ้น และช่วยลดโอกาสในการกระทำผิดซ้ำ ซึ่งจะส่งผลดีต่อชุมชนและประเทศชาติในระยะยาว ปีใหม่ 2568 นี้ ขอเชิญชวนประชาชนปฏิบัติตามกฎจราจร ลดพฤติกรรมเสี่ยง เพื่อให้เทศกาลปีใหม่นี้เป็นช่วงเวลาแห่งความสุขสำหรับทุกครอบครัว
โดยในวันนี้ รัฐมนตรีว่าการกระทรวงยุติธรรมได้มอบของขวัญปีใหม่ 2568 ด้วยการมอบทุนประกอบอาชีพแก่ผู้ถูกคุมประพฤติฐานความผิดยาเสพติดทั่วประเทศ โดยมีผู้ถูกคุมประพฤติ 4 ราย ได้รับมอบทุนประกอบอาชีพ ซึ่งเป็นส่วนหนึ่งของเป้าหมายการส่งเสริม “คนคุมประพฤติต้นแบบ” โดยตั้งแต่เดือนพฤศจิกายนถึงธันวาคม 2567 กรมคุมประพฤติได้มอบทุนไปแล้ว 145 ราย รวมเงินสนับสนุนกว่า 1.2 ล้านบาท ช่วยสร้างรายได้รวม 3.35 ล้านบาทให้แก่ผู้ถูกคุมความประพฤติในหลากหลายสาขาอาชีพ เช่น เกษตรกร ค้าขาย และช่างเสริมสวย
นอกจากนี้ กรมคุมประพฤติยังจัดกิจกรรมรณรงค์สร้างความตระหนักถึงความปลอดภัย เช่น การปรับภูมิทัศน์จุดเสี่ยง การบริจาคโลหิต และการสนับสนุนการปฏิบัติงานจุดบริการประชาชน พร้อมบูรณาการกำลังร่วมกับเจ้าหน้าที่ อาสาสมัคร และผู้ถูกคุมประพฤติ กรมคุมประพฤติยังเน้นย้ำการบังคับใช้กฎหมายอย่างเข้มงวด โดยจัดกำลังเจ้าหน้าที่ประจำศาลในช่วงวันหยุด และติดกำไล EM กับผู้ถูกคุมประพฤติเพื่อควบคุมพฤติกรรม พร้อมกำชับให้เจ้าหน้าที่ปฏิบัติตามกฎจราจรอย่างเคร่งครัด

ที่มา : https://www.thaigov.go.th/news/contents/details/91814