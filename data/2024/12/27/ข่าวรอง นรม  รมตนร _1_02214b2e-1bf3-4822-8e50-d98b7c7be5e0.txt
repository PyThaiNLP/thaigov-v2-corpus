รัฐบาลไทย-ข่าวทำเนียบรัฐบาล-ดีอี ส่งความสุขปีใหม่ มอบ 9 ของขวัญ ให้คนไทยทั่วประเทศ


วันศุกร์ที่ 27 ธันวาคม 2567
27/12/2567
พิมพ์
ดีอี ส่งความสุขปีใหม่ มอบ 9 ของขวัญ ให้คนไทยทั่วประเทศ
ดีอี ส่งความสุขปีใหม่ มอบ 9 ของขวัญ ให้คนไทยทั่วประเทศ
เมื่อวันที่ (26 ธ.ค. 67) นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดีอี โดยหน่วยงานในสังกัด ได้จัดเตรียมของขวัญ เพื่อมอบให้กับประชาชนในช่วงเทศกาลส่งท้ายปีเก่าต้อนรับปีใหม่ 2568 เพื่อเป็นการส่งเสริมสร้างความตระหนักรู้การใช้งานดิจิทัล ส่งเสริมการพัฒนาทักษะ สร้างความเชื่อมั่น และความปลอดภัยในการใช้งานดิจิทัลให้กับประชาชน ตามภารกิจหลักของกระทรวงดีอี โดยประกอบด้วยของขวัญจากหน่วยงานในสังกัด จำนวน 9 โครงการ
1.สำนักปลัดกระทรวงดิจิทัลเพื่อเศรษฐกิจและสังคม (ดีอี) ร่วมกับ สำนักงานคณะกรรมการดิจิทัลเพื่อเศรษฐกิจและสังคมแห่งชาติ (BDE) จัดทำโครงการ DE-fence แพลตฟอร์มป้องกันการโทรและส่ง SMS หลอกลวง จาก “แก๊งคอลเซ็นเตอร์” โดยจุดเด่นของ DE-fence platform คือ การเชื่อมต่อฐานข้อมูลระหว่างผู้ประกอบการโทรคมนาคม เพื่อให้ได้ข้อมูลเลขหมายที่เป็นปัจจุบันมากที่สุด รวมถึงการเชื่อมต่อกับฐานข้อมูลของ ตร. สำนักงาน ปปง. ศูนย์ AOC 1441 และ กระทรวงดีอี เพื่อใช้ในการเตือนประชาชน ทำให้ประชาชนทราบข้อมูลของผู้โทรเข้าว่า เป็นมิจฉาชีพหรือไม่ ความเสี่ยงของเบอร์โทรอยู่ระดับใด ก่อนรับสายหรืออ่านข้อความ SMS รวมถึงสามารถตรวจหาความผิดปกติของ Link ที่แนบมากับ SMS ได้ นอกจากนี้ยังมีระบบการแจ้งความออนไลน์ และการแจ้งอายัดบัญชีคนร้าย ผ่านโทรสายด่วน AOC 1441 พร้อมระบบการยืนยันตัวตนของผู้ใช้งาน เพื่อส่งข้อมูลให้กับ ตร. ดำเนินการปราบปรามการกระทำผิดของมิจฉาชีพได้ทันที
2.สำนักงานคณะกรรมการดิจิทัลเพื่อเศรษฐกิจและสังคมแห่งชาติ (BDE) และสำนักงานสถิติแห่งชาติ (สสช.) จัดโครงการ สร้างทักษะ เสริมรายได้ พัฒนาทุนมนุษย์ บุคลากรด้านดิจิทัล โดยการอบรมผ่านศูนย์ดิจิทัลชุมชน จำนวน 250,000 คน ซึ่งเป็นการขับเคลื่อนขยายองค์ความรู้และทักษะดิจิทัลเพื่อลดความเหลื่อมล้ำด้านดิจิทัล (Digital Divide) ให้ประชาชนในพื้นที่ต่างจังหวัด
3. สำนักปลัดกระทรวงดีอี ฯ เร่งรัดดำเนินการขยายการใช้งานระบบ Paper Less การจัดการเอกสารอิเล็กทรอนิกส์ ( e-Document) โดยดำเนินการการจัดทำและพัฒนาระบบคลาวด์กลางภาครัฐ (GDCC) อย่างต่อเนื่อง ควบคู่ไปกับการพัฒนาระบบงานต่าง ๆ ภายใต้งานบริการคลาวด์กลางภาครัฐ ได้แก่ ระบบ e-Office ที่ถูกพัฒนาเพื่อให้สามารถบูรณาการ และเพิ่มประสิทธิภาพการทำงาน การให้บริการประชาชน ของหน่วยงานภาครัฐ จำนวน 1 ล้าน Users ภายใต้แผนการพัฒนารัฐบาลดิจิทัล (Digital Government) ที่เป็นนโยบายสำคัญของกระทรวงดีอี
4. บมจ.โทรคมนาคมแห่งชาติ (NT) จัดโปรโมชั่นพิเศษสำหรับลูกค้า NT
- บริการ NT Voice (Fixed Line/IP Phone) ยกเว้นค่าโทรที่โทรไปยังเลขหมายปลายทางทุกหมายเลขในโครงข่าย NT , สิทธิยกเว้นค่าโทรต่างประเทศทุกเครือข่าย (30 ธ.ค.67- 2 ม.ค.68)
- บริการ NT Broadband (FTTx) ส่วนลด 30% จำนวน 3 รอบบิลแรก (เงื่อนไขการใช้บริการ NT Broadband (FTTx)) สำหรับลูกค้าใหม่ เป็นไปตามรายการ (เฉพาะผู้สมัครใช้บริการตั้งแต่ 16 ธ.ค.67 -16 ม.ค.68)
- บริการ NT Mobile โทร, ส่ง SMS ฟรีทุกโครงข่าย และใช้งานอินเทอร์เน็ตที่ความเร็วสูงสุดไม่จำกัดปริมาณ (31 ธ.ค.67-1 ม.ค.67)
- บริการ my โทร,ส่ง SMS ฟรีในเครือข่าย NT ตลอด 24 ชม. และใช้งาน Application LINE ฟรี ตลอด 24 ชม. (31 ธ.ค.67-1 ม.ค.68)
5.ไปรษณีย์ไทย มอบ 3 สิทธิพิเศษ
- “ส่งไกล...ใจถึง” ส่งพัสดุต่างประเทศ ผ่าน 3 บริการ Courier Post ,EMS World , ePacket ลุ้นตั๋วเครื่องบินไปต่างประเทศ จำนวน 4 รางวัล รางวัลละ 2 ที่นั่ง
-ส่วนลดค่าบริการส่ง EMS ในประเทศ (ไม่เกิน 5 กก.) ไม่จำกัด ช่วงเทศกาลปีใหม่
-โค้ดส่วนลด HAPPY25 : ซื้อ 500 ลด 10 % บน ThailandPostMart.com ระหว่าง 1 ธ.ค.67-31 ม.ค.68
6.สำนักปลัดกระทรวงดีอี ร่วมกับ BDE เร่งพัฒนายกระดับบุคลากรดิจิทัลระดับท้องถิ่นทั่วประเทศ ในโครงการ “1 อำเภอ 1 คนไอที”
7.สำนักงานคณะกรรมการคุ้มครองข้อมูลส่วนบุคคล (สคส.) หรือ PDPC ส่งมอบแอปพลิเคชัน “Smart PDPA” ปกป้องข้อมูลส่วนบุคคลของประชาชน ด้วยระบบยืนยันตัวตนผ่าน ThaID สำหรับการเข้าอาคารโดยไม่ต้องแลกบัตรประชาชน Cookie Checker สำหรับตรวจสอบการใช้งานคุกกี้ในเว็บไซต์ต่าง ๆ ระบบเข้ารหัส PDF และแปลงข้อมูลบน Windows เช่น การปกปิดเลขบัตรประชาชนบางส่วน รวมทั้ง PDPA Book แหล่งรวมความรู้เกี่ยวกับกฎหมายคุ้มครองข้อมูลส่วนบุคคล
8.กรมอุตุนิยมวิทยา เปิดตัวแอปพลิเคชัน TMD แอปฯแสดงข้อมูลพยากรณ์อากาศ ณ ตำแหน่งที่อยู่ปัจจุบัน พร้อมความสามารถในการค้นหาข้อมูลสภาพอากาศในระดับตำบล อำเภอ และจังหวัดได้ นอกจากนี้ยังสามารถค้นหาพยากรณ์อากาศล่วงหน้า 126 วัน โดยเลือกตำแหน่งและช่วงเวลา พร้อมเปิดการแจ้งเตือนสภาพอากาศ บันทึกสถานที่ที่ต้องการทราบ ได้ทุกภูมิภาคทั่วประเทศ
9. โครงการอบรมและพัฒนาศักยภาพด้านดิจิทัล จาก สำนักงานส่งเสริมเศรษฐกิจดิจิทัล (DEPA), สถาบันข้อมูลขนาดใหญ่ (องค์การมหาชน) หรือ BDI และสำนักงานพัฒนาธุรกรรมทางอิเล็กทรอนิกส์ (สพธอ.) หรือ ETDA ได้แก่
DEPA :  เปิดหลักสูตรการเรียนรู้และพัฒนาทักษะฟรี ให้กับเยาวชน นักเรียน นักศึกษา และประชาชนทุกกลุ่ม ผ่านหลักสูตร Online กว่า 86 หลักสูตร บน HackaThailand Learning Platform เพื่อพัฒนาความรู้ ส่งเสริมอาชีพด้านดิจิทัลให้คนไทยโดยแบ่งออกเป็นหัวข้อหลักที่น่าสนใจ เช่น ทักษะดิจิทัลสำหรับเยาวชน (Youth), ทักษะดิจิทัลสำหรับอนาคต (Future Career), ทักษะดิจิทัลเพื่อเป็นผู้ประกอบการ (Digi-Preneur), ทักษะดิจิทัลสำหรับประกอบธุรกิจ, ทักษะดิจิทัลเพื่อเกษตรวิถีใหม่, ทักษะดิจิทัลเพื่อเป็นอินฟลูเอนเซอร์ (Digital Social Media Influencer), Digital Transformation, ทักษะดิจิทัลคอนเทนต์ (Digital-Content Creator), Digital Visual Graphic, Startup Crash Course, Program Development Logistic and Mobility และ 1 Tambon 1 Digital เป็นต้น
BDI : เปิดหลักสูตรสอนการใช้งาน AI (Prompt Engineering) ฟรี จำนวน 10,000 สิทธิ์ เปิดลงทะเบียนวันที่ 1 – 31 ม.ค.68 เริ่มเรียน 1 ก.พ.-1 มิ.ย.68  โดยจะมีหลักสูตรการสอน Prompt Engineering สำหรับ AI ต่าง ๆ เช่น ChatGPT และ Claude เป็นต้น
ETDA : พัฒนาทักษะด้านดิจิทัล เพื่อให้เกิดประสิทธิภาพทั้งการทำงาน และการใช้ชีวิตมากขึ้น รวมถึงเป็นทักษะพื้นฐานที่สำคัญในการนำไปพัฒนาต่อยอดเพิ่มขีดความสามารถทางด้านดิจิทัลได้ในระยะยาว ช่วยสร้างโอกาสในการนำเทคโนโลยีดิจิทัลไปใช้ให้เกิดประโยชน์ในเชิงสร้างสรรค์ ลดปัญหาจากภัยคุกคามทางออนไลน์ ที่เกิดขึ้นตามพัฒนาการทางเทคโนโลยี และพฤติกรรมของคนในปัจจุบัน และได้รับวุฒิบัตรเมื่อผ่านการสอบฟรี ให้กับประชาชน ผ่านการสร้างความตระหนักรู้ในการใช้อินเทอร์เน็ต EDC Plus ปลอดภัย รู้เท่าทันภัยออนไลน์
รวมทั้งการเพิ่มทักษะการขายออนไลน์แบบครบวงจร “คอร์สพิชิตธุรกิจออนไลน์ กับ 11 Checklist” สำหรับประชาชนที่ต้องการ Upskill หรือ Reskill พร้อมกับการขยายตลาดสำหรับผู้ประกอบการรายใหม่ ผ่านรูปแบบการเรียนผ่านออนไลน์ และรับใบประกาศนียบัตรเมื่อสอบผ่านในระบบ DSD Online Training ได้ฟรี
“นอกจากนี้ กระทรวงดีอี มีความห่วงใยประชาชน พร้อมเดินหน้าแก้ไขปัญหาอาชญากรรมออนไลน์อย่างเร่งด่วน และเข้มข้น ร่วมกับหน่วยงานที่เกี่ยวข้อง โดยมีเป้าหมายสูงสุดเพื่อแก้ไขปัญหาภัยออนไลน์ ลดความสูญเสียและผลกระทบที่มีต่อประชาชนอย่างต่อเนื่อง” รองนายกฯ ประเสริฐ กล่าว

ที่มา : https://www.thaigov.go.th/news/contents/details/91794