รัฐบาลไทย-ข่าวทำเนียบรัฐบาล-​ชาวเชียงใหม่ดีใจจ๊าดนัก รมช.อัครา ลงพื้นที่ตรวจฝายดอยน้อยกับห้วยมะนาว เน้นย้ำ ชป. บริหารจัดการน้ำให้เกิดประสิทธิภาพสูงสุดต่อประชาชน รองรับการทำเกษตรทันสมัย สร้างเกษตรเชิงท่องเที่ย


วันศุกร์ที่ 27 ธันวาคม 2567
​ชาวเชียงใหม่ดีใจจ๊าดนัก รมช.อัครา ลงพื้นที่ตรวจฝายดอยน้อยกับห้วยมะนาว เน้นย้ำ ชป. บริหารจัดการน้ำให้เกิดประสิทธิภาพสูงสุดต่อประชาชน รองรับการทำเกษตรทันสมัย สร้างเกษตรเชิงท่องเที่ย
​ชาวเชียงใหม่ดีใจจ๊าดนัก รมช.อัครา ลงพื้นที่ตรวจฝายดอยน้อยกับห้วยมะนาว เน้นย้ำ ชป. บริหารจัดการน้ำให้เกิดประสิทธิภาพสูงสุดต่อประชาชน รองรับการทำเกษตรทันสมัย สร้างเกษตรเชิงท่องเที่ยวเต็มระบบ ยกระดับรายได้เกษตรกร
เมื่อวันที่ 26 ธันวาคม 2567 นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่พบปะเกษตรกรกลุ่มผู้ใช้น้ำประปาชลประทาน ณ โครงการชลประทานเชียงใหม่ โครงการฝายดอยน้อย อำเภอดอยหล่อ จังหวัดเชียงใหม่ โดยมี นายเกื้อกูล มานะสัมพันธ์สกุล ผู้อำนวยการโครงการชลประทานเชียงใหม่ เจ้าหน้าที่ส่วนจังหวัด และเกษตรกร ให้การต้อนรับในพื้นที่ ซึ่งมีวัตถุประสงค์เพื่อพบปะและให้กำลังใจเกษตรกร รวมถึงรับทราบปัญหา พร้อมมอบแนวทางการบริหารจัดการน้ำแก่เจ้าหน้าที่ เพื่อดำเนินการให้เกิดประโยชน์สูงสุดต่อประชาชน
หลังจากนั้น รมช.อัครา เดินทางต่อไปยังโครงการอ่างเก็บน้ำห้วยมะนาว ตำบลดอนเปา อำเภอแม่วาง จังหวัดเชียงใหม่ เพื่อติดตามโครงการขุดลอกอ่างเก็บน้ำห้วยมะนาวให้มีประสิทธิภาพการจัดเก็บน้ำเพิ่มขึ้นกว่า 56,000 ลบ.ม. ซึ่งมีเกษตรกรได้รับประโยชน์ จำนวน 4,986 ไร่ อีกทั้ง สามารถรองรับโครงการพระราชดำริได้ในอนาคต อีกด้วย
“กระทรวงเกษตรและสหกรณ์มีนโยบายดูแลเกษตรกรให้มีน้ำใช้อย่างทั่วถึง เพราะน้ำจะช่วยสร้างอาชีพให้กับประชาชนจนเกิดความเป็นอยู่ที่ดี และมีรายได้เพิ่ม โดยมอบหมายกรมชลประทานดูแลฝายให้พร้อมใช้งาน มีการวางระบบกระจายน้ำให้ถึงพื้นที่เกษตรกรรม และมอบหมายให้หน่วยงานที่เกี่ยวข้องส่งต่อองค์ความรู้ด้านการเกษตรให้เกษตรกรเพื่อหาตลาดก่อนปลูกพืช พร้อมทำการวิจัยและปรับปรุงดินให้เหมาะสม รวมถึงจัดหาสัตว์น้ำ (กุ้งก้ามกราม และปลาบึก) ให้เกษตรกรสามารถทำประมงเพิ่มเติมได้ ตามนโยบายเกษตรทันสมัยของรัฐบาล ซึ่งพื้นที่ดังกล่าว จะเป็นแหล่งท่องเที่ยวเชิงเกษตรแบบเต็มระบบ สามารถยกระดับรายได้ให้กับพี่น้องเกษตรกรในพื้นที่ได้อย่างยั่งยืน" รมช.อัครา กล่าวปิดท้าย

ที่มา : https://www.thaigov.go.th/news/contents/details/91792