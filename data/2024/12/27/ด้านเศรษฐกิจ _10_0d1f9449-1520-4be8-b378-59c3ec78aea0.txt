รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนธันวาคม 2567


วันศุกร์ที่ 27 ธันวาคม 2567
27/12/2567
พิมพ์
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนธันวาคม 2567
ดัชนีความเชื่อมั่นอนาคต ศก.ภูมิภาคประจำเดือน ธ.ค.2567 สะท้อนความเชื่อมั่น ศก.จใน 6 เดือนข้างหน้าที่ยังขยายตัวดีต่อเนื่อง โดยเฉพาะภาคตะวันออก ภาคเหนือ และภาคตะวันออกเฉียงเหนือ ตามแนวโน้มการขยายตัวภาคบริการและภาคเกษตร
“ดัชนีความเชื่อมั่นอนาคตเศรษฐกิจภูมิภาคประจำเดือนธันวาคม 2567 สะท้อนความเชื่อมั่นเศรษฐกิจใน 6 เดือนข้างหน้าที่ยังขยายตัวดีต่อเนื่อง โดยเฉพาะในภาคตะวันออก ภาคเหนือ และภาคตะวันออกเฉียงเหนือ ตามแนวโน้มการขยายตัวในภาคบริการและภาคเกษตร จากมาตรการส่งเสริมการท่องเที่ยวที่มีต่อเนื่อง อุปสงค์สินค้าเกษตรที่เพิ่มขึ้น และมาตรการกระตุ้นเศรษฐกิจในภาพรวม ทั้งนี้ ยังคงต้องติดตามความผันผวนของสภาพอากาศ เศรษฐกิจโลก และต้นทุนการผลิตที่อาจมีแนวโน้มเพิ่มขึ้น”
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลังเปิดเผย ดัชนีความเชื่อมั่นอนาคตเศรษฐกิจภูมิภาคประจำเดือนธันวาคม 2567 จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศ และสภาอุตสาหกรรมแห่งประเทศไทยเพื่อจัดทำดัชนีความเชื่อมั่นอนาคตเศรษฐกิจภูมิภาคพบว่า “ดัชนีความเชื่อมั่นอนาคตเศรษฐกิจภูมิภาคประจำเดือนธันวาคม 2567 สะท้อนความเชื่อมั่นเศรษฐกิจใน 6 เดือนข้างหน้าที่ยังขยายตัวดีต่อเนื่อง โดยเฉพาะในภาคตะวันออก ภาคเหนือ และภาคตะวันออกเฉียงเหนือ ตามแนวโน้มการขยายตัวในภาคบริการและภาคเกษตร จากมาตรการส่งเสริมการท่องเที่ยวที่มีต่อเนื่อง อุปสงค์สินค้าเกษตรที่เพิ่มขึ้น และมาตรการกระตุ้นเศรษฐกิจในภาพรวม ทั้งนี้ ยังคงต้องติดตามความผันผวนของสภาพอากาศ เศรษฐกิจโลก และต้นทุนการผลิตที่อาจมีแนวโน้มเพิ่มขึ้น" โดยมีรายละเอียดดังต่อไปนี้
ดัชนีความเชื่อมั่นอนาคตเศรษฐกิจภาคตะวันออกอยู่ที่ระดับ 77.6 สะท้อนถึงความเชื่อมั่นอนาคตเศรษฐกิจที่เพิ่มขึ้น โดยมีแรงสนับสนุนจากความเชื่อมั่นในภาคบริการ จากมาตรการส่งเสริมและพัฒนาแหล่งท่องเที่ยวใหม่อย่างต่อเนื่อง รวมถึงการสนับสนุนการท่องเที่ยวเชิงพุทธศาสนาและการท่องเที่ยวเชิงธรรมชาติ ขณะที่ภาครัฐมีมาตรการกระตุ้นเศรษฐกิจอย่างต่อเนื่อง ขณะเดียวกันแนวโน้มความเชื่อมั่นในภาคเกษตรยังคงมีทิศทางที่ดี จากความต้องการสินค้าเกษตรที่เพิ่มขึ้นต่อเนื่อง รวมถึงการสนับสนุนจากภาครัฐในการเพิ่มประสิทธิภาพการผลิตและผลักดันการส่งออกสินค้าเกษตร สอดคล้องกับดัชนีความเชื่อมั่นอนาคตเศรษฐกิจในเขตพัฒนาพิเศษภาคตะวันออก (EEC)  ซึ่งยังอยู่ในระดับสูงต่อเนื่องที่ระดับ 79.0 สำหรับดัชนีความเชื่อมั่นอนาคตเศรษฐกิจภาคเหนืออยู่ที่ระดับ 75.2 สะท้อนความเชื่อมั่นอนาคตเศรษฐกิจที่ดี โดยเฉพาะในภาคบริการ จากการจัดกิจกรรมส่งเสริมการท่องเที่ยวอย่างต่อเนื่อง โดยเฉพาะแผนกระตุ้นการท่องเที่ยวของรัฐบาลผ่านแคมเปญ Amazing Thailand Grand Tourism Year 2025 อีกทั้งได้รับแรงสนับสนุนจากความเชื่อมั่นในภาคอุตสาหกรรมที่คาดว่าจะขยายตัวได้ตามการฟื้นตัวทางเศรษฐกิจเป็นสำคัญ ดัชนีความเชื่อมั่นอนาคตเศรษฐกิจภาคตะวันออกเฉียงเหนืออยู่ที่ระดับ 73.9 สะท้อนถึงความเชื่อมั่นอนาคตเศรษฐกิจที่ดีจากความเชื่อมั่นในภาคบริการ จากมาตรการส่งเสริมการท่องเที่ยวและนโยบายบรรเทาภาระค่าครองชีพให้ประชาชน ประกอบกับมีการลงทุนขนาดใหญ่หลายโครงการในจังหวัดบึงกาฬ เพื่อยกระดับโครงสร้างพื้นฐานและเชื่อมโยงกับประเทศเพื่อนบ้าน และความเชื่อมั่นในภาคอุตสาหกรรมมีปัจจัยบวกจากอุปสงค์สินค้าอุตสาหกรรมที่คาดว่าจะขยายตัวตามกำลังซื้อของประชาชน ซึ่งได้รับอานิสงส์จากนโยบายการตุ้นเศรษฐกิจของรัฐบาล ดัชนีความเชื่อมั่นอนาคตเศรษฐกิจภาคตะวันตกอยู่ที่ระดับ 73.3 สะท้อนถึงความเชื่อมั่นอนาคตเศรษฐกิจที่ปรับตัวได้ดี โดยเฉพาะในภาคบริการและภาคเกษตร จากนโยบายกระตุ้นการบริโภคและเศรษฐกิจของภาครัฐ นโยบายส่งเสริมการท่องเที่ยว และนโยบายสนับสนุนภาคเกษตร รวมถึงปริมาณน้ำที่คาดว่าจะเพียงพอต่อการเพาะปลูกและความต้องการสินค้าเกษตรที่เพิ่มมากขึ้น อย่างไรก็ตาม ความผันผวนของสภาพอากาศยังคงเป็นปัจจัยหลักที่ต้องติดตาม ดัชนีความเชื่อมั่นอนาคตเศรษฐกิจภาคใต้อยู่ที่ระดับ 72.9 สะท้อนความเชื่อมั่นในภาคบริการที่คาดว่าจะปรับได้ดี โดยมีปัจจัยสนับสนุนจากการจัดกิจกรรมส่งเสริมการท่องเที่ยวเพื่อดึงดูดนักท่องเที่ยวทั้งชาวไทยและชาวต่างชาติอย่างต่อเนื่อง โดยเฉพาะในช่วงวันหยุดยาว ทั้งนี้ ยังต้องติดตามประเด็นความแปรปรวนของสภาพอากาศที่อาจส่งผลกระทบต่อการเดินทางท่องเที่ยว ขณะที่ภาคอุตสาหกรรมมีแนวโน้มขยายตัวได้ จากคำสั่งซื้อสินค้าอุตสาหกรรมที่เพิ่มขึ้น ตามทิศทางการฟื้นตัวของเศรษฐกิจโลก โดยเฉพาะสินค้าที่เกี่ยวเนื่องกับยางพารา ดัชนีความเชื่อมั่นอนาคตเศรษฐกิจภาคกลางอยู่ที่ระดับ 69.0 สะท้อนถึงความเชื่อมั่นอนาคตเศรษฐกิจที่ดี โดยมีแรงสนับสนุนจากความเชื่อมั่นในภาคเกษตรและภาคบริการ จากแนวโน้มความต้องการสินค้าเกษตรที่เพิ่มสูงขึ้น ประกอบกับรัฐบาลมีมาตรการสนับสนุนเกษตรกร ขณะเดียวกันเกษตรกรมีการนำเทคโนโลยีมาใช้สำหรับเพิ่มประสิทธิภาพและลดต้นทุนในกระบวนการเพาะปลูกในระยะยาว ประกอบกับมีการจัดกิจกรรมส่งเสริมการท่องเที่ยวอย่างต่อเนื่องในหลายพื้นที่ อย่างไรก็ดี ผู้ประกอบการยังให้ความสำคัญกับภาระต้นทุนการผลิตและสถานการณ์ทางเศรษฐกิจเป็นสำคัญ และสำหรับดัชนีความเชื่อมั่นอนาคตเศรษฐกิจ กทม. และปริมณฑลอยู่ที่ระดับ 63.9 สะท้อนความเชื่อมั่นอนาคตเศรษฐกิจที่ดี โดยเฉพาะความเชื่อมั่นในภาคบริการและภาคอุตสาหกรรมที่มีแนวโน้มขยายตัวได้ดี

ที่มา : https://www.thaigov.go.th/news/contents/details/91812