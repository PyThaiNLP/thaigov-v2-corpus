รัฐบาลไทย-ข่าวทำเนียบรัฐบาล-กระทรวงยุติธรรม มอบของขวัญปีใหม่ 2568  สร้างกำลังใจผู้ก้าวพลาดจากญาติอย่างใกล้ชิด พร้อมปิดปัญหาความเดือดร้อนเรื่องหนี้ประชาชนด้วยมหกรรมแก้หนี้


วันพฤหัสบดีที่ 26 ธันวาคม 2567
26/12/2567
พิมพ์
กระทรวงยุติธรรม มอบของขวัญปีใหม่ 2568  สร้างกำลังใจผู้ก้าวพลาดจากญาติอย่างใกล้ชิด พร้อมปิดปัญหาความเดือดร้อนเรื่องหนี้ประชาชนด้วยมหกรรมแก้หนี้
กระทรวงยุติธรรม มอบของขวัญปีใหม่ 2568  สร้างกำลังใจผู้ก้าวพลาดจากญาติอย่างใกล้ชิด พร้อมปิดปัญหาความเดือดร้อนเรื่องหนี้ประชาชนด้วยมหกรรมแก้หนี้
เนื่องในโอกาสวันขึ้นปีใหม่ พุทธศักราช 2568 กระทรวงยุติธรรม โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนางพงษ์สวาท นีละโยธิน ปลัดกระทรวงยุติธรรม และบุคลากรกระทรวงยุติธรรม ขอส่งมอบของขวัญปีใหม่ให้กับประชาชน ด้วยกิจกรรมซึ่งสร้างขวัญกำลังใจให้กับผู้ก้าวพลาดจากญาติที่รอคอยการกลับมาเป็นคุณดีมีคุณภาพของสังคม จากการเปิดเยี่ยมญาติสำหรับผู้ต้องขังและการเยี่ยมญาติอย่างใกล้ชิดสำหรับเด็กและเยาวชน พร้อมกันนี้สำหรับประชาชนที่ประสบปัญหาความเดือดร้อนเรื่อง “หนี้” กระทรวงยุติธรรมพร้อมช่วยแก้ปัญหาด้วย “มหกรรมแก้หนี้” เพื่อให้ประชาชนได้รับความสุขในโอกาสดังกล่าว
"การเยี่ยมญาติสำหรับผู้ต้องขัง" โดยจัดกิจกรรมเยี่ยมญาติและเยี่ยมญาติใกล้ชิดในช่วงเทศกาลปีใหม่ พ.ศ. 2568  ระหว่างวันที่ 21 ธันวาคม 2567 - 31 มกราคม 2568 โดยประชาชนสามารถติดต่อสอบรายละเอียดไปยังเรือนจำในพื้นที่ได้โดยตรง
"การเยี่ยมญาติใกล้ชิดสำหรับเด็กและเยาวชน พร้อมด้วยคลินิกให้คำปรึกษา" โดยจัดให้มีบริการญาติเยี่ยมสำหรับเด็กและเยาวชนในรูปแบบการให้บริการเยี่ยมในสถานที่ควบคุมและการให้บริการเยี่ยมทางอิเล็กทรอนิกส์  และให้คำปรึกษาเด็กและครอบครัว เพื่อลดความตึงเครียดให้เด็กและเยาวชน ลดโอกาสการกระทําผิดระเบียบวินัย และลดความเสี่ยงในการเกิดเหตุความไม่สงบเรียบร้อยภายในสถานที่ควบคุม ส่งเสริมสัมพันธภาพที่ดีระหว่างเด็กและเยาวชนกับครอบครัว และให้คำปรึกษาแก่ พ่อ แม่ ผู้ปกครอง เด็กและเยาวชน หรือประชาชนทั่วไปที่ประสบปัญหาในชีวิต ซึ่งมีเป้าหมาย ณ สถานพินิจและคุ้มครองเด็กและเยาวชน และศูนย์ฝึกและอบรมเด็กและเยาวชน ในพื้นที่ 77 จังหวัดทั่วประเทศ ระหว่างวันที่ 23 ธันวาคม 2567 - 5 มกราคม 2568 เวลา 08.30 - 16.00 น. ไม่เว้นวันหยุดราชการ
"มหกรรมแก้หนี้" ดำเนินการไกล่เกลี่ยข้อพิพาทแก้ไขปัญหาหนี้สินประชาชนตามนโยบายของรัฐบาล ให้ประชาชนที่เป็นหนี้ได้มีโอกาสเจรจาไกล่เกลี่ยแก้ปัญหาหนี้สิน ยุติข้อพิพาทกับเจ้าหนี้ ให้คำปรึกษาเรื่องหนี้ ส่วนลดดอกเบี้ย ลดเบี้ยปรับ ลดค่างวด ขยายระยะเวลาการผ่อนชำระ และแจ้งสิทธิประโยชน์อื่น ๆ รวมถึงสร้างการรับรู้และยอมรับเกี่ยวกับการไกล่เกลี่ยข้อพิพาทตามพระราชบัญญัติการไกล่เกลี่ยข้อพิพาท พ.ศ. 2562 กรมคุ้มครองสิทธิและเสรีภาพ ร่วมกับกรมบังคับคดี กองทุนเงินให้กู้ยืมเพื่อการศึกษา ธนาคารพาณิชย์ และสถาบันการเงิน โดยดำเนินการจัดมหกรรมแก้หนี้ฯ ไปแล้ว จำนวน 1 ครั้ง เมื่อวันที่ 21 - 22 ธันวาคม 2567 ณ อาคารราชบุรีดิเรกฤทธิ์ (อาคารเอ) ศูนย์ราชการเฉลิมพระเกียรติฯ กรุงเทพมหานคร
นอกจากนี้ กระทรวงยุติธรรมมีแผนดำเนินการส่งความสุขลดหนี้ เพิ่มภูมิคุ้มกันให้ประชาชนอย่างต่อเนื่อง ผ่านกิจกรรมต่าง ๆ ดังนี้
1) พัฒนาแนวทางการปรับปรุงโครงสร้างหนี้กองทุนเงินให้กู้ยืมเพื่อการศึกษาผ่านระบบออนไลน์ เพื่ออำนวยความสะดวก และให้เกิดความรวดเร็วให้กับประชาชนในการปรับโครงสร้างหนี้ ดำเนินการระหว่างพฤศจิกายน 2567 - มกราคม 2568
2) เสริมสร้างความรู้กฎหมายด้านการบังคับคดีแพ่ง การบังคับคดีล้มละลาย การฟื้นฟูกิจการลูกหนี้ กฎหมายในชีวิตประจำวัน และความรู้ทางการเงิน เพื่อให้ประชาชนมีความรู้ความเข้าใจกฎหมายด้านการบังคับคดี การบริหารการเงินและการออม สร้างภูมิคุ้มกันตนเองไม่ให้เข้าสู่กระบวนการบังคับคดี ดำเนินการระหว่างตุลาคม 2567 - กันยายน 2568
3) จัดงาน “มหกรรมแก้หนี้สร้างวิถีแห่งความเป็นธรรม” ปีที่ 2 ดำเนินการระหว่างวันที่ 21 ธันวาคม 2567 ถึง 31 สิงหาคม 2568 โดยประชาชนที่สนใจสามารถติดตามข่าวสารและสอบถามข้อมูลเพิ่มเติมได้ที่เว็บไซต์กรมคุ้มครองสิทธิและเสรีภาพ กรมบังคับคดี และสำนักงานยุติธรรมจังหวัดทั่วประเทศหรือสอบถามผ่านสายด่วนยุติธรรม โทร. 1111 กด 77

ที่มา : https://www.thaigov.go.th/news/contents/details/91788