รัฐบาลไทย-ข่าวทำเนียบรัฐบาล-“จิราพร” สั่ง สคบ. คุมเข้ม กระเช้าของขวัญปีใหม่ ต้องตรงปก สินค้าครบ ราคาชัด ตัดตอนผู้ประกอบการเอาเปรียบผู้บริโภค 


วันศุกร์ที่ 27 ธันวาคม 2567
27/12/2567
พิมพ์
“จิราพร” สั่ง สคบ. คุมเข้ม กระเช้าของขวัญปีใหม่ ต้องตรงปก สินค้าครบ ราคาชัด ตัดตอนผู้ประกอบการเอาเปรียบผู้บริโภค
“จิราพร” สั่ง สคบ. คุมเข้ม กระเช้าของขวัญปีใหม่ ต้องตรงปก สินค้าครบ ราคาชัด ตัดตอนผู้ประกอบการเอาเปรียบผู้บริโภค
วันนี้ (27 ธันวาคม 2567) นาวสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค เปิดเผยว่า ในช่วงเทศกาลส่งท้ายปีเก่าต้อนรับปีใหม่ ผู้ประกอบการร้านค้ามีการนำสินค้าจัดจำหน่ายในรูปแบบกระเช้าของขวัญให้ประชาชนเลือกซื้อเป็นของขวัญจำนวนมาก ซึ่งหลายครั้งมีการตรวจสอบพบสินค้าชำรุด หมดอายุ ราคาเกินควร หรืออาจไม่มีฉลากระบุรายละเอียดสินค้าชัดเจน สร้างความเดือดร้อนแก่ผู้บริโภค ตนจึงได้สั่งการไปยังสำนักงานคณะกรรมการคุ้มครองผู้บริโภค (สคบ.) ให้ลงพื้นที่ตรวจสอบและติดตามการจำหน่ายกระเช้าของขวัญในช่วงเทศกาล และขอความร่วมมือผู้ประกอบการให้ดำเนินการติดฉลากและราคาสินค้าให้ชัดเจน
โดยเมื่อวันที่ 23 ธันวาคม 2567 กองคุ้มครองผู้บริโภคด้านฉลาก สคบ. ได้เริ่มลงพื้นที่ตรวจสอบกระเช้าของขวัญปีใหม่ที่ห้างสรรพสินค้าชั้นนำทั่วกรุงเทพ เพื่อตรวจสอบโดยสินค้าที่ไม่ใช่อาหารซึ่งนำมาใส่ในกระเช้า จะต้องระบุชื่อประเภทหรือชนิดของสินค้าชัดเจน มีชื่อและสถานที่ตั้งของผู้ผลิตหรือผู้สั่งหรือนำเข้าเพื่อขาย กรณีที่เป็นสินค้านำเข้าต้องระบุประเทศที่ผลิต รวมถึงระบุขนาด ปริมาณ น้ำหนัก ให้ชัดเจน พร้อมทั้งมีวิธีใช้ ข้อแนะนำ คำเตือน แจ้งวันเดือนปีที่ผลิตและหมดอายุ และต้องมีการแสดงราคาสินค้าไว้ด้วย กรณีอาหารต้องดำเนินการตามที่ อย. กำหนด
“ดิฉันได้กำชับให้ สคบ. ตรวจสอบสินค้าประเภทกระเช้าของขวัญที่จำหน่ายในช่วงเทศกาลอย่างใกล้ชิด ป้องกันผู้ประกอบธุรกิจที่เอาเปรียบผู้บริโภค โดยนำสินค้าไม่ได้คุณภาพ สินค้าเก่าเก็บ สินค้าใกล้หมดอายุ ซึ่งหากผู้บริโภคถูกละเมิดสิทธิหรือไม่ได้รับความเป็นธรรม สามารถขอรับคำปรึกษาได้ทางสายด่วน 1166 หรือร้องทุกข์ผ่านทางแอปพลิเคชัน OCPB Connect หรือผ่านทางเว็บไซต์ ocpb.go.th ได้ตลอด 24 ชั่วโมง” นางสาวจิราพร กล่าว
สำหรับบทลงโทษผู้ประกอบธุรกิจที่ขายสินค้าประเภทกระเช้าของขวัญปีใหม่ “แสดงฉลากสินค้าไม่ถูกต้อง” ตามพระราชบัญญัติคุ้มครองผู้บริโภคฯผู้ขายต้องระวางโทษจำคุกไม่เกิน 6 เดือน หรือปรับไม่เกิน 100,000 บาท หรือทั้งจำทั้งปรับ หากเป็นการกระทำของผู้ผลิตเพื่อขาย หรือสั่งหรือนำเข้ามาในราชอาณาจักรเพื่อขาย ต้องระวางโทษจำคุกไม่เกิน 1 ปี หรือปรับไม่เกิน 200,000 บาท หรือทั้งจำทั้งปรับ

ที่มา : https://www.thaigov.go.th/news/contents/details/91806