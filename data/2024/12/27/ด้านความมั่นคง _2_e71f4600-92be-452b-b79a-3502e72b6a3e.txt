รัฐบาลไทย-ข่าวทำเนียบรัฐบาล-โค้งสุดท้าย ! กรมการจัดหางาน  ย้ำนายจ้างแรงงานข้ามชาติสถานะไม่ถูกต้องตามกม. เร่งยื่นบัญชีรายชื่อ ภายใน 30 ธ.ค. 67 นี้


วันศุกร์ที่ 27 ธันวาคม 2567
27/12/2567
พิมพ์
โค้งสุดท้าย ! กรมการจัดหางาน  ย้ำนายจ้างแรงงานข้ามชาติสถานะไม่ถูกต้องตามกม. เร่งยื่นบัญชีรายชื่อ ภายใน 30 ธ.ค. 67 นี้
กรมการจัดหางาน เร่งรัดนายจ้างแรงงาน 4 สัญชาติ ที่มีสถานะไม่ถูกต้องตามกฎหมาย เร่งยื่นบัญชีรายชื่อความต้องการจ้างแรงงานต่างด้าว ภายใน 30 ธันวาคม 2567 พ้นกำหนด ไม่สามารถดำเนินการในระยะต่อไป
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กระทรวงแรงงาน โดยกรมการจัดหางาน เปิดให้นายจ้างและสถานประกอบการที่จ้างแรงงานข้ามชาติที่มีสถานะไม่ถูกต้องตามกฎหมาย ตามมติคณะรัฐมนตรี เมื่อวันที่ 24 กันยายน 2567 ยื่นบัญชีรายชื่อความต้องการจ้างแรงงานต่างด้าว พร้อมรูปถ่าย ผ่านระบบอิเล็กทรอนิกส์ ที่เว็บไซต์ workpermit2024.doe.go.th หรือยื่นเอกสารด้วยตัวเองได้ที่สำนักงานจัดหางานจังหวัด/สำนักงานจัดหางานกรุงเทพมหานครพื้นที่ 1-10 ในท้องที่ซึ่งเป็นที่ตั้งสถานที่ทำงานของนายจ้าง ภายในวันที่ 30 ธันวาคม 2567 หากเลยกำหนดนี้จะไม่สามารถดำเนินการในระยะต่อไปได้
หลังจากนั้น นายจ้างต้องยื่นคำขออนุญาตทำงานแทนคนต่างด้าว พร้อมเอกสารหลักฐานตามที่ระบุไว้ในแบบคำขอ (บต. 50 อ. 6) อาทิ ใบรับรองแพทย์ เอกสารประกันสุขภาพ/เอกสารประกันสังคม และเอกสารนายจ้าง ภายในวันที่ 30 มีนาคม 2568 พร้อมชำระค่าธรรมเนียมใบอนุญาตทำงาน และเมื่อเสร็จสิ้นกระบวนการยื่นคำขอรับใบอนุญาตทำงานแล้ว จะต้องจัดเก็บข้อมูลอัตลักษณ์บุคคล และจัดทำหรือปรับปรุงทะเบียนประวัติต่อไป
นายสมชาย กล่าวต่อไปว่า ขอให้นายจ้าง สถานประกอบการ และแรงงานข้ามชาติ เร่งดำเนินการทุกขั้นตอนให้ครบถ้วนภายในระยะเวลาที่กำหนดมิฉะนั้นจะไม่ได้รับอนุญาตให้อยู่ในราชอาณาจักรและทำงานอย่างถูกกฎหมาย เมื่อพ้นระยะเวลาที่กำหนด หากกรมการจัดหางานตรวจสอบพบคนต่างชาติทำงานโดยไม่มีใบอนุญาตทำงาน จะดำเนินคดีและบังคับใช้กฎหมายอย่างเข้มงวดทั้งนายจ้างคนไทยและลูกจ้างต่างชาติ ทั้งนี้ หากมีข้อสงสัยสามารถสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร 1506 กด 2 กรมการจัดหางานหรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/91799