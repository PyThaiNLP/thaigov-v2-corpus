รัฐบาลไทย-ข่าวทำเนียบรัฐบาล-EXIM BANK ออกมาตรการของขวัญพิเศษปีใหม่ 2568 สร้าง “ชีวิตดี มีความสุข ดีต่อใจ” ผู้ประกอบการไทยในเวทีการค้าโลก


วันศุกร์ที่ 27 ธันวาคม 2567
27/12/2567
พิมพ์
EXIM BANK ออกมาตรการของขวัญพิเศษปีใหม่ 2568 สร้าง “ชีวิตดี มีความสุข ดีต่อใจ” ผู้ประกอบการไทยในเวทีการค้าโลก
ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า EXIM BANK มอบของขวัญปีใหม่ 2568 สร้าง “ชีวิตดี มีความสุข ดีต่อใจ” ให้แก่ผู้ประกอบการไทยในเวทีการค้าโลก
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า EXIM BANK มอบของขวัญปีใหม่ 2568 สร้าง “ชีวิตดี มีความสุข ดีต่อใจ” ให้แก่ผู้ประกอบการไทยในเวทีการค้าโลก ดังนี้
1. แพ็กเกจ “ชีวิตดี” ช่วยลูกหนี้ SMEs ให้สามารถปิดหนี้ได้ไว ไปต่อได้เร็ว ตามโครงการ “คุณสู้ เราช่วย” ด้วยมาตรการ “จ่ายตรง คงทรัพย์” เป็นการปรับปรุงโครงสร้างหนี้ เน้นการลดภาระผ่อนชำระและลดดอกเบี้ย
• ลูกหนี้จ่ายค่างวดน้อยลงเป็นระยะเวลา 3 ปี โดยชำระค่างวดลดลงตามลำดับ ปีที่ 1 ชำระ 50% ปีที่ 2 ชำระ 70% และ ปีที่ 3 ชำระ 90% ของค่างวดเดิม
• ภาระดอกเบี้ยลดลง พักดอกเบี้ยระหว่างเข้ามาตรการ และธนาคารจะยกดอกเบี้ยที่พักไว้ให้หลังสิ้นสุดมาตรการ 3 ปี
• ภาระหนี้ลดลง ปิดจบหนี้ได้เร็ว ค่างวดที่จ่ายระหว่างเข้ามาตรการจะนำไปตัดเงินต้นทั้งหมด
• สามารถขยายระยะเวลาผ่อนสูงสุด 7 ปี จัดสรรวงเงินให้สอดคล้องกับระยะเวลาที่เหมาะสมและสอดคล้องกับความสามารถในการชำระหนี้คืนของลูกค้าแต่ละราย
2. แพ็กเกจ “มีความสุข” EXIM BANK สนับสนุนเงินลงทุนระยะยาว อัตราดอกเบี้ยเริ่มต้นเหลือเพียง 3.50% ต่อปีใน 2 ปีแรก (ปรับลดจากอัตราปกติ 4.85% ต่อปี อ้างอิง Prime Rate -1.50% ต่อปี จากอัตรา Prime Rate ณ 1 ธันวาคม 2567 เท่ากับ 6.35%) วงเงินกู้สูงสุด 40 ล้านบาท ระยะเวลากู้สูงสุด 10 ปี สำหรับผู้ประกอบการ SMEs ที่ต้องการขยายกำลังการผลิต ซื้อเครื่องจักร ต่อเติมโรงงาน ติดตั้งระบบ Solar เพื่อใช้ในกิจการ หรือยกระดับการดำเนินงานด้าน ESG
3. แพ็กเกจ “ดีต่อใจ” EXIM BANK สนับสนุนเงินทุนและเครื่องมือบริหารจัดการความเสี่ยงทางการค้าอย่างครบวงจรแก่ผู้ประกอบการ
• “เงินทุนอุ่นใจ” ด้วยวงเงินเสริมสภาพคล่องในกิจการ อนุมัติสูงสุด 200 ล้านบาท พร้อมรับฟรีวงเงิน Forward Contract สูงสุด 1 เท่าของวงเงินสินเชื่อ หรือวงเงินกู้อัตราดอกเบี้ยเริ่มต้นเหลือเพียง 3.25% ต่อปีใน 2 ปีแรก และสามารถผ่อนชำระสูงสุด 5 ปี
• “ประกันสบายใจ” เป็นเครื่องมือป้องกันความเสี่ยงจากการไม่ได้รับชำระเงินค่าสินค้าจากผู้ซื้อในต่างประเทศสำหรับผู้ประกอบการที่มีมูลค่าการส่งออกไม่เกิน 100 ล้านบาทต่อปี โดยมีวงเงินรับประกันสูงสุด 2 ล้านบาทต่อกรมธรรม์ ฟรี! ค่าเบี้ยประกันการส่งออกสำหรับผู้ซื้อ 1 ราย (วงเงินรับประกัน 300,000 บาท)
EXIM BANK ในฐานะสถาบันการเงินของรัฐที่มุ่งดำเนินภารกิจการพัฒนาอย่างยั่งยืน ขอร่วมส่งความสุขปีใหม่ 2568 ให้แก่ผู้ประกอบการให้สามารถสร้างการเติบโตทางธุรกิจ ยกระดับความสามารถในการแข่งในตลาดโลกได้อย่างต่อเนื่อง สอบถามข้อมูลเพิ่มเติมได้ทาง www.exim.go.th หรือติดต่อ EXIM Contact Center โทร. 0 2169 9999

ที่มา : https://www.thaigov.go.th/news/contents/details/91797