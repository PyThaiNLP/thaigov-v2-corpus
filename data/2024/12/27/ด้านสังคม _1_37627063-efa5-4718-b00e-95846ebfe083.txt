รัฐบาลไทย-ข่าวทำเนียบรัฐบาล-​“สมศักดิ์” เผย ฉีดวัคซีน HPV ทั่วประเทศไปแล้วกว่า 3 แสนโดส เดินหน้ารณรงค์ต่อเนื่องที่ จ.สุโขทัย 


วันศุกร์ที่ 27 ธันวาคม 2567
​“สมศักดิ์” เผย ฉีดวัคซีน HPV ทั่วประเทศไปแล้วกว่า 3 แสนโดส เดินหน้ารณรงค์ต่อเนื่องที่ จ.สุโขทัย
รัฐมนตรีว่าการกระทรวงสาธารณสุข เผยการฉีดวัคซีนป้องกันมะเร็งปากมดลูก คืบหน้าไปแล้วกว่า 300,000 โดส
รัฐมนตรีว่าการกระทรวงสาธารณสุข เผยการฉีดวัคซีนป้องกันมะเร็งปากมดลูก คืบหน้าไปแล้วกว่า 300,000 โดส ลงพื้นที่รณรงค์ต่อเนื่องที่จังหวัดสุโขทัย ฉีดวัคซีน HPV ชนิด 9 สายพันธุ์ให้ครอบคลุมกลุ่มเป้าหมาย 2,679 โดส
วันนี้ (27 ธันวาคม 2567) ที่ โรงเรียนเทศบาลวัดไทยชุมพล (ดำรงประชาสรรค์) อ.เมือง จ.สุโขทัย นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดกิจกรรฉีดวัคซีน HPV 9 สายพันธุ์ ในเด็กนักเรียนหญิง ชั้นประถมศึกษาปีที่ 5 โดยมี นพ.โอภาส การย์กวินพงศ์ ปลัดกระทรวงสาธารณสุข นพ.สุภโชค เวชภัณฑ์เภสัช รักษาการผู้ตรวจราชการกระทรวงสาธารณสุข เขตสุขภาพที่ 2 นายนพฤทธิ์ ศิริโกศล รองผู้ว่าราชการจังหวัดสุโขทัย  พญ.ธัญญารัตน์ สิทธิวงศ์ นายแพทย์สาธารณสุขจังหวัดสุโขทัย นายธวัชชัย ชูหน้า ศึกษาธิการจังหวัดสุโขทัย และผู้บริหารหน่วยงานในพื้นที่ร่วมงาน
นายสมศักดิ์ กล่าวว่า น.ส.แพทองธาร ชินวัตร นายกรัฐมนตรี มีความห่วงใยสุขภาพของผู้หญิงไทย เนื่องจากมะเร็งปากมดลูกเป็นมะเร็งที่พบมากเป็นอันดับ 2 ของหญิงไทยที่มีอายุ 15 - 45 ปี และมีแนวโน้มเพิ่มมากขึ้นในอนาคต ซึ่งสามารถป้องกันได้ด้วยการฉีดวัคซีน โดยจะได้ผลดีในผู้ที่ยังไม่เคยมีเพศสัมพันธ์ ในปีงบประมาณ 2568 กระทรวงสาธารณสุขจึงได้สานต่อนโยบาย “การให้บริการฉีดวัคซีนป้องกันเชื้อไวรัส HPV” เพื่อเพิ่มการเข้าถึงวัคซีน ลดอัตราการ ป่วยและการเสียชีวิตจากมะเร็งปากมดลูก ให้กับกลุ่มเป้าหมายทั่วประเทศกว่า 1 ล้านคน  และได้เริ่ม Kick Off กิจกรรมรณรงค์ฉีดวัคซีน HPV ชนิด 9 สายพันธุ์ ให้กับนักเรียนหญิงชั้น ป.5 อย่างเป็นทางการไปเมื่อวันที่ 20 ธันวาคม ที่ผ่านมา ซึ่งทุกจังหวัดได้ดำเนินการฉีดวัคซีนให้กับนักเรียนกลุ่มเป้าหมาย ณ สถานศึกษา หรือหน่วยบริการอย่างต่อเนื่อง โดยล่าสุดให้บริการฉีดวัคซีน HPV ในกลุ่มเป้าหมายทั่วประเทศไปแล้วกว่า 300,000 โดส
“ขอเชิญชวนให้เด็กนักเรียนหญิงชั้น ป.5 และหญิงไทยอายุตั้งแต่ 11 - 20 ปี ที่ยังไม่เคยฉีดวัคซีน HPV มาก่อน เข้ารับการฉีดวัคซีน ชนิด 9 สายพันธุ์ โดยไม่มีค่าใช้จ่าย ส่วนคนที่เคยฉีดวัคซีนชนิด 2 หรือ 4 สายพันธุ์ เข็มแรกมาแล้ว ก็สามารถเข้ารับวัคซีนชนิดเดิมเข็มที่ 2 ได้เช่นกัน เพื่อเป็นการลดความเสี่ยง จากการเป็นโรคมะเร็งปากมดลูกในอนาคต" นายสมศักดิ์ กล่าว
ด้าน พญ.ธัญญารัตน์ กล่าวว่า จ.สุโขทัย มีนักเรียนหญิงชั้น ป.5 ปีการศึกษา 2567 ที่จะได้รับจัดสรรวัคซีน HPV ชนิด 9 สายพันธุ์ จำนวน 2,679 โดส ซึ่งการจัดกิจกรรมฯ ในวันนี้ได้เตรียมวัคซีนสำหรับฉีดให้กับนักเรียนหญิงชั้น ป. 5 จากโรงเรียนเทศบาลวัดไทยชุมพล (ดำรงค์ประชาสรรค์) โรงเรียนวัดคูหาสุวรรณ (วันครู 2504) โรงเรียนบ้านสนามบิน (ประชาศึกษา) และ โรงเรียนเทศบาลเมืองสุโขทัย (เทศบาล 2) จำนวน 500 โดส และจะจัดบริการต่อเนื่องไปจนครบตามกลุ่มเป้าหมาย
*********************27 ธันวาคม 2567

ที่มา : https://www.thaigov.go.th/news/contents/details/91801