รัฐบาลไทย-ข่าวทำเนียบรัฐบาล-​"เอกนัฏ" หนุน แผนเขตนวัตกรรมมูลค่าสูง ยกระดับอุตสาหกรรมเป้าหมาย สู่เศรษฐกิจนวัตกรรม


วันพฤหัสบดีที่ 19 ธันวาคม 2567
19/12/2567
พิมพ์
​"เอกนัฏ" หนุน แผนเขตนวัตกรรมมูลค่าสูง ยกระดับอุตสาหกรรมเป้าหมาย สู่เศรษฐกิจนวัตกรรม
​"เอกนัฏ" หนุน แผนเขตนวัตกรรมมูลค่าสูง ยกระดับอุตสาหกรรมเป้าหมาย สู่เศรษฐกิจนวัตกรรม
17 ธันวาคม 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม หารือกับนายฐาปนา บุณยประวิตร นายกสมาคมการผังเมืองไทย และเลขานุการกฏบัตรไทย และคณะผู้บริหาร เกี่ยวกับการผลักดันแผนพัฒนา "เขตนวัตกรรมมูลค่าสูง" เป็นนโยบายสำคัญของกระทรวงอุตสาหกรรม หวังยกระดับเศรษฐกิจนวัตกรรมและสร้างขีดความสามารถในการแข่งขันให้กับประเทศไทย โดยมีนายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์  นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายสุนทร แก้วสว่าง รองอธิบดีกรมโรงงาน นายสมชัย เอมบำรุง ผู้อำนวยการกองกฏหมาย สำนักงานปลัดกระทรวงอุตสาหกรรม นายรินทวัฒน์ สมบัติศิริ ผู้อำนวยการกองส่งเสริมเทคโนโลยีการผลิตและพื้นที่อุตสาหกรรม กรมโรงงานอุตสาหกรรม นางกนกพร ปทุมโรจน์ สวัสดิ์ - ชูโต ผู้อำนวยการฝ่ายพัฒนาและวิศวกรรม การนิคมอุตสาหกรรมแห่งประเทศไทย และเจ้าหน้าที่ที่เกี่ยวข้อง เข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
รัฐมนตรีฯ เอกนัฏ กล่าวว่า "เขตนวัตกรรมมูลค่าสูงเป็นแนวทางสำคัญที่สอดรับกับยุทธศาสตร์ของกระทรวงอุตสาหกรรมที่ต้องการยกระดับอุตสาหกรรมเป้าหมาย หรือ S-Curve ให้ก้าวไปสู่เศรษฐกิจที่ขับเคลื่อนด้วยนวัตกรรม ซึ่งนอกจากจะช่วยสร้างมูลค่าเพิ่มให้เศรษฐกิจ ยังช่วยกระจายโอกาสให้กับพื้นที่ต่าง ๆ ในการดึงดูดการลงทุนและพัฒนาศักยภาพของชุมชนในระดับพื้นที่ได้อย่างยั่งยืน ซึ่งการพัฒนาเขตนวัตกรรมมูลค่าสูงต้องอาศัยการผนึกกำลังจากทุกภาคส่วน โดยกระทรวงอุตสาหกรรมพร้อมสนับสนุนในทุกมิติ ทั้งการออกแบบนโยบายที่เอื้อต่อการลงทุน เช่น การลดหย่อนภาษี การสนับสนุนโครงการวิจัยและพัฒนา และการสร้างระบบโครงสร้างพื้นฐานด้านดิจิทัลเพื่อรองรับอุตสาหกรรมเป้าหมาย นอกจากนี้ กระทรวงจะผลักดันให้โครงการเขตนวัตกรรมมูลค่าสูงกลายเป็นโครงการนำร่องที่สามารถแสดงศักยภาพและเป็นต้นแบบให้กับพื้นที่อื่น ๆ ในประเทศได้"
รัฐมนตรีฯ เอกนัฏ ยังเน้นย้ำถึงความสำคัญของการหารือในครั้งนี้ว่า "นี่เป็นจุดเริ่มต้นที่สำคัญในการกำหนดทิศทางของประเทศในการพัฒนานวัตกรรมให้เป็นแกนหลักของเศรษฐกิจอนาคต โดยกระทรวงจะนำข้อเสนอนี้เข้าสู่กระบวนการพิจารณาและผลักดันแผนพัฒนา "เขตนวัตกรรมมูลค่าสูง" เพื่อให้เป็นนโยบายระดับชาติที่สามารถขับเคลื่อนเศรษฐกิจไทยในเวทีโลกได้"
ในการหารือครั้งนี้ ได้มีการเสนอแนวทางการพัฒนา 6 กลุ่มยุทธศาสตร์สำคัญ ได้แก่ อุตสาหกรรมเครื่องมือแพทย์ นวัตกรรมดิจิทัล อุตสาหกรรมอาหารมูลค่าสูง อุตสาหกรรมยาและสมุนไพร บริการสุขภาพ และอสังหาริมทรัพย์เพื่อสุขภาพ โดยเน้นการบูรณาการความร่วมมือระหว่างภาครัฐ ภาคเอกชน และภาคการศึกษา เพื่อสร้างระบบนิเวศนวัตกรรมที่ครบวงจร โดยแผนพัฒนานี้ยังมุ่งสร้างความเชื่อมโยงกับนักลงทุนทั้งในและต่างประเทศ โดยระยะสั้นจะเน้นการวางโครงสร้างพื้นฐาน ระยะกลางขยายเครือข่ายความร่วมมือด้านการลงทุน และระยะยาวจะพัฒนาเขตนวัตกรรมให้เป็นต้นแบบระดับประเทศที่มีระบบนิเวศนวัตกรรมครบวงจร โดยการหารือครั้งนี้สะท้อนถึงความมุ่งมั่นของทุกฝ่ายในการผลักดันเขตนวัตกรรมมูลค่าสูงให้เป็นกลไกสำคัญในการพัฒนาเศรษฐกิจของประเทศ พร้อมสร้างโอกาสให้ประเทศไทยสามารถแข่งขันในเวทีโลกได้อย่างมั่นคงและยั่งยืน

ที่มา : https://www.thaigov.go.th/news/contents/details/91564