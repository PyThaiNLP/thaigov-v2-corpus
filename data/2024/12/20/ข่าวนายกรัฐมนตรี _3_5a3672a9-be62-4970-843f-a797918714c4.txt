รัฐบาลไทย-ข่าวทำเนียบรัฐบาล-ชาวอีสาน ขอบคุณนายกฯ ลงติดตามการบริหารจัดการน้ำลุ่มน้ำชี  เป้าหมายแก้น้ำท่วมน้ำแล้ง  พร้อมหว่านข้าวแปลงนาปรัง  ขณะที่ชาวบ้านสวมกอดด้วยความดีใจพร้อมตะโกนลั่น “นายก สู้ๆ”


วันศุกร์ที่ 20 ธันวาคม 2567
20/12/2567
พิมพ์
ชาวอีสาน ขอบคุณนายกฯ ลงติดตามการบริหารจัดการน้ำลุ่มน้ำชี  เป้าหมายแก้น้ำท่วมน้ำแล้ง  พร้อมหว่านข้าวแปลงนาปรัง  ขณะที่ชาวบ้านสวมกอดด้วยความดีใจพร้อมตะโกนลั่น “นายก สู้ๆ”
ชาวอีสาน ขอบคุณนายกฯ ลงติดตามการบริหารจัดการน้ำลุ่มน้ำชี  เป้าหมายแก้น้ำท่วมน้ำแล้ง  พร้อมหว่านข้าวแปลงนาปรัง  ขณะที่ชาวบ้านสวมกอดด้วยความดีใจพร้อมตะโกนลั่น “นายก สู้ๆ”
วันนี้ (20 ธันวาคม 2567) เวลา 11.00 น. ณ ประตูระบายน้ำห้วยน้ำเค็ม (D5) กรมชลประทาน อำเภอโกสุมพิสัย จังหวัดมหาสารคาม นางสาวแพทองธาร ชินวัตร นายกรัฐมนตรี ตรวจติดตามการแก้ไขปัญหาอุทกภัยลุ่มน้ำชี และบริหารจัดการน้ำในพื้นที่ โดยมีนางสาวจิราพร สินธุไพร รัฐมนตรีประจำสำนักนายกรัฐมนตรี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังบรรยายโครงการการบริหารจัดการน้ำลุ่มน้ำชี-มูล  และโครงการปรับปรุงพนังป้องกันตลิ่งและขุดลอกคลองระบายน้ำ (D5) ห้วยน้ำเค็ม ตำบลยางท่าแจ้ง อำเภอโกสุมพิสัย จังหวัดมหาสารคาม โดยรองอธิบดีกรมชลประทานกล่าวถึงการดำเนินโครงการดังกล่าวซึ่งแล้วเสร็จไปกว่า50 %  คาดว่าจะดำเนินให้เสร็จสิ้นภายในปี 68   ทั้งนี้นายกรัฐมนตรีได้กำชับให้เร่งดำเนินการให้แล้วเสร็จตามกรอบเวลา ซึ่งจะลงมาติดตามงานด้วยตนเองอีกครั้งหนึ่ง
จากนั้น นายกรัฐมนตรีลงพื้นที่เกษตรกรรม แปลงนา เพื่อรับฟังบรรยาย  การใช้ประโยชน์จากการพัฒนา และการแก้ไขปัญหา และการทำนาปรัง โดยนายกรัฐมนตรี ลงมือหว่านข้าวพันธุ์ กข 89  ในแปลงนาปรังด้วยตนเอง
นายจิรายุกล่าวต่อไปว่า ตลอด 2 ข้างทางบริเวณ สะพานประตูระบายน้ำฯ มีประชาชนรอต้อนรับจำนวนมาก และส่งเสียงให้กำลังใจว่า“นายกฯ สู้ๆ ขอบคุณที่มาดูแลคนอีสาน”พร้อมปรบมือให้กำลังใจ  และสวมกอดขอถ่ายรูปนายกรัฐมนตรีอย่างเป็นกันเอง นายกรัฐมนตรียังรับมอบผ้าขาวม้า และกล่าวทักทายประชาชนด้วยรอยยิ้มตลอดสองข้างทาง
โอกาสนี้ นายกรัฐมนตรีกล่าวทักทายประชาชนด้วยสำเนียงอีสานว่า สวัสดีจ้า สวัสดีพ่อแม่พี่น้องทุกคน รอกันนานไหม ร้อนหรือเปล่า แต่วันนี้ไม่ร้อนอากาศดี รู้สึกดีใจมาก ขอขอบคุณสำหรับการต้อนรับที่อบอุ่น ขอบคุณมากที่เป็นกำลังใจให้ทั้งตัวเอง และ สส.ทุกท่าน ถ้ามีปัญหาเดือดร้อนอะไรให้บอก สส.ได้หมดทุกคน เขาจะเป็นตัวแทนแก้ปัญหาให้กับพี่น้องประชาชน วันนี้ดีใจมากที่สุด ปีนี้ปัญหาน้ำท่วมน้ำแล้งจะถูกแก้ไขอย่างเป็นระบบ
“วันนี้ มาตรงประตูน้ำจุดนี้ สมัยคุณพ่ออนุมัติงบประมาณมาสร้างประตูน้ำแห่งนี้ วันนี้ผ่านมา 20 ปี มาถึงลูกสาว ได้อนุมัติงบมาซ่อมแซมพอดี โดยรองอธิบดีกรมชลฯ ยืนยันว่าเสร็จปีนี้แน่นอน ดีใจที่จะเสร็จปีนี้ เพราะปัญหาน้ำท่วมน้ำแล้งจะได้ถูกแก้ปัญหาไป” นายกรัฐมนตรีกล่าว
นากนั้นนายกรัฐมนตรีได้สอบถามชาวบ้านถึง นโยบายของรัฐบาลเพื่อเกษตรกรและประชาชน   อาทิ เงินช่วยเหลือ1,000 บาทต่อไร่   เงิน 10,000 บาท กระตุ้นเศรษฐกิจ ส่วนกลุ่มคนอายุ 60 ปี ถ้าลงทะเบียนไว้แล้ว รอรับเงินก่อนตรุษจีน ซึ่งจะโอนเข้าบัญชีโดยตรง โอนทั้งหมดจำนวน 3 รอบ
“ใกล้จะปีใหม่แล้ว ขออวยพรให้ทุกท่านมีสุขภาพที่แข็งแรง เพราะสุขภาพที่แข็งแรงคือพื้นฐานของทุกอย่าง ถ้าวันนี้สุขภาพแข็งแรง มีแรงทำต่อแน่นอน ปีหน้าขอให้รวย ๆ ทุกคน” นายกรัฐมนตรี กล่าวอวยพร
ทั้งนี้  ในช่วงบ่าย นายกรัฐมนตรีจะติดตามประเด็นโครงการหนึ่งอำเภอหนึ่งทุน (ODOS) และโครงการพัฒนาศักยภาพของหมู่บ้านและชุมชน (SML) ณ มหาวิทยาลัยมหาสารคาม ตำบลตลาด อำเภอเมืองมหาสารคาม จังหวัดมหาสารคาม

ที่มา : https://www.thaigov.go.th/news/contents/details/91584