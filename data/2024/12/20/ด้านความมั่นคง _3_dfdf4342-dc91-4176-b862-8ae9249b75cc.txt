รัฐบาลไทย-ข่าวทำเนียบรัฐบาล-"อนุทิน" มอบโยธา เร่งผลักดันจัดรูปที่ดิน 23 จังหวัด ดึงประชาชนมีส่วนร่วมหนุนการพัฒนาเมือง โครงข่ายคมนาคมอย่างเป็นระบบ


วันศุกร์ที่ 20 ธันวาคม 2567
20/12/2567
พิมพ์
"อนุทิน" มอบโยธา เร่งผลักดันจัดรูปที่ดิน 23 จังหวัด ดึงประชาชนมีส่วนร่วมหนุนการพัฒนาเมือง โครงข่ายคมนาคมอย่างเป็นระบบ
"อนุทิน" มอบโยธา เร่งผลักดันจัดรูปที่ดิน 23 จังหวัด ดึงประชาชนมีส่วนร่วมหนุนการพัฒนาเมือง โครงข่ายคมนาคมอย่างเป็นระบบ
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า เมื่อวันที่ 19 ธ.ค. 67 นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานการประชุมคณะกรรมการจัดรูปที่ดินเพื่อพัฒนาพื้นที่ ครั้งที่ 68-2/2567 โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายพงษ์นรา เย็นยิ่ง อธิบดีกรมโยธาธิการและผังเมือง พร้อมด้วยผู้ทรงคุณวุฒิ คณะกรรมการฯ และเจ้าหน้าที่ที่เกี่ยวข้อง ร่วมประชุม ณ ห้องประชุมราชสีห์ ชั้น 2 ศาลาว่าการกระทรวงมหาดไทย
ทั้งนี้ นายอนุทิน มีข้อสั่งการในเรื่องการจัดรูปที่ดินเพื่อพัฒนาพื้นที่ เน้นย้ำให้กรมโยธาธิการและผังเมือง ใช้กลไกการจัดรูปที่ดินเพื่อพัฒนาพื้นที่เป็นเครื่องมือในการพัฒนาที่ดิน เพื่อส่งเสริมการพัฒนาโครงสร้างพื้นฐานและเพิ่มศักยภาพให้ที่ดินใช้ประโยชน์ได้อย่างคุ้มค่า สอดคล้องกับการผังเมือง แก้ปัญหาที่ดินตาบอดในเมือง โดยการมีส่วนของประชาชน
น.ส.ไตรศุลี กล่าวว่า นายอนุทิน มอบหมายให้กรมโยธาธิการและผังเมืองขยายผลโครงการจัดรูปที่ดินเพื่อพัฒนาพื้นที่เพื่อประโยชน์ของประชาชน โดยเฉพาะในจังหวัดที่ยังไม่มีโครงการอีก 23 จังหวัด เพื่อแก้ไขปัญหาเรื่องที่ดิน สภาพแวดล้อม ส่งเสริมการพัฒนาโครงข่ายคมนาคมอย่างเป็นระบบ สอดคล้องกับผังเมือง และให้เร่งออกหนังสือแสดงสิทธิในที่ดินแปลงใหม่ ในบริเวณพื้นที่ที่อยู่ระหว่างดำเนินการให้แล้วเสร็จ เพื่อจะได้มอบให้เจ้าของที่ดินนำไปใช้ประโยชน์ได้ต่อไป
สำหรับจังหวัดที่เคยดำเนินโครงการฯ แล้วทั้ง 54 จังหวัด ต้องมีการขยายผลให้เกิดโครงการจัดรูปที่ดินฯ โครงการต่อ ๆ ไปอย่างแพร่หลาย โดยผู้ว่าราชการจังหวัดต้องส่งเสริมให้องค์กรปกครองส่วนท้องถิ่นเข้ามามีบทบาทในการประชาสัมพันธ์สร้างความรับรู้ ชี้แจง เชิญชวนประชาชนนำที่ดินมาเข้าร่วมโครงการฯ รวมทั้งร่วมเป็นผู้ดำเนินโครงการจัดรูปที่ดินฯ ต่อไป
ทั้งนี้ 23 จังหวัดที่ยังไม่มีโครงการจัดรูปที่ดิน ได้แก่ จังหวัดกาฬสินธุ์ ขอนแก่น ตาก นครปฐม นนทบุรี บุรีรัมย์ ประจวบคีรีขันธ์ ปทุมธานี พัทลุง พิจิตร ภูเก็ต ลำปาง ลำพูน สกลนคร สงขลา สระบุรี สิงห์บุรี สุราษฎร์ธานี หนองคาย หนองบัวลำภู อุทัยธานี อ่างทอง และจังหวัดอำนาจเจริญ

ที่มา : https://www.thaigov.go.th/news/contents/details/91573