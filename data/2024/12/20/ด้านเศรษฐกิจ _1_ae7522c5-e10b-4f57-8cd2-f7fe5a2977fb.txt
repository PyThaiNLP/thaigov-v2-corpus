รัฐบาลไทย-ข่าวทำเนียบรัฐบาล-​เลขาฯ ลอรี่ ร่วมประชุมบอร์ด สสว. เคาะงบประมาณ 2,300 ล้านบาท หนุนเอสเอ็มอีเข้าถึงแหล่งเงินทุน 


วันพฤหัสบดีที่ 19 ธันวาคม 2567
19/12/2567
พิมพ์
​เลขาฯ ลอรี่ ร่วมประชุมบอร์ด สสว. เคาะงบประมาณ 2,300 ล้านบาท หนุนเอสเอ็มอีเข้าถึงแหล่งเงินทุน
​เลขาฯ ลอรี่ ร่วมประชุมบอร์ด สสว. เคาะงบประมาณ 2,300 ล้านบาท หนุนเอสเอ็มอีเข้าถึงแหล่งเงินทุน
19 ธันวาคม 2567 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม และโฆษกกระทรวงอุตสาหกรรม รับมอบหมายจากรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) เข้าร่วมการประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 5/2567 โดยมีนายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม ในฐานะประธานกรรมการส่งเสริมวิสาหกิจขนาดกลางและขนาดย่อม (บอร์ดส่งเสริมฯ สสว.) เป็นประธานการประชุม และมีนายบรรจง สุกรีฑา รองปลัดกระทรวงอุตสาหกรรม เข้าร่วมประชุมด้วย ณ บริเวณโถงกลาง ตึกบัญชาการ 1 ทำเนียบรัฐบาล
โดยที่ประชุมมีมติเห็นชอบวงเงินงบประมาณ 2,300 ล้านบาท เพื่อดำเนินงานภายใต้โครงการสนับสนุน SME ผ่านกองทุนส่งเสริมวิสาหกิจขนาดกลางและขนาดย่อม เพื่อให้ SME กู้ยืมสำหรับดำเนินการก่อตั้ง ปรับปรุง และพัฒนากิจการของ SME ให้มีประสิทธิภาพและขีดความสามารถเพิ่มขึ้น รวมทั้งเพื่อเป็นเงินช่วยเหลืออุดหนุนหรือลงทุนใดที่เกี่ยวกับการขยายกิจการ การวิจัย พัฒนาและการส่งเสริม SME ให้มีประสิทธิภาพ และเป็นของขวัญปีใหม่ให้กับเอสเอ็มอี โดยมีแนวการดำเนินงาน ได้แก่ 1.สนับสนุนเงินกู้ให้แก่ผู้ประกอบการ วงเงินงบประมาณ 2,000 ล้านบาท สำหรับดำเนินการก่อตั้ง ปรับปรุง และพัฒนากิจการของเอสเอ็มอี ผ่านสถาบันการเงินของรัฐ ได้แก่ ธนาคารออมสิน ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank 2.สนับสนุนงบประมาณโครงการส่งเสริมผู้ประกอบการผ่านระบบ BDS (Business Development Service) ปีงบประมาณ 2569-2570 เพิ่มเติม วงเงินงบประมาณ 300 ล้านบาท และ 3.จัดสรรเงินกองทุนส่งเสริมวิสาหกิจขนาดกลางและขนาดย่อม กิจกรรม Made in Thailand by สสว.  ผ่านโครงการกระตุ้นเศรษฐกิจและช่วยเหลือเยียวยาฟื้นฟู SME จากสาธารณภัยปี 2567 เพื่อให้การส่งเสริมและสนับสนุนให้เอสเอ็มอี ได้เพิ่มช่องทางและโอกาสด้านการตลาด อีกทั้งยังเป็นการสร้างรายได้และการเพิ่มยอดขาย สร้างโอกาสในการรับรู้ถึงแบรนด์สินค้าในต่างท้องถิ่นไทยในพื้นที่ ซึ่งเป็นการกระตุ้นการเร่งฟื้นฟูให้เศรษฐกิจท้องถิ่นกลับมาสู่ภาวะการประกอบธุรกิจให้เป็นปกติโดยเร็ว
ด้าน เลขาฯ พงศ์พล กล่าวว่า จากสถานการณ์ในปัจจุบัน ทำให้ผู้ประกอบการบางรายต้องมีการปรับเปลี่ยนกิจการเพื่อให้เกิดความคล่องตัวมากขึ้น เช่น ผู้ผลิตชิ้นส่วนยานยนต์เครื่องยนต์สันดาปเกิดปัญหาความคล่องตัวเนื่องจากยอดการผลิตลดลงจนต้องปรับเปลี่ยนแผนการผลิต หรือจากผู้ผลิตเครื่องมือแพทย์ไปเป็นผู้ผลิตสินค้าสำหรับสัตว์เลี้ยง ซึ่งการปรับเปลี่ยนอาจจะต้องใช้เงินทุนเพิ่มเติม ซึ่งการอนุมัติวงเงินงบประมาณฯ ครั้งนี้ จะช่วยให้ผู้ประกอบการที่ต้องการเงินทุนเกิดความคล่องตัวขึ้นและสามารถดำเนินธุรกิจต่อไปได้

ที่มา : https://www.thaigov.go.th/news/contents/details/91563