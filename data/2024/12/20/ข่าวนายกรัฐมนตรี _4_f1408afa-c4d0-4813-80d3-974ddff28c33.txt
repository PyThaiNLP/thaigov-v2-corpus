รัฐบาลไทย-ข่าวทำเนียบรัฐบาล-นายกฯสวมชุดผ้าไหมลายฉลองมหาสารคาม 160 ปี เปิดงาน “ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี” ย้ำเป็นซอฟต์เพาเวอร์ที่ทำให้ เศรษฐกิจของมหาสารคามเติบโตได้


วันศุกร์ที่ 20 ธันวาคม 2567
20/12/2567
พิมพ์
นายกฯสวมชุดผ้าไหมลายฉลองมหาสารคาม 160 ปี เปิดงาน “ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี” ย้ำเป็นซอฟต์เพาเวอร์ที่ทำให้ เศรษฐกิจของมหาสารคามเติบโตได้
นายกฯสวมชุดผ้าไหมลายฉลองมหาสารคาม 160 ปี เปิดงาน “ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี” ย้ำเป็นซอฟต์เพาเวอร์ที่ทำให้ เศรษฐกิจของมหาสารคามเติบโตได้
วันนี้ (20 ธันวาคม 2567) เวลา 15.40 น. ณ หน้าที่ว่าการอำเภอวาปีปทุม อ.วาปีปทุม จ.มหาสารคาม นางสาวแพทองธาร ชินวัตร นายกรัฐมนตรี เป็นประธานพิธีเปิดงาน “ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี” โดยมีนางสาวจิราพร สินธุไพร รัฐมนตรีประจําสํานักนายกรัฐมนตรี นางสาวธีรรัตน์ สําเร็จวาณิชย์ รัฐมนตรีช่วยว่าการกระทรวงมหาดไทย นายวิบูรณ์ แววบัณฑิต ผู้ว่าราชการจังหวัดมหาสารคาม หัวหน้าส่วนราชการในพื้นที่และประชาชนราว 2,000 คน เข้าร่วม
นายกรัฐมนตรี กล่าวเปิดงานว่า “ดีใจที่ได้มาพบพี่น้องชาว มหาสารคามทุกคน  เมื่อเดินเข้ามาถึงบริเวณงานรับรู้ได้ว่าจังหวัดมหาสารคามมีงานครึกครื้น  นี่แหละที่เรียกว่า “ซอฟต์พาวเวอร์”  อยากบอกกับพี่น้องประชาชนว่า รัฐบาลสนับสนุนซอฟต์พาวเวอร์อย่างจริงจัง “กลองยาว” เป็นความน่าภูมิใจของชาวมหาสารคาม วันนี้ ตนเองสวมชุดผ้าไหมลายฉลองมหาสารคาม 160 ปี  ต้องขอบคุณผู้ว่าราชการจังหวัดมหาสารคามและผู้ที่เกี่ยวข้องที่ได้ส่งเสื้อผ้ามาให้ตนสวมใส่ด้วยความภาคภูมิใจ “
นายกรัฐมนตรี กล่าวต่อว่า รัฐบาลมีความตั้งใจที่จะให้ปี 2568 เป็นปีที่สามารถท่องเที่ยวได้ทุกเดือน  โดยไม่อยากให้มีคำว่า โลว์ซีซั่น สำหรับจังหวัดมหาสารคาม กลองยาวเป็นสิ่งที่น่าภูมิใจและจะเป็นไฮไลต์ที่จะชูของดีของเมืองมหาสารคาม รัฐบาลจะเร่งกระตุ้นให้นักท่องเที่ยวเดินทางมาท่องเที่ยวประเทศไทยมากขึ้น  และวันนี้มีสื่อมวลชนมาร่วมงานจำนวนมาก  ขอให้ฟ้อนรำกันให้สวย ๆ เพื่อจะนำไปเผยแพร่ให้ชาวต่างชาติได้เห็นว่า"มหาสารคามน่าเที่ยว"
จากนั้น นายกรัฐมนตรี ได้ตีกลองยาว  เปิดงาน อันเป็นสัญลักษณ์ของพิธีเปิดงาน“ออนซอนกลองยาวชาววาปี ของดีพื้นบ้าน สืบสานตำนานเมืองวาปีปทุม 142 ปี ”พร้อมรับชมการแสดง 2 ชุด ได้แก่ การแสดงกลองยาวชุด “เฉลิมฉลองออนซอนเมืองวาปีปทุม ครบรอบ 142 ปี จากกลองยาวคณะลูกปราชญ์และการแสดงฟ้อนรําจากคณะกรรมการพัฒนาสตรีอําเภอวาปีปทุม ชุด “สืบสานตํานานเมืองวาปีปทุม 142 ปี กลองยาวเฟื่องฟู” โอกาสนี้ รัฐมนตรีประจำสำนักนายกรัฐมนตรีและรัฐมนตรีช่วยว่าการกระทรวงมหาดไทย  ยังได้ร่วมฟ้อนรำกับคณะนางรำ ด้วย นายจิรายุกล่าว

ที่มา : https://www.thaigov.go.th/news/contents/details/91586