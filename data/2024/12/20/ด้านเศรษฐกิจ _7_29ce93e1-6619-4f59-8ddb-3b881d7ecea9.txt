รัฐบาลไทย-ข่าวทำเนียบรัฐบาล-กรมทางหลวงชนบท ชวนแอ่วเหนือ ยลวิถีชุมชนบ้านสะปัน จังหวัดน่าน แวะเช็กอิน “สะพานร่วมใจสามัคคี” ดื่มด่ำบรรยากาศท่ามกลางขุนเขา พร้อมสัมผัสทะเลหมอกยามเช้า 


วันศุกร์ที่ 20 ธันวาคม 2567
กรมทางหลวงชนบท ชวนแอ่วเหนือ ยลวิถีชุมชนบ้านสะปัน จังหวัดน่าน แวะเช็กอิน “สะพานร่วมใจสามัคคี” ดื่มด่ำบรรยากาศท่ามกลางขุนเขา พร้อมสัมผัสทะเลหมอกยามเช้า
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า “สะพานร่วมใจสามัคคี” เป็นสะพานของกรมทางหลวงชนบท (ทช.) ที่พาดผ่านจุดบรรจบของคลองข่า และลำน้ำว้า ลำน้ำสายสำคัญที่จะไหลไปบรรจบแม่น้ำน่าน ซึ่งเป็นสายน้ำที่ยาวที่สุดก่อนไหลบรรจบเป็นแม่น้ำเจ้าพระยา ตั้งอยู่ในหมู่บ้านสะปัน ตำบลดงพญา อำเภอบ่อเกลือ จังหวัดน่าน ก่อสร้างขึ้นเมื่อปี 2562 เพื่อยกระดับการเดินทางที่สะดวกปลอดภัยให้กับประชาชนในพื้นที่และนักท่องเที่ยว เนื่องจากหบ้านสะปัน กลายเป็นหมุดหมายสำคัญแห่งใหม่ที่นักท่องเที่ยวต่างใฝ่ฝันที่จะมาเยือน ด้วยวิถีชีวิตที่เรียบง่าย เงียบสงบบรรยากาศสดชื่นบริสุทธิ์ พร้อมมีโฮมสเตย์รองรับที่คงเอกลักษณ์และมนต์เสน่ห์ความเป็นภาคเหนือได้อย่างลงตัว เหมาะแก่การเป็นสถานที่พักผ่อนหย่อนใจ ที่สำคัญสะพานร่วมใจสามัคคียังเชื่อมไปยังแหล่งท่องเที่ยวมากมาย อาทิ น้ำตกสะปัน อุทยานแห่งชาติขุนน่าน และวัดสะปัน รวมทั้งเป็นจุดกางเต็นท์ที่สามารถชมวิวทิวทัศน์ของบ้านสะปันจากมุมสูงได้อีกด้วย สำหรับการเดินทาง เมื่อออกจากตัวอำเภอเมืองน่านให้มุ่งหน้าไปยังอำเภอบ่อเกลือ โดยใช้ ทล.1169 และ ทล.1081 ประมาณ 87 กิโลเมตร แล้วเลี้ยวขวาบริเวณสามแยกเข้าสู่บ้านสะปัน ประมาณ 2.5 กิโลเมตรตามป้ายแนะนำเส้นทาง จนถึงสะพานร่วมใจสามัคคี ใช้เวลาเดินทางประมาณ 2 ชั่วโมง
ทั้งนี้ ประชาชนสามารถแวะเช็กอินบนสะพานฯ ซึ่งจะได้ภาพที่มีสายน้ำ ท้องนา และหุบเขาที่ถูกปกคลุมไปด้วยม่านหมอกสีขาวเป็นพื้นหลัง โดยเฉพาะช่วงฤดูหนาวและฤดูฝน นอกจากนี้ สามารถปั่นจักรยานท่องเที่ยวไปตามสายทาง เพื่อเยี่ยมชมบ้านเรือน วิถีชีวิต พร้อมลิ้มรสอาหารพื้นถิ่น ผักผลไม้เมืองหนาว รวมทั้งชมวิวทิวทัศน์ของทุ่งนาอันชุ่มฉ่ำได้อีกด้วย สอบถามเส้นทางหรือข้อมูลเพิ่มเติมได้ที่แขวงทางหลวงชนบทน่าน โทร. 0 5471 6177 หรือสายด่วน ทช. โทร. 1146

ที่มา : https://www.thaigov.go.th/news/contents/details/91576