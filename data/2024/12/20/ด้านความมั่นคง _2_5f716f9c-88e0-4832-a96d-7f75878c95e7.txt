รัฐบาลไทย-ข่าวทำเนียบรัฐบาล-มท.4 ลุยพื้นที่พัทลุง ช่วยผู้ประสบอุทกภัยต่อเนื่อง ย้ำทุกฝ่ายร่วมใจฝ่าวิกฤตน้ำท่วม


วันศุกร์ที่ 20 ธันวาคม 2567
20/12/2567
พิมพ์
มท.4 ลุยพื้นที่พัทลุง ช่วยผู้ประสบอุทกภัยต่อเนื่อง ย้ำทุกฝ่ายร่วมใจฝ่าวิกฤตน้ำท่วม
มท.4 ลุยพื้นที่พัทลุง ช่วยผู้ประสบอุทกภัยต่อเนื่อง ย้ำทุกฝ่ายร่วมใจฝ่าวิกฤตน้ำท่วม
เมื่อวันที่ 19 ธันวาคม 2567 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่จังหวัดพัทลุง เพื่อตรวจเยี่ยมและให้กำลังใจประชาชนที่ได้รับผลกระทบจากสถานการณ์อุทกภัย พร้อมแจกถุงยังชีพช่วยเหลือผู้ประสบภัยใน 3 พื้นที่หลัก ได้แก่ สำนักสงฆ์ท่าประดู่ทอง (อ.ควนขนุน), ศาลาหมู่บ้าน หมู่ 1 บ้านดอกแบก (อ.เมืองพัทลุง) และวัดหานโพธิ์ (อ.เขาชัยสน)
การลงพื้นที่ครั้งนี้ได้รับการต้อนรับจากนายก้องสกุล จันทราช รองผู้ว่าราชการจังหวัดพัทลุง รักษาราชการแทนผู้ว่าราชการจังหวัดพัทลุง พร้อมด้วย หัวหน้าส่วนราชการจังหวัด ผู้นำองค์กรปกครองส่วนท้องถิ่น และผู้นำท้องที่
นางสาวธีรรัตน์ เปิดเผยว่า การลงพื้นที่ครั้งนี้สอดคล้องกับนโยบายของนางสาวแพทองธาร ชินวัตร นายกรัฐมนตรี ที่สั่งการให้เร่งช่วยเหลือประชาชนในพื้นที่ภาคใต้ซึ่งได้รับผลกระทบจากน้ำท่วม พร้อมกำชับให้ติดตามสถานการณ์อย่างใกล้ชิด เพื่อดำเนินการช่วยเหลืออย่างรวดเร็วและทันต่อความต้องการของผู้ประสบภัย
รมช.มหาดไทย ยังกล่าวขอบคุณและให้กำลังใจเจ้าหน้าที่ทุกฝ่ายที่ร่วมแรงร่วมใจในการปฏิบัติภารกิจช่วยเหลือประชาชน พร้อมย้ำถึงความสำคัญของความสามัคคีในการฟื้นฟูและเยียวยาประชาชนหลังสถานการณ์คลี่คลาย และสามารถแจ้งความเดือดร้อนให้รัฐบาลทราบทันที
"ดิฉันขอขอบคุณและให้กำลังใจข้าราชการ เจ้าหน้าที่ ภาครัฐ ภาคเอกชน จิตอาสา และทุก ๆ ฝ่าย ที่ทุ่มเทแรงกายแรงใจ รวมเป็นน้ำหนึ่งใจเดียวกันช่วยเหลือพี่น้องผู้ประสบภัยน้ำท่วมครั้งนี้อย่างเต็มที่ ตลอดระยะเวลาตั้งแต่เกิดภัยจนสถานการณ์คลี่คลาย ในส่วนของรัฐบาลและกระทรวงมหาดไทย เราจะเร่งรัดการเยียวยาและช่วยเหลือพี่น้องประชาชนที่ได้รับผลกระทบให้รวดเร็วที่สุด และหากส่วนราชการในพื้นที่มีข้อติดขัดหรือมีอุปสรรคในการทำงานประการใด ขอให้บอกรัฐบาลทันที เพื่อรัฐบาลจะได้ช่วยเหลือให้ตรงจุด เพื่อบรรเทาความเดือดร้อนให้ประชาชนได้เร็วที่สุด และสำหรับพี่น้องประชาชนในพื้นที่จังหวัดพัทลุง ได้รับความเดือดร้อนหรือมีปัญหาในเรื่องต่าง ๆ สามารถบอกความเดือดร้อนผ่านเฟซบุ๊ก Dr.Theerarat (Aim) Samrejvanich ได้โดยตรง" นางสาวธีรรัตน์กล่าว
การลงพื้นที่ในครั้งนี้สะท้อนถึงความมุ่งมั่นของรัฐบาลและกระทรวงมหาดไทย ในการช่วยเหลือและฟื้นฟูชีวิตความเป็นอยู่ของประชาชนที่ได้รับผลกระทบจากอุทกภัยอย่างเต็มที่และต่อเนื่อง

ที่มา : https://www.thaigov.go.th/news/contents/details/91571