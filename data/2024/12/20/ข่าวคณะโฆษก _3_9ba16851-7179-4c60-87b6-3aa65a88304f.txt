รัฐบาลไทย-ข่าวทำเนียบรัฐบาล-"ศปช.สั่งกรมชลฯเร่งระดมช่วยสวนส้มโอทับทิมสยาม คาดสัปดาห์หน้าน้ำแห้งหมดหลังฝนใต้ลดต่อเนื่อง ด้าน"บิ๊กอ้วน" สั่งการทุกหน่วยเตรียมพร้อมช่วงส่งท้ายปี รับมือฝนตกภาคใต้อีกระลอก


วันศุกร์ที่ 20 ธันวาคม 2567
20/12/2567
พิมพ์
"ศปช.สั่งกรมชลฯเร่งระดมช่วยสวนส้มโอทับทิมสยาม คาดสัปดาห์หน้าน้ำแห้งหมดหลังฝนใต้ลดต่อเนื่อง ด้าน"บิ๊กอ้วน" สั่งการทุกหน่วยเตรียมพร้อมช่วงส่งท้ายปี รับมือฝนตกภาคใต้อีกระลอก
"ศปช.สั่งกรมชลฯเร่งระดมช่วยสวนส้มโอทับทิมสยาม คาดสัปดาห์หน้าน้ำแห้งหมดหลังฝนใต้ลดต่อเนื่อง ด้าน"บิ๊กอ้วน" สั่งการทุกหน่วยเตรียมพร้อมช่วงส่งท้ายปี รับมือฝนตกภาคใต้อีกระลอก ส่วนเหนือ-อีสาน อากาศหนาวเย็น
วันศุกร์ที่ 20 ธันวาคม พ.ศ. 2567 เวลา 14:00 น.นางสาวศศิกานต์ วัฒนะจันทร์  รองโฆษกประจำสำนักนายกรัฐมนตรี  เปิดเผยว่า  ที่ประชุมศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. รับทราบว่า ภาพรวมประเทศไทยหลายพื้นที่มีอากาศเย็น โดยเฉพาะภาคเหนือและภาคตะวันออกเฉียงเหนืออากาศเย็นถึงหนาว  ขอให้ประชาชนดูแลรักษาสุขภาพ  ส่วนภาคใต้ฝนลดลง  แต่ยังมีพื้นที่น้ำท่วมขัง 2 จังหวัด คือ จ.นครศรีธรรมราช และ จ.สุราษฎร์ธานี แนวโน้มระดับน้ำลดลงต่อเนื่อง จากปริมาณฝนตกลดลง  อย่างไรก็ตาม ช่วงวันที่ 26-28 ธันวาคมนี้  อิทธิพลของมรสุมตะวันออกเฉียงเหนือซึ่งมีกำลังแรงขึ้น จะทำให้มีฝนเพิ่มขึ้นบริเวณภาคใต้ ตั้งแต่ จ.ชุมพรลงไป
ทั้งนี้ นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม ในฐานะ ผอ.ศปช. สั่งการทุกหน่วยเตรียมรับมือสาธารณภัยทุกรูปแบบ ตลอด 24 ชั่วโมง  โดยเฉพาะช่วงส่งท้ายปีเก่าต้อนรับปีใหม่  โดยยังคงเครื่องจักรเครื่องมือของหน่วยต่างๆ ในพื้นที่ พร้อมช่วยเหลือประชาชนอย่างทันท่วงที
“ช่วงวันที่ 26-28 ฝนอาจจะเพิ่มขึ้นได้ เพราะมีมวลอากาศเย็นกำลังปานกลางถึงค่อนข้างแรง แผ่ลงมาเสริมอีกระลอก  ทำให้อิทธิพลของมรสุมตะวันออกเฉียงเหนือหรือลมหนาวมีกำลังแรงขึ้น ภาคใต้จะมีฝนเพิ่มขึ้น เป็นฝนปานกลางถึงหนัก แต่จะไม่ทำให้ให้เกิดน้ำท่วมรุนแรงเหมือนที่ผ่านมา”
ขณะที่กรมชลประทานเร่งสูบน้ำออกจากพื้นที่ปลูกส้มโอทับทิมสยาม อ.ปากพนัง จ.นครศรีธรรมราช  ซึ่งยังมีน้ำท่วมขังประมาณ 2,100 ไร่  โดยเปิดประตูระบายน้ำทั้งหมดเร่งระบายน้ำที่ออกสู่ทะเล  แต่หากน้ำทะเลหนุนจะเดินเครื่องสูบและเครื่องผลักดันน้ำที่ติดตั้งไว้ในพื้นที่ รวม 23 เครื่องเป็นหลัก  สามารถระบายออกได้วันละ 3-4 ล้านลูกบาศก์เมตร  คาดว่าใน 1 สัปดาห์น้ำจะแห้งทั้งหมด
นอกจากนี้ นางสาวศศิกานต์ ได้กล่าวถึง การเบิกจ่ายเงินช่วยเหลือจำนวน 9,000 บาท ตามข้อสั่งการของนางสาวแพทองธาร ชินวัตร นายกรัฐมนตรีให้ถึงมือประชาชนโดยเร็วว่า ความคืบหน้าล่าสุด (19 ธ.ค. 67) ตามมติ ครม. เมื่อวันที่ 17 กันยายน และ 8 ตุลาคม 2567 กรมป้องกันและบรรเทาสาธารณภัย ส่งข้อมูลให้ธนาคารออมสินและโอนเงินสำเร็จผ่านพร้อมเพย์ 47 ครั้ง  จำนวน 301,513 ครัวเรือน เป็นเงินทั้งสิ้น 2,713,605,000 บาท  เหลือรอโอนให้อีก 360 ครัวเรือน จะแล้วเสร็จในวันที่ 23 ธันวาคม 2567
ส่วนการให้ความช่วยเหลือ ตามมติ ครม. เมื่อวันที่ 3 ธันวาคม 2567 มีผู้ยื่นคำร้องในระบบออนไลน์ 743,683 ครัวเรือน ใน 16 จังหวัด  หน่วยงานเกี่ยวข้องเร่งตรวจสอบเอกสารหลักฐาน เพื่อโอนเงินให้ผู้ประสบภัยเร็วที่สุด

ที่มา : https://www.thaigov.go.th/news/contents/details/91577