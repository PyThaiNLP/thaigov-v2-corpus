รัฐบาลไทย-ข่าวทำเนียบรัฐบาล-“รมว.เอกนัฏ” โชว์ “ดีพร้อม” หนุนซอฟต์พาวเวอร์แฟชั่นไทย ในงาน ShowPow ต้อนรับปีใหม่ ส่งเสริมอัตลักษณ์ท้องถิ่น นำภูมิปัญญาไทยสู่สากล


วันศุกร์ที่ 20 ธันวาคม 2567
20/12/2567
พิมพ์
“รมว.เอกนัฏ” โชว์ “ดีพร้อม” หนุนซอฟต์พาวเวอร์แฟชั่นไทย ในงาน ShowPow ต้อนรับปีใหม่ ส่งเสริมอัตลักษณ์ท้องถิ่น นำภูมิปัญญาไทยสู่สากล
“รมว.เอกนัฏ” โชว์ “ดีพร้อม” หนุนซอฟต์พาวเวอร์แฟชั่นไทย ในงาน ShowPow ต้อนรับปีใหม่ ส่งเสริมอัตลักษณ์ท้องถิ่น นำภูมิปัญญาไทยสู่สากล
กรุงเทพฯ 19 ธันวาคม 2567 – กระทรวงอุตสาหกรรม โชว์ผลงาน กรมส่งเสริมอุตสาหกรรม หรือ ดีพร้อม (DIPROM) สนับสนุนซอฟต์พาวเวอร์เสริมภาพลักษณ์สินค้าอุตสาหกรรมแฟชั่นไทยสู่เวทีโลกผ่านงาน “ShowPow” ซึ่งจัดขึ้นระหว่างวันที่ 19 - 23 ธันวาคม 2567 ณ ศูนย์การค้าเอ็มสเฟียร์ สุขุมวิท กรุงเทพมหานครร่วมชูอัตลักษณ์ ผสานดีไซน์ร่วมสมัย พร้อมร่วมเสวนาด้านอุตสาหกรรมแฟชั่น ตลอดจนการจำหน่ายสินค้าเพื่อทดสอบตลาดผลิตภัณฑ์สินค้าแฟชั่นรวมกว่า 100 แบรนด์ เสริมด้วยกิจกรรมเวิร์คช้อปสอนแต่งหน้าให้ความรู้ด้านความงาม และการสร้างภาพลักษณ์ให้กับสินค้า (AI Branding) ยังมีกิจกรรมไฮไลท์พบกับคู่จิ้นนักแสดงซีรีย์ชื่อดัง ที่พร้อมใจมาร่วมสร้างสีสันภายในงาน และยังมีความบันเทิงต่าง ๆ ตลอดการจัดงาน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรม ได้มีนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะดวก สะอาด โปร่งใส” โดยการสนับสนุนและส่งเสริมการปรับใช้ภูมิปัญญาพื้นบ้าน (Local Wisdom) ซึ่งเป็นศักยภาพของคนไทยและทุนทางวัฒนธรรมของประเทศไทย ทั้งอาหารท้องถิ่นไทย ผ้าไทย มวยไทย ศิลปะการแสดงไทย ดนตรีไทย ผสมผสานกับศิลปะร่วมสมัย และสุราชุมชน เพื่อยกระดับสินค้าทั้งด้านมาตรฐาน และดีไซน์ให้ทันสมัย โดดเด่น แตกต่าง และสามารถตอบสนองต่อความต้องการของผู้บริโภคทั่วโลก รวมทั้งจะสนับสนุนการสอดแทรกทุนทางวัฒนธรรมในภาพยนตร์ไทยและสื่อทุกรูปแบบ อีกทั้งยังมีภารกิจสำคัญที่มุ่งเน้นการส่งเสริมและพัฒนาศักยภาพของผู้ประกอบการให้มีความเข้มแข็ง การขับเคลื่อนและพัฒนาระบบนิเวศอุตสาหกรรม การส่งเสริมการประกอบกิจการอุตสาหกรรมให้เป็นมิตรกับสิ่งแวดล้อม ผนวกกับนโยบายการเร่งขับเคลื่อนอุตสาหกรรมสร้างสรรค์ หรือซอฟต์พาวเวอร์ โดยได้มอบหมาย กรมส่งเสริมอุตสาหกรรม หรือ ดีพร้อม (DIPROM) เร่งบูรณาการกับภาคเอกชนภายใต้คณะอนุกรรมการขับเคลื่อนอุตสาหกรรมด้านแฟชั่น
นายแพทย์สุรพงษ์ สืบวงศ์ลี ประธานกรรมการพัฒนาซอฟต์พาวเวอร์แห่งชาติ เปิดเผยว่า การสนับสนุนซอฟต์พาวเวอร์ (Soft Power) เป็นอีกหนึ่งฟันเฟืองในการผลักดันอุตสาหกรรมสร้างสรรค์ของไทยให้เป็นที่รู้จักทั่วโลก ตามนโยบายการส่งเสริมและยกระดับภูมิปัญญาไทยไปสู่วัฒนธรรมสร้างสรรค์ (Creative Culture) เพื่อส่งเสริม Soft Power ของประเทศของนางสาวแพทองธาร ชินวัตร นายกรัฐมนตรี โดยได้แต่งตั้งคณะอนุกรรมการขับเคลื่อนอุตสาหกรรม 12 ด้าน 14 คณะ ประกอบด้วย ภาพยนตร์ ละครและซีรีส์ ออกแบบ กีฬา ศิลปะ ศิลปะการแสดง หนังสือ อาหาร แฟชั่น เฟสติวัล เกม ดนตรี ท่องเที่ยว และอุตสาหกรรม Wellness เพื่อให้ซอฟต์พาวเวอร์ของไทยมีความแข็งแรงและยั่งยืน ซึ่งหลักการพื้นฐาน คือ รัฐบาลต้องเป็นผู้สนับสนุนและส่งเสริม และให้ภาคเอกชนได้ใช้ความสามารถ ความคิดสร้างสรรค์ และความคล่องตัวของตัวเองในการขับเคลื่อนไปข้างหน้า โดยมีต้นน้ำที่สำคัญคือการสร้างคน ต้องมีการสร้างคนให้ได้มากที่สุด ภายใน 4 ปี (พ.ศ. 2570) ตั้งเป้าว่าจะมีการสร้างคนที่มีทักษะสูงและมีความคิดสร้างสรรค์ในด้านต่าง ๆ ประมาณ 20 ล้านคน เรียกว่าเป็น “นักรบซอฟต์พาวเวอร์” ทำให้สามารถขับเคลื่อนเศรษฐกิจของประเทศต่อไปได้ กลางน้ำด้วยการเสริมความแข็งแกร่งให้กับอุตสาหกรรมที่เกี่ยวข้องกับซอฟต์พาวเวอร์ เช่น การสร้างบุคลากรหน้าใหม่ ๆ เข้ามาในวงการ การมีกองทุนสนับสนุนต่าง ๆ และปลายน้ำด้วยการนำวัฒนธรรมสร้างสรรค์ของไทยไปสู่ตลาดโลก
นางสาวณัฏฐิญา เนตยสุภา อธิบดีกรมส่งเสริมอุตสาหกรรม กล่าวว่า กรมส่งเสริมอุตสาหกรรม (DIPROM) หรือ ดีพร้อม ได้ขานรับนโยบายดังกล่าว ด้วยการนำนวัตกรรมมาประยุกต์ใช้ในกระบวนการผลิต ออกแบบผสมผสานความร่วมสมัย คงอัตลักษณ์ ความเป็นไทย รักษาไว้ซึ่งภูมิปัญญา โดยได้บูรณาการร่วมกับภาคเอกชน ผ่านการดำเนิน “โครงการส่งเสริมภาพลักษณ์สินค้าแฟชั่นไทยสู่สากล” ในกลุ่มผู้ประกอบการ อุตสาหกรรมแฟชั่นไทย จำนวน 4 สาขา ได้แก่ เสื้อผ้าเครื่องแต่งกาย ผลิตภัณฑ์หัตถอุตสาหกรรม ผลิตภัณฑ์ความงาม อัญมณีและเครื่องประดับ
เพื่อพัฒนาศักยภาพบุคลากรอุตสาหกรรมแฟชั่นให้มีองค์ความรู้ และสามารถนำอัตลักษณ์ที่เป็นทุนทางวัฒนธรรมมาพัฒนาผลิตภัณฑ์แฟชั่นที่มีมูลค่าเพิ่ม พร้อมเชื่อมโยง Influencer ร่วมสร้างสรรค์เนื้อหาและการเล่าเรื่อง (Storytelling & Content) สร้างภาพลักษณ์ใหม่ให้กับแบรนด์สินค้าแฟชั่น และเผยแพร่ผ่านช่องทางของ Influencer และผ่านสื่อ Social Media ต่าง ๆ รวมทั้งเร่งหาโอกาสทางการตลาดให้ผู้ประกอบการอุตสาหกรรมแฟชั่น ผ่านการจัดงานแสดงศักยภาพและสื่อสารภาพลักษณ์สินค้าแฟชั่น Creative Soft Power Fashion Community ภายใต้ชื่องาน “ShowPow”
นางสาวณัฏฐิญา กล่าวเพิ่มเติมว่า ภายในงาน “ShowPow” มีกิจกรรมพิเศษต่าง ๆ ประกอบด้วยการแสดง Showcase แฟชั่นโชว์แสดงผลงานสร้างสรรค์ของผู้เข้าร่วมกิจกรรม และเหล่าดีไซน์เนอร์รุ่นใหม่ พร้อมทั้งการเสวนาด้านอุตสาหกรรมแฟชั่น การจำหน่ายสินค้าเพื่อทดสอบตลาดผลิตภัณฑ์สินค้าแฟชั่น รวมกว่า 100 แบรนด์ เสริมด้วยกิจกรรมเวิร์คช้อปสอนแต่งหน้าให้ความรู้ด้านความงาม และการสร้างภาพลักษณ์ให้กับสินค้า (AI Branding) นอกจากนี้ ยังมีเหล่า Influencer ตบเท้าเข้าร่วมไลฟ์แนะนำ และร่วมจำหน่ายสินค้าสร้างความคึกคักและกระตุ้นยอดขายภายในงานอีกด้วย ยังไม่เพียงเท่านี้ยังมีกิจกรรมไฮไลท์พบกับคู่จิ้นนักแสดงซีรีย์ชื่อดังอย่าง ต้าห์อู๋-ออฟโรด เข้าร่วมในวันที่ 19 ธันวาคมนี้ ที่บรรดาแฟนคลับพร้อมใจมาร่วมสร้างสีสันภายในงาน และยังมีความบันเทิงต่าง ๆ ตลอดการจัดงาน โดยงานดังกล่างจัดขึ้น ระหว่างวันที่ 19 – 23 ธันวาคม 2567 ณ EM Glass ชั้น G ศูนย์การค้าเอ็มสเฟียร์ กิจกรรมสุดยิ่งใหญ่ใจกลางสุขุมวิทที่เต็มไปด้วยเหล่าบรรดานักท่องเที่ยวทั้งชาวไทยและชาวต่างชาติเป็นจำนวนมาก เพื่อเตรียมต้อนรับเทศกาลคริสต์มาสและปีใหม่ เทศกาลแห่งการมอบของขวัญ เทศกาลแห่งความสุข ซึ่งเป็นโอกาสให้กับแบรนด์ในการสร้างการรับรู้ สร้างยอดขาย และยกระดับนำพาแบรนด์แฟชั่นไทยสู่ Hero Brand ในระดับสากลโดยคาดว่าจะสามารถสร้างมูลค่าเพิ่ม เสริมภาพลักษณ์ และสร้างรายได้ให้แบรนด์แฟชั่นไทยไม่น้อยกว่า 20% อีกทั้งยังช่วยขับเคลื่อนเศรษฐกิจสร้างสรรค์ และต่อยอดธุรกิจในอุตสาหกรรมซอฟต์พาวเวอร์ให้กับประเทศไทยอย่างยั่งยืน
“ดีพร้อม ขอเชิญชวนผู้บริโภคร่วม ช้อป ชม แชร์ สนับสนุนสินค้าแฟชั่นไทย ในงาน ShowPow ระหว่างวันที่ 19 – 23 ธันวาคม 2567 ณ EM Glass ชั้น G ศูนย์การค้าเอ็มสเฟียร์ พบกับกิจกรรมและสินค้าราคาพิเศษมากมายภายในงาน พร้อมร่วมแชร์ประสบการณ์การซื้อสินค้า เพื่อร่วมเป็นส่วนหนึ่งในการขับเคลื่อนซอฟต์พาวเวอร์ไทยสู่สากล” นางสาวณัฏฐิญา กล่าวทิ้งท้าย

ที่มา : https://www.thaigov.go.th/news/contents/details/91567