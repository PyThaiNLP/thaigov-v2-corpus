รัฐบาลไทย-ข่าวทำเนียบรัฐบาล-“อนุทิน” เปิดกระทรวงต้อนรับ Miss Universe "โอปอล-สุชาตา ช่วงศรี" หารือแนวทางขับเคลื่อน Soft Power และยกระดับ OTOP สู่เวทีระดับโลก


วันศุกร์ที่ 20 ธันวาคม 2567
20/12/2567
พิมพ์
“อนุทิน” เปิดกระทรวงต้อนรับ Miss Universe "โอปอล-สุชาตา ช่วงศรี" หารือแนวทางขับเคลื่อน Soft Power และยกระดับ OTOP สู่เวทีระดับโลก
“อนุทิน” เปิดกระทรวงต้อนรับ Miss Universe "โอปอล-สุชาตา ช่วงศรี" หารือแนวทางขับเคลื่อน Soft Power และยกระดับ OTOP สู่เวทีระดับโลก
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า  เมื่อวานนี้ (19 ธ.ค. 67) นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย น.ส. ซาบีดา ไทยเศรษฐ์ รมช.มหาดไทย ให้การต้อนรับ น.ส.สุชาตา ช่วงศรี (โอปอล) Miss Universe Thailand 2024 และรองอันดับ 3 Miss Universe 2024 และคณะ ในโอกาสเข้าเยี่ยมคารวะ ณ ห้องดำรงราชานุภาพ ชั้น 2 ศาลาว่าการกระทรวงมหาดไทย ซึ่งในโอกาสนี้ได้มีการหารือถึงแนวทางขับเคลื่อนนโยบายการส่งเสริม Soft Power และการสนับสนุนการใช้สินค้า OTOP ในเวทีการประกวดนางงามที่จัดในประเทศไทย และต่างประเทศ เพื่อยกระดับช่องทางการตลาดสินค้าจากภูมิปัญญาคนไทยสู่สากล
น.ส.ไตรศุลี กล่าวว่า นายอนุทิน มีนโยบายที่สำคัญด้านการพัฒนาศักยภาพผู้ประกอบการ OTOP ประเภทผ้าและงานหัตถกรรม ด้วยการน้อมนำแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ตามโครงการ “ผ้าไทยใส่ให้สนุก” ด้วยการพัฒนาการออกแบบผ้าไทยให้ทันสมัยที่คงความเป็นเอกลักษณ์ และอัตลักษณ์ของแต่ละชุมชน ควบคู่ไปกับการเพิ่มพื้นที่ตลาดให้ผลิตภัณฑ์ผ้าไทยเป็นที่นิยมในกลุ่มคนทุกเพศ ทุกวัย และทุกโอกาส
“น้องโอปอล Miss Universe Thailand 2024 และ รองอันดับ 3 Miss Universe 2024 เป็นต้นแบบของเยาวชนคนรุ่นใหม่ สามารถร่วมกับกระทรวงมหาดไทยผลักดันผ้าไทย และสินค้า OTOP ให้เป็นที่รู้จักอย่างแพร่หลายในสายตาของชาวไทยและชาวต่างชาติ ผ่านเวทีการประกวดต่างๆ เป็นกระบอกเสียงสำคัญให้กับทั่วโลกรับรู้ถึงความงดงามของผ้าไทย และผลิตภัณฑ์ของคนไทยหนึ่งใน Soft Power ที่มีคุณค่าควบคู่การเพิ่มช่องทางการตลาดสินค้า OTOP เพื่อสร้างเศรษฐกิจฐานรากที่เข้มแข็งให้แก่ชุมชนได้อย่างยั่งยืน” น.ส.ไตรศุลี กล่าว
การหารือในครั้งนี้ มีคณะผู้บริหารระดับสูงของกระทรวงมหาดไทย อาทิ นายอรรษิษฐ์ สัมพันธรัตน์ ปลัดกระทรวงมหาดไทย นายสยาม ศิริมงคล อธิบดีกรมการพัฒนาชุมชน นายชยชัย แสงอินทร์ นายวรงค์ แสงเมือง นายไพโรจน์ โสภาพร รองอธิบดีกรมการพัฒนาชุมชน พร้อมด้วยคณะทำงานรัฐมนตรีว่าการกระทรวงมหาดไทยเข้าร่วม

ที่มา : https://www.thaigov.go.th/news/contents/details/91570