รัฐบาลไทย-ข่าวทำเนียบรัฐบาล- นายกฯ แพทองธาร  ยืนยันกับชาวมหาสารคาม  "หนึ่งอำเภอ หนึ่งทุน - SML" เกิดขึ้นจริงแน่นอน


วันศุกร์ที่ 20 ธันวาคม 2567
20/12/2567
พิมพ์
นายกฯ แพทองธาร  ยืนยันกับชาวมหาสารคาม  "หนึ่งอำเภอ หนึ่งทุน - SML" เกิดขึ้นจริงแน่นอน
นายกฯ แพทองธาร  ยืนยันกับชาวมหาสารคาม  "หนึ่งอำเภอ หนึ่งทุน - SML" เกิดขึ้นจริงแน่นอน
วันนี้ (20 ธันวาคม 2567) เวลา 13.20 น. ณ มหาวิทยาลัยมหาสารคาม ต.ตลาด อ.เมืองมหาสารคาม จ.มหาสารคาม นางสาวแพทองธาร ชินวัตร นายกรัฐมนตรี ติดตามประเด็นโครงการหนึ่งอำเภอหนึ่งทุน (ODOS) และโครงการพัฒนาศักยภาพของหมู่บ้านและชุมชน (SML) โดยมีนางสาวจิราพร สินธุไพร รัฐมนตรีประจําสํานักนายกรัฐมนตรี นางสาวธีรรัตน์ สําเร็จวาณิชย์ รัฐมนตรีช่วยว่าการกระทรวงมหาดไทย ร่วมคณะ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้ร้บการต้อนรับจากผู้บริหารมหาวิทยาลัยและนักศึกษาอย่างอบอุ่น โอกาสนื้  นายกฯ ได้เยี่ยมชมบูธนิทรรศการของมหาวิทยาลัย อาทิ ผ้าทอมหาสารคาม 14 ลาย สถาบันวิจัยศิลปะและวัฒนธรรมอีสาน จักรวาลข้าวไทยเพื่อเกษตรกรรมยั่งยืนตามแนวทาง BCG ชากิ่งหม่อน เป็นต้น โดยนายกรัฐมนตรีได้อุดหนุนเครื่องประดับเบญจรงค์มงคลเทวา ผลิตภัณฑ์ทวากันทระของนักศึกษา
โอกาสนี้ นายกรัฐมนตรีได้กล่าวพบปะนักเรียน นักศึกษามหาวิทยาลัยมหาสารคาม และประชาชน ภายในหอประชุมเฉลิมพระเกียรติว่า ดีใจเป็นอย่างมากที่ได้มาเจอนักเรียน นิสิต นักศึกษา ขอบคุณสำหรับการต้อนรับอย่างอบอุ่น วันนี้เมื่อเดินเข้ามาก็มีโอกาสได้เห็นผลงานที่สร้างสรรค์ของนิสิตทุก ๆ คน หลาย ๆ ชิ้นเป็นผลิตภัณฑ์ที่สำคัญสร้างรายได้เพิ่มให้กับครอบครัวให้กับชุมชน ขอชื่นชมนิสิตที่นำความรู้ไปต่อยอด
นายกรัฐมนตรี กล่าวต่อถึง นโยบายทุนการศึกษา ที่เรียกว่า “หนึ่งอำเภอหนึ่งทุน” หรือ (ODOS) ว่า รัฐบาลพยายามกระจายทุนการศึกษานี้ให้ลงไปถึง 878 อำเภอทั่วประเทศ รวมทั้ง 50 เขตของกรุงเทพมหานคร เพื่อให้โอกาสนี้ไปถึงทุกพื้นที่ของประเทศไทย ไม่ใช่แค่ทุนสำหรับเรียนในประเทศเท่านั้น แต่เป็นทุนที่ไปเรียนต่างประเทศ โดยอยากให้เด็กที่เรียนปานกลางได้มีโอกาสไปเรียนที่ต่างประเทศ เรียน Summer Camp ช่วงปิดเทอมใหญ่  ได้ไปเรียนรู้ชีวิตรู้วัฒนธรรมต่าง ๆ เปิดโอกาสในการใช้ชีวิต ทั้งนี้ อยากให้ผู้ที่ได้ทุนไปเรียนต่างประเทศ นำประสบการณ์ มาบอกต่อให้คนอื่น ๆ เพื่อให้มีแรงบันดาลใจ  โอกาสนี้ นายกรัฐมนตรีได้ถ่ายรูปกับนักเรียนนักศึกษา ซึ่งน้อง ๆ ต่างดีใจ ขอถ่ายรูปเซลฟี่เป็นที่ระลึก
จากนั้น นายกรัฐมนตรีพร้อมคณะ นั่งรถรางไปอาคารวัฒนธรรมสถาบันขงจื่อ เพื่อชมโครงการพัฒนาศักยภาพของหมู่บ้านและชุมชน (SML) อาทิ โครงการส่งเสริมศิลปาชีพบ้านกำพี้ อ.บรบือ กลุ่มกระเป๋าสายทอง อ.กันทรวิชัย  กลุ่มเสื่อกกไทบ้านแพง อ.โกสุมพิสัย เป็นต้น  โดยได้รับมอบผ้ามัดหมี่ลายสร้อยดอกหมาก ผ้าลายประจำจังหวัดมหาสารคาม  จากผู้ว่าราชการจังหวัดมหาสารคามเป็นที่ระลึก พร้อมชมการสาธิตทอเสื่อกก จากชาวบ้านกลุ่มหัตถกรรมบ้านแพง
โอกาสนี้ นายกรัฐมนตรีพบปะกับกำนันผู้ใหญ่บ้าน และตัวแทนชุมชนในพื้นที่จังหวัดมหาสารคาม ย้ำถึงการลงพื้นเพื่อติดตามประเด็นการให้ทุน SML  เพื่อพัฒนาศักยภาพของชุมชนและท้องถิ่น สิ่งสำคัญ คือ การพูดคุยของคนในหมู่บ้านชุมชน เพราะคนในชุมชนเข้าใจเกี่ยวกับปัญหาในท้องถิ่นตนได้ดีที่สุดและรัฐบาลจะมาลงทุนให้ ย้ำว่า SML ปี 2568 มาถึงพี่น้องประชาชน และเกิดขึ้นจริงอย่างแน่นอน
“วันนี้ที่มาพูดให้ฟังไม่ได้หาเสียง  แต่มาพูดเรื่องจริง ที่กำลังจะเกิดขึ้นในปีหน้า  ตนเอง และ สส.ขอเป็นตัวแทนรัฐบาล ที่ต่างคนต่างทำงานอย่างหนักเพื่อประชาชน ขออวยพรในวันขึ้นปีใหม่ ขอให้ทุกคนมีสุขภาพแข็งแรง เดินทางปลอดภัย ได้อยู่ใกล้กับคนที่เรารัก แน่นอนว่าคิดเงินขอให้ได้เงิน คิดทองให้ได้ทอง จะรวยต้องได้รวย ” นายกรัฐมนตรี กล่าวอวยพร

ที่มา : https://www.thaigov.go.th/news/contents/details/91581