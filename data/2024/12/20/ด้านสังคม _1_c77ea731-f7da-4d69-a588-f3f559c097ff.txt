รัฐบาลไทย-ข่าวทำเนียบรัฐบาล-ปลัด พม. นำทีม ลุยปฏิบัติการ “สร้างโอกาส จากราชดำเนิน” สำรวจข้อมูลคนไร้บ้าน พร้อมช่วยกลับสู่ครอบครัว ชุมชน


วันศุกร์ที่ 20 ธันวาคม 2567
ปลัด พม. นำทีม ลุยปฏิบัติการ “สร้างโอกาส จากราชดำเนิน” สำรวจข้อมูลคนไร้บ้าน พร้อมช่วยกลับสู่ครอบครัว ชุมชน
ปลัด พม. นำทีม ลุยปฏิบัติการ “สร้างโอกาส จากราชดำเนิน” สำรวจข้อมูลคนไร้บ้าน พร้อมช่วยกลับสู่ครอบครัว ชุมชน
วันที่ 20 ธันวาคม 2567 นายอนุกูล ปีดแก้ว ปลัดกระทราวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวง พม. โดยกรมพัฒนาสังคมและสวัสดิการ (พส.) ได้ดำเนินการจัดกิจกรรมปฏิบัติการ “สร้างโอกาส จากราชดำเนิน” ลงพื้นที่ราชดำเนิน ช่วยเหลือคนไร้บ้าน โดยมีแผนการลงพื้นที่ปฏิบัติการ จำนวน 5 ครั้ง ในเดือนธันวาคม 2567 เริ่มตั้งแต่วันที่ 3 ธ.ค. 67 ถึง 24 ธ.ค. 67  และแบ่งเป็น 3 ทีม ลงพื้นที่ปฏิบัติการ จำนวน 3 จุด ได้แก่ 1) ถนนราชดำเนิน (หน้าโรงเรียนสตรีวิทยา) ถึงถนนนางเลิ้ง 2) เชิงสะพานพระปิ่นเกล้า และเจดีย์ขาว และ 3) ถนนราชดำเนิน (อนุสรณ์สถาน 14 ตุลา) ซึ่งเมื่อวานนี้ (19 ธ.ค. 67) ตน พร้อมด้วยคณะผู้บริหารและเจ้าหน้าที่กระทรวง พม. ลงพื้นที่ปฏิบัติการบริเวณถนนราชดำเนิน เพื่อสอบถามข้อมูลและให้การช่วยเหลือคนไร้บ้าน เพื่อให้สามารถเข้าถึงโอกาสและสิทธิสวัสดิการของรัฐ รวมถึงการเข้ารับการคุ้มครองตามสิทธิ ซึ่งข้อมูลคนไร้บ้าน จะนำไปใช้ในการติดตามการช่วยเหลือ โดยทีม พม.หนึ่งเดียวจังหวัดและศูนย์คุ้มครองคนไร้ที่พึ่งจังหวัดทั่วประเทศ และวางแผนร่วมกับครอบครัวตามภูมิลำเนาของแต่ละคน
นายอนุกูล กล่าวว่า จากการลงพื้นที่ปฏิบัติการ “สร้างโอกาส จากราชดำเนิน” ครั้งนี้  มีคนไร้บ้านเป็นชาย จำนวน 7 ราย ที่ประสงค์เข้ารับการคุ้มครอง โดยได้พาไปยังศูนย์คุ้มครองคนไร้ที่พึ่งกรุงเทพมหานคร เพื่อวางแผนให้การช่วยเหลือ ทั้งนี้ จะดำเนินการประสานศูนย์คุ้มครองคนไร้ที่พึ่งจังหวัดตามภูมิลำเนา เพื่อลงพื้นที่เยี่ยมบ้านและวางแผนการช่วยเหลือร่วมกับครอบครัว สำหรับการลงพื้นที่ปฏิบัติการครั้งต่อไปนั้น จะเป็นวันที่ 24 ธ.ค. 67 ซึ่งเป็นครั้งสุดท้ายของเดือนธันวาคม และจะมีการสรุปผลการลงพื้นที่ปฏิบัติการประจำเดือนต่อไป
นายอนุกูล กล่าวเพิ่มเติมว่า สำหรับปัญหาของคนไร้ที่พึ่ง คนไร้บ้าน ในชุมชนเมือง นับว่าเป็นปลายทางของโครงสร้างสวัสดิการสังคม ไม่ว่าจะเป็นการไม่เข้าถึงสิทธิสวัสดิการที่จำเป็น ผลกระทบทางเศรษฐกิจ และการเข้าสู่สังคมสูงวัย ทำให้ครัวเรือนเปราะบางไม่สามารถเกื้อกูลดูแลผู้ที่อยู่ในภาวะพึ่งพิงได้ ทำให้หลุดออกจากครอบครัว ชุมชน และออกมาใช้ชีวิตในที่สาธารณะ ทั้งนี้ กระทรวง พม. ได้ให้ความสำคัญในการคุ้มครองคนไร้ที่พึ่ง คนไร้บ้าน ที่ใช้ชีวิตในที่สาธารณะ ด้วยการจัดบริการสวัสดิการเชิงรุก ไม่ว่าจะเป็น สิทธิสวัสดิการขั้นพื้นฐาน การจัดหางาน การให้คำปรึกษาแนะนำ การดูแลสุขภาพกายและจิตใจ การปรับเปลี่ยนพฤติกรรม เป็นต้น เพื่อพัฒนาคุณภาพชีวิตที่ดี และสามารถกลับสู่ครอบครัว ชุมชน ได้ในที่สุด
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ปฏิบัติการสร้างโอกาสจากราชดำเนิน #คนไร้ที่พึ่ง

ที่มา : https://www.thaigov.go.th/news/contents/details/91569