รัฐบาลไทย-ข่าวทำเนียบรัฐบาล-“วราวุธ” ยัน พม. หนุน พัฒนาคุณภาพชีวิต ยกระดับศักยภาพคนพิการ เกิดการจ้างงาน สร้างอาชีพ ย้ำ ทุกหน่วยต้อง จ้างงานคนพิการ ตามกฎหมาย


วันศุกร์ที่ 20 ธันวาคม 2567
“วราวุธ” ยัน พม. หนุน พัฒนาคุณภาพชีวิต ยกระดับศักยภาพคนพิการ เกิดการจ้างงาน สร้างอาชีพ ย้ำ ทุกหน่วยต้อง จ้างงานคนพิการ ตามกฎหมาย
“วราวุธ” ยัน พม. หนุน พัฒนาคุณภาพชีวิต ยกระดับศักยภาพคนพิการ เกิดการจ้างงาน สร้างอาชีพ ย้ำ ทุกหน่วยต้อง จ้างงานคนพิการ ตามกฎหมาย
วันที่ 20 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานวันคนพิการสากลจังหวัดปทุมธานี ประจำปี 2567 พร้อมมอบโล่ประกาศเกียรติคุณแก่คนพิการต้นแบบ บุคคลตัวอย่าง หน่วยงานภาครัฐ สถานประกอบการภาคเอกชน และอาสาสมัคร อีกทั้งมอบกายอุปกรณ์ช่วยคนพิการ ภายใต้โครงการจัดหากายอุปกรณ์สำหรับช่วยเหลือคนพิการ จำนวน 72,000 ชุด เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ที่หอประชุมราชมงคล มหาวิทยาลัยเทคโนโลยีราชมงคลธัญบุรี อำเภอคลองหลวง จังหวัดปทุมธานี
นายวราวุธ กล่าวว่า รัฐบาลมีความมุ่งมั่นในการประสานพลังกับทุกภาคส่วน เพื่อเปลี่ยนความท้าทายให้กลายเป็น “ความหวัง โอกาส และความเสมอภาคทางเศรษฐกิจและสังคม” ของคนทุกกลุ่มอย่างเท่าเทียม โดยการเสริมศักยภาพ สร้างโอกาสให้ประชาชน ทั้งบทบาทและสิทธิ เพื่อพลิกฟื้นประเทศจากปัญหาที่รุมเร้า และทำให้ประเทศไทยเดินไปข้างหน้าได้อย่างมั่นคง ภายใต้นโยบายเร่งด่วนของรัฐบาล ข้อ 5 เร่งกระตุ้นเศรษฐกิจ เพิ่มโอกาสในการประกอบอาชีพ ให้ความสำคัญกับกลุ่มเปราะบางเป็นลำดับแรก เพิ่มโอกาสในการเข้าถึงแหล่งทุนเพื่อการพัฒนาหมู่บ้านและชุมชนและการประกอบอาชีพ และ ข้อ 10 ส่งเสริมพัฒนาศักยภาพ จัดสวัสดิการสังคมให้สอดคล้องกับสภาพสังคมที่เปลี่ยนแปลงไป สร้างความเท่าเทียมทางโอกาสและเศรษฐกิจ โดยเฉพาะกลุ่มเปราะบางทั้งคนพิการ ผู้สูงอายุ กลุ่มชาติพันธุ์ บุคคลไร้รัฐไร้สัญชาติ ให้เข้าถึงสิทธิและสวัสดิการของรัฐได้โดยสะดวก
ขณะที่ กระทรวง พม.ได้ขับเคลื่อนภารกิจด้านคนพิการ ภายใต้ “นโยบาย 5x5 ฝ่าวิกฤตประชากร” ซึ่งมี 1 ใน 5 ยุทธศาสตร์ ที่กำหนดมาตรการเพื่อมุ่งเพิ่มโอกาสและเสริมสร้างคุณค่าคนพิการ โดยเฉพาะอย่างยิ่ง “คนพิการ” ที่มีศักยภาพ ซึ่งต้องดึงออกมาเป็นพลังสังคม ด้วยการ “สร้างอาชีพ สร้างรายได้ โดยความพิการไม่เป็นข้อจำกัด”
สำหรับจังหวัดปทุมธานี จากฐานข้อมูลคนพิการที่มีบัตรประจำตัวคนพิการ กระทรวง พม. พบว่า มีคนพิการ จำนวน 23,971 คน (ข้อมูล ณ วันที่ 30 พฤศจิกายน 2567) โดยส่วนใหญ่ เป็นคนพิการสูงอายุที่มีอายุ 60 ปีขึ้นไป จำนวน 11,914 คน และมีความพิการทางการเคลื่อนไหว จำนวน 11,412 คน จึงเป็นความท้าทายของการทำงานที่แนวโน้มของสถานการณ์คนพิการเป็นไปในทิศทางเดียวกับสถานการณ์ของประเทศไทยที่กลายเป็น “สังคมสูงอายุอย่างสมบูรณ์” จึงต้องเตรียมความพร้อมของสังคมไทยรองรับผู้สูงอายุ ที่รวมถึงคนพิการสูงอายุที่จะเพิ่มขึ้น ควบคู่ไปกับการหนุนเสริมเพื่อเพิ่มประสิทธิภาพการทำงานของวัยแรงงาน โดยเฉพาะคนพิการวัยแรงงาน ที่จำเป็นต้องได้รับการพัฒนาศักยภาพและทักษะอาชีพ รวมทั้งแต้มต่อให้เข้าถึงโอกาสของการประกอบอาชีพที่มีคุณค่าและมีรายได้จริงอย่างยั่งยืน
งานวันคนพิการสากลจังหวัดปทุมธานี ประจำปี 2567 มีการมอบกายอุปกรณ์ช่วยคนพิการ ภายใต้โครงการจัดหากายอุปกรณ์สำหรับช่วยเหลือคนพิการ จำนวน 72,000 ชุด เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมาหามงคลเฉลิมพระชนม์พรรษา 6 รอบ 28 กรกฎาคม 2567 โดยได้ดำเนินการค้นหาคนพิการที่มีรายได้น้อย ประสบความเดือดร้อน ไม่สามารถเข้าถึงสิทธิและสวัสดิการ ให้ได้รับกายอุปกรณ์และเครื่องช่วยความพิการตามความต้องการและเหมาะสมต่อสภาพความพิการของแต่ละบุคคล ส่งผลให้คนพิการ ซึ่งเป็นพสกนิกรของพระองค์ท่าน สามารถใช้ชีวิตประจำวันได้อย่างมีอิสระ มีศักดิ์ศรีแห่งความเป็นมนุษย์ และเสมอภาคกับบุคคลทั่วไป สามารถเข้าร่วมกิจกรรมทางสังคมได้ ซึ่งจะนำไปสู่การพัฒนาคุณภาพชีวิต และยกระดับคนพิการที่มีศักยภาพให้ได้รับการจ้างงาน สร้างอาชีพ  ซึ่งต้องขอความร่วมมือจากทุกหน่วยงานในการจ้างงานคนพิการ ให้เป็นไปตามที่กฎหมายกำหนด ส่งผลให้คนพิการมีคุณภาพชีวิตที่ดีและพึ่งพาตนเองได้ โดยกายอุปกรณ์และเครื่องช่วยความพิการถือเป็นส่วนหนึ่งที่สามารถทดแทนสิ่งที่คนพิการขาดหาย และทำให้คนพิการที่มีฐานะยากจนสามารถเข้าถึงบริการของรัฐได้อย่างทั่วถึง ขอให้พี่น้องคนพิการจังหวัดปทุมธานี ที่ต้องการขอรับกายอุปกรณ์ ติดต่อมาที่พัฒนาสังคมและความมั่นคงของมนุษย์จังหวัดปทุมธานี ภายในวันที่ 31 ธ.ค. 2567 นี้
ในงานมีการมอบโล่ประกาศเกียรติคุณ ประจำปี 2567 แก่คนพิการต้นแบบ บุคคลตัวอย่าง หน่วยงานภาครัฐ สถานประกอบการภาคเอกชน และอาสาสมัคร ซึ่งขอแสดงความยินดีกับทุกท่านที่ได้รับโล่ประกาศเกียรติคุณและขอขอบคุณหน่วยงานภาครัฐ สถานประกอบการ และภาคีเครือข่าย ที่ร่วมกันส่งเสริมและสนับสนุนให้คนพิการได้เข้าถึงสิทธิสวัสดิการต่าง ๆ ในสังคมอย่างเสมอภาค เท่าเทียม
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #วันคนพิการสากล #จังหวัดปทุมธานี #คนพิการ

ที่มา : https://www.thaigov.go.th/news/contents/details/91578