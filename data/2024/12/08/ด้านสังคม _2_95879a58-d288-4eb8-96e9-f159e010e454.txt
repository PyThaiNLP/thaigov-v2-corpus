รัฐบาลไทย-ข่าวทำเนียบรัฐบาล-ดีอี เตือน “โจรออนไลน์” สร้างเพจปลอม “ธ.ก.ส. เปิดบัญชี TikTok baacthailand04” ขออย่าเชื่อ-แชร์ หวั่นสูญเงิน-ข้อมูลส่วนบุคคล


วันอาทิตย์ที่ 8 ธันวาคม 2567
ดีอี เตือน “โจรออนไลน์” สร้างเพจปลอม “ธ.ก.ส. เปิดบัญชี TikTok baacthailand04” ขออย่าเชื่อ-แชร์ หวั่นสูญเงิน-ข้อมูลส่วนบุคคล
ดีอี เตือน “โจรออนไลน์” สร้างเพจปลอม “ธ.ก.ส. เปิดบัญชี TikTok baacthailand04” ขออย่าเชื่อ-แชร์ หวั่นสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมที่เกี่ยวกับอาชญากรรมออนไลน์รายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ธ.ก.ส. เปิดบัญชี TikTok baacthailand04” รองลงมาคือเรื่อง “รับสมัครพนักงาน รายได้ต่อวันเริ่มต้น 360 บาทต่อวัน ผ่านเพจ สร้างรายได้เสริม ที่บ้านด้วยงานฝีมือ” โดยขอให้ประชาชนอย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นสร้างความวิตกกังวล ความสับสน ความเข้าใจผิด และส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (สดช.) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 29 พฤศจิกายน – 5 ธันวาคม 2567 พบข้อความที่เข้ามาทั้งหมด 833,092  ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 534 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 518 ข้อความ ตามมาด้วยการแจ้งเบาะแสผ่าน Line Official จำนวน 12 ข้อความ Website จำนวน 4 ข้อความ รวมเรื่องที่ต้องดำเนินการตรวจสอบทั้งหมด 192 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 68 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง  ธ.ก.ส. เปิดบัญชี TikTok baacthailand04
อันดับที่ 2 : เรื่อง รับสมัครพนักงาน รายได้ต่อวันเริ่มต้น 360 บาทต่อวัน ผ่านเพจ สร้างรายได้เสริม ที่บ้านด้วยงานฝีมือ
อันดับที่ 3 : เรื่อง เพจ Ohkajhu OKJ-Trade เปิดพอร์ตให้ลงทุน ซื้อขายผ่านตลาดหลักทรัพย์แห่งประเทศไทย
อันดับที่ 4 : เรื่อง กรมการขนส่งทางบก เปิดช่องทางทำใบขับขี่รถยนต์แบบทางลัด รับประกันภายใน 2 วัน ผ่านเพจ นางสาวเกสร
อันดับที่ 5 : เรื่อง เพจเฟซบุ๊กนราวิชญ์ เปิดรับดำเนินการทำใบขับขี่แบบครบวงจร บัตรออกจากขนส่งโดยตรงจัดส่งทั่วประเทศ
อันดับที่ 6 : เรื่อง บริษัทจัดหางานต่างประเทศถูกต้องตามกฎหมาย รับรองโดยกระทรวงแรงงาน ติดต่อได้ผ่านบัญชี TikTok mizina9
อันดับที่ 7 : เรื่อง รับสมัครพนักงานเสริมพับถุงกระดาษ ชิ้นละ 4 บาท ผ่านเพจ หางานเสริม
อันดับที่ 8 : เรื่อง กรมการขนส่งทางบก เปิดให้ลงทะเบียนทำใบขับขี่ออนไลน์ ผ่านเพจ ข้อมูลใบขับขี่ Thailand
อันดับที่ 9 : เรื่อง รับสมัครพนักงานเสริมพับถุงกาแฟ ผ่านเพจ Asia Kraft Paper Company Limited
อันดับที่ 10 : เรื่อง กรมการขนส่งเปิดรับทำใบขับขี่ออนไลน์ ผ่านเพจ Real facts
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับหน่วยงานรัฐ หน่วยงานด้านการลงทุนที่น่าเชื่อถือ โดยเฉพาะโครงการสินเชื่อ การชวนลงทุนหรือทำงานเพื่อหารายได้พิเศษ รวมทั้งการใช้บริการหน่วยงานรัฐ ซึ่งทั้งหมดมีผลกระทบต่อประชาชน ทำให้เกิดความเข้าใจผิด ความวิตกกังวล และอาจทำให้ประชาชน ตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้ ซึ่งส่งผลกระทบกับประชาชนทั่วประเทศเป็นวงกว้าง หากมีการแชร์ส่งต่อกันไปในสังคม” นายเวทางค์ กล่าว
สำหรับอันดับ 1 เรื่อง “ธ.ก.ส. เปิดบัญชี TikTok baacthailand04” กระทรวงดีอี ได้ดำเนินการตรวจสอบข้อเท็จจริงร่วมกับธนาคารเพื่อการเกษตรและสหกรณ์การเกษตร (ธ.ก.ส.) กระทรวงการคลัง พบว่า เป็นข้อมูลเท็จ โดยบัญชี TikTok ดังกล่าวได้แอบอ้างใช้ชื่อของธนาคารโดยไม่ได้รับอนุญาต เนื่องจากธนาคารไม่มีการปล่อยสินเชื่อดังกล่าวแก่ลูกค้า ผ่านช่องทางออนไลน์ดังกล่าวทั้งสิ้น และบัญชี Tiktok ที่ใช้ชื่อว่า @baacthailand04 ก็ไม่ใช่ช่องทางการติดต่อหรือเกี่ยวข้องกับ ธ.ก.ส.
ดังนั้นขอเตือนให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ โดยประชาชนที่สนใจรับข้อมูลข่าวสารจากธนาคารเพื่อการเกษตรและสหกรณ์การเกษตร สามารถติดตามได้ที่เว็บไซต์ www.baac.or.th หรือโทร. 0-2555-0555
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/91165