รัฐบาลไทย-ข่าวทำเนียบรัฐบาล-​“ปลัดณัฐพล” สั่งการ “ดีพร้อม” เสนอปลดล็อคสุราสามทับ! รับนโยบาย รมต.เอกนัฏ เพื่อส่งเสริมอุตสาหกรรมและผู้ประกอบการผลิตภัณฑ์สมุนไพร ยกระดับการผลิต ผลิตภัณฑ์ และสมุนไพรรายย่อยในประเทศ


วันอาทิตย์ที่ 8 ธันวาคม 2567
08/12/2567
พิมพ์
​“ปลัดณัฐพล” สั่งการ “ดีพร้อม” เสนอปลดล็อคสุราสามทับ! รับนโยบาย รมต.เอกนัฏ เพื่อส่งเสริมอุตสาหกรรมและผู้ประกอบการผลิตภัณฑ์สมุนไพร ยกระดับการผลิต ผลิตภัณฑ์ และสมุนไพรรายย่อยในประเทศ
​“ปลัดณัฐพล” สั่งการ “ดีพร้อม” เสนอปลดล็อคสุราสามทับ! รับนโยบาย รมต.เอกนัฏ เพื่อส่งเสริมอุตสาหกรรมและผู้ประกอบการผลิตภัณฑ์สมุนไพร ยกระดับการผลิต ผลิตภัณฑ์ และสมุนไพรรายย่อยในประเทศไทย ทำแผนระยะ 3 ปี
กรุงเทพฯ 4 ธันวาคม 2567 - ดร.ณัฐพล รังสิตพล ปลัดกระทรวงอุตสาหกรรม ให้เกียรติเป็นประธานการประชุมคณะอนุกรรมการส่งเสริมอุตสาหกรรมและผู้ประกอบการผลิตภัณฑ์สมุนไพร ครั้งที่ 2/2567 ร่วมด้วย นายโฆสิต สุวินิจจิต คณะที่ปรึกษารัฐมนตรีว่าการกระทรวงสาธาธารณสุข นางสาวณัฏฐิญา เนตยสุภา อธิบดีกรมส่งเสริมอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม คณะผู้บริหารและผู้แทนจากหน่วยงานต่าง ๆ เข้าร่วมประชุม ณ ห้องประชุม อก.1 ชั้น 2  อาคารสำนักงานปลัดกระทรวงอุตสาหกรรม และในรูปแบบออนไลน์ผ่านระบบ Zoom Meeting
การประชุมครั้งนี้ เป็นการรายงานความก้าวหน้าการแก้ไขปัญหาเรื่องแอลกอฮอล์สำหรับอุตสาหกรรมสมุนไพร ที่เกิดจากการหารือร่วมกับผู้แทนจากหน่วยงานต่าง ๆ ประกอบด้วย สภาอุตสาหกรรมแห่งประเทศไทย สมาคมเอทานอลจากมันสำปะหลัง องค์การสุรา กรมสรรพสามิต ภาคเอกชน โดยได้ร่วมกันพิจารณาให้ข้อคิดเห็นต่อข้อมูลที่เกี่ยวข้องกับการแก้ไขปัญหาเรื่องแอลกอฮอล์สำหรับอุตสาหกรรมสมุนไพร ความร่วมมือระหว่างองค์การสุรา และ บริษัท ไปรษณีย์ไทย จำกัด พร้อมร่างแผนการยกระดับผู้ประกอบการผลิตผลิตภัณฑ์สมุนไพรรายย่อยในประเทศไทย ระยะ 3 ปี (พ.ศ. 2568-2570) รวมถึงข้อเสนอต่าง ๆ ของภาคเอกชน เพื่อตรวจสอบ และยืนยันข้อมูลร่วมกัน
ปัจจุบันการผลิตแอลกอฮอล์ในประเทศไทยหรือ “สุราสามทับ” มี 3 กลุ่มหลัก คือ 1) ผู้ผลิตจำหน่ายสุราสามทับภายในประเทศโดยองค์การสุรา กรมสรรพสามิต มีกำลังการผลิตอยู่ที่ 18 ล้านลิตร/ปี 2) กลุ่มผู้ผลิตสุราสามทับเพื่อการส่งออก 7 บริษัท มีกำลังการผลิตอยู่ที่ 132 ล้านลิตร/ปี และ 3) กลุ่มโรงงานเอทานอลเพื่อใช้เป็นเชื้อเพลิง รวม 26 โรงงาน มีกำลังการผลิตประมาณ 2,000 ล้านลิตร/ปี นอกจากนี้ ได้รายงานความก้าวหน้าการส่งเสริมและสนับสนุนผู้ประกอบการกัญชงกัญชาของดีพร้อม โดยมีการเพิ่มสมุนไพร 2 ชนิด คือ กระท่อม และกัญชงกัญชาในแผนการขับเคลื่อนสมุนไพร Herb of the year ปี 2568-2570 ตามมติคณะอนุกรรมการที่ปรึกษาคณะกรรมการนโยบายสมุนไพรแห่งชาติ ครั้งที่ 3/2567 และมีการขอความร่วมมือคณะอนุกรรมการฯ ที่เกี่ยวข้อง ร่วมดำเนินการขับเคลื่อนสมุนไพร Herb of the year
ทั้งนี้ ดีพร้อมได้ดำเนินการพัฒนาศักยภาพกัญชง ดังนี้ 1) การจัดตั้งคณะกรรมการขับเคลื่อนการส่งเสริมและพัฒนาอุตสาหกรรมพืชกัญชงสู่เชิงพาณิชย์  2) การดำเนินการขับเคลื่อนผ่าน 4 มาตรการ ได้แก่ สนับสนุนการวิจัยและพัฒนานวัตกรรมผลิตภัณฑ์ตลอดห่วงโซ่กัญชง ส่งเสริมการผลิตและแปรรูปกัญชงเชิงพาณิชย์ ส่งเสริมด้านการตลาด และสร้างปัจจัยสนับสนุนให้เอื้อต่อการประกอบการ และ 3) การต่อยอดจากมาตรการสู่การดำเนินงานของดีพร้อมโดยร่วมมือกับสำนักงานมาตรฐานผลิตภัณฑ์อุตสาหกรรม (สมอ.) ดำเนินการจัดทำมาตรฐานผลิตภัณฑ์อุตสาหกรรมเพื่อรองรับการผลิตสินค้ากึ่งวัตถุดิบจากพืชกัญชง หรือมาตรฐานสินค้าแปรรูปจากกัญชง จำนวน 6 มาตรฐาน ได้แก่ น้ำมันเมล็ดกัญชง สารสกัดจากกัญชงที่มีปริมาณ CBD รวมไม่น้อยกว่าร้อยละ 30 สารสกัดจากกัญชงที่มีปริมาณ CBD รวมไม่น้อยกว่าร้อยละ 80 เปลือกกัญชง แกนกัญชง เส้นใยกัญชง เพื่อให้มีมาตรฐานในการนำไปใช้ในอุตสาหกรรมต่อเนื่อง
นอกจากนี้ ที่ประชุมยังร่วมกันพิจารณาแผนการยกระดับผู้ประกอบการผลิตผลิตภัณฑ์สมุนไพรรายย่อยในประเทศไทย ระยะ 3 ปี (พ.ศ. 2568-2570) โดยปีที่ 1 เน้นการสร้างความเข้มแข็งให้กับอุตสาหกรรม ทั้งด้านบุคลากร ผู้เชี่ยวชาญ กระบวนการผลิต และเครือข่ายพันธมิตร ปีที่ 2 เน้นดำเนินการพัฒนาผลิตภัณฑ์และขยายตลาด และปีที่ 3 เน้นขยายธุรกิจและสร้างความยั่งยืน ซึ่งดีพร้อมได้ดำเนินโครงการส่งเสริมเกษตรอุตสาหกรรมครบวงจรผ่านกิจกรรมต่าง ๆ ได้แก่ กิจกรรมการพัฒนาการรวมกลุ่มและเชื่อมโยงอุตสาหกรรม กิจกรรมยกระดับผู้ประกอบการสมุนไพรเข้าสู่มาตรฐาน GMP เพื่อให้สอดรับกับแผนฯ ดังกล่าว ทั้งนี้ ขอให้หน่วยงานที่เกี่ยวข้องเสนอโครงการ/กิจกรรมที่สอดรับกับแผนฯ ให้ครบถ้วนในแต่ละแนวทาง เพื่อให้แผนการผลักดันผู้ประกอบการบรรลุได้ตามเป้าหมายและเติมเต็มการทำงานให้เกิดเป็นรูปธรรมมากยิ่งขึ้น ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม นอกจากนี้ ผู้เข้าร่วมประชุมยังได้เสนอแนวทางการบูรณาการร่วมกับภาคเอกชนในการออกตรวจสถานประกอบการ พร้อมสนับสนุนให้มีการถ่ายทอดองค์ความรู้และทักษะด้านการตรวจสอบสถานประกอบการให้แก่เจ้าหน้าที่รัฐ เพื่อร่นระยะเวลาการรอดำเนินการตรวจสอบในอนาคต

ที่มา : https://www.thaigov.go.th/news/contents/details/91164