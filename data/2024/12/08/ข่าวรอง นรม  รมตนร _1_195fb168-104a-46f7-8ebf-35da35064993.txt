รัฐบาลไทย-ข่าวทำเนียบรัฐบาล- “จิราพร” นำ สคบ. หารือ ผู้บัญชาการสอบสวนกลาง บูรณาการป้องกันธุรกิจแชร์ลูกโซ่


วันอาทิตย์ที่ 8 ธันวาคม 2567
08/12/2567
พิมพ์
“จิราพร” นำ สคบ. หารือ ผู้บัญชาการสอบสวนกลาง บูรณาการป้องกันธุรกิจแชร์ลูกโซ่
“จิราพร” นำ สคบ. หารือ ผู้บัญชาการสอบสวนกลาง บูรณาการป้องกันธุรกิจแชร์ลูกโซ่
วานนี้  ( 7 ธันวาคม 2567 ) เวลา 16.00 น.  นางสาวจิราพร สินธุไพร รัฐมนตรีประจำสำนักนายกรัฐมนตรี ประชุมหารือแนวทางการแก้ไขปัญหาการทำธุรกิจหลอกลวงประชาชน หรือธุรกิจขายตรงแอบแฝงแบบแชร์ลูกโซ่ ร่วมกับ           พลตำรวจโทจิรภพ ภูริเดช ผู้บัญชาการตำรวจสอบสวนกลาง ณ ห้องปฏิบัติการ RTCC (Realtime Crime Center) กองบัญชาการตำรวจสอบสวนกลาง โดยมีผู้แทนจากหน่วยงานที่เกี่ยวข้อง ได้แก่ สำนักงานคณะกรรมการคุ้มครองผู้บริโภค (สคบ.) และกองบังคับการปราบปรามการกระทำความผิดเกี่ยวกับการคุ้มครองผู้บริโภค (ปคบ.) เข้าร่วม
นางสาวจิราพร เปิดเผยว่า ตนได้นำผู้แทนจาก สคบ. เข้าร่วมหารือกับกองบัญชาการตำรวจสอบสวนกลาง ซึ่งเป็นหน่วยงานปฏิบัติหลักในการบังคับใช้กฎหมาย เพื่อหาแนวทางและมาตรการในระยะสั้น กลาง และระยะยาว ในการป้องกันไม่ให้เกิดการทำธุรกิจขายตรงแอบแฝงในแบบของแชร์ลูกโซ่หรือในแบบอื่นๆ โดยที่ประชุมเห็นว่าในระยะสั้น ควรมีการตั้ง ‘คณะทำงาน’ เพื่อบูรณาการการทำงานของหน่วยงานที่เกี่ยวข้องในการตรวจสอบบริษัทที่จดทะเบียนทั้งหมด รวมถึงตั้งศูนย์รับเรื่องร้องทุกข์ที่เกี่ยวข้องกับธุรกิจขายตรงและตลาดแบบตรง โดยอาจมีการศึกษาการนำระบบ AI มาใช้ในการตรวจสอบความผิดปกติในการประกอบธุรกิจร่วมด้วย ควบคู่ไปกับการปรับปรุงข้อกฎหมายที่เกี่ยวข้องให้เหมาะสม และเข้ากับบริบทในปัจจุบันมากขึ้นต่อไป
นางสาวจิราพร กล่าวเพิ่มเติมว่า รัฐบาลซึ่งนำโดยนางสาวแพทองธาร ชินวัตร นายกรัฐมนตรี ให้ความสำคัญกับการแก้ไขปัญหาที่พี่น้องประชาชนจำนวนมากที่ได้รับผลกระทบจากการทำธุรกิจที่หลอกลวงประชาชน ซึ่งรวมถึงธุรกิจแชร์ลูกโซ่ โดยนายกรัฐมนตรีสั่งการให้หน่วยงานที่เกี่ยวข้องเร่งดำเนินการเชิงรุกในการหาแนวทางป้องกันและแก้ไขปัญหาดังกล่าวในระยะยาว เพื่อตัดวงจรธุรกิจหลอกลวงประชาชน ไม่ให้ขยายผลกระทบในวงกว้าง จนสร้างผลเสียต่อระบบเศรษฐกิจและสังคมไทยต่อไป

ที่มา : https://www.thaigov.go.th/news/contents/details/91168