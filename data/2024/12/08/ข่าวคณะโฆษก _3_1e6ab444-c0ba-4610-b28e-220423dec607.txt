รัฐบาลไทย-ข่าวทำเนียบรัฐบาล-ด่วน.!!!ศปช.ออก.เตือนระวังฝนใต้ยังหนักสัปดาห์นี้ด้าน“บิ๊กอ้วน”..รับข้อสั่งการ นายกฯ สั่งทุกหน่วยเตรียมพร้อม 24 ชม. ด้านเยียวยาผู้น้ำท่วมใต้เฟสแรกโอนแล้วกว่า 2,700 ล้านบาท


วันอาทิตย์ที่ 8 ธันวาคม 2567
08/12/2567
พิมพ์
ด่วน.!!!ศปช.ออก.เตือนระวังฝนใต้ยังหนักสัปดาห์นี้ด้าน“บิ๊กอ้วน”..รับข้อสั่งการ นายกฯ สั่งทุกหน่วยเตรียมพร้อม 24 ชม. ด้านเยียวยาผู้น้ำท่วมใต้เฟสแรกโอนแล้วกว่า 2,700 ล้านบาท
ด่วน.!!!ศปช.ออก.เตือนระวังฝนใต้ยังหนักสัปดาห์นี้ด้าน“บิ๊กอ้วน”..รับข้อสั่งการ นายกฯ สั่งทุกหน่วยเตรียมพร้อม 24 ชม. ด้านเยียวยาผู้น้ำท่วมใต้เฟสแรกโอนแล้วกว่า 2,700 ล้านบาท
วันนี้ (8 ธ.ค.67) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) รับทราบข้อสั่งการของนายกรัฐมนตรีในการแก้ไขปัญหาอุทกภัยภาคใต้และเตรียมการรับมือฝนหนักสัปดาห์นี้ที่ ศปช.ได้ออกเตือนแล้วว่ามีฝนจะตกลงมาอย่างหนักในปลายสัปดาห์ นี้ โดยเน้นย้ำให้ติดตามความคืบหน้าสถานการณ์อุทกภัยในพื้นที่ภาคใต้อย่างใกล้ชิด โดยเฉพาะ นครศรีธรรมราช สงขลา และปัตตานี ที่ยังมีน้ำท่วมขัง ปภ.ได้สั่งการให้ตรึงกำลังเจ้าหน้าที่เพื่อบรรเทาความเดือดร้อนและเร่งสำรวจความเสียหายของอาคารบ้านเรือน พื้นที่การเกษตรในพื้นที่ที่สถานการณ์คลี่คลายแล้ว เพื่อ
นำเสนอการเยียวยาต่อไป
โดยล่าสุด วันนี้ในที่ประชุม ศปช.ได้สั่งการทุกหน่วย ที่ตรึงกำลังอยู่ในพื้นที่ ให้เตรียมพร้อมแผนรับมือฝนตกหนักถึงหนักมากอีกระลอกในพื้นที่น้ำท่วมเดิม ที่จ.ชุมพร สุราษฎร์ธานี นครศรีธรรมราช สงขลา พัทลุง นราธิวาส ยะลา และนราธิวาส ระหว่างวันที่ 12-16 ธันวาคม 2567
“ผอ.ศปช.ย้ำทุกหน่วย เตรียมพร้อมเครื่องจักรเครื่องมือ อุปกรณ์ต่างๆในพื้นที่ภาคใต้ เพื่อพร้อมรับมือฝนตกหนักในช่วงสุดสัปดาห์นี้  เบื้องต้นได้รับรายงานว่า ศูนย์ ปภ.เขต 11 สุราษฎร์ธานี เตรียมพร้อมเครื่องจักรกลสาธารณภัย ทั้งเครื่องสูบน้ำ เรือท้องแบน รถบรรทุก รถปฏิบัติการเคลื่อนย้ายผู้ประสบภัย รวมจำนวน 31 หน่วย ในพื้นที่รับผิดชอบ จ.ชุมพร พัทลุง นครศรีธรรมราช และสุราษฎร์ธานี นอกจากนี้ ยังมีหน่วยงานอื่นที่พร้อมสนับสนุนเครื่องมืออุปกรณ์ด้วย เพื่อให้พร้อมปฏิบัติงานได้ทันที รวมทั้งเตรียมศูนย์พักพิง/ศูนย์อพยพ เพื่อลดผลกระทบที่อาจเกิดขึ้นและช่วยเหลือประชาชนได้ทันท่วงที โดยเฉพาะกลุ่มเปราะบาง ทั้งผู้สูงอายุ ผู้ป่วยติดเตียง ขอให้มั่นใจว่ารัฐบาลให้ความสำคัญในการแก้ไขปัญหาและช่วยเหลือผู้ประสบอุทกภัยในทุกพื้นที่อย่างเต็มที่ เพื่อให้ผ่านพ้นวิกฤตโดยเร็ว” นางสาวศศิกานต์ กล่าว
รองโฆษกประจำสำนักนายกรัฐมนตรี  กล่าวด้วยว่า ฝนที่จะตกเพิ่มทางภาคใต้ ต้องเฝ้าระวังและบริหารจัดการน้ำในอ่างเก็บน้ำโดยเฉพาะอ่างเก็บน้ำบางลาง ปัจจุบันมีความจุ 82 % (1,199 ล้าน ลบ.ม.) ระบายน้ำวันละ 18 ล้าน ลบ.ม. ส่วนจะยังคงการระบายหรือปรับเพิ่ม จะมีความชัดเจนวันพรุ่งนี้(9 ธ.ค.) ทั้งนี้ เขื่อนบางลางมีความสำคัญต่อการบริหารจัดการน้ำในแม่น้ำปัตตานีตลอดสายที่แม่น้ำจะไหลผ่าน ตั้งแต่ อ.บันนังสตา อ.เมืองยะลา จ.ยะลา อ.ยะรัง และ อ.เมืองปัตตานี จ.ปัตตานี  ซึ่งขณะนี้ที่สถานี อ.เมืองปัตตานี ยังเป็นพื้นที่เดียวที่ยังมีน้ำสูงกว่าตลิ่งประมาณ 50 ซม. ฝนที่จะตกเพิ่มตั้งแต่วันที่ 12 ธ.ค.เป็นต้นไป คาดระดับน้ำจะเพิ่มอีกประมาณ 15 ซม.ต้องเฝ้าระวังเป็นพิเศษ
ทั้งนี้ รองโฆษกประจำสำนักนายกรัฐมนตรี กล่าวต่อว่า รัฐบาลได้อนุมัติจ่ายเงินเยียวยาผู้ประสบอุทกภัยครัวเรือนละ 9,000 บาทเรียบร้อยแล้ว ร้อยละ 98.45 โดยธนาคารออมสินได้โอนเงินผ่าน PromptPay ซึ่งเงินถึงมือผู้ประสบภัยแล้ว 297,844 ครัวเรือน เป็นเงินรวม กว่า2,700 ล้านบาท

ที่มา : https://www.thaigov.go.th/news/contents/details/91170