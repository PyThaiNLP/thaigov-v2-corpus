รัฐบาลไทย-ข่าวทำเนียบรัฐบาล-"ของขวัญปีใหม่ ดีพร้อมให้อะไร“ ”อธิบดีณัฏฐิญา" ชงมาตรการของขวัญปีใหม่ เสนอ รมว.เอกนัฏ รวมแพ็คเกจกระทรวงเพิ่มโอกาส เสริมแกร่ง กระจายรายได้ สำหรับประชาชนและผู้ประกอบการ ปี 68


วันอาทิตย์ที่ 8 ธันวาคม 2567
08/12/2567
พิมพ์
"ของขวัญปีใหม่ ดีพร้อมให้อะไร“ ”อธิบดีณัฏฐิญา" ชงมาตรการของขวัญปีใหม่ เสนอ รมว.เอกนัฏ รวมแพ็คเกจกระทรวงเพิ่มโอกาส เสริมแกร่ง กระจายรายได้ สำหรับประชาชนและผู้ประกอบการ ปี 68
"ของขวัญปีใหม่ ดีพร้อมให้อะไร“ ”อธิบดีณัฏฐิญา" ชงมาตรการของขวัญปีใหม่ เสนอ รมว.เอกนัฏ รวมแพ็คเกจกระทรวงเพิ่มโอกาส เสริมแกร่ง กระจายรายได้ สำหรับประชาชนและผู้ประกอบการ ปี 68
กรุงเทพฯ 4 ธันวาคม 2567 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานในการประชุมผู้บริหารกรมส่งเสริมอุตสาหกรรม ร่วมด้วย นางดวงดาว ขาวเจริญ นายสุรพล ปลื้มใจ รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ดีพร้อม (DIPROM) ณ ห้องประชุม 2 ชั้น 3 อาคารกรมส่งเสริมอุตสาหกรรม (DIPROM Headquarter) และในรูปแบบออนไลน์ผ่านระบบ Zoom Meeting
การประชุมดังกล่าว ได้มีการรายงานความคืบหน้าผลการดำเนินงาน ประกอบไปด้วย การมอบสินเชื่อฮาลาล พิธีมอบรางวัลอุตสาหกรรม ประจำปี พ.ศ. 2567 และกิจกรรมเปิดตัวโครงการซอฟต์พาวเวอร์สาขาแฟชั่นและสาขาอาหาร รวมไปถึงวาระเร่งด่วนในการกำหนดแนวทางการจัดทำงบประมาณรายจ่ายประจำปีงบประมาณ พ.ศ. 2569 และได้มอบนโยบายให้แต่ละหน่วยงานวางแผนจัดทำโครงการเพื่อเสนอของบประมาณในปีงบประมาณ พ.ศ. 2569 ภายใต้การพัฒนาและส่งเสริมศักยภาพอุตสาหกรรมและวิสาหกิจไทยให้พร้อมรับการเปลี่ยนแปลงสู่ยุคเศรษฐกิจใหม่
ทั้งนี้ ดีพร้อมได้มีการเตรียมมาตรการของขวัญปีใหม่ พ.ศ. 2568 สำหรับประชาชนและผู้ประกอบการ ประกอบไปด้วย มาตรการเสริมแกร่งเพิ่มความรู้ Upskills / Reskills ผ่านโครงการด้าน Soft Power มาตรการเติมทุนต่อยอดธุรกิจ ผ่านการมอบสินเชื่อพิเศษเพื่อส่งเสริมผู้ประกอบการ และมาตรการสิทธิพิเศษสำหรับผู้ประกอบการ ผ่านการให้บริการออกแบบผลิตภัณฑ์ฟรี การให้บริการเครื่องจักรเพื่อแปรรูปผลิตภัณฑ์ภายใต้ศูนย์ปฏิรูปอุตสาหกรรมดีพร้อม (DIPROM ITC) และบริการดีพร้อมแคร์ ให้บริการซอฟต์แวร์ฟรี 6 เดือนสำหรับ SMEs เช่น เครื่องมือสร้างเว็บไซต์อัจฉริยะพร้อมข้อมูลสนับสนุน และโปรแกรมบัญชีออนไลน์ต่าง ๆ เป็นต้น เพื่อขับเคลื่อนการดำเนินงานตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม

ที่มา : https://www.thaigov.go.th/news/contents/details/91163