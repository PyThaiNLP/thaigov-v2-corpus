รัฐบาลไทย-ข่าวทำเนียบรัฐบาล-ร่วมแรงร่วมใจ..ช่วยอุทกภัยภาคใต้.. รัฐบาลเร่งระดมมาตรการ ช่วยฟื้นฟู ผู้ประกอบการ เอสเอ็มอี-ชุมชน ผ่านศูนย์รวมพลังฝ่าวิกฤตน้ำท่วมใต้


วันอาทิตย์ที่ 8 ธันวาคม 2567
08/12/2567
พิมพ์
ร่วมแรงร่วมใจ..ช่วยอุทกภัยภาคใต้.. รัฐบาลเร่งระดมมาตรการ ช่วยฟื้นฟู ผู้ประกอบการ เอสเอ็มอี-ชุมชน ผ่านศูนย์รวมพลังฝ่าวิกฤตน้ำท่วมใต้
ร่วมแรงร่วมใจ..ช่วยอุทกภัยภาคใต้.. รัฐบาลเร่งระดมมาตรการ ช่วยฟื้นฟู ผู้ประกอบการ เอสเอ็มอี-ชุมชน ผ่านศูนย์รวมพลังฝ่าวิกฤตน้ำท่วมใต้
วันนี้ (8 ธ.ค.67) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า  นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้มอบหมายให้สำนักงานอุตสาหกรรมจังหวัดในพื้นที่ กรมส่งเสริมอุตสาหกรรม กรมอุตสาหกรรมพื้นฐานและการเหมืองแร่ การนิคมอุตสาหกรรมแห่งประเทศไทย ร่วมบูรณาการกับภาคเอกชนจัดตั้งศูนย์ประสานหน่วยงานช่วยเหลือผู้ประสบอุทกภัยในพื้นที่ภาคใต้ ตามนโยบายเร่งด่วน ซึ่งจากการสำรวจความเสียหายของสถานประกอบการ พบว่ามีโรงงานอุตสาหกรรม 52 แห่ง วิสาหกิจขนาดกลางและขนาดย่อม 14 แห่ง เหมืองแร่ 1 แห่ง มูลค่าความเสียหายรวมกว่า 23 ล้านบาท และมีวิสาหกิจชุมชน 23 แห่ง โดยกำหนดนโยบายในการให้ความช่วยเหลือดังนี้
1.มาตรการเร่งด่วนช่วยเหลือผู้ประสบภัยอุทกภัย เร่งช่วยเหลือเยียวยาผู้ประกอบการและประชาชนที่ได้รับผลกระทบในพื้นที่
2.มาตรการฟื้นฟูหลังน้ำลดผ่านการให้คำปรึกษาปัญหาธุรกิจอุตสาหกรรม และช่วยเหลือในการปรับปรุงกระบวนการผลิต ฟื้นฟูเครื่องจักร ระบบไฟฟ้า เพื่อปรับปรุงกระบวนการผลิตให้กลับมาดำเนินการได้ อีกทั้ง ยังมีการสนับสนุนเงินทุนหมุนเวียน เพื่อบรรเทาปัญหาความเดือดร้อนด้านการเงินแก่ผู้ประกอบการอุตสาหกรรม
3.มาตรการเตรียมความพร้อมด้านการป้องกันและแก้ไขปัญหาอุทกภัย ผ่านการจัดทำแผนรองรับการเกิดอุทกภัยเพื่อเตรียมความพร้อมด้านการป้องกันและแก้ไขปัญหาอุทกภัย โดยจัดทำ Check List เมื่อเกิดเหตุอุทกภัย การสร้างผนังกั้นน้ำ สอนวิธีการป้องกันอุปกรณ์เครื่องจักร เป็นต้น
“กระทรวงอุตสาหกรรมได้ใช้พื้นที่ศูนย์ส่งเสริมอุตสาหกรรมภาคที่ 11 กรมส่งเสริมอุตสาหกรรม จังหวัดสงขลา จัดตั้งเป็น “ศูนย์อุตสาหกรรมรวมใจ ช่วยพี่น้องชาวไทยประสบภัยน้ำท่วม“ รวบรวมสิ่งของเครื่องอุปโภคบริโภค ของใช้จำเป็น และยารักษาโรค เพื่อระดมและลำเลียงไปช่วยพื้นที่ประสบภัยในจังหวัดใกล้เคียง และเป็นศูนย์ประสานหน่วยงานช่วยเหลือผู้ประสบอุทกภัยในพื้นที่ภาคใต้ ติดตามความเสียหาย เตรียมพร้อมมาตรการต่าง ๆ รองรับสถานการณ์หลังน้ำลด กำหนดแผนป้องกันหากเกิดสถานการณ์ดังกล่าวอีกครั้งทั้งในระยะฉับพลัน โดยได้รับการสนับสนุนจากหน่วยงานภาคีเครือข่ายกระทรวงอุตสาหกรรม ภาครัฐ ภาคเอกชน ผู้ประกอบการโรงงานอุตสาหกรรมในพื้นที่ ในการสนับสนุนสิ่งของอุปโภคบริโภค เพื่อส่งมอบเป็นกำลังใจให้กับผู้ประสบอุทกภัย บรรเทาความเดือดร้อนเป็นการเร่งด่วนแล้ว” นางสาวศศิกานต์ ระบุ

ที่มา : https://www.thaigov.go.th/news/contents/details/91169