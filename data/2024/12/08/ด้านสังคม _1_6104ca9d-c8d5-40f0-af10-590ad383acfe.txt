รัฐบาลไทย-ข่าวทำเนียบรัฐบาล-รพ.เพชรบูรณ์ ตั้งศูนย์คนไทยห่างไกล NCDs ดูแลสุขภาพจากโรคเบาหวาน -ความดันโลหิตสูง ทุกมิติ


วันอาทิตย์ที่ 8 ธันวาคม 2567
08/12/2567
พิมพ์
รพ.เพชรบูรณ์ ตั้งศูนย์คนไทยห่างไกล NCDs ดูแลสุขภาพจากโรคเบาหวาน -ความดันโลหิตสูง ทุกมิติ
โรงพยาบาลเพชรบูรณ์ มุ่งแก้ไขปัญหาโรคไม่ติดต่อเรื้อรังตามนโยบายรัฐมนตรีว่าการกระทวงสาธารณสุขตั้งศูนย์คนไทยห่างไกล NCDs รวมหน่วยบริหารจัดการโรคเบาหวาน - ความดันโลหิตสูง สนับสนุนส่งเสริมสุขภาพประชาชนทุกมิติ เริ่มกลุ่มแรกผู้มีความเสี่ยง
โรงพยาบาลเพชรบูรณ์ มุ่งแก้ไขปัญหาโรคไม่ติดต่อเรื้อรังตามนโยบายรัฐมนตรีว่าการกระทวงสาธารณสุขตั้งศูนย์คนไทยห่างไกล NCDs รวมหน่วยบริหารจัดการโรคเบาหวาน - ความดันโลหิตสูง สนับสนุนส่งเสริมสุขภาพประชาชนทุกมิติ เริ่มกลุ่มแรกผู้มีความเสี่ยงจากการตรวจสุขภาพประจำปี 2567 ทั้งน้ำตาลในเลือดสูง ความดันสูงดัชนีมวลกายเกิน รวมกว่า 4,800 คน
พญ.ศรีสุดา ทรงธรรมวัฒน์ ผู้อำนวยการ โรงพยาบาลเพชรบูรณ์ กล่าวว่า โรงพยาบาลได้เปิดศูนย์คนไทยห่างไกล NCDs ตามนโยบายของ นายสมศักดิ์ เทพสุทิน รัฐมนตรีว่าการกระทรวงสาธารณสุข ในการแก้ไขปัญหาโรคไม่ติดต่อเรื้อรัง (NCDs) ซึ่งเป็นปัญหาสุขภาพประชาชนที่สำคัญของของประเทศ โดยเป็นศูนย์รวมหน่วยงานที่บริหารจัดการโรคเบาหวานและโรคความดันโลหิตสูงของ อ.เมืองเพชรบูรณ์ และเครือข่าย เพื่อสนับสนุนส่งเสริมสุขภาพประชาชนในทุกมิติ ลดการความเสี่ยงในการเกิดโรค NCDs อย่างยั่งยืน ประกอบด้วย 1.หน่วยบริการเพื่อส่งเสริมสุขภาพและปรับวิถีชีวิต ได้แก่ คลินิกเวชศาสตร์วิถีชีวิต(Lifestyle Medicine) Health station ในหมู่บ้านและชุมชน 2.หน่วยบริการทาง Clinic ได้แก่ คลินิกโรคเรื้อรังโดยอายุรแพทย์ คลินิกโรคเรื้อรังใน รพ.สต.และคลินิกหมอครอบครัว โรงพยาบาลเพชรบูรณ์ ดูแลตั้งแต่การวินิจฉัย รักษาทั้งเบาหวานและความดันโลหิตสูง รวมถึงพัฒนาระบบดูแลคลินิกโรคเบาหวานระยะสงบหรือ DM Remission 3.ทีมสหสาชาวิชาชีพ ที่เชี่ยวชาญ4.อสม. ที่ได้รับการพัฒนาศักยภาพให้สามารถดูแลสุขภาพรายบุคคลให้กับผู้ป่วย 5.ชมรมผู้ป่วยที่เป็นผู้ช่วยให้คำปรึกษาการปรับเปลี่ยนพฤติกรรมการรับประทานอาหารและการเคลื่อนไหวร่างกายเพื่อลดความเสี่ยงของโรค NCDs และ 6.ศูนย์ข้อมูล บริหารจัดการข้อมูลสุขภาพดิจิทัล (Health IT) บันทึกข้อมูลสุขภาพและช่วยประสานงาน สื่อสารกับผู้ป่วย ผ่านแอปพลิเคชัน หรือแพลตฟอร์มออนไลน์
ด้านนพ.ภคธร รัชนนท์เวชกิจ นายแพทย์ชำนาญการ วุฒิบัตรเวชศาสตร์วิถีชีวิต กล่าวว่า คลินิกเวชศาสตร์วิถีชีวิต เป็นศูนย์ส่งเสริมให้ชาวเพชรบูรณ์ปรับเปลี่ยนพฤติกรรมที่ช่วยลดความเสี่ยงจากโรค NCDs โดยจัดบริการให้คำปรึกษา สนับสนุนด้านสุขภาพจิตและสร้างแรงจูงใจในการปรับเปลี่ยนพฤติกรรม จัดทำแผนการดูแลสุขภาพรายบุคคล ทั้งการออกกำลังกาย การรับประทานอาหาร ให้ความรอบรู้ด้านสุขภาพ และจัดกิจกรรมเพื่อสุขภาพในรูปแบบ Wellness Center รวมถึงขยายการดูแลในเครือข่าย เช่น การจัดชุดบริการลดโรคเบาหวานในโรงเรียนและสถานประกอบการ การดูแลทั้งกลุ่มป่วยและกลุ่มเสี่ยงโรคความดันโลหิตสูงในชุมชน
พญ.ดวงดาว ศรียากูล นายแพทย์ชำนาญการพิเศษ รองผู้อำนวยการกลุ่มภารกิจปฐมภูมิ กล่าวต่อว่า กลุ่มเป้าหมายที่จะเข้ารับบริการ คือ ประชาชนทั่วไปที่สนใจปรับเปลี่ยนพฤติกรรมสุขภาพเพื่อห่างไกลโรค NCDs กลุ่มที่มีกรรมพันธุ์ของโรคเบาหวาน ความดันโลหิตสูง ไขมันในเลือดสูง โรคระบบหัวใจและหลอดเลือด และประชาชนกลุ่มเสี่ยงจากการคัดกรองสุขภาพ โดยระยะแรกจะเป็นกลุ่มเสี่ยงจากการตรวจสุขภาพประจำปี 2567 จาก PBH Wellness center แยกเป็น 1.กลุ่มเสี่ยงความดันโลหิตสูง 2,073 ราย 2.กลุ่มเสี่ยงน้ำตาลในเลือดสูง (FBS 100-125 mg%) 211 ราย 3.กลุ่มเสี่ยงค่าดัชนีมวลกายเกิน (BMI ≥ 23) 2,409 ราย และ อสม.ในเขตเทศบาลเมืองเพชรบูรณ์ 177 ราย สำหรับกระบวนการดูแลจะเริ่มจาก การประเมินภาวะสุขภาพและข้อมูลสุขภาพพื้นฐานรายบุคคล ซักประวัติตาม Life Style Medicine 6 ด้าน ตรวจวัดองค์ประกอบร่างกายด้วยเครื่อง In body และการตรวจทางห้องปฏิบัติการ พร้อมทั้งดูแลปรับพฤติกรรมสุขภาพโดยทีมสหวิชาชีพ ได้แก่ แพทย์เวชศาสตร์วิถีชีวิต นักสุขศึกษา นักวิทยาศาสตร์การกีฬา นักกำหนดอาหาร และนักจิตวิทยา
************************************************8 ธันวาคม 2567

ที่มา : https://www.thaigov.go.th/news/contents/details/91161