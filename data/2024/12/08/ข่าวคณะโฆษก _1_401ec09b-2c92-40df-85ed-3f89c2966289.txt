รัฐบาลไทย-ข่าวทำเนียบรัฐบาล-ศรัทธาประชาชน เพียง 2 วันเข้าสักการะพระบรมสารีริกธาตุ พระเขี้ยวแก้วเนืองแน่น รัฐบาลแนะนำเตรียมตัวก่อนเดินทางไปสักการะ อย่างไรให้ไม่เสียเที่ยว


วันอาทิตย์ที่ 8 ธันวาคม 2567
08/12/2567
พิมพ์
ศรัทธาประชาชน เพียง 2 วันเข้าสักการะพระบรมสารีริกธาตุ พระเขี้ยวแก้วเนืองแน่น รัฐบาลแนะนำเตรียมตัวก่อนเดินทางไปสักการะ อย่างไรให้ไม่เสียเที่ยว
ศรัทธาประชาชน เพียง 2 วันเข้าสักการะพระบรมสารีริกธาตุ พระเขี้ยวแก้วเนืองแน่น รัฐบาลแนะนำเตรียมตัวก่อนเดินทางไปสักการะ อย่างไรให้ไม่เสียเที่ยว
วันนี้ (8 ธันวาคม 2567) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า เพียงแค่สองวันที่เปิดให้ประชาชนได้เข้าสักการะพระเขี้ยวแก้ว พบว่ามี ประชาชนให้ความสนใจเดินทางมาสักการะพระบรมสารีริกธาตุ (พระเขี้ยวแก้ว) จากสาธารณรัฐประชาชนจีน ที่มาประดิษฐานเป็นการชั่วคราว ณ ท้องสนามหลวง เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และในโอกาสครบรอบ 50 ปี การสถาปนาความสัมพันธ์ทางการทูตไทย – จีน ปี 2568 อย่างเนืองแน่นและต่อเนื่อง โดยเฉพาะช่วงวันหยุดนี้  ซึ่งภายในท้องสนามหลวง ยังมีการจัดนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา  6 รอบ 28 กรกฎาคม 2567 และมีการจัดกิจกรรมทุกวันอีกด้วย
ทั้งนี้ ขอแนะนำรายละเอียดและข้อปฎิบัติ สำหรับประชาชนที่เดินทางเข้าน้อมกราบพระบรมสารีริกธาตุ พระเขี้ยวแก้ว ดังนี้
-ประตูเปิดให้เข้าตั้งแต่ เวลา 07.00 - 20.00 น. ของทุกวัน
-แสดงบัตรประชาชน หรือใบขับขี่ หรือพาสปอร์ตต่อเจ้าหน้าที่ประตูทางเข้า (หากไม่มี เจ้าหน้าที่จะไม่อนุญาตให้เข้า)
-ห้ามนำอาหารและเครื่องดื่มทุกชนิดเข้าไปภายในบริเวณ
-งดนำดอกไม้ พวงมาลัย พานบายศรี  มาเอง
-รัฐบาลได้จัดดอกบัวประดิษฐ์ไว้ภายใน เพื่อให้น้อมถวาย ผู้เข้าสักการะสามารถหยิบพร้อมบทสวดมนต์ได้ โดยไม่มีค่าใช้จ่ายใดๆ
-สามารถเดินน้อมสวดมนต์ เดินเวียนเทียนแล้ววางบริเวณจุดวางดอกบัวโดยรอบได้โดยไม่ต้องไปรอวางด้านข้างจุดแรกจุดเดียว
-ห้ามนำสัตว์เลี้ยงเข้าภายในบริเวณ มณฑลพิธีได้
-แต่งกายสุภาพ ในลักษณะเข้าศาสนสถาน
-ไม่อนุญาตให้ใส่ชุดดำ เข้าบริเวณมณฑลพิธี
-ไม่อนุญาตให้ใส่ขาสั้น สายเดี่ยว เกาะอก เสื้อบาง กางเกงยีนส์ขาด เข้าสักการะ
-ห้ามนำวัตถุมีคม ของไวไฟ ไฟแช็ค มีด คัตเตอร์ นำเข้าไปภายในบริเวณ มณฑลพิธี
นอกจากนี้ยังมีการจัดพิธีเจริญพระพุทธมนต์ ในช่วงเวลา 10.00-12.00 น. และเวลา 16.00 น. เป็นต้นไป และพิธีเจริญจิตตภาวนา ทุกวันพระ โดยจะมีพิธีแสดงธรรมเทศนา 1 กันต์ (ในภาคเช้า) สำหรับในวันที่ 31 ธ.ค. 2567 จะมีกิจกรรมสวดมนต์ข้ามปี และกิจกรรมทำบุญตักบาตรวันขึ้นปีใหม่ วันที่ 1 ม.ค.2568
“ ขอเชิญชวนเข้าสักการะพระบรมสารีริกธาตุ (พระเขี้ยวแก้ว) เพื่อความเป็นสิริมงคล ซึ่งโอกาสที่หาได้ไม่บ่อย นักที่จะได้สักการะพระบรมสารีริกธาตุ จากประเทศจีน ที่ประดิษฐานเป็นการชั่วคราวในประเทศไทยจนถึงวันที่ 14 ก.พ. 2568 เวลา 07.00-20.00 น. ณ มณฑลพิธีท้องสนามหลวง และจะอัญเชิญกลับในวันที่ 15 ก.พ. 2568” นายจิรายุ กล่าวเชิญชวน

ที่มา : https://www.thaigov.go.th/news/contents/details/91162