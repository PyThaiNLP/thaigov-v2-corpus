รัฐบาลไทย-ข่าวทำเนียบรัฐบาล-กรมทางหลวงชนบท ชวนเที่ยวจังหวัดนครพนม - มุกดาหาร สองเมือง สองสไตล์ บนเส้นทาง “นาคาวิถี” เส้นทางแห่งศรัทธา ลัดเลาะริมโขง ใกล้ชิดธรรมชาติไปกับถิ่นอีสานสุดคลาสสิก


วันพฤหัสบดีที่ 12 ธันวาคม 2567
กรมทางหลวงชนบท ชวนเที่ยวจังหวัดนครพนม - มุกดาหาร สองเมือง สองสไตล์ บนเส้นทาง “นาคาวิถี” เส้นทางแห่งศรัทธา ลัดเลาะริมโขง ใกล้ชิดธรรมชาติไปกับถิ่นอีสานสุดคลาสสิก
.....
กรมทางหลวงชนบท (ทช.) กระทรวงคมนาคม ร่วมส่งเสริมและสนับสนุนนโยบายด้านการท่องเที่ยวของรัฐบาล ขอเชิญประชาชนสัมผัสกับเส้นทางแห่งศรัทธา ถนนเลียบแม่น้ำโขง “นาคาวิถี” จากจังหวัดนครพนม - มุกดาหาร ระยะทาง 43 กิโลเมตร สักการะสิ่งศักดิ์สิทธิ์ ชมสถาปัตยกรรมที่เป็นเอกลักษณ์ ยลวิถีชีวิต และวัฒนธรรมในท้องถิ่นกับเมืองรองของไทยที่เต็มไปด้วยมนต์เสน่ห์สุดคลาสสิก
นายมนตรี เดชาสกุลสม อธิบดีกรมทางหลวงชนบท เปิดเผยว่า ถนนเพื่อการท่องเที่ยว และเส้นทางชมทิวทัศน์ (Scenic Route) เป็นอีกหนึ่งยุทธศาสตร์ที่ ทช. พัฒนาและให้ความสำคัญมาอย่างต่อเนื่อง ซึ่งจังหวัดนครพนมเป็นจังหวัดในภาคตะวันออกเฉียงเหนือ ที่มีแลนมาร์คที่สำคัญอย่าง “พระธาตุพนม” ที่เป็นจุดเริ่มต้นของเส้นทาง “นาคาวิถี” ถนนเลียบแม่น้ำโขงที่สามารถมาสักการะองค์พระธาตุศักดิ์สิทธิ์คู่เมืองเพื่อความเป็นสิริมงคล หลังจากนั้นสามารถเดินทางสู่ถนนสาย นพ.3015 เพื่อถ่ายภาพเช็กอินบนสะพานน้ำก่ำ - ธาตุพนม จากนั้นจะเข้าสู่อำเภอหว้านใหญ่ จังหวัดมุกดาหาร มีแหล่งท่องเที่ยวคือ “แก่งกะเบา” แก่งหินยาวตามลำน้ำโขง ซึ่งบนฝั่งมีลานหินกว้างใหญ่เป็นสถานที่พักผ่อน และพญาศรีภุชงค์มุกดานาคราช องค์พญานาคสีขาวที่ผู้คนนิยมมาสักการะขอพรทั้งโชคลาภและความสำเร็จ โดยแก่งกะเบาถือเป็นแหล่งท่องเที่ยวที่สวยงามยอดนิยมในช่วงฤดูร้อนอีกด้วย หากเดินทางต่อไปอีก 3.3 กิโลเมตร จะพบกับวัดสองคอน โบสถ์คริสต์นิกายโรมันคาทอลิก ที่ได้รับรางวัลสถาปัตยกรรมดีเด่น โดยตัวอาคารเป็นแบบสถาปัตยกรรมสมัยใหม่ จากนั้นมุ่งหน้าไปทางตัวอำเภอเมืองมุกดาหาร จะพบกับหาดมโนภิรมย์ หาดทรายที่จะเกิดขึ้นในช่วงฤดูแล้งซึ่งมีแพริมแม่น้ำโขงไว้คอยให้บริการ และเข้าสู่ถนนสาย มห.3003 เลียบริมแม่น้ำโขง ลอดใต้สะพานมิตรภาพไทย - ลาว แห่งที่ 2 (มุกดาหาร - สะหวันนะเขต) แวะสักการะศาลพ่อปู่พญานาค อนันตนาคราช บริเวณริมสะพาน โดยเส้นทางจะสิ้นสุดที่จวนผู้ว่าราชการจังหวัดมุกดาหาร
ทั้งนี้ ทช. มีแผนจะพัฒนาเส้นทางดังกล่าวระหว่างปี 2567 - 2570 ยกระดับถนนให้มีความสะดวกปลอดภัย ขยายผิวจราจรให้มีความกว้างมากขึ้น มีจุดพักรถรองรับประชาชนให้สามารถสนับสนุนการท่องเที่ยวได้อย่างเต็มประสิทธิภาพ เดินทางจากจังหวัดนครพนมเข้าสู่มุกดาหารได้อย่างสะดวกรวดเร็ว สอบถามข้อมูลเพิ่มเติมในการเดินทางได้ที่แขวงทางหลวงชนบทนครพนม โทร. 0 4251 2374 และแขวงทางหลวงชนบทมุกดาหาร โทร. 0 4267 2041 หรือสายด่วน ทช. โทร. 1146

ที่มา : https://www.thaigov.go.th/news/contents/details/91273