รัฐบาลไทย-ข่าวทำเนียบรัฐบาล-​"ดีพร้อม" จับมือ "บสย." เตรียมยกเครื่องระบบการค้ำประกันสินเชื่อ เพิ่มบทบาทการพัฒนาและส่งเสริม ตามนโยบาย “เซฟ” SMEs ของ รมต.เอกนัฏ ให้เข้าถึงแหล่งเงินทุน


วันพุธที่ 11 ธันวาคม 2567
11/12/2567
พิมพ์
​"ดีพร้อม" จับมือ "บสย." เตรียมยกเครื่องระบบการค้ำประกันสินเชื่อ เพิ่มบทบาทการพัฒนาและส่งเสริม ตามนโยบาย “เซฟ” SMEs ของ รมต.เอกนัฏ ให้เข้าถึงแหล่งเงินทุน
​"ดีพร้อม" จับมือ "บสย." เตรียมยกเครื่องระบบการค้ำประกันสินเชื่อ เพิ่มบทบาทการพัฒนาและส่งเสริม ตามนโยบาย “เซฟ” SMEs ของ รมต.เอกนัฏ ให้เข้าถึงแหล่งเงินทุน หนุนองค์ความรู้เพื่อเพิ่มศักยภาพการทำธุรกิจแก่วิสาหกิจให้มีธรรมาภิบาลและประสิทธิภาพ
กรุงเทพฯ 3 ธันวาคม 2567 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ได้ให้เกียรติเป็นประธานในการประชุมหารือการบูรณาการความร่วมมือ กับบรรษัทประกันสินเชื่ออุตสาหกรรมขนาดย่อม (บสย.) นำโดย นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ และคณะ ร่วมด้วย นางดวงดาว ขาวเจริญ รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ดีพร้อม (DIPROM) ณ ห้องประชุม 2 ชั้น 3 อาคารกรมส่งเสริมอุตสาหกรรม (DIPROM Headquarter)
ในการประชุมดังกล่าว ได้มีการหารือเกี่ยวกับโครงการ "ติดปีก SMEs หลักทรัพย์ไม่มี ดีพร้อมค้ำประกันให้" ภายใต้บันทึกข้อตกลงความร่วมมือสนับสนุนวิสาหกิจขนาดกลางและขนาดย่อมให้เข้าถึงหลักประกันและแหล่งเงินทุน ของทั้ง 6 หน่วยงาน ได้แก่ กรมส่งเสริมอุตสาหกรรม (DIPROM) บรรษัทประกันสินเชื่ออุตสาหกรรมขนาดย่อม (บสย.) ธนาคารกรุงไทย จำกัด (มหาชน) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ธนาคารเพื่อการส่งออกและนำเข้าแห่งประเทศไทย (EXIM Bank) และธนาคารออมสิน เพื่อบูรณาการความร่วมมือในการสนับสนุนและช่วยเหลือ SMEs ที่มีศักยภาพ แต่ขาดหลักประกันหรือหลักประกันไม่เพียงพอ ให้สามารถเข้าถึงแหล่งเงินทุน พร้อมทั้งให้คำปรึกษาแนะนำในด้านการบริหารจัดการธุรกิจ  ซึ่งการดำเนินงานที่ผ่านมามีผู้ประกอบการที่สนใจเข้าร่วมโครงการเป็นจำนวนมาก โดยอยู่ในระหว่างการให้คำปรึกษาแนะนำและปรับปรุงรายงานทางการเงินโดยไม่เสียค่าใช้จ่าย ทำให้ยังมีผู้ประกอบการที่พร้อมรับสิทธิไม่มากนัก
ทั้งนี้ ที่ประชุมได้ร่วมกันทบทวนกรอบความร่วมมือ และหารือแนวทางการดำเนินโครงการดังกล่าว ให้มีความชัดเจนและสอดรับกับบทบาทในการส่งเสริมผู้ประกอบการในภาพรวมของกระทรวงอุตสาหกรรม ที่มีการสนับสนุนแหล่งเงินทุนของภาครัฐ ผ่านการดำเนินงานของเงินทุนหมุนเวียนเพื่อการส่งเสริมอาชีพอุตสาหกรรมในครอบครัวและหัตถกรรมไทย และกองทุนพัฒนาเอสเอ็มอีตามแนวประชารัฐ ซึ่งกำลังจะมีการปรับปรุงบทบาทของกองทุนเพื่อเปลี่ยนผ่านตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เพื่อให้ความร่วมมือภายใต้บันทึกข้อตกลงดังกล่าวสามารถช่วยเหลือและแก้ไขปัญหาของผู้ประกอบการได้อย่างตรงประเด็นมากขึ้น

ที่มา : https://www.thaigov.go.th/news/contents/details/91262