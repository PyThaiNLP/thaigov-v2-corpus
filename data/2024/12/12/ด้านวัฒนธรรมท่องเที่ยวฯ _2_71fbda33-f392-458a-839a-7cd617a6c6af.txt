รัฐบาลไทย-ข่าวทำเนียบรัฐบาล-รมว.สุดาวรรณ เร่งให้วธ.ขึ้นบัญชี 10 มรดกภูมิปัญญาวัฒนธรรมของชาติ ปี 67 เตรียมเสนอ “ประเพณีลอยกระทงในประเทศไทย” ขึ้นทะเบียนต่อยูเนสโก


วันพฤหัสบดีที่ 12 ธันวาคม 2567
รมว.สุดาวรรณ เร่งให้วธ.ขึ้นบัญชี 10 มรดกภูมิปัญญาวัฒนธรรมของชาติ ปี 67 เตรียมเสนอ “ประเพณีลอยกระทงในประเทศไทย” ขึ้นทะเบียนต่อยูเนสโก
รมว.สุดาวรรณ เร่งให้วธ.ขึ้นบัญชี 10 มรดกภูมิปัญญาวัฒนธรรมของชาติ ปี 67 เตรียมเสนอ “ประเพณีลอยกระทงในประเทศไทย” ขึ้นทะเบียนต่อยูเนสโก
รมว.สุดาวรรณ เร่งให้วธ.ขึ้นบัญชี 10 มรดกภูมิปัญญาวัฒนธรรมของชาติ ปี 67
เตรียมเสนอ “ประเพณีลอยกระทงในประเทศไทย” ขึ้นทะเบียนต่อยูเนสโก
วธ.โดยบอร์ด ICH ประกาศขึ้นบัญชี 10 มรดกภูมิปัญญาวัฒนธรรมของชาติ ปี 67 อาทิ ผ้าเกาะโส้ ตำนานพระนางสร้อยดอกหมาก ตำนานเขานางหงส์ เรือมอันเร บุญเดือน 3 นมัสการพระธาตุพนม เสื่อกกจันทบูร และผ้าหม้อห้อม  พร้อมเตรียมเสนอ “ประเพณีลอยกระทงในประเทศไทย” ขึ้นทะเบียนต่อยูเนสโก
(12 ธันวาคม 2567) นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่า ที่ประชุมคณะกรรมการส่งเสริมและรักษามรดกภูมิปัญญาทางวัฒนธรรม ครั้งที่ 3/2567 พิจารณาเห็นชอบให้กรมส่งเสริมวัฒนธรรม ดำเนินการประกาศขึ้นบัญชีมรดกภูมิปัญญาทางวัฒนธรรม ประจำปี พ.ศ. 2567 จำนวน 10 รายการ ได้แก่  ตำนานสุบินกุมาร  เพลงทรงเครื่อง  ผ้าเกาะโส้  ยิงคันกระสุน  ตำนานพระนางสร้อยดอกหมาก  ตำนานเขานางหงส์  เรือมอันเร  บุญเดือน 3 นมัสการพระธาตุพนม  เสื่อกกจันทบูร และ ผ้าหม้อห้อม ที่ผ่านมา วธ. ได้ประกาศขึ้นบัญชีมรดกภูมิปัญญาวัฒนธรรมของชาติมาตั้งแต่ปี พ.ศ. 2552 จนถึงปัจจุบันรวมทั้งหมด 396 รายการ ทั้งนี้สามารถศึกษาข้อมูลเพิ่มเติมรายการที่ประกาศขึ้นบัญชีได้ที่ www.culture.go.th
นางสาวสุดาวรรณ กล่าวว่า นอกจากรายการที่ขึ้นบัญชีในประเทศแล้ว คณะกรรมการฯ ยังเห็นชอบรายงานข้อมูลสถานะมรดกภูมิปัญญาที่ขึ้นทะเบียนต่อยูเนสโก ได้แก่ โขน นวดไทย โนรา และสงกรานต์ ตามมาตรา 29 ของอนุสัญญาว่าด้วยการสงวนรักษามรดกวัฒนธรรมที่จับต้องไม่ได้ ค.ศ. 2003 โดย กรมส่งเสริมวัฒนธรรม และคณะทำงานผู้ทรงคุณวุฒิ ได้ศึกษาวิเคราะห์ตัวอย่างการรายงานของประเทศต่าง ๆ พร้อมทั้งเข้าร่วมการฝึกอบรมการจัดทำรายงานซึ่งจัดโดยยูเนสโก ณ เมืองเจินจู สาธารณรัฐเกาหลี  ประสานขอข้อมูลจากหน่วยงาน องค์กร และชุมชนที่เกี่ยวข้อง ประชุมเชิงปฏิบัติการร่วมกับองค์การยูเนสโก กรุงเทพฯ เพื่อจัดทำรายงานดังกล่าว ส่งให้ยูเนสโก ภายในวันที่ 15 ธันวาคม 2567
“นอกจากนี้ ที่ประชุมยังเห็นชอบเอกสารรายการ “ประเพณีลอยกระทงในประเทศไทย” เพื่อเสนอเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อยูเนสโก โดยมอบหมายให้คณะอนุกรรมการที่เกี่ยวข้อง พิจารณารายละเอียด ความถูกต้องสมบูรณ์ของเอกสาร ภาพนิ่ง และวีดิทัศน์ให้สมบูรณ์ และมอบกรมส่งเสริมวัฒนธรรม ดำเนินการเสนอต่อคณะรัฐมนตรีเพื่อพิจารณาเห็นชอบ
ก่อนนำเสนอยูเนสโก ภายในเดือนมีนาคม 2568 ต่อไป” นางสาวสุดาวรรณ กล่าว

ที่มา : https://www.thaigov.go.th/news/contents/details/91292