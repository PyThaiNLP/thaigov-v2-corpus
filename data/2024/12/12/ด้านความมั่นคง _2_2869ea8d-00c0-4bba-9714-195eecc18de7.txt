รัฐบาลไทย-ข่าวทำเนียบรัฐบาล-“ธีรรัตน์ สำเร็จวาณิชย์”  รมช.มท. แถลงข่าวจัดงาน OTOP CITY 2024 Happy Market “มอบความสุข ด้วยของขวัญล้ำค่า จากภูมิปัญญาไทย” ชวนคนไทยไปช้อปผลิตภัณฑ์จากภูมิปัญญาไทย 14-22 ธ.ค.นี้


วันพฤหัสบดีที่ 12 ธันวาคม 2567
12/12/2567
พิมพ์
“ธีรรัตน์ สำเร็จวาณิชย์”  รมช.มท. แถลงข่าวจัดงาน OTOP CITY 2024 Happy Market “มอบความสุข ด้วยของขวัญล้ำค่า จากภูมิปัญญาไทย” ชวนคนไทยไปช้อปผลิตภัณฑ์จากภูมิปัญญาไทย 14-22 ธ.ค.นี้
“ธีรรัตน์ สำเร็จวาณิชย์” รมช.มท. แถลงข่าวจัดงาน OTOP CITY 2024 Happy Market “มอบความสุข ด้วยของขวัญล้ำค่า จากภูมิปัญญาไทย” ชวนคนไทยไปช้อปผลิตภัณฑ์จากภูมิปัญญาไทย เพื่อผลักดันผลิตภัณฑ์ไทยสู่สากล 14-22 ธ.ค.นี้ ณ ชาเลนเจอร์ฮอลล์ 1-3 อิมแพค เมืองทองธานี
“ธีรรัตน์ สำเร็จวาณิชย์” รัฐมนตรีช่วยว่าการกระทรวงมหาดไทย แถลงข่าวจัดงาน OTOP CITY 2024 Happy Market “มอบความสุข ด้วยของขวัญล้ำค่า จากภูมิปัญญาไทย” กรมการพัฒนาชุมชน กระทรวงมหาดไทย พร้อมชวนคนไทยไปช้อปผลิตภัณฑ์จากภูมิปัญญาไทย เพื่อผลักดันผลิตภัณฑ์ไทยสู่สากล เพื่อเป็นของขวัญของฝากที่ดีที่สุดจากภูมิปัญญาไทย ตั้งแต่ 14-22 ธันวาคม 2567 นี้ ณ ชาเลนเจอร์ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี
เมื่อวันที่ 11 ธันวาคม 2567 เวลา 14.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยเป็นประธานการจัดงานแถลงข่าว OTOP City 2024 Happy Market “มอบความสุข ด้วยของขวัญล้ำค่า จากภูมิปัญญาไทย โดยมี นายไพโรจน์ โสภาพร รองอธิบดีกรมการพัฒนาชุมชน พร้อมผู้บริหารและสื่อมวลชน ร่วมงานแถลงข่าว ณ บริเวณ Helix ชั้น 5 Garden Hall 1-2 ศูนย์การค้าเอ็มควอเทียร์ ถนนสุขุมวิท แขวงคลองตัน เขตคลองเตย กรุงเทพมหานคร "OTOP CITY 2024" ในครั้งนี้จัดขึ้น ภายใต้ธีมงาน “มอบความสุข ด้วยของขวัญล้ำค่า จากภูมิปัญญาไทย” ผ๋านการใช้ภูมิปัญญาไทยเพื่อรังสรรค์งานแต่ละชิ้น สู่การพัฒนาและต่อยอดในการแสดงศักยภาพที่มีการสืบทอดจากรุ่นสู่รุ่น ที่จะช่วยผลักดันผลิตภัณฑ์จากภูมิปัญญาไทยสู่สากลอย่างยั่งยืน
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า “กระทรวงมหาดไทยได้ให้ความสำคัญกับนโยบายในการลดความเหลื่อมล้ำทางสังคมโดยการส่งเสริมให้ประชาชนมีอาชีพมีงานทำและสร้างรายได้โดยการสนับสนุนโครงการหนึ่งตำบล หนึ่งผลิตภัณฑ์ สนับสนุนให้ชุมชนได้มีโอกาสเข้าถึงองค์ความรู้สมัยใหม่แหล่งเงินทุน รวมทั้งพัฒนาขีดความสามารถในการบริหารจัดการ และการตลาดเพื่อเชื่อมโยงผลิตภัณฑ์ จากชุมชนสู่ตลาดทั้งในประเทศ และต่างประเทศ โดยมุ่งหวังให้ผู้ผลิต ผู้ประกอบการ OTOP มีรายได้เพิ่มขึ้นจากการจำหน่ายผลิตภัณฑ์ กรมการพัฒนาชุมชนได้รับมอบหมายจากกระทรวงมหาดไทย ให้รับผิดชอบในการขับเคลื่อนการดำเนินงานโครงการหนึ่งตำบล หนึ่งผลิตภัณฑ์ ซึ่งตามแผนปฏิบัติราชการ 5 ปี พ.ศ. 2566-2570 ของกรมการพัฒนาชุมชนได้กำหนดแผนปฏิบัติราชการเรื่องที่ 2 การส่งเสริมและยกระดับเศรษฐกิจฐานราก ให้มั่นคงและมีตัวชี้วัดเชิงยุทธศาสตร์ในข้อ 1 คือ อัตราการเติบโตของมูลค่าเศรษฐกิจฐานรากของมูลค่าผลิตภัณฑ์ OTOP โดยได้กำหนดแนวทางการพัฒนาที่ 3 สร้างมูลค่าเพิ่มให้กับผลิตภัณฑ์ชุมชน ดังนั้นในการดำเนินงานส่งเสริมช่องทางการตลาด กรมการพัฒนาชุมชุนจึงได้กำหนดให้มีการจัดงานแสดงและจำหน่ายผลิตภัณฑ์ OTOP ในระดับประเทศที่ประสบความสำเร็จเป็นประจำทุกปีและในปีนี้จึงได้กำหนดให้มีการ จัดทำโครงการการจัดงาน OTOP City 2024 ขึ้น”
นายไพโรจน์ โสภาพร รองอธิบดีกรมการพัฒนาชุมชน กล่าวเสริมว่า “ทั้งนี้กรมการพัฒนาชุมชนฯ คาดหวังเป็นอย่างยิ่งว่าจะสามารถขยายตลาดและสร้างการรับรู้ให้กับงานศิลปหัตถกรรมจากภูมิปัญญาของคนไทยให้สามารถแพร่หลายและตรงกับความต้องการของผู้บริโภคทั้งชาวไทย และต่างประเทศได้มากยิ่งขึ้น จะสามารถสร้างงาน สร้างรายได้ให้กับผู้ผลิต ผู้ประกอบการ OTOP ได้ไม่น้อยกว่า 2,000 ครัวเรือน โดยจะสามารถสร้างรายได้ให้เกิดเงินหมุนเวียนในระบบเศรษฐกิจได้ไม่น้อยกว่า 400 ล้านบาท”
นอกจากนี้ยังมีการสร้างบรรยากาศภายในงานจากเอกลักษณ์ของภูมิปัญญาที่แสดงความเป็นท้องถิ่นไทยในแต่ละภูมิภาค ผสมผสานกับสีสันส่งท้ายปีที่ และยังมีความสนุกสนานของกิจกรรม และของรางวัลมากมายทุกวันจัดงาน ภายในงานมีกิจกรรมที่มีความหลากหลาย อาทิ 1. โซนนิทรรศการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว 2. โซน Health & SPA ได้สร้างสรรค์พื้นที่ภายในงานให้ทุกท่าน ได้ผ่อนคลายกับบรรยากาศสไตล์สปาไทย มีทั้งการนวดเพื่อสุขภาพ นวดเพื่อผ่อนคลาย และการนวดเพื่อความงาม ซึ่งภายในโซนยังมีการจำหน่ายผลิตภัณฑ์จากสมุนไพรคุณภาพดีให้ทุกท่านได้เลือกช้อป 3. โซน OTOP Trader จังหวัด และ OTOP Trader ประเทศ ไทย จัดสรรพื้นที่ในรูปแบบ Open Area เพื่อจัดแสดงผลงาน และจัดหาช่องทางทางการตลาดให้แก่สินค้า OTOP ทั้ง ภายในประเทศและระหว่างประเทศ โดยบริษัท โอทอป อินเตอร์เทรดดิ้ง (ประเทศไทย) จำกัด และ OTOP Trader จาก 4 จังหวัด ประกอบด้วย จังหวัดประจวบคีรีขันธ์, จังหวัดนครราชสีมา, จังหวัดสุราษฎร์ธานีและจังหวัดแพร่ 4. โซนแสดงและจำหน่ายผลิตภัณฑ์ OTOP 3 – 5 ดาว มากกว่า 1,800 บูธ 5. โซนโอทอปชวนชิม มากกว่า 160 ร้านค้าทั่วประเทศ อาทิ ข้าวมัน ไก่เบตง จังหวัดยะลา, ส้มตำไก่ย่างเขาสวนกวาง จังหวัดขอนแก่น, ก๋วยจั๊บญวน จังหวัดอุบลราชธาน, กรือ โป๊ะ จังหวัดปัตตานี, ข้าวเปิ๊บ จังหวัดสุโขทัย, ข้าวแช่ชาววัง จังหวัดเพชรบุรี โรตีสายไหมจังหวัดพระนครศรีอยุธยา, ปิ้ง งบทะเล จังหวัดประจวบคีรีขันธ์ เป็นต้น 6. โซนศิลปิน OTOP จัดแสดงและจำหน่ายผลิตภัณฑ์ จาก ศิลปิน 7. โซนชุมชนท่องเที่ยว OTOP นวัตวถีและผลิตภัณฑ์ใน หมู่บ้าน OTOP นวัตวิถี จัดแสดงความสำเร็จของ ชุมชนนวัตวิถีและจำหน่ายผลิตภัณฑ์จากหมู่บ้าน OTOP นวัตวิถี 8. โซนผ้าไทยใส่ให้สนุก 9 โซน OTOP ของขวัญของฝาก จัดแสดงและจำหน่าย ผลิตภัณฑ์ สินค้า OTOP ที่เหมาะเป็นของขวัญ ของฝาก สำหรับเทศกาลปีใหม่ และยังมีไฮไลท์ เช่น โซนผ้าไทยใส่ให้สนุก First Lady นิทรรศการเส้นไหมและเส้นใยธรรมชาติ โดยมีการจัดนิทรรศการผ้าไทย มีแนวความคิดในการนำเสนอรูปแบบด้านการออกแบบจาก “จุดเริ่มต้นแห่งการทอผ้าที่มีอยู่ทั่วท้องถิ่นไทย” ในปัจจุบัน ผ้าทอมือเป็นงานยอดนิยมที่สามารถส่งออกและทำรายได้ให้กับชุมชนได้อย่างมาก ทำให้สามารถนำมาเป็นของขวัญของฝากจากภูมิปัญญาไทยได้เป็นอย่างดี
นอกจากนี้ ยังมีมินิคอนเสิร์ตจากศิลปินนักร้องชื่อดังมาร่วมสร้างความบันเทิง ได้แก่ ตรี ชัยณรงค์, ไรอัล กาจบัณฑิต, เต๋า ภูศิลป์, เปาวลี และแหนม รณเดช, เป็นต้น กิจกรรมนาทีทอง พร้อมทั้งมีการจับสลากรางวัลชิงโชคตลอด 9 วันจัดงานการบริการ ห่อของขวัญ การเซอร์ไพส์แจกของขวัญจากซานตาคลอส และอีกหลากหลาย กิจกรรมภายในงาน ซึ่งในวันสุดท้ายของการจัดงานทุกท่านยังสามารถร่วม ลุ้นรับของรางวัลใหญ่ มูลค่ากว่า 400,000 บาทอีกด้วย
กรมการพัฒนาชุมชน ภายใต้กระทรวงมหาดไทยขอเชิญชวนพี่น้องประชาชนทุกท่านร่วมสนับสนุนสินค้าจากผู้ผลิต ผู้ประกอบการ OTOP ในงาน OTOP City 2024 โดยงานจะจัดขึ้นระหว่างวันที่ 14-22 ธันวาคม 2567 ณ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี มาร่วมเป็นส่วนหนึ่งในการช่วยสนับสนุนในการสร้างโอกาส สร้างอาชีพ และสร้างรายได้ ให้พี่น้องผู้ผลิต ผู้ประกอบการ

ที่มา : https://www.thaigov.go.th/news/contents/details/91281