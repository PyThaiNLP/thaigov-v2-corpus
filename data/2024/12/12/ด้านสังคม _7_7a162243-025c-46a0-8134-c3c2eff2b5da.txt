รัฐบาลไทย-ข่าวทำเนียบรัฐบาล-“วราวุธ” รมว.พม. ชวนชม ความก้าวหน้า ทางด้านเทคโนโลยี นวัตกรรม การออกแบบ อารยสถาปัตย์ เพื่อคนพิการ “Thailand Friendly Design Expo 2024”


วันพฤหัสบดีที่ 12 ธันวาคม 2567
“วราวุธ” รมว.พม. ชวนชม ความก้าวหน้า ทางด้านเทคโนโลยี นวัตกรรม การออกแบบ อารยสถาปัตย์ เพื่อคนพิการ “Thailand Friendly Design Expo 2024”
“วราวุธ” รมว.พม. ชวนชม ความก้าวหน้า ทางด้านเทคโนโลยี นวัตกรรม การออกแบบ อารยสถาปัตย์ เพื่อคนพิการ “Thailand Friendly Design Expo 2024”
วันที่ 12 ธันวาคม 2567 ที่ไบเทค บางนา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดงาน Thailand Friendly Design Expo 2024 : มหกรรมอารยสถาปัตย์ นวัตกรรมสุขภาพ และการท่องเที่ยวเพื่อคนทั้งมวล ครั้งที่ 8 และพิธีเปิดการประชุมนานาชาติเพื่อการขับเคลื่อนอารยสถาปัตย์ ธุรกิจไมซ์ โรงแรม และการท่องเที่ยวเพื่อคนทั้งมวล ครั้งที่ 2 : The 2nd Friendly Design Hotels, MICE, and Tourism for All International Conference (FTIC) เพื่อแสดงผลงานความก้าวหน้าทางด้านเทคโนโลยี นวัตกรรม และการออกแบบที่เป็นมิตรกับคนทั้งมวล หรือ Friendly Design รวมถึงการจัดแสดงและจำหน่ายสินค้าจากฝีมือคนพิการและผู้สูงอายุ สินค้าและบริการเพื่อสุขภาพ
นายวราวุธ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกองทุนส่งเสริมและพัฒนาคุณภาพชีวิตคนพิการ ได้ให้การสนับสนุนการจัดงานอย่างต่อเนื่อง ซึ่งมีภาคีเครือข่ายในประเทศไทยเกี่ยวกับเรื่องการออกแบบอารยสถาปัตย์เข้าร่วมงานวันนี้ประเทศไทยจะมีทั้งผู้สูงอายุและคนพิการเพิ่มมากขึ้น ดังนั้นการจัดงานมหกรรมเช่นนี้จะสะท้อนให้เห็นถึงนวัตกรรมเทคโนโลยีต่างๆ ที่เกิดขึ้น และจะลดช่องว่างระหว่างความพิการหรือทำให้คนที่ต้องใช้อุปกรณ์เครื่องมือต่างๆ นั้น มีอิสระในการใช้ชีวิตมากขึ้น งานครั้งนี้มีการแสดงสินค้าทั้งด้านยานยนต์ นวัตกรรมภายในบ้าน หรือสิ่งที่ใช้ในชีวิตประจำวันเพื่อทำให้ผู้สูงอายุหรือคนพิการนั้นมีอิสระในการใช้ชีวิตได้ รวมถึงมีการจำหน่ายสินค้าจากฝีมือคนพิการและผู้สูงอายุ สินค้าและบริการเพื่อสุขภาพ เพื่อสร้างความสะดวก ปลอดภัย ทันสมัย เป็นธรรม ทั่วถึง และเท่าเทียม แก่คนทั้งมวลตามแนวทางสากลขององค์การสหประชาชาติว่าด้วยการพัฒนาอย่างยั่งยืน โดยไม่ทิ้งใครไว้ข้างหลัง ทั้งนี้ ขอเชิญชวนประชาชนร่วมชมนวัตกรรมต่างๆ และอุดหนุนสินค้าผลิตภัณฑ์จากคนพิการและผู้สูงอายุ ตั้งแต่วันนี้ - 15 ธันวาคม 2567 ที่ฮอลล์ 101 ไบเทค บางนา
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนพิการ #ผู้สูงอายุ #มหกรรมอารยสถาปัตย์

ที่มา : https://www.thaigov.go.th/news/contents/details/91289