รัฐบาลไทย-ข่าวทำเนียบรัฐบาล-"จิณณารัชช์ สัมพันธรัตน์" นายกสมาคมแม่บ้านมหาดไทย ชวนเที่ยวร้านกาชาดมหาดไทย ในงานกาชาดประจำปี 2567 วันที่ 11-22 ธ.ค. 67 ณ สวนลุมพินี รวม 12 วัน 12 คืน


วันพฤหัสบดีที่ 12 ธันวาคม 2567
12/12/2567
พิมพ์
"จิณณารัชช์ สัมพันธรัตน์" นายกสมาคมแม่บ้านมหาดไทย ชวนเที่ยวร้านกาชาดมหาดไทย ในงานกาชาดประจำปี 2567 วันที่ 11-22 ธ.ค. 67 ณ สวนลุมพินี รวม 12 วัน 12 คืน
"จิณณารัชช์ สัมพันธรัตน์" นายกสมาคมแม่บ้านมหาดไทย ชวนเที่ยวร้านกาชาดมหาดไทย ในงานกาชาดประจำปี 2567 วันที่ 11-22 ธ.ค. 67 ณ สวนลุมพินี รวม 12 วัน 12 คืน
วันนี้ (12 ธ.ค. 67) นางจิณณารัชช์ สัมพันธรัตน์ นายกสมาคมแม่บ้านมหาดไทย เปิดเผยว่า กระทรวงมหาดไทยและสมาคมแม่บ้านมหาดไทย ได้รับเกียรติจากสภากาชาดไทยให้ร่วมเป็นภาคีการจัดงานกาชาด 2567 ภายใต้แนวคิด “ทศมราชา 72 พรรษา ถวายพระพร" เพื่อเฉลิมพระเกียรติพระบาทสมเด็จพระเจ้าอยู่หัว พระบรมราชูปถัมภกสภากาชาดไทย เนื่องในโอกาสพระราชพิธีมหามงคลเฉลิมพระชนมพรรษา 6 รอบ ระหว่างวันที่ 11-22 ธ.ค. 2567 ณ สวนลุมพินี เขตปทุมวัน กรุงเทพมหานคร
นางจิณณารัชช์ กล่าวว่า กระทรวงมหาดไทยร่วมกับสมาคมแม่บ้านมหาดไทย ร่วมออกร้านกาชาดมหาดไทย ภายใต้แนวคิด "ทศมราชา พระเมตตา ประชาราษฎร์สุขสันต์" โดยนำเสนอนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลทรงเจริญพระชนมพรรษาครบ 6 รอบ 72 พรรษา ได้แก่ 1. ทศมภูมินทร์ ดินดี มีชีวิตที่ยั่งยืน 2. ทศมภูมินทร์ ทุกท้องถิ่นน้ำไหล ใสสะอาด 3. ทศมภูมินทร์ปิ่นนเรศเรืองไกร พระศาสนามั่นคง 4. ทศมภูมินทร์บดินทรา อาณาราษฎรปลอดภัย 5. ทศมภูมินทร์ ไทยถิ่นจิตอาสา นำพาทำความดี 6. ทศมภูมินทร์ ภูมิพลังแผ่นดิน ยลยินอารยธรรม 7. ทศมภูมินทร์ ภูธเรศวิเทโศบาย 8. ทศมภูมินทร์บดินทรา พัฒนาชีวิตด้านการศึกษา ปวงประชาเป็นสุข 9. ทศมภูมินทร์ปวงประชาปลอดทุกข์ ด้วยสุขศาลา 10. ทศมภูมินทร์ปิ่นหทัยทั่วหล้า ไพร่ฟ้าแข็งแรง
ร่วมชิมอาหาร OTOP ชวนชิม อาทิ ร้านต่อไอติม สมุทรสาคร นายกอล์ฟ ปาท่องโก๋ นนทบุรี ตลาดหัวปลี สระบุรี นงลักษณ์ ขนมไทย ฉะเชิงเทรา ลอดช่องสยาม สมุทรสาคร กันธิมาขนมจีนน้ำเงี้ยว ข้าวซอย ลำปาง ลูกชิ้นยืนกินจิ๊กโก๋ บุรีรัมย์ กาแฟคลองท่อม กระบี่ สวนราตรีมะพร้าวน้ำหอม ฉะเชิงเทรา ช้อปปิ้ง สุดยอดสินค้า OTOP ประเภทผ้าและงานหัตถกรรม ห้องเสื้อเมย์ เชียงใหม่ ปันญานา เชียงราย หัตถกรรมเครื่องเงินชุมชนวัดศรีสุพรรณ เชียงใหม่ รวมไปถึงเช่าบูชาวัตถุมงคล กว่า 400 รายการจากทั่วประเทศ และมีบริการร้านนวดแผนไทยกับร้าน "นวดทองน้ำหนึ่ง" เชียงใหม่ราคาคุ้มค่า มากด้วยคุณภาพ ผ่อนคลาย หายปวดเมื่อย หายเหนื่อยอย่างแน่นอน"
นางจิณณารัชช์ กล่าวเพิ่มเติมว่า ขอเชิญชวนพี่น้องประชาชนทุกท่าน ร่วมเที่ยวชมร้านกาชาดมหาดไทย 11-22 ธันวาคม 2567 ตั้งแต่เวลา 11.00-22.00 น. ณ สวนลุมพินี แล้วเจอกันนะคะ

ที่มา : https://www.thaigov.go.th/news/contents/details/91285