รัฐบาลไทย-ข่าวทำเนียบรัฐบาล-​ปลัดฯ ณัฐพล เฝ้ารับเสด็จกรมสมเด็จพระเทพฯ เสด็จฯ เปิดงานกาชาด ปี 67 กระทรวงอุตฯ น้อมรวมใจจัดงานใหญ่ พร้อมมอบโชคลุ้นรางวัลสร้างความสุขให้ประชาชนตลอด 12 วัน


วันพฤหัสบดีที่ 12 ธันวาคม 2567
12/12/2567
พิมพ์
​ปลัดฯ ณัฐพล เฝ้ารับเสด็จกรมสมเด็จพระเทพฯ เสด็จฯ เปิดงานกาชาด ปี 67 กระทรวงอุตฯ น้อมรวมใจจัดงานใหญ่ พร้อมมอบโชคลุ้นรางวัลสร้างความสุขให้ประชาชนตลอด 12 วัน
​ปลัดฯ ณัฐพล เฝ้ารับเสด็จกรมสมเด็จพระเทพฯ เสด็จฯ เปิดงานกาชาด ปี 67 กระทรวงอุตฯ น้อมรวมใจจัดงานใหญ่ พร้อมมอบโชคลุ้นรางวัลสร้างความสุขให้ประชาชนตลอด 12 วัน
วันที่ 11 ธันวาคม 2567 ดร.ณัฐพล รังสิตพล ปลัดกระทรวงอุตสาหกรรม เฝ้ารับเสด็จ ณ พลับพลาพิธี ห้องสมุดประชาชน สวนลุมพินี กรุงเทพมหานคร โดยสมเด็จพระกนิษฐาธิราชเจ้า กรมสมเด็จพระเทพรัตนราชสุดา เจ้าฟ้ามหาจักรีสิรินธร มหาวชิราลงกรณวรราชภักดี สิริกิจการิณีพีรยพัฒน รัฐสีมาคุณากรปิยชาติ สยามบรมราชกุมารี อุปนายิกาผู้อำนวยการสภากาชาดไทย เสด็จพระราชดำเนินไปทรงเปิดงานกาชาดประจำปี 2567 ภายใต้แนวคิด “ทศมราชา 72 พรรษา ถวายพระพร” โดยมี นายเตช บุนนาค เลขาธิการสภากาชาดไทย ประธานคณะกรรมการอำนวยการจัดงานกาชาดประจำปี 2567 คุณหญิงชฎา วัฒนศิริธรรม เหรัญญิกสภากาชาดไทย พร้อมด้วย ผู้ว่าราชการกรุงเทพมหานคร ผู้บริหารสภากาชาดไทย และคณะกรรมการอำนวยการจัดงานกาชาด เฝ้าฯ รับเสด็จด้วย
งานกาชาด 2567 ภายใต้แนวคิด "ทศมราชา 72 พรรษา ถวายพระพร" เนื่องในโอกาสมหามงคลพระบาทสมเด็จพระเจ้าอยู่หัว องค์พระบรมราชูปถัมภกสภากาชาดไทย เจริญพระชนมพรรษาครบ 6 รอบ 72 พรรษา 28 กรกฎาคม 2567 รวมถึงเผยแพร่ภารกิจของสภากาชาดไทย ภายในงานมีกิจกรรมที่น่าสนใจหลายรูปแบบ มีการออกร้านกาชาดและบูธกิจกรรมมากมายจากทุกภาคส่วน อาทิ หน่วยงานภาครัฐ องค์กรภาคธุรกิจเอกชน สถาบันการศึกษา มูลนิธิ สมาคม และสโมสรต่าง ๆ
โดยกระทรวงอุตสาหกรรม ได้เข้าร่วมออกร้านกระทรวงอุตสาหกรรมในงานกาชาด ประจำปี 2567 ในแนวคิด "อุตสาหกรรม รวมใจภักดิ์ 72 พรรษา ทศมราชา" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ แบ่งการจัดกิจกรรมเป็น 2 โซน ได้แก่ โซนนิทรรศการเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ โดยจะมีการเพิ่มเติมการจัดทำบอร์ดนิทรรศการประวัติความเป็นมาของส่วนราชการในสังกัด และโซนกิจกรรม เกมส์จับฉลากแทงหลอด ลุ้นรับรางวัลมากมายพร้อมกิจกรรมบนเวทีและความบันเทิงในรูปแบบต่างๆ ตลอดจนการจัดหารายได้โดยเสด็จพระราชกุศลบำรุงสภากาชาดไทย แล้วพบกันที่ร้านกาชาดกระทรวงอุตสาหกรรม โซน 3 บูธ 3.4 ฝั่งถนนพระราม 4 บริเวณประตู 3 (ใกล้น้ำพุ) ในงานกาชาดประจำปี 2567 ตั้งแต่วันนี้ - 22 ธันวาคม 2567 ณ สวนลุมพินี ซึ่งประชาชนสามารถเข้าร่วมงานได้ฟรี ตั้งแต่เวลา 11.00 - 22.00 น. และวันสุดท้ายปิดเวลา 23.00 น.
โดยภายในงานดังกล่าวมีผู้บริหารกระทรวงอุตสาหกรรมเข้าร่วมงานอย่างพร้อมเพียง ได้แก่ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกประจํากระทรวงอุตสาหกรรม นายเอกภัทร วังสุวรรณ นายบรรจง สุกรีฑา นายศุภกิจ บุญศิริ รองปลัดกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ และผู้บริหารกระทรวงอุตสาหกรรม ร่วมงานดังกล่าวด้วย

ที่มา : https://www.thaigov.go.th/news/contents/details/91299