รัฐบาลไทย-ข่าวทำเนียบรัฐบาล-รองปลัดฯ อัญชลี ประชุม คกก.ส่งเสริมคุณธรรม จริยธรรม และป้องกันการทุจริต สป.กษ.  ครั้งที่ 2/2567


วันพฤหัสบดีที่ 12 ธันวาคม 2567
รองปลัดฯ อัญชลี ประชุม คกก.ส่งเสริมคุณธรรม จริยธรรม และป้องกันการทุจริต สป.กษ.  ครั้งที่ 2/2567
รองปลัดฯ อัญชลี ประชุม คกก.ส่งเสริมคุณธรรม จริยธรรม และป้องกันการทุจริต สป.กษ.  ครั้งที่ 2/2567
นางอัญชลี สุวจิตตานนท์ รองปลัดกระทรวงเกษตรและสหกรณ์ เป็นประธานการประชุมคณะกรรมการส่งเสริมคุณธรรม จริยธรรม และป้องกันการทุจริตของสำนักงานปลัดกระทรวงเกษตรและสหกรณ์ (สป.กษ.) ครั้งที่ 2/2567 ณ ห้องประชุม 135 กระทรวงเกษตรและสหกรณ์โดยที่ประชุมมีมติเห็นชอบ (ร่าง) แผนปฏิบัติการด้านการส่งเสริมคุณธรรม จริยธรรม และป้องกันการทุจริตของ สป.กษ. ประจำปีงบประมาณ พ.ศ. 2568 โดยมีเป้าหมาย เพื่อให้ สป.กษ. เป็นหน่วยงานที่มีคุณธรรมจริยธรรม และปราศจากการทุจริต ผ่านเกณฑ์การประเมิน ITA (85 คะแนนขึ้นไป) ผ่านเกณฑ์การประเมินองค์กรคุณธรรม (ระดับองค์กรคุณธรรมต้นแบบ) ตลอดจนบุคลากรรับทราบและเข้าใจมาตรฐานทางจริยธรรม (ร้อยละ 80)
สำหรับ (ร่าง) แผนปฏิบัติการด้านการส่งเสริมคุณธรรม จริยธรรมฯ ปี 2568 ประกอบด้วย 2 แผนย่อย 4 แนวทางการพัฒนา 43 โครงการ/กิจกรรม ดังนี้ แผนย่อยที่ 1 การส่งเสริมคุณธรรม จริยธรรม และวัฒนธรรมไทย ประกอบด้วย แนวทางการพัฒนาที่ 1 เสริมสร้างสังคมคุณธรรมภายในหน่วยงาน และแนวทางการพัฒนาที่ 2 ส่งเสริมการเรียนรู้และพัฒนาคุณธรรมจริยธรรมของบุคลากร แผนย่อยที่ 2 การป้องกันและปราบปรามการทุจริต ประกอบด้วย แนวทางการพัฒนาที่ 1 เสริมสร้างค่านิยมการป้องกันและการต่อต้านการทุจริต และแนวทางการพัฒนาที่ 2 การพัฒนาระบบงานป้องกันและปราบปรามการทุจริต
ทั้งนี้ มอบหมายให้ศูนย์ปฏิบัติการต่อต้านการทุจริต ปรับปรุง (ร่าง) แผนปฏิบัติการด้านการส่งเสริมคุณธรรม จริยธรรมฯ ตามข้อคิดเห็นของที่ประชุม และนำเสนอปลัดกระทรวงเกษตรและสหกรณ์ พิจารณาให้ความเห็นชอบแผนฯ ต่อไป พร้อมมอบหมายทุกหน่วยงานรายงานผลการดำเนินงานตามแผนปฏิบัติการด้านการส่งเสริมคุณธรรม จริยธรรมฯ โดยให้รายงานผลรอบ 6 เดือน และรอบ 12 เดือน
นอกจากนี้ มีมติเห็นชอบ (ร่าง) แนวทางการดำเนินงานการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ของ สป.กษ ประจำปีงบประมาณ พ.ศ. 2568 เพื่อใช้เป็นกรอบการทำงานร่วมกัน สามารถดำเนินงานได้อย่างมีประสิทธิภาพ มีผลคะแนนการประเมินเป็นไปตามตัวชี้วัด และเป็นไปตามเกณฑ์และกรอบระยะเวลาการประเมินตามที่สำนักงาน ป.ป.ช. กำหนด

ที่มา : https://www.thaigov.go.th/news/contents/details/91276