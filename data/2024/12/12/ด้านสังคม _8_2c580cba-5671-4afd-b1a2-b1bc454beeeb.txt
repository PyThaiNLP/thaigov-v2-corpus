รัฐบาลไทย-ข่าวทำเนียบรัฐบาล-ดีอี ยัน  “AOC” ไม่มีนโยบายโทรกลับหาประชาชนโดยตรง ย้ำผู้เสียหายโทรแจ้งคดี-ระงับบัญชี ผ่านสายด่วน 1441


วันพฤหัสบดีที่ 12 ธันวาคม 2567
ดีอี ยัน  “AOC” ไม่มีนโยบายโทรกลับหาประชาชนโดยตรง ย้ำผู้เสียหายโทรแจ้งคดี-ระงับบัญชี ผ่านสายด่วน 1441
นายเอกพงษ์ หริ่มเจริญ ผู้ตรวจราชการกระทรวงดิจิทัลเพื่อเศรษฐกิจและสังคม (ดีอี) ในฐานะผู้อำนวยการศูนย์ปฏิบัติการแก้ไขปัญหาอาชญากรรมออนไลน์ (AOC) เปิดเผยว่า จากกรณีเหตุการณ์ที่คุณชาล็อต ออสติน นักแสดงและนางงามในสังกัด Miss Grand Thailand ถูกมิจฉาชีพหลอก
นายเอกพงษ์ หริ่มเจริญ ผู้ตรวจราชการกระทรวงดิจิทัลเพื่อเศรษฐกิจและสังคม (ดีอี) ในฐานะผู้อำนวยการศูนย์ปฏิบัติการแก้ไขปัญหาอาชญากรรมออนไลน์ (AOC) เปิดเผยว่า จากกรณีเหตุการณ์ที่คุณชาล็อต ออสติน นักแสดงและนางงามในสังกัด Miss Grand Thailand ถูกมิจฉาชีพหลอกโอนเงิน 4 ล้านบาท ซึ่งต่อมาในระหว่างแถลงข่าวนั้น ได้มีผู้โทรศัพท์มาหาโดยอ้างว่า เป็นพนักงานผู้ช่วยเหลือเจ้าหน้าที่ตำรวจ (Outsource) จากศูนย์ AOC กองบัญชาการตำรวจสอบสวนกลาง (บช.ก.) นั้น ในกรณีนี้ไม่มีความเกี่ยวข้องกับศูนย์ปฏิบัติการแก้ไขปัญหาอาชญากรรมออนไลน์ (AOC) ภายใต้การกำกับดูแลของกระทรวงดีอี แต่อย่างใด
ทั้งนี้ กระทรวงดีอี ได้จัดตั้งศูนย์ ศูนย์ปฏิบัติการแก้ไขปัญหาอาชญากรรมออนไลน์ (Anti-Online-Scam Operation Center: AOC) ขึ้นเพื่อดำเนินการแก้ไขปัญหาอาชญากรรมออนไลน์ ซึ่งไปตามพระราชกำหนดมาตรการป้องกันและปราบปรามอาชญากรรมทางเทคโนโลยี พ.ศ. 2566 โดยบูรณาการข้อมูลการทำงานร่วมกันกับหน่วยงานที่เกี่ยวข้อง อาทิ สำนักงานตำรวจแห่งชาติ (ตร.) กรมสอบสวนคดีพิเศษ (ดีเอสไอ) สำนักงานป้องกันและปราบปรามการฟอกเงิน (ปปง.) ธนาคารแห่งประเทศไทย (ธปท.) สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ฯลฯ ในการยับยั้งบัญชีม้า การใช้ซิมโทรศัพท์
ผิดกฎหมาย และธุรกรรมต้องสงสัย เพื่อให้ธนาคารและผู้ให้บริการโทรศัพท์ สามารถแลกเปลี่ยนข้อมูลบัญชีพฤติกรรมต้องสงสัยหรือข้อมูลที่เกี่ยวข้อง ระงับธุรกรรมที่ทำความเสียหายในวงกว้าง พร้อมดำเนินคดีต่อผู้กระทำความผิดที่เกี่ยวข้องกับอาชญากรรมออนไลน์ โดยมีทีมวิเคราะห์ข้อมูลที่ได้รับ เพื่อประมวลผลข้อมูลด้วยเทคโนโลยี AI ให้หน่วยงานพันธมิตรนำไปใช้ในการดำเนินงานด้านการป้องกันและปราบปรามอาชญากรรมออนไลน์ เพื่อลดความเดือดร้อนความเสียหายที่เกิดขึ้นกับประชาชน สำหรับการดำเนินงานของ ศูนย์ AOC จะประกอบไปด้วย การให้บริการรับแจ้งเหตุอาชญากรรมออนไลน์จากผู้เสียหาย ผ่านเจ้าหน้าที่ให้บริการ 100 คู่สาย ผ่านหมายเลขโทรศัพท์สายด่วน 1441 ตลอด 24 ชั่วโมง โดยแบ่งการรับแจ้งเหตุจากประชาชนดังนี้
1441 กด 1 ระงับบัญชีของผู้ต้องสงสัย (บัญชีม้า) : โดยเจ้าหน้าที่ AOC จะดำเนินการติดต่อประสานงาน กับธนาคารเพื่อระงับบัญชีของผู้ต้องสงสัย และออก Bank Case ID พร้อมส่งข้อมูลประสานงานระหว่างธนาคารของผู้เสียหายและผู้ต้องสงสัย (ในกรณีที่เป็นคนละธนาคาร)
1441 กด 2 ติดตามสถานะของบัญชีที่ถูกระงับ : หากประชาชนถูกระงับบัญชีธนาคาร สามารถติดต่อประสาน AOC เพื่อตรวจสอบข้อมูลการถูกระงับบัญชี เพื่อที่ประชาชนสามารถติดต่อกับเจ้าหน้าที่ตำรวจเจ้าของคดีได้
และ 1441 กด 3 ปรึกษาคดีอาชญากรรมทางเทคโนโลยี : ประชานชนสามารถขอคำแนะนำปรึกษาคดีอาชญากรรมออนไลน์ผ่านศูนย์ AOC โดยเจ้าหน้าที่ AOC และเจ้าหน้าที่ตำรวจซึ่งมีความรู้และสามารถให้คำปรึกษาได้
“กรณีของ คุณชาล็อต ได้ติดต่อธนาคาร และได้ Bank Case ID มาแล้ว จึงโทรเข้ามาที่ AOC 1441 คืนวันที่ 8 ธันวาคม 2567 เวลาประมาณ 03:15 น ซึ่งเจ้าหน้าที่ AOC แนะนำให้คุณชาล็อตเข้าไปแจ้งความที่ thaipoliceonline.go.th มีการบันทึกเคส เป็นการปรึกษาคดี ส่วนการติดต่อจากตำรวจสอบสวนกลางนั้น เป็นกระบวนการของเจ้าหน้าที่ตำรวจ ที่โทรไปติดต่อ” นายเอกพงษ์ กล่าว
อย่างไรก็ตาม นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม ได้มอบนโยบายแนวทางการดำเนินงานของศูนย์ AOC ภายใต้การกำกับดูแลของกระทรวง ดีอี แบบบูรณาการข้อมูลร่วมกันกับหน่วยงานที่เกี่ยวข้อง เพื่อรับแจ้งคดีอาชญากรรมออนไลน์จากประชาชนผู้เสียหาย โดยศูนย์ AOC ขอยืนยันว่าไม่มีนโยบายให้เจ้าหน้าที่ติดต่อกลับไปยังผู้เสียหายโดยตรง และ AOC ไม่มีการเปิดช่องทางการติดต่อในช่องทางโซเชียลมีเดียใดๆทั้งสิ้น ทั้งนี้หากมีการแอบอ้างว่าเป็นการโทร หรือติดต่อผ่านทางช่องทางโซเชียล จากเจ้าหน้าที่ AOC ขอให้สันนิษฐานว่าเป็นมิจฉาชีพแน่นอน โดยประชาชนสามารถติดต่อ AOC ผ่านโทรสายด่วน 1441 เท่านั้น” นายเอกพงษ์ กล่าวในตอนท้าย

ที่มา : https://www.thaigov.go.th/news/contents/details/91290