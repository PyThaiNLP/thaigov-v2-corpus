รัฐบาลไทย-ข่าวทำเนียบรัฐบาล-"อรรษิษฐ์" ปลัดมหาดไทย Kick off โครงการระบบบริการสารสนเทศของกระทรวงมหาดไทย มุ่งพัฒนาศูนย์ข้อมูลกลางของประเทศ ควบคู่การพัฒนาบุคลากรด้านสารสนเทศ เพื่อบำบัดทุกข์ บำรุงสุขประชาชน


วันพฤหัสบดีที่ 12 ธันวาคม 2567
12/12/2567
พิมพ์
"อรรษิษฐ์" ปลัดมหาดไทย Kick off โครงการระบบบริการสารสนเทศของกระทรวงมหาดไทย มุ่งพัฒนาศูนย์ข้อมูลกลางของประเทศ ควบคู่การพัฒนาบุคลากรด้านสารสนเทศ เพื่อบำบัดทุกข์ บำรุงสุขประชาชน
"อรรษิษฐ์" ปลัดมหาดไทย Kick off โครงการระบบบริการสารสนเทศของกระทรวงมหาดไทย มุ่งพัฒนาศูนย์ข้อมูลกลางของประเทศ ควบคู่การพัฒนาบุคลากรด้านสารสนเทศ เพื่อบำบัดทุกข์ บำรุงสุขประชาชน
เมื่อวันที่ 11 ธ.ค. 67 เวลา 10.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานในพิธีเปิดโครงการระบบบริการสารสนเทศของกระทรวงมหาดไทยด้วยโครงข่ายเสมือน ณ โรงแรมมิราเคิล แกรนด์ คอนเวนชั่น เขตหลักสี่ กรุงเทพมหานคร โดยมี นายสยาม ศิริมงคล อธิบดีกรมการพัฒนาชุมชน น.ส.อัญชลี ตันวานิช ที่ปรึกษาด้านการผังเมือง กรมโยธาธิการและผังเมือง พร้อมด้วยคณะผู้บริหารกรม รัฐวิสาหกิจ และสำนักงานปลัดกระทรวงมหาดไทย เข้าร่วม
นายอรรษิษฐ์ กล่าวว่า นักวิชาการคอมพิวเตอร์ และนายช่างไฟฟ้าสื่อสาร เป็นกำลังสำคัญของกระทรวงมหาดไทย ทั้งงานฟังก์ชันส่วนกลาง คือ สำนักงานปลัดกระทรวง กรม สำนักงานรัฐมนตรี รัฐวิสาหกิจ และงานพื้นที่ (Area) ที่มีผู้ว่าราชการจังหวัดเป็นผู้รับผิดชอบในการบริหารจัดการ เพราะ 2 ตำแหน่งนี้มีบทบาทเป็นผู้สนับสนุนการบริหารงานในโลกที่กำลังเปลี่ยนแปลงไปอย่างรวดเร็ว
"โครงข่ายเสมือน" หรือระบบ Cloud เป็นเรื่องสำคัญของประเทศชาติที่รัฐบาลให้ความสำคัญ ตามข้อสั่งการของนายกรัฐมนตรีในคราวประชุมคณะรัฐมนตรี เมื่อวันที่ 12 กันยายน 2560 ให้มีการจัดตั้งศูนย์ข้อมูลระดับกระทรวง (Ministry Data Center) โดยศูนย์ข้อมูลกลางของกระทรวงรองรับการใช้งานร่วมกันของหน่วยงานในสังกัดกระทรวงที่ยังไม่มีระบบคอมพิวเตอร์เป็นของตนเอง ลดความซ้ำซ้อนในการลงทุนด้านระบบคอมพิวเตอร์ รวมถึงบุคลากรด้านเทคนิค ซึ่งจะทำให้เกิดความคุ้มค่าในการลงทุน และทำให้การบริหารจัดการทรัพยากรด้านคอมพิวเตอร์ได้อย่างมีประสิทธิภาพ
นายอรรษิษฐ์ กล่าวเพิ่มเติมว่า กระทรวงมหาดไทยมุ่งพัฒนาสิ่งเหล่านี้ เพื่อให้เกิดการจัดเก็บข้อมูลที่มีความหลากหลายและกระจัดกระจายด้วยการรวบรวมให้เป็นหนึ่งเดียว ส่งผลให้เกิดการประหยัดงบประมาณ ทุกหน่วยสามารถแลกเปลี่ยนข้อมูลกันได้ด้วยระบบสารสนเทศ ทำให้การบริหารจัดการของผู้บังคับบัญชาทุกระดับเป็นไปอย่างสะดวกและรวดเร็ว มีประสิทธิภาพ อาทิ ในช่วงการเกิดสถานการณ์สาธารณภัย ก็สามารถบูรณาการองคาพยพ สรรพกำลังได้อย่างทันท่วงที และยังช่วยให้หน่วยงานอื่น ๆ สามารถสนับสนุนภารกิจได้อย่างรวดเร็วเช่นกัน
สิ่งสำคัญที่ต้องพัฒนา คือ การพัฒนาบุคลากรให้มีความทันโลก ทันสมัย ทันท่วงที ตามนโยบายนายอนุทิน ชาญวีรกูล รองนายกรัฐมนตรีและ รมว.มหาดไทย เราต้องพัฒนาตนเองให้ก้าวทันความเปลี่ยนแปลงและเรียนรู้เทคโนโลยีที่มีการปรับตัวอย่างรวดเร็ว โดยเฉพาะอย่างยิ่งตำแหน่งนักวิชาการคอมพิวเตอร์และนายช่างไฟฟ้าสื่อสาร ที่ต้องมีความเชี่ยวชาญด้านเทคโนโลยีมากกว่าคนอื่น "ต้องเอกอุ" เพราะการที่อยู่สำนักงานจังหวัดไม่ได้ดูงานหน้าเดียว แต่ต้องรู้งานทุกด้าน เพราะจังหวัดต้องทำทุกเรื่องที่ต้องบูรณาการทุกคนในองค์กร เพื่อให้งานสำเร็จ เพราะทุกคนคือฟันเฟืองสำคัญของสำนักงานจังหวัด ของกรม และของศูนย์เทคโนโลยีสารสนเทศและการสื่อสาร ต้องร่วมกันขับเคลื่อนงานให้สำเร็จ "สามัคคีคือพลัง" จึงขอให้ตั้งใจ มุ่งมั่น และท่องเสมอว่า งานราชการคืองานเพื่อประชาชน ที่ต้องทำงานด้วยความมุ่งมั่น อย่างเต็มกำลังความสามารถ
"กระทรวงมหาดไทยต้องก้าวสู่ความเป็นหนึ่งในด้านระบบจัดเก็บโครงข่ายเสมือน เป็นคลาวน์เบอร์ 1 ของประเทศ และเมื่อถึงวันนั้น เราทุกคนจะต้องภูมิใจว่า เราคือกระทรวงที่มีเครือข่ายและข้อมูลมากที่สุดของประเทศ แต่ความสำเร็จจะเกิดได้ พวกเราทุกคนต้องบูรณาการร่วมกันจัดเก็บข้อมูลเพื่อให้มีฐานข้อมูลกลาง และเมื่อทุกคนเรียนรู้ในครั้งนี้แล้ว ต้องไปถ่ายทอดให้คนอื่นได้สำเร็จ นั่นคือ ความสำเร็จที่ยิ่งใหญ่ เพื่อให้เกิดผลลัพธ์กับประเทศชาติบ้านเมืองและประชาชนสืบไป" นายอรรษิษฐ์ กล่าวในช่วงท้าย
ด้าน นายปริญ นิทัศน์เอก ผอ.ศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย กล่าวว่า สำหรับระบบ Cloud ของกระทรวงมหาดไทย ได้ให้บริการใน 3 รูปแบบ คือ 1. การให้บริการแพลตฟอร์ม (Platform-as-a-Service : PaaS) 2. การให้บริการซอฟต์แวร์ (Software-as-a-Service : SaaS) กระทรวงมหาดไทย และ 3. การให้บริการโครงสร้างพื้นฐานหลัก (Infrastructure as a Service : laaS) ซึ่งได้จัดสรรทรัพยากรพื้นที่ความจุรวม 560 TB (เทระไบต์)

ที่มา : https://www.thaigov.go.th/news/contents/details/91282