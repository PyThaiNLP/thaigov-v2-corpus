รัฐบาลไทย-ข่าวทำเนียบรัฐบาล-กรมการจัดหางาน  ลุยตรวจย่านลาดพร้าว ป้องปราม ชี้แนะ นายจ้าง ย้ำแรงงานต่างชาติห้ามแย่งอาชีพคนไทย


วันพฤหัสบดีที่ 12 ธันวาคม 2567
12/12/2567
พิมพ์
กรมการจัดหางาน  ลุยตรวจย่านลาดพร้าว ป้องปราม ชี้แนะ นายจ้าง ย้ำแรงงานต่างชาติห้ามแย่งอาชีพคนไทย
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ตามที่ผมได้มอบหมายให้กรมการจัดหางานส่งเจ้าหน้าที่ด้านการตรวจสอบการทำงานของแรงงานข้ามชาติลงพื้นที่ทั่วประเทศ โดยเฉพาะย่านธุรกิจ ที่มีสถานประกอบการจำนวนมาก
เพื่อตรวจแนะนำการจ้างแรงงานข้ามชาติที่ถูกต้อง แก่นายจ้าง สถานประกอบการ และประชาสัมพันธ์การดำเนินการต่ออายุใบอนุญาตทำงาน ตามมติ ครม. เมื่อวันที่ 24 กันยายน 2567 เพื่อให้สามารถปฏิบัติตามกระบวนการ ขั้นตอน ที่กระทรวงแรงงานกำหนดได้อย่างถูกต้อง นั้น นอกจากนี้ เรายังมุ่งเน้นตรวจสอบกลุ่มแรงงานต่างชาติที่เข้ามาแย่งอาชีพคนไทย ซึ่งจะส่งผลกระทบต่อระบบเศรษฐกิจภายในประเทศ อาทิ งานเร่ขายสินค้า งานนวดไทย งานตัดผม งานเสริมสวย งานมัคคุเทศก์ ซึ่งเป็นอาชีพสงวนของคนไทยโดยห้ามคนต่างชาติทำโดยเด็ดขาด ที่ระบุไว้ในประกาศกระทรวงแรงงาน เรื่อง กำหนดงานที่ห้ามคนต่างด้าวทำ ด้วย เพื่อมิให้กระทบต่อโอกาสการมีงานทำของคนไทย และเพื่อการบริหารจัดการการทำงานของแรงงานต่างชาติเป็นไปอย่างมีประสิทธิภาพ
“กระทรวงแรงงานขอย้ำเตือนอีกครั้งว่าอาชีพ เร่ขายสินค้า, เร่ขายอาหาร, นวดแผนไทย และช่างทำผม เป็นอาชีพที่ชาวต่างชาติห้ามทำโดยเด็ดขาด ซึ่งระบุไว้ในประกาศกระทรวงแรงงาน เรื่อง กำหนดงานที่ห้ามคนต่างด้าวทำ” รัฐมนตรีว่าการกระทรวงแรงงาน กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า รับข้อสั่งการของรัฐมนตรีว่าการกระทรวงแรงงาน  ส่งเจ้าหน้าที่ลงพื้นที่ตรวจสอบการทำงานของคนต่างด้าว นายจ้าง สถานประกอบการ และแรงงานต่างชาติอย่างต่อเนื่อง ล่าสุดวันที่ 9 ธันวาคม 2567 ได้ลงพื้นที่ตรวจสอบธุรกิจร้านค้าในย่านลาดพร้าว และได้ตรวจสอบร้านเสริมสวย จำนวน 2 แห่ง พบภายในคนลักษณะคล้ายคนต่างชาติหลายรายกำลังให้บริการสระไดร์ และตัดผมแก่ลูกค้า เจ้าหน้าที่จึงได้แสดงบัตรและขอตรวจสอบเอกสารประจำตัว จากการตรวจสอบ พบคนต่างชาติกระทำความผิด จำนวน 3 ราย ในจำนวนนี้เป็นการทำงานนอกเหนือจากที่มีสิทธิจะทำได้ จำนวน 2 ราย และทำงานโดยไม่มีใบอนุญาตทำงาน จำนวน 1 ราย และพบนายจ้างกระทำผิด จำนวน 2 ราย เจ้าหน้าที่จึงได้แจ้งข้อกล่าวหาและควบคุมตัวส่งพนักงานสอบสวน สถานีตำรวจนครบาลสุทธิสาร เพื่อดำเนินคดีตามกฎหมาย
“ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิจะทำได้ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว
ทั้งนี้ ผู้ที่พบเห็นการจ้างคนต่างชาติทำงานโดยผิดกฎหมาย สามารถแจ้งเบาะแสหรือร้องทุกข์ได้ที่ กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงานชั้น 4 โทร. 02 354 1729 หรือ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน 1506 กด 2 กรมการจัดหางาน หรือสายด่วน 1694 กรมการจัดหางาน อธิบดีกรมการจัดหางาน กล่าว

ที่มา : https://www.thaigov.go.th/news/contents/details/91270