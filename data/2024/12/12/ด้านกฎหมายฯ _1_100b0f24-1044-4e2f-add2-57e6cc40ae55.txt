รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ ๑๐/๒๕๖๗ พร้อมเยี่ยมชมสถานแรกรับเด็กและเยาวชน และบ้านกึ่งวิถี (Halfway House)


วันพุธที่ 11 ธันวาคม 2567
11/12/2567
พิมพ์
รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ ๑๐/๒๕๖๗ พร้อมเยี่ยมชมสถานแรกรับเด็กและเยาวชน และบ้านกึ่งวิถี (Halfway House)
รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ ๑๐/๒๕๖๗ พร้อมเยี่ยมชมสถานแรกรับเด็กและเยาวชน และบ้านกึ่งวิถี (Halfway House)
ในวันพุธที่ ๑๑ ธันวาคม ๒๕๖๗ เวลา ๑๓.๓๐ น. พันตํารวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๐/๒๕๖๗ โดยมี นางพงษ์สวาท นีละโยธิน ปลัดกระทรวงยุติธรรม นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายวัลลภ นาคบัว รองปลัดกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายโกมล พรมเพ็ง รองปลัดกระทรวงยุติธรรม พร้อมด้วยคณะผู้บริหารกระทรวง​ยุติธรรม​ระดับสูง และเจ้าหน้าที่ที่เกี่ยวข้อง เข้าร่วมฯ พร้อมเยี่ยมชมสถานแรกรับเด็กและเยาวชน และบ้านกึ่งวิถี (Halfway House) ณ ห้องประชุมสถานพินิจและคุ้มครองเด็กและเยาวชนกรุงเทพมหานคร
ในการนี้ ที่ประชุมได้รับทราบรายงานงบประมาณรายจ่ายกระทรวงยุติธรรม รายงานผลการดำเนินงานตามข้อสั่งการรัฐมนตรีว่าการกระทรวงยุติธรรม และโครงการ/กิจกรรมเพื่อมอบเป็นของขวัญปีใหม่ พ.ศ. ๒๕๖๘ ให้แก่ประชาชนโดยกระทรวงยุติธรรม นอกจากนี้ ที่ประชุมได้พิจารณารายงานความคืบหน้าผลการดำเนินงานตามข้อสั่งการรัฐมนตรีว่าการกระทรวงยุติธรรม ครั้งที่ ๙/๒๕๖๗ เมื่อวันที่ ๑ พฤศจิกายน ๒๕๖๗ จำนวน ๔ เรื่อง ดังนี้ ๑) การแต่งตั้งคณะทำงานเพื่อศึกษาแนวทางการจัดตั้งศูนย์ปฏิบัติการป้องกันและปราบปรามอาชญากรรมออนไลน์ ยาเสพติด อาชญากรรมข้ามชาติ กระทรวงยุติธรรม ๒) การพัฒนาแนวทางการปรับโครงสร้างหนี้ กยศ. ผ่านระบบออนไลน์ ๓) โครงการ/แผนงาน ที่สอดคล้องกับนโยบายรัฐบาล ด้านการแก้ไขปัญหายาเสพติด และ ๔) แนวทางการแก้ไขปัญหายาเสพติดเพื่อป้องกันการกระทำผิดซ้ำ
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า จากข้อมูลของสำนักงานสถิติแห่งชาติได้รายงานผลสำรวจความต้องการของประชาชนในประเด็นที่ต้องการให้รัฐบาลช่วยเหลือ ๑๐ อันดับ พบว่า ประชาชนต้องการให้รัฐบาลช่วยเหลือในเรื่องของการแก้ไขปัญหาหนี้สินครัวเรือนมาเป็นอันดับ ๖ การแก้ไขปัญหายาเสพติด อันดับ ๗ และการแก้ไขปัญหาอาชญากรรมออนไลน์ อันดับ ๘ ซึ่งที่ผ่านมาปัญหาดังกล่าวล้วนเป็นนโยบายเร่งด่วนที่รัฐบาลผลักดันแก้ไขปัญหา โดยขอให้ทุกหน่วยงานเร่งขับเคลื่อนและวางแผนการดำเนินงานให้เห็นผลเป็นรูปธรรมโดยเร็ว อาทิ กรมคุ้มครองสิทธิและเสรีภาพ และกรมบังคับคดี ขอให้เร่งผลักดันการปรับโครงสร้างหนี้ทั้งระบบ สำนักงาน ป.ส.ส. ขอให้เดินหน้าการแก้ไขปัญหายาเสพติดอย่างเด็ดขาด ตลอดจนมอบหมายให้หน่วยงานที่เกี่ยวข้องเร่งดำเนินงานแก้ไขปัญหาอาชญากรรม อาชญากรรมออนไลน์/มิจฉาชีพ และอาชญากรรมข้ามชาติ เนื่องจากเป็นปัญหาภัยคุกคามของประเทศ
ทั้งนี้ โครงการกิจกรรมของขวัญปีใหม่ของหน่วยงานในสังกัดกระทรวงยุติธรรม ขอฝากกรมราชทัณฑ์ ดูแลเรื่องการเยี่ยมญาติของผู้ต้องราชทัณฑ์ในช่วงเทศกาลปีใหม่ และขอให้ทุกหน่วยงานในสังกัดกระทรวงยุติธรรมปฏิบัติหน้าที่ด้วยความยุติธรรม ทำให้ประชาชนรู้สึกว่า กระทรวงยุติธรรม คือ กระทรวงของประชาชน โดยกระทรวงยุติธรรมจะปรับบทบาทใหม่ให้ประชาชนเป็นศูนย์กลาง พร้อมรับฟังความคิดเห็นของประชาชน เพื่อนำความยุติธรรมให้ไปถึงประชาชนด้วยความรวดเร็ว ทั่วถึง และเท่าเทียม

ที่มา : https://www.thaigov.go.th/news/contents/details/91259