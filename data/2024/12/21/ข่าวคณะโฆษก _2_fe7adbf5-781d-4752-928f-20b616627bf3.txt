รัฐบาลไทย-ข่าวทำเนียบรัฐบาล-“คำชม” เป็นแรงผลักดัน “คำติ ” เป็นพลังให้เร่งพัฒนาแก้ไข นายกฯ ยืนยันยิ่งโพลออกมาดี รัฐบาลก็ต้องยิ่งเร่งสปีดทำงานให้หนักขึ้นกว่าเดิม


วันเสาร์ที่ 21 ธันวาคม 2567
21/12/2567
พิมพ์
“คำชม” เป็นแรงผลักดัน “คำติ ” เป็นพลังให้เร่งพัฒนาแก้ไข นายกฯ ยืนยันยิ่งโพลออกมาดี รัฐบาลก็ต้องยิ่งเร่งสปีดทำงานให้หนักขึ้นกว่าเดิม
“คำชม” เป็นแรงผลักดัน “คำติ ” เป็นพลังให้เร่งพัฒนาแก้ไข นายกฯ ยืนยันยิ่งโพลออกมาดี รัฐบาลก็ต้องยิ่งเร่งสปีดทำงานให้หนักขึ้นกว่าเดิม
วันเสาร์ที่ 21 ธันวาคม 2567 เวลา 09.30 น. นายกฯ ขอบคุณ ผลโพล ปชช. โหวต ยกอันดับ 1 ให้เป็นนักการเมืองแห่งปี 2567 ขอรับฟังทั้งคำชมและคำแนะนำเพื่อนำไปปรับปรุงการบริหารประเทศของรัฐบาล ลั่นกดคันเร่งทุกนโยบายยืนยันนับจากนี้ ขอเดินหน้าเต็มสูบ แก้ไขปัญหาไห้ได้ทุกมิติทั้งเศรษฐกิจ สังคม ยาเสพติด หวังไทยต้องหลุดพ้นกับดักยากจน โดยมีเป้าหมายในอนาคต ไทยต้องเป็นประเทศพัฒนาแล้วให้ได้
นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่าจากผลการสำรวจความคิดเห็นของนอร์ทเทพโพล มหาวิทยาลัยนอร์ทกรุงเทพในประเด็น “ท่านเห็นว่าบุคคลใดที่สมควรได้รับการยกย่องให้เป็นนักการเมืองแห่งปี 2567 ”โดยพบว่า ประชาชนชื่นชมและชื่นชอบโหวตให้นางสาวแพทองธาร ชินวัตร มาเป็นอันดับหนึ่ง ซึ่งนายกรัฐมนตรี กล่าวขอบคุณทุกกำลังใจ ซึ่งถือว่าจะเป็นอีกแรงผลักดันสำคัญในการทำงานเพื่อประเทศชาติและประชาชนต่อไป
นายจิรายุกล่าวว่า “นายกรัฐมนตรีทำหน้าที่บริหารประเทศมาในช่วงเวลาเพียง 3 เดือนได้เร่งผลักดันแก้ไขปัญหาที่เป็นประโยชน์ต่อประเทศชาติและตรงตามความต้องการของประชาชน ซึ่งผลการสำรวจความคิดเห็นนี้เป็นอีกเสียงที่สะท้อนถึงความมุ่งมั่นในการทำงาน ความสำเร็จที่เห็นผลอย่างเป็นรูปธรรมในการเดินหน้าในทุกนโยบายของรัฐบาล ทั้งนี้รัฐบาลรับฟังความคิดเห็นทั้งคำชมหรือข้อแนะนำเพื่อนำไปปรับปรุงให้เป็นประโยชน์ในการบริหารราชการแผ่นดินนายกรัฐมนตรีและรัฐบาลยืนยันว่าจะขอทำงานให้หนักมากขึ้นกว่าเดิมทั้งการลงพื้นที่แก้ไขปัญหาในทุก ๆ หมู่บ้าน ทุกตำบล ทุกอำเภอ ทุกจังหวัดและทุกภาคของประเทศและการเป็นตัวแทนของประเทศเพื่อนำพาประเทศไทยให้เป็นที่รู้จักและเชิญชวนนักลงทุนและนักท่องเที่ยวมาประเทศไทยให้ได้มากที่สุด โดยมีเป้าหมายที่จะทำให้ประเทศไทยมีความเจริญก้าวหน้าใน ทุกตารางนิ้วของประเทศตามนโยบาย 2568 โอกาสไทยทำได้จริง หลังจากภาวะเศรษฐกิจ สังคมหยุดนิ่งมานานหลายปี
"โดยนายกรัฐมนตรียืนยันว่าปีหน้าจะเร่งสปีดนโยบายต่าง ๆ โดยเฉพาะการแก้ไขปัญหาอุทกภัยซึ่งช่วงหน้าฝนปีหน้าประชาชน จะได้ไม่ต้องมาเสี่ยงภัยกับอุทกภัยซ้ำซากแบบนี้อีก นอกจากนี้การเร่งรัดนโยบายที่เกี่ยวข้องกับการกระตุ้นเศรษฐกิจ รัฐบาลจะเร่งทำอย่างเป็นระบบเพื่อให้เห็นผลสัมฤทธิ์โดยเร็ว รวมทั้งการปราบปรามยาเสพติดที่มอบนโยบายเร่งด่วนให้ส่วนราชการให้ดำเนินการให้เป็นไปตามเป้าหมาย ทั้งนี้นายกรัฐมนตรียืนยันและขอให้มั่นใจว่ารัฐบาลจะนำพาเศรษฐกิจและสังคมรวมทั้งสิ่งดี ๆ กลับคืนสู่พี่น้องประชาชนให้ได้ในเร็ววันนี้ โดยมีเป้าหมายที่จะต้องทำให้ประเทศไทยหลุดกับดักความยากจนและก้าวไปสู่ประเทศพัฒนาแล้วให้ได้" นายจิรายุกล่าว

ที่มา : https://www.thaigov.go.th/news/contents/details/91595