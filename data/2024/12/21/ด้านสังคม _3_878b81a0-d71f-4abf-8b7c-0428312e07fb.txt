รัฐบาลไทย-ข่าวทำเนียบรัฐบาล-​"เดชอิศม์" ลงพื้นที่ จ.นครศรีธรรมราช ติดตามการฟื้นฟูหลังน้ำท่วม กำชับดูแลด้านอนามัยสิ่งแวดล้อม 


วันเสาร์ที่ 21 ธันวาคม 2567
21/12/2567
พิมพ์
​"เดชอิศม์" ลงพื้นที่ จ.นครศรีธรรมราช ติดตามการฟื้นฟูหลังน้ำท่วม กำชับดูแลด้านอนามัยสิ่งแวดล้อม
รัฐมนตรีช่วยว่าการกระทรวงสาธารณสุข เผย สถานการณ์น้ำท่วมจังหวัดนครศรีธรรมราชส่วนใหญ่คลี่คลายแล้ว เข้าสู่ระยะฟื้นฟู สถานบริการสาธารณสุขให้บริการประชาชนได้ตามปกติทุกแห่ง กำชับเจ้าหน้าที่ดูแลด้านอนามัยสิ่งแวดล้อม ลดความเสี่ยงโรคติดต่อและโรคระบาด
รัฐมนตรีช่วยว่าการกระทรวงสาธารณสุข เผย สถานการณ์น้ำท่วมจังหวัดนครศรีธรรมราชส่วนใหญ่คลี่คลายแล้ว เข้าสู่ระยะฟื้นฟู สถานบริการสาธารณสุขให้บริการประชาชนได้ตามปกติทุกแห่ง กำชับเจ้าหน้าที่ดูแลด้านอนามัยสิ่งแวดล้อม ลดความเสี่ยงโรคติดต่อและโรคระบาดหลังน้ำท่วม
วันนี้ (21 ธันวาคม 2567) ที่ จ.นครศรีธรรมราช นายเดชอิศม์ ขาวทอง รัฐมนตรีช่วยว่าการกระทรวงสาธารณสุข กล่าวในการลงพื้นที่ตรวจเยี่ยมและติดตามการฟื้นฟูสถานบริการสาธารณสุขที่ได้รับผลกระทบจากสถานการณ์น้ำท่วม ว่า จังหวัดนครศรีธรรมราช มีพื้นที่ประสบภัย 23 อำเภอ 149 ตำบล 1,263 หมู่บ้าน ประชาชนได้รับผลกระทบ 117,288 ครัวเรือน 341,786 คน เสียชีวิต 10 ราย (อำเภอเมืองนครศรีธรรมราช 5 ราย อำเภอทุ่งสง 2 ราย อำเภอชะอวด 1 ราย อำเภอพระพรหม 1 ราย และอำเภอนบพิตำ 1 ราย) ซึ่งขณะนี้พ้นที่ส่วนใหญ่สถานการณ์คลี่คลายแล้ว ยังคงเหลือน้ำท่วมขังในพื้นที่ลุ่มต่ำ ส่วนสถานบริการสาธารณสุขที่ได้รับผลกระทบ 45 แห่ง แยกเป็น สำนักงานสาธารณสุขจังหวัด 1 แห่ง โรงพยาบาลศูนย์ 1 แห่ง โรงพยาบาลทั่วไป 2 แห่ง โรงพยาบาลชุมชน 10 แห่ง และรพ.สต. 31 แห่ง สามารถกลับมาเปิดให้บริการประชาชนได้ตามปกติแล้วทุกแห่ง
“กระทรวงสาธารณสุข ได้เร่งดำเนินการช่วยเหลือและฟื้นฟูผู้ประสบอุทกภัยอย่างเป็นระบบ ตามข้อสั่งการของท่านนายกรัฐมนตรี ที่เดินทางมาติดตามสถานการณ์และการช่วยเหลือประชาชน เมื่อวันอังคารที่ 17 ธันวาคม ที่ผ่านมา โดยขณะนี้ถือว่าเข้าสู่ระยะฟื้นฟู ซึ่งการดำเนินการจะมุ่งจัดการด้านสุขาภิบาลและอนามัยสิ่งแวดล้อม อาทิ การปรับปรุงคุณภาพน้ำใช้ การจัดการน้ำเสีย/สิ่งปฏิกูล การจัดการขยะ การสำรวจ ประเมินการปนเปื้อนของเชื้อโรคในแหล่งอาหารและน้ำ เพื่อลดความเสี่ยงโรคติดต่อหรือโรคระบาดหลังน้ำท่วม” นายเดชอิศม์กล่าว
*********************21 ธันวาคม 2567

ที่มา : https://www.thaigov.go.th/news/contents/details/91607