รัฐบาลไทย-ข่าวทำเนียบรัฐบาล-รมช.อัครา ติดตามความก้าวหน้าโครงการอ่างเก็บน้ำแม่ตาช้าง มุ่งเพิ่มแหล่งกักเก็บน้ำในจังหวัดเชียงราย เพื่อแก้ปัญหาภัยแล้งและอุทกภัย


วันเสาร์ที่ 21 ธันวาคม 2567
รมช.อัครา ติดตามความก้าวหน้าโครงการอ่างเก็บน้ำแม่ตาช้าง มุ่งเพิ่มแหล่งกักเก็บน้ำในจังหวัดเชียงราย เพื่อแก้ปัญหาภัยแล้งและอุทกภัย
รมช.อัครา ติดตามความก้าวหน้าโครงการอ่างเก็บน้ำแม่ตาช้าง มุ่งเพิ่มแหล่งกักเก็บน้ำในจังหวัดเชียงราย เพื่อแก้ปัญหาภัยแล้งและอุทกภัย
​นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ติดตามความก้าวหน้าโครงการอ่างเก็บน้ำแม่ตาช้าง ณ ต.ป่าแดด อ แม่สรวย จ.เชียงราย ว่า กระทรวงเกษตรและสหกรณ์ โดย กรมชลประทาน ได้ดำเนินการเข้าสำรวจพื้นที่ และวางแผนการก่อสร้างโครงการอ่างเก็บน้ำบ้านตาช้าง ในรูปแบบเขื่อนดินถมชนิดแบ่งส่วน (Zone Type) ความจุกักเก็บน้ำได้ 32 ล้านลูกบาศก์เมตร โดยมีเป้าหมายหลัก คือ การแก้ไขปัญหาและบรรเทาความเดือดร้อนพี่น้องประชาชนจากการขาดแคลนน้ำสำหรับอุปโภค – บริโภค และสำหรับภาคการเกษตร รวมถึงเป็นการเพิ่มศักยภาพในการกักเก็บน้ำในช่วงฤดูน้ำหลากอย่างเป็นระบบ เพื่อป้องกันและลดผลกระทบจากสถานการณ์อุทกภัยให้น้อยที่สุด ซึ่งปัจจุบันโครงการอ่างเก็บน้ำแม่ตาช้างอยู่ระหว่างการก่อสร้าง คาดการณ์ว่าจะแล้วเสร็จภายในปี พ.ศ. 2570 นี้
รมช.อัครา กล่าวว่า สำหรับการลงพื้นที่ครั้งนี้ได้มาติดตามความก้าวหน้าโครงการอ่างเก็บน้ำแม่ตาช้าง ซึ่งปัจจุบันอยู่ระหว่างการก่อสร้าง พร้อมทั้งได้กำชับกรมชลประทานให้ดำเนินการศึกษาสภาพพื้นที่และขยายผลการวางแผนการบริหารจัดการน้ำในพื้นที่จังหวัดเชียงรายเพิ่มเติม เพื่อเพิ่มแหล่งกักเก็บน้ำและประสิทธิภาพการกระจายน้ำให้ทั่วถึงและเพียงพอต่อความต้องการของพี่น้องประชาชนและเกษตรกรในพื้นที่ ทั้งนี้ ยังได้มารับฟังปัญหาความเดือดร้อนของพี่น้องประชาชนและเกษตรกรในประเด็นอื่น ๆ ที่เกี่ยวข้อง ซึ่งเป็นการบ้านสำคัญที่กระทรวงเกษตรฯ จะนำไปแก้โจทย์และดำเนินการศึกษา ทบทวน แนวทางการแก้ไขปัญหาต่าง ๆ อย่างตรงจุดและเกิดประโยชน์สูงสุด ต่อไป

ที่มา : https://www.thaigov.go.th/news/contents/details/91605