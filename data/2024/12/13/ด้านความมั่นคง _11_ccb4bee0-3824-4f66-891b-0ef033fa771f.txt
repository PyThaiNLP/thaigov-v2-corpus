รัฐบาลไทย-ข่าวทำเนียบรัฐบาล-มท.1 ร่วมติดตามการพัฒนาพื้นที่บึงบอระเพ็ด และโครงการพัฒนาพื้นที่สระบ่อดินขาว จ.นครสวรรค์


วันศุกร์ที่ 13 ธันวาคม 2567
13/12/2567
พิมพ์
มท.1 ร่วมติดตามการพัฒนาพื้นที่บึงบอระเพ็ด และโครงการพัฒนาพื้นที่สระบ่อดินขาว จ.นครสวรรค์
มท.1 ร่วมติดตามการพัฒนาพื้นที่บึงบอระเพ็ด และโครงการพัฒนาพื้นที่สระบ่อดินขาว จ.นครสวรรค์
วันนี้ (13 ธ.ค. 67) เวลา 08.40 น. นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย ร่วมคณะ พล.อ.อ.สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ตรวจติดตามการพัฒนาพื้นที่บึงบอระเพ็ด ณ บ้านรางบัว ต.วังมหากร อ.ท่าตะโก จ.นครสวรรค์ ซึ่งคณะตรวจติดตามฯ ได้รับฟังบรรยายสรุปสถานการณ์น้ำและแนวทางการบริหารจัดการน้ำพื้นที่บึงบอระเพ็ด จากหน่วยงานที่เกี่ยวข้อง และร่วมลงเรือตรวจติดตามการพัฒนาการท่องเที่ยวโดยชุมชน (ทุ่งบัวแดง) และพบปะผู้ประกอบการชุมชนพร้อมเยี่ยมชมผลิตภัณฑ์ชุมชน
จากนั้นในเวลา 10.45 น. คณะตรวจติดตามฯ ได้เดินทางต่อไปยัง อ.ตาคลี จ.นครสวรรค์ เพื่อร่วมติดตามโครงการพัฒนาพื้นที่สระบ่อดินขาว รับฟังรายงานการก่อสร้างฝายชะลอน้ำ และสรุปความก้าวหน้าการอนุรักษ์ฟื้นฟูอ่างเก็บน้ำเขาวง (ถ้ำมุนี) และผลการดำเนินงานบริเวณบ่อหน่วงน้ำ 1 โครงการพัฒนาพื้นที่สระบ่อดินขาว พร้อมเยี่ยมชมผลิตภัณฑ์ชุมชน
น.ส.ไตรศุลี กล่าวว่า โครงการพัฒนาพื้นที่บึงบอระเพ็ด และโครงการพัฒนาพื้นที่สระบ่อดินขาว เป็นโครงการพระราชดำริตามพระบรมราโชบายของพระบาทสมเด็จพระเจ้าอยู่หัว ซึ่งกระทรวงมหาดไทยได้บูรณาการร่วมกับหน่วยงานที่เกี่ยวข้องทั้งในส่วนกลาง และระดับพื้นที่ น้อมนำพระราชดำริและพระบรมราโชบาย มาดำเนินการขับเคลื่อนในมิติต่าง ๆ อย่างเป็นรูปธรรม ได้แก่ ด้านโครงสร้างพื้นฐานและการบริหารจัดการน้ำ เช่น การจัดกิจกรรมจิตอาสาขุดลอกคูคลองและพัฒนาพื้นที่ การสร้างฝายชะลอน้ำ การกำจัดวัชพืช การปลูกและดูแลรักษาต้นไม้ และด้านการพัฒนาอาชีพ เช่น การจัดกิจกรรมปลูกผักอินทรีย์ด้วยแปลงปลูกอัจฉริยะ การส่งเสริมและพัฒนาผลิตภัณฑ์กลุ่มอาชีพชุมชน การพัฒนาเทคโนโลยีระบบน้ำทางการเกษตร และการส่งเสริมการขายของกลุ่มวิสาหกิจชุมชนบ้านบ่อดินขาว เกษตรปลอดภัย เป็นต้น
ทั้งนี้ พล.อ.อ.สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ได้กล่าวขอบคุณและชื่นชมการบูรณาการขับเคลื่อนงานภายใต้การนำของรองนายกรัฐมนตรีและ รมว.มหาดไทย พร้อมทั้งเน้นย้ำว่า สิ่งสำคัญที่จะทำให้ พื้นที่เหล่านี้ได้รับการดูแลอย่างยั่งยืน คือการมีส่วนร่วมของประชาชนในพื้นที่ ในการร่วมกันดูแลรักษาพื้นที่ให้เกิดประโยชน์ต่อการพัฒนาคุณภาพชีวิตประชาชนต่อไป

ที่มา : https://www.thaigov.go.th/news/contents/details/91330