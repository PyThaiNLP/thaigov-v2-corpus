รัฐบาลไทย-ข่าวทำเนียบรัฐบาล-ทปษ.บุญสิงห์ พร้อม เลขานุการ รมว.กษ. อนงค์นาถ ประชุมรับฟังผลการดำเนินงานของสหกรณ์ในอำเภอไชยา


วันศุกร์ที่ 13 ธันวาคม 2567
ทปษ.บุญสิงห์ พร้อม เลขานุการ รมว.กษ. อนงค์นาถ ประชุมรับฟังผลการดำเนินงานของสหกรณ์ในอำเภอไชยา
ทปษ.บุญสิงห์ พร้อม เลขานุการ รมว.กษ. อนงค์นาถ ประชุมรับฟังผลการดำเนินงานของสหกรณ์ในอำเภอไชยา
วันที่ 12 ธันวาคม 2567 เวลา 13.00 น. นายบุญสิงห์ วรินทรักษ์ ที่ปรึกษารัฐมนตรีว่าการกระทรวงเกษตรและสหกรณ์ ลงพื้นที่จังหวัดสุราษฏร์ธานี เป็นประธานเปิดโครงการประชุมเชิงปฏิบัติการสร้างการมีส่วนร่วมของสมาชิกสหกรณ์ในการกำกับดูแลกิจการสหกรณ์ เพื่อสร้างความเข้มแข็งอย่างยั่งยืน พร้อมประชุมรับฟังผลการดำเนินงานของสหกรณ์การเกษตรไชยา จำกัด รวมถึงปัญหาอุปสรรคในพื้นที่ เยี่ยมชมบูธนิทรรศการของหน่วยงานสังกัดกระทรวงเกษตรและสหกรณ์ที่มาจัดแสดง และเยี่ยมชมอุปกรณ์การตลาดที่กรมส่งเสริมสหกรณ์ให้การสนับสนุนแก่สหกรณ์ในพื้นที่ โดยมี นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ นายนิรันดร์ มูลธิดา รองอธิบดีกรมส่งเสริมสหกรณ์ นางสาวจิราภรณ์ คำบาง ผู้อำนวยการศูนย์ถ่ายทอดเทคโนโลยีการสหกรณ์ที่ 19 นายณรงค์ ยี่หวา ผู้อำนวยการศูนย์ถ่ายทอดเทคโนโลยีการสหกรณ์ที่ 20 นายธีรยุทน์ เพชรรัตน์ ประธานกรรมการสหกรณ์การเกษตรไชยา จำกัด นางสุปราณี แก้วสะอาด ผู้จัดการ คณะกรรมการ เจ้าหน้าที่สหกรณ์ และสมาชิกสหกรณ์ ร่วมเป็นเกียรติ ณ สหกรณ์การเกษตรไชยา จำกัด อำเภอไชยา จังหวัดสุราษฏร์ธานี
สำหรับโครงการประชุมเชิงปฏิบัติการสร้างการมีส่วนร่วมของสมาชิกสหกรณ์ในการกำกับดูแลกิจการสหกรณ์ เพื่อสร้างความเข้มแข็งอย่างยั่งยืน เป็นโครงการที่ศูนย์ถ่ายทอดเทคโนโลยีการสหกรณ์ที่ 19 จังหวัดสุราษฎร์ธานีจัดขึ้น เนื่องจากเล็งเห็นความสําคัญในการพัฒนาสมาชิกสหกรณ์ในฐานะเจ้าของและผู้ใช้บริการสหกรณ์ให้มีความรู้ ความเข้าใจมีจิตสํานึกและตระหนักเห็น ความสำคัญ ในการปฏิบัติตามบทบาทหน้าที่ และการมีส่วนร่วมในการดำเนินงานของสหกรณ์ เพื่อสร้างความเข้มแข็งให้สหกรณ์อย่างยั่งยืน โดยกลุ่มเป้าหมาย ประกอบด้วย สมาชิกสหกรณ์ในจังหวัดสุราษฏร์ธานี เจ้าหน้าที่สำนักงานสหกรณ์จังหวัด และเจ้าหน้าที่ที่รับผิดชอบในส่วนงานที่เกี่ยวข้อง รุ่นละ 200 คน จำนวน 5 รุ่น รวมทั้งสิ้น 1,000 คน กำหนดจัดอบรมระหว่างเดือนธันวาคม 2567 - มีนาคม 2568 ณ สำนักงานสหกรณ์ หรือสถานที่ราชการอื่นตามความเหมาะสม ซึ่งการอบรมในครั้งนี้เป็นการอบรม รุ่นที่ 1 จัดขึ้นที่สหกรณ์การเกษตรไชยา จำกัด จังหวัดสุราษฏร์ธานี
เวลา 15.00 น. วันที่ 12 ธันวาคม 2567 นายบุญสิงห์ วรินทรักษ์ ที่ปรึกษารัฐมนตรีว่าการกระทรวงเกษตรและสหกรณ์ ลงพื้นที่จังหวัดสุราษฏร์ธานี ตรวจเยี่ยมการดำเนินงานสหกรณ์กองทุนสวนยางบ้านโมถ่าย จำกัด พร้อมประชุมรับฟังผลการดำเนินงาน รวมทั้งรับฟังปัญหาและอุปสรรคที่สหกรณ์พบ เพื่อร่วมกันหาแนวทางแก้ไขปัญหา โดยมี นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ นายนิรันดร์ มูลธิดา รองอธิบดีกรมส่งเสริมสหกรณ์ นางสาวจิราภรณ์ คำบาง ผู้อำนวยการศูนย์ถ่ายทอดเทคโนโลยีการสหกรณ์ที่ 19 นายณรงค์ ยี่หวา ผู้อำนวยการศูนย์ถ่ายทอดเทคโนโลยีการสหกรณ์ที่ 20 นายภิรมย์ นาทอง ประธานกรรมการ คณะกรรมการ ฝ่ายจัดการ และเจ้าหน้าที่ที่เกี่ยวข้อง ให้การต้อนรับและร่วมประชุม ณ สหกรณ์กองทุนสวนยางบ้านโมถ่าย จำกัด อำเภอไชยา จังหวัดสุราษฏร์ธานี ทั้งนี้ สหกรณ์กองทุนสวนยางบ้านโมถ่าย มีปัญหาอุปสรรคในการดำเนินงานดังนี้
1. ด้วยสหกรณ์กองทุนสวนยางบ้านโมถ่าย ตั้งอยู่บนที่ดินสาธารณะประโยชน์ เป็นอุปสรรคในการขยายกิจการเพิ่มเติม
2. สหกรณ์กองทุนสวนยางบ้านโมถ่าย มีความต้องการห้องเก็บยางควบคุมความชื้นเพิ่มเติม จำนวน 1 ห้อง
3. สหกรณ์กองทุนสวนยางบ้านโมถ่าย ขาดเงินหมุนเวียนในการดำเนินงาน
ทั้งนี้ นางสาวอนงค์นาถ จ่าแก้ว รับประสานงานกับหน่วยงานในพื้นที่ที่เกี่ยวข้อง เพื่อขอใช้ประโยชน์ในพื้นที่ และ นายบุญสิงห์ วรินทร์รักษ์ มีข้อสั่งการให้ กรมส่งเสริมสหกรณ์ ร่วมกับการยางแห่งประเทศไทย สนับสนุนห้องเก็บยางควบคุมความชื้น และสนับสนุนประสานงานกู้ยืมเงินทุนหมุนเวียน ต่อไป
ปัจจุบันสหกรณ์กองทุนสวนยางบ้านโมถ่าย จำกัด มีสมาชิกทั้งสิ้น 387 ราย โดยสหกรณ์มีทุนดำเนินงานประมาณ 17 ล้านบาท ผ่านการดำเนินธุรกิจ 5 ด้าน มูลค่าธุรกิจรวมประมาณ 31 ล้านบาท ประกอบด้วย 1.ธุรกิจแปรรูปผลิตผลการเกษตรและการผลิตสินค้า 2.ธุรกิจรวบรวมผลผลิต 3.ธุรกิจจัดหาสินค้ามาจำหน่าย 4.ธุรกิจสินเชื่อ และ 5.ธุรกิจรับฝากเงิน

ที่มา : https://www.thaigov.go.th/news/contents/details/91332