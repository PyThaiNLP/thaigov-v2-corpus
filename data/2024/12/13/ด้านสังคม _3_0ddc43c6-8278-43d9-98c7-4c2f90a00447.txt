รัฐบาลไทย-ข่าวทำเนียบรัฐบาล-“วราวุธ” รมว.พม. กำชับ ศรส. ร่วมกวาดล้างขอทานกลางกรุง พบ เงินสด-ในบัญชีอื้อ ย้ำ ขอทานผิดกฎหมาย วอน หยุดให้เงิน


วันศุกร์ที่ 13 ธันวาคม 2567
“วราวุธ” รมว.พม. กำชับ ศรส. ร่วมกวาดล้างขอทานกลางกรุง พบ เงินสด-ในบัญชีอื้อ ย้ำ ขอทานผิดกฎหมาย วอน หยุดให้เงิน
“วราวุธ” รมว.พม. กำชับ ศรส. ร่วมกวาดล้างขอทานกลางกรุง พบ เงินสด-ในบัญชีอื้อ ย้ำ ขอทานผิดกฎหมาย วอน หยุดให้เงิน
วันที่ 13 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กรณี การนำเสนอข่าว การบุกจับขอทาน กลางเมืองกรุง พบเงินสดติดตัว 300,000 บาท และสมุดบัญชีมีเงินฝากอีกกว่าล้านบาท หลังตำรวจปูพรมตรวจพื้นที่สุขุมวิทชั้นในตั้งแต่แยกอโศกไปจนถึงย่านนานา นั้น ตนได้รับรายงานจากศูนย์เร่งการจัดการสวัสดิภาพประชาชน (ศรส.) กระทรวง พม. ระบุเมื่อคืนวันที่ 12 ธ.ค. 67 ทีม ศรส. โดยศูนย์คุ้มครองคนไร้ที่พึ่งกรุงเทพมหานคร กรมพัฒนาสังคมและสวัสดิการ ร่วมกับเจ้าหน้าที่ตำรวจ ตม. และ สน.ลุมพินี  ลงพื้นที่กวดขันและจัดระเบียบขอทานบริเวณแนวรถไฟฟ้าย่านอโศก ย่านซอยนานา ตลอดเส้นถนนสุขุมวิท พบขอทาน 12 ราย ในจำนวนนี้เป็นขอทานคนไทย 8 ราย ขอทานสัญชาติกัมพูชา 2 ราย สปป.ลาว 1 ราย และเมียนมา 1 ราย ซึ่งทั้งหมดเข้าเมืองโดยผิดกฎหมาย และยังพบเงินสดในกระเป๋าของผู้ทำการขอทานอีกกว่า 3 แสนบาท และบัญชีธนาคารมีเงินฝากประมาณ 1 ล้านบาท
นายวราวุธ กล่าวว่า จากการตรวจสอบข้อเท็จจริงเพิ่มเติมยังพบว่า มีขอทานรายเดิมที่กลับมาขอทานอีกถึง 4 ราย ซึ่งเจ้าหน้าที่ตำรวจได้จับกุมและเชิญตัวมาคัดกรองประวัติที่ สน.ลุมพินี และบันทึกผู้กระทำผิดฝ่าฝืนตาม พ.ร.บ.ควบคุมการขอทาน พ.ศ. 2559 หลังจากจับกุมแล้ว เจ้าหน้าที่ตำรวจได้เปรียบเทียบปรับขอทานคนไทยทั้ง 8 ราย พร้อมดำเนินการส่งกลับคืนสู่ครอบครัว ส่วนขอทานต่างด้าว 3 ราย ได้เปรียบเทียบปรับ และทาง ตม. จะดำเนินการส่งกลับคืนสู่ประเทศต้นทาง นอกจากนี้ ยังพบอีกว่ามีแม่ที่พาลูกอายุ 3 ปี มาขอทาน โดยทีม ศรส. ได้นำส่งตัวเพื่อตรวจพิสูจน์ DNA ความสัมพันธ์ทางสายเลือด
นายวราวุธ กล่าวเพิ่มเติมว่า อย่างไรก็ตาม การขอทานถือเป็นการกระทำผิดกฎหมาย ตาม พ.ร.บ.ควบคุมการขอทาน พ.ศ. 2559 ต้องระวางโทษจำคุกไม่เกิน 1 เดือน หรือปรับไม่เกิน 10,000 บาท หรือทั้งจำทั้งปรับ และการแก้ปัญหาขอทานที่ดีที่สุดคือ เราควรหยุดการให้เงินขอทานด้วยความสงสาร เพื่อไม่เป็นการส่งเสริมการกระทำผิดกฎหมาย อีกทั้งช่วยกันรักษาภาพลักษณ์ที่ดีของประเทศ หากพบเห็นการขอทาน ขอให้แจ้งมาที่ศูนย์เร่งรัดจัดการสวัสดิภาพประชาชน หรือ ศรส. กระทรวง พม. โทร. 1300  สายด่วน พม. ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #หยุดให้เงิน #ขอทาน

ที่มา : https://www.thaigov.go.th/news/contents/details/91339