รัฐบาลไทย-ข่าวทำเนียบรัฐบาล-วธ. เสริมพลัง Soft Power ด้วยเสน่ห์แห่งสีสัน เทศกาลแห่งศรัทธา ส่งเสริม Winter Festivals ในประเพณีแห่ดาวคริสต์มาส จังหวัดสกลนคร ประจำปี ค.ศ. 2024


วันศุกร์ที่ 13 ธันวาคม 2567
วธ. เสริมพลัง Soft Power ด้วยเสน่ห์แห่งสีสัน เทศกาลแห่งศรัทธา ส่งเสริม Winter Festivals ในประเพณีแห่ดาวคริสต์มาส จังหวัดสกลนคร ประจำปี ค.ศ. 2024
วธ. เสริมพลัง Soft Power ด้วยเสน่ห์แห่งสีสัน เทศกาลแห่งศรัทธา ส่งเสริม Winter Festivals ในประเพณีแห่ดาวคริสต์มาส จังหวัดสกลนคร ประจำปี ค.ศ. 2024
วธ. เสริมพลัง Soft Power ด้วยเสน่ห์แห่งสีสัน เทศกาลแห่งศรัทธา ส่งเสริม Winter Festivals ในประเพณีแห่ดาวคริสต์มาส จังหวัดสกลนคร ประจำปี ค.ศ. 2024
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว. วธ.) กล่าวว่า กระทรวงวัฒนธรรม พร้อมด้วยหน่วยงานภาครัฐและเอกชน เตรียมจัดกิจกรรมอีเวนต์และเฟสติวัลหลากหลายและครอบคลุมในทุกมิติ ภายใต้แนวคิด “7 Wonders of Thailand” ตามนโยบาย Thailand Winter Festivals ของรัฐบาล กระทรวงวัฒนธรรม โดยกรมการศาสนา ร่วมกับจังหวัดสกลนคร หน่วยงานภาครัฐ และเอกชน ได้จัดงานประเพณีแห่ดาวคริสต์มาส ค.ศ.2024 จังหวัดสกลนคร ในระหว่างวันที่ 20-26 ธันวาคม 2567 เป็นการส่งเสริม Soft Power ในมิติศาสนาศาสนา ภายใต้โครงการ “เสน่ห์แห่งสีสัน เทศกาลแห่งศรัทธา” เพื่อเชิญชวนนักท่องเที่ยวร่วมสัมผัสความมหัศจรรย์ของกิจกรรมใน 7 หมวดหมู่ ได้แก่ เทศกาลลอยกระทง เทศกาลส่งท้ายปีเก่าต้อนรับปีใหม่ ไปจนถึงการขึ้นปีใหม่แบบไทยด้วยการสวดมนต์ข้ามปีและการทำบุญตักบาตร เทศกาลดนตรี กีฬา อาหาร วัฒนธรรม และเทศกาลแสงสี (Lighting & Illumination) ระหว่างเดือนพฤศจิกายน - ธันวาคม 2567 เพื่อกระตุ้นการท่องเที่ยวในมิติเทศกาลและศาสนาในช่วง High Season ตลอดจนเพื่ออนุรักษ์ ส่งเสริมวัฒนธรรมขนบธรรมเนียมประเพณีอันดีงามของท้องถิ่น และส่งเสริมการท่องเที่ยวของจังหวัดสกลนคร สร้างรายได้ให้กับคนในท้องถิ่น
รัฐมนตรีว่าการกระทรวงวัฒนธรรม (รมว. วธ.) กล่าวต่อไปว่า สำหรับการจัดงานประเพณีแห่ดาวคริสต์มาส ค.ศ.2024 จังหวัดสกลนคร เพื่อเฉลิมฉลองการบังเกิดมาของพระเยซูเจ้า และส่งเสริมการท่องเที่ยวในพื้นที่จังหวัดสกลนครในมิติศาสนา และวัฒนธรรม โดยการนำ Soft Power ของจังหวัดสกลนคร โดยมีกิจกรรม ดังนี้
- วันที่ 21 ธ.ค. 67 กิจกรรมท่าแร่แล่นเด้อ “Night Color Run 2024”  ณ หมู่บ้านท่าแร่ อำเภอเมืองสกลนคร จังหวัดสกลนคร เชิญนักวิ่งมา “สนุกกับแสงสี นครแห่งดวงดาว” มีกิจกรรมที่จะเพิ่มสีสันให้สนุกกับการวิ่งมากมาย เช่น การเพนท์สีเรืองแสงบนร่างกาย จุดเช็คอินถ่ายภาพแสงสี กิจกรรมแฮนด์เมดสีสัน และกิจกรรมอื่นๆ
- วันที่ 22 ธ.ค. 67 กิจกรรม “สีสันแห่งหนองหาร” การแห่ดาวทางน้ำ การแสดงแสง สี เสียง การแสดงละครประวัติบ้านท่าแร่ และการบังเกิดของพระเยซูเจ้า ณ สวนสาธารณะดอนเกิน ตำบลท่าแร่ อำเภอเมืองสกลนคร จังหวัดสกลนคร
- วันที่ 23 ธ.ค.67 กิจกรรม “มหัศจรรย์แห่งดวงดาว สุกสกาวความสุข” ร่วมชมพิธีปล่อยขบวนรถแห่ดาว ณ ศาลามาร์ติโนท่าแร่ แห่ไปตามเส้นทางถนนสายหลัก รอบชุมชนท่าแร่ จนถึง บริเวณอาสนวิหารอัครเทวดามีคาแอลท่าแร่ อ.เมืองสกลนคร จ.สกลนคร
- วันที่ 24 ธ.ค.67 กิจกรรมชมขบวนแห่ดาวเล็กแบบดั้งเดิม (ดาวมือถือ) ณ บริเวณศาลามาร์ติโนท่าแร่ เข้าสู่อาสนวิหารอัครเทวดามีคาแอลท่าแร่ อ.เมืองสกลนคร จ.สกลนคร
- 25 ธ.ค.67 พิธีเปิดงานประเพณีแห่ดาวคริสต์มาส ค.ศ.2024 โดยมีนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีปล่อยขบวนรถแห่ดาว คริสต์มาสประดับไฟหลากสี (แห่ดาวใหญ่) พร้อมทั้งพระอัครสังฆราชอันตน วีระเดช ใจเสรี และแขกผู้มีเกียรติเข้าร่วมขึ้นรถบุษบกแห่ดาวคริสต์มาสเดินทางร่วมไปกับขบวนรถแห่ดาวคริสต์มาส ไปยังบริเวณอาสนวิหาร อัครเทวดามีคาแอลท่าแร่ โรงเรียนเซนต์ยอแซฟสกลนคร อ.เมืองสกลนคร จ.สกลนคร ทั้งนี้ ยังมีกิจกรรมมอบรางวัลแก่ผู้ชนะการแข่งขัน กิจกรรมการประกวดภาพถ่ายงานประเพณีแห่ดาวคริสต์มาส การประกวดคลิปวิดีโอเส้นทางการท่องเที่ยวในมิติศาสนาของจังหวัดสกลนคร การประกวดชุดคอสเพลย์ ทั้งประเภทเดี่ยวและประเภททีม และร่วมกิจกรรมลานวัฒนธรรม เพื่อส่งเสริมการท่องเที่ยวเชิงวัฒนธรรมในพื้นที่จังหวัดสกลนคร ณ ลานพระบรมราชานุสาวรีย์ รัชกาลที่ 5 อำเภอเมืองสกลนคร จังหวัดสกลนคร
นอกจากนี้ ระหว่างวันที่ 20-24 ธ.ค. 67 เป็นต้นไป ขอเชิญชวนศาสนิกชน และนักท่องเที่ยวชมบูธการจัดแสดง สาธิตและจำหน่ายผลิตภัณฑ์ของที่ระลึกที่ต่อยอด พัฒนาผลิตภัณฑ์เนื่องในงานประเพณีแห่ดาวคริสต์มาส ผลิตภัณฑ์ชุมชนที่โดดเด่น CPOT, CCPOT รวมถึง อุดหนุนสินค้าและอาหารขึ้นชื่อ ชมโบราณสถานของหมู่บ้านคริสต์ที่มีอายุยานานกว่าร้อยปี ชมดนตรีวาไรตี้ และชมผลงานศิลปะ Street Art ณ บริเวณถนนคนเดินชมดาว ตำบลท่าแร่ อำเภอเมืองสกลนคร จังหวัดสกลนคร และระหว่างวันที่ 25 - 26 ธ ค.67 ชม ชิม ช้อป แชะ สินค้าและการแสดงสีสันดวงไฟถ่ายภาพเช็คอิน ณ บริเวณลานพระบรมราชานุสาวรีย์ รัชกาลที่ 5 จ.สกลนคร
การจัดงานประเพณีแห่ดาวคริสต์มาส ค.ศ.2024 จังหวัดสกลนคร เพื่อฉลองการบังเกิดของพระเยซู และขอบคุณที่พระองค์นำแสงสว่างและความรอดพ้นมาสู่มวลมนุษย์ ตลอดจนเพื่ออนุรักษ์วัฒนธรรมขนบธรรมเนียมประเพณีอันดีงามของท้องถิ่น เป็นการส่งเสริมให้ศาสนิกชนได้ปฏิบัติศาสนกิจตามศาสนา อันเป็นการสร้างความเข้มแข็งของสถาบันศาสนาให้เป็นเสาหลักที่จะสร้างสรรค์สังคมที่มีคุณธรรม ทั้งยังเป็นการส่งเสริมการท่องเที่ยวและเทศกาลในมิติทางศาสนา ยกระดับเทศกาลประเพณีให้เป็นที่รู้จักอย่างกว้างขวาง เกื้อหนุนชุมชนเพื่อประชาสัมพันธ์และดึงดูดการท่องเที่ยวในการกระตุ้นเศรษฐกิจของท้องถิ่นและจังหวัดสกลนคร และเสริมความมั่นคงทางเศรษฐกิจของประเทศไทย

ที่มา : https://www.thaigov.go.th/news/contents/details/91319