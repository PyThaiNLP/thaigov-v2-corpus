รัฐบาลไทย-ข่าวทำเนียบรัฐบาล-“รมว.นฤมล” หารือคณะกรรมการหอการค้าไทยและสภาหอการค้าแห่งประเทศไทย สนับสนุนความร่วมมือของภาครัฐและเอกชน ใช้เทคโนโลยีให้เกิดสินค้าเกษตรมูลค่าสูง ให้เกษตรกรมีรายได้เพิ่ม


วันศุกร์ที่ 13 ธันวาคม 2567
“รมว.นฤมล” หารือคณะกรรมการหอการค้าไทยและสภาหอการค้าแห่งประเทศไทย สนับสนุนความร่วมมือของภาครัฐและเอกชน ใช้เทคโนโลยีให้เกิดสินค้าเกษตรมูลค่าสูง ให้เกษตรกรมีรายได้เพิ่ม
“รมว.นฤมล” หารือคณะกรรมการหอการค้าไทยและสภาหอการค้าแห่งประเทศไทย สนับสนุนความร่วมมือของภาครัฐและเอกชน ใช้เทคโนโลยีให้เกิดสินค้าเกษตรมูลค่าสูง ให้เกษตรกรมีรายได้เพิ่ม
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมหารือความร่วมมือกับคณะกรรมการหอการค้าไทยและสภาหอการค้าแห่งประเทศไทย โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารสังกัดกระทรวงเกษตรและสหกรณ์ และภาคเอกชน เข้าร่วม ณ ห้องประชุมกระทรวงเกษตรและสหกรณ์ 134 ว่า การหารือร่วมกับคณะกรรมการหอการค้าไทยและสภาหอการค้าแห่งประเทศไทยในวันนี้ มีวัตถุประสงค์เพื่อสร้างความร่วมมือของภาครัฐและเอกชนในการพัฒนา แก้ไข และขับเคลื่อนภาคการเกษตรไทยให้เกิดผลเป็นรูปธรรม พร้อมแลกเปลี่ยนข้อมูลวิชาการ องค์ความรู้ งานวิจัย และเทคโนโลยีให้เกิดสินค้าเกษตรมูลค่าสูง เพื่อให้เกษตรกรมีรายได้เพิ่ม และภาคเอกชนมีวัตถุดิบคุณภาพสูงพร้อมแปรรูปส่งออกไปยังตลาดสากล ตามนโยบายตลาดนำ นวัตกรรมเสริม เพิ่มรายได้ ของรัฐบาล
นอกจากนี้ กระทรวงเกษตรและสหกรณ์พร้อมสนับสนุนข้อเสนอของทางคณะกรรมการหอการค้าไทยและสภาหอการค้าแห่งประเทศไทย อาทิ 1) การส่งเสริมการปลูกกาแฟอาราบิก้าและโรบัสต้าในพื้นที่ภาคเหนือ 2) การสนับสนุนการทำประกันภัยพืชผล 3) การขับเคลื่อนการยกระดับเกษตรมูลค่าสูงผ่านการขับเคลื่อนเชิงพื้นที่ (Area-based) ให้สอดคล้องกับแผนพัฒนาเศรษฐกิจและสังคมแห่งชาติ ฉบับที่ 13 4) นำแนวคิดขอนแก่น Food Valley โมเดล หรือการพัฒนาพื้นที่ศักยภาพด้านการเกษตรและอาหาร ซึ่งมีระบบนิเวศน์ (Ecosystem) ให้เกิดการพัฒนาอย่างยั่งยืนในพื้นที่ จ.ขอนแก่น และ 5) การจัดการดินและน้ำให้เพียงพอต่อพื้นที่เกษตรกรรม เป็นต้น ซึ่งข้อเสนอดังกล่าว สอดคล้องกับแผนการดำเนินงานของกระทรวงเกษตรและสหกรณ์ที่ต้องการให้เกษตรกรมีความเป็นอยู่ที่ดี มีรายได้มั่นคงและยั่งยืน

ที่มา : https://www.thaigov.go.th/news/contents/details/91325