รัฐบาลไทย-ข่าวทำเนียบรัฐบาล-"ดีพร้อม" จับมือ "EXIM BANK" เดินหน้านโยบาย "รมว.เอกนัฏ" สร้างธุรกิจสีเขียว ส่งเสริมผู้ประกอบการขับเคลื่อนเศรษฐกิจไทย เปลี่ยนผ่านสู่อุตสาหกรรมยุคใหม่อย่างยั่งยืน


วันศุกร์ที่ 13 ธันวาคม 2567
13/12/2567
พิมพ์
"ดีพร้อม" จับมือ "EXIM BANK" เดินหน้านโยบาย "รมว.เอกนัฏ" สร้างธุรกิจสีเขียว ส่งเสริมผู้ประกอบการขับเคลื่อนเศรษฐกิจไทย เปลี่ยนผ่านสู่อุตสาหกรรมยุคใหม่อย่างยั่งยืน
"ดีพร้อม" จับมือ "EXIM BANK" เดินหน้านโยบาย "รมว.เอกนัฏ" สร้างธุรกิจสีเขียว ส่งเสริมผู้ประกอบการขับเคลื่อนเศรษฐกิจไทย เปลี่ยนผ่านสู่อุตสาหกรรมยุคใหม่อย่างยั่งยืน
กรุงเทพฯ 11 ธันวาคม 2567 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานในการประชุมหารือร่วมกับผู้บริหารธนาคารเพื่อการส่งออกและนำเข้าแห่งประเทศไทย (EXIM BANK) นำโดย ดร.เบญจรงค์ สุวรรณคีรี รองกรรมการผู้จัดการ EXIM BANK พร้อมคณะ ในประเด็นการร่วมสนับสนุนผู้ประกอบการในด้านต่าง ๆ โดยมีคณะผู้บริหาร และเจ้าหน้าที่ดีพร้อม (DIPROM) เข้าร่วม ณ ห้องประชุม 3 ชั้น 3 อาคารกรมส่งเสริมอุตสาหกรรม (DIPROM Headquarter)
การประชุมครั้งนี้ เป็นการหารือเกี่ยวกับการเตรียมความพร้อมในการสร้างโอกาสความร่วมมือและสนับสนุนผู้ประกอบการไทยอย่างเป็นรูปธรรม ผ่านการบูรณาการร่วมกัน ระหว่าง ดีพร้อม และ EXIM BANK ซึ่งดีพร้อมเป็นหน่วยงานหลักในการส่งเสริมและพัฒนาผู้ประกอบการให้มีประสิทธิภาพ เพิ่มสมรรถนะและขีดความสามารถในการดำเนินธุรกิจได้อย่างเข้มแข็ง เพื่อยกระดับผู้ประกอบการไทยให้สามารถพัฒนาธุรกิจ ผลิตภัณฑ์ให้ต่อยอดสู่สากลได้ ส่วนของ EXIM BANK ถือเป็นผู้นำในการขับเคลื่อนยุทธศาสตร์การค้าและการลงทุนของไทยให้เติบโตในเวทีโลกอย่างยั่งยืน ด้วยการส่งเสริมและสนับสนุนการส่งออก การนำเข้า และการลงทุนทั้งในประเทศและต่างประเทศ พร้อมให้ความสำคัญกับการเปลี่ยนผ่านสู่ธุรกิจสีเขียวในภาคการเงิน ซึ่งจะเป็นส่วนช่วยในการสนับสนุนการเข้าสู่อุตสาหกรรมยุคใหม่ได้อย่างยั่งยืน
ทั้งนี้ ดีพร้อม และ EXIM BANK ได้เล็งเห็นโอกาสในการร่วมมือกันสนับสนุนผู้ประกอบการในด้านต่าง ๆ ประกอบด้วย 1) การสนับสนุนการเปลี่ยนผ่านสู่ธุรกิจสีเขียว อาทิ การอบรมเพิ่มองค์ความรู้ 2) การจับคู่ทางธุรกิจ (Business Matching) ในการสนับสนุนทางด้านการเงินและการวิเคราะห์คู่ค้า 3) การส่งเสริมให้เกิดผู้ประกอบการใหม่ โดยการเข้าไปช่วยวิเคราะห์ธุรกิจตั้งแต่เริ่มต้น และบูรณาการความร่วมมือกับหน่วยงานที่เกี่ยวข้อง พร้อมผลักดัน และ 4) การส่งเสริมวิสาหกิจให้เติบโตบนพื้นฐานของความยั่งยืนผ่านการสร้างมูลค่าทางเศรษฐกิจของประเทศให้เพิ่มขึ้น ตามนโยบาย  “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม

ที่มา : https://www.thaigov.go.th/news/contents/details/91310