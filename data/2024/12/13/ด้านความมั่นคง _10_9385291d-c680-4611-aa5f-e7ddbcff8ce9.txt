รัฐบาลไทย-ข่าวทำเนียบรัฐบาล-“พิพัฒน์” เยียวยาลูกจ้างกว่า 15 ล้านบาท เหตุนายจ้างฟูไน โคราชปิดกิจการ


วันศุกร์ที่ 13 ธันวาคม 2567
13/12/2567
พิมพ์
“พิพัฒน์” เยียวยาลูกจ้างกว่า 15 ล้านบาท เหตุนายจ้างฟูไน โคราชปิดกิจการ
“พิพัฒน์” เยียวยาลูกจ้างกว่า 15 ล้านบาท เหตุนายจ้างฟูไน โคราชปิดกิจการ
วันนี้ (13 ธันวาคม 2567) นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยถึงความคืบหน้าล่าสุด การให้ความช่วยเหลือลูกจ้าง บริษัท ฟูไน (ไทยแลนด์) จำกัด จังหวัดนครราชสีมา ที่ได้รับผลกระทบจากบริษัทปิดกิจการ ว่า กระทรวงแรงงาน ได้เร่งดำเนินการจ่ายเงินช่วยเหลือเยียวยาเพื่อบรรเทาความเดือดร้อนของลูกจ้างในเบื้องต้น โดยอธิบดีกรมสวัสดิการและคุ้มครองแรงงาน ได้อนุมัติโอนเงินกองทุนสงเคราะห์ลูกจ้าง เพื่อให้สำนักงานสวัสดิการและคุ้มครองแรงงานจังหวัดนครราชสีมา จ่ายให้แก่ลูกจ้าง ทั้งหมด จำนวน 755 คน รวมเป็นเงินทั้งสิ้น 15,653,440 บาท
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า การช่วยเหลือลูกจ้างในครั้งนี้เป็นการดำเนินงานอย่างเร่งด่วนตามนโยบายของรัฐมนตรีว่าการกระทรวงแรงงาน ที่มุ่งเน้นการสร้างความมั่นคงและดูแลให้ลูกจ้างมีคุณภาพชีวิตที่ดี ตลอดจนบรรเทาความเดือดร้อนของลูกจ้างให้สามารถดำรงชีพต่อไปได้ โดยในวันนี้ ผมได้มอบหมายให้นางสาวกาญจนา พูลแก้ว รองอธิบดีกรมสวัสดิการและคุ้มครองแรงงาน ลงพื้นที่มอบเงินกองทุนสงเคราะห์ลูกจ้างให้แก่ผู้แทนลูกจ้างด้วยตนเอง เพื่อแสดงถึงความตั้งใจจริงในการช่วยเหลือลูกจ้างของกรมสวัสดิการและคุ้มครองแรงงาน และเป็นกำลังใจให้แก่ลูกจ้าง สำหรับกรณีเงินอื่นนอกเหนือจากค่าชดเชยที่ยังอยู่ระหว่างดำเนินการนั้นน ผมได้กำชับเจ้าหน้าที่ให้ดำเนินการตามกรอบอำนาจหน้าที่เพื่อให้ลูกจ้างได้รับสิทธิประโยชน์โดยเร็ว นอกจากนี้ กรมสวัสดิการและคุ้มครองแรงงานได้ประสานงานกับหน่วยงานในสังกัดและหน่วยงานอื่นที่เกี่ยวข้องเพื่อให้ลูกจ้างได้รับสิทธิตามกฎหมายแรงงานอย่างครบถ้วนb

ที่มา : https://www.thaigov.go.th/news/contents/details/91328