รัฐบาลไทย-ข่าวทำเนียบรัฐบาล-นายกฯ เยือนมาเลเซียอย่างเป็นทางการ ร่วมประชุมหารือประจำปี ครั้งที่ 7 ผลักดันความร่วมมือในทุกด้าน เพื่อ “สันติสุขและความเจริญรุ่งเรืองร่วมกัน”


วันศุกร์ที่ 13 ธันวาคม 2567
13/12/2567
พิมพ์
นายกฯ เยือนมาเลเซียอย่างเป็นทางการ ร่วมประชุมหารือประจำปี ครั้งที่ 7 ผลักดันความร่วมมือในทุกด้าน เพื่อ “สันติสุขและความเจริญรุ่งเรืองร่วมกัน”
นายกฯ เยือนมาเลเซียอย่างเป็นทางการ ร่วมประชุมหารือประจำปี ครั้งที่ 7 ผลักดันความร่วมมือในทุกด้าน เพื่อ “สันติสุขและความเจริญรุ่งเรืองร่วมกัน”
วันนี้ (13 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เผยว่า นางสาวแพทองธาร ชินวัตร นายกรัฐมนตรีมีกำหนดการเดินทางเยือนประเทศมาเลเซียอย่างเป็นทางการ (Official Visit) ระหว่างวันที่ 15 - 16 ธันวาคม 2567 ณ กรุงกัวลาลัมเปอร์ ประเทศมาเลเซีย
นายกรัฐมนตรี และคณะ ประกอบด้วยนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม และนายพรหมินทร์ เลิศสุริย์เดช เลขาธิการนายกรัฐมนตรี เดินทางเยือนประเทศมาเลเซียอย่างเป็นทางการ และเข้าร่วมการประชุมหารือประจำปี (Annual Consultation) ครั้งที่ 7 เพื่อย้ำเป้าหมายการสร้าง “สันติสุขและความเจริญรุ่งเรืองร่วมกัน” เพื่อคุณภาพชีวิตที่ดีขึ้นของประชาชนทั้งสองประเทศ รวมทั้งผลักดันความร่วมมือในทุกด้านให้คืบหน้าอย่างเป็นรูปธรรม เช่น การส่งเสริมการค้าและความร่วมมือทางเศรษฐกิจเพื่อบรรลุเป้าหมายการค้า 3 หมื่นล้านดอลลาร์สหรัฐฯ ภายในปี 2570 และการพัฒนาโครงสร้างพื้นฐาน เป็นต้น
โดยนายกรัฐมนตรีจะนำคณะออกเดินทางจากสนามบินทหาร 2 กองบิน 6 (บน. 6) ในวันอาทิตย์ที่ 15 ธันวาคม 2567 เวลาประมาณ 14.00 น. ใช้เวลาเดินทางประมาณ 2 ชั่วโมง โดยเวลาที่กรุงเทพฯ ช้ากว่ามาเลเซีย 1 ชั่วโมง จากนั้นในวันจันทร์ที่ 16 ธันวาคม 2567 จะเริ่มกำหนดการเยือนอย่างเป็นทางการ ในเวลา 09.00 น. นายกรัฐมนตรีจะเข้าร่วมพิธีต้อนรับอย่างเป็นทางการ ณ ทำเนียบมาเลเซีย เมืองปูตราจายา จากนั้นเวลาประมาณ 10.00 น. เข้าร่วมการประชุมระหว่างนายกรัฐมนตรี (Annual Consultation) ครั้งที่ 7 ก่อนจะร่วมเป็นสักขีพยานในพิธีลงนามความตกลง/บันทึกความเข้าใจ และแถลงข่าวร่วม จากนั้นจะเข้าร่วมงานเลี้ยงรับรองอาหารกลางวันอย่างเป็นทางการเพื่อเป็นเกียรติแก่นายกรัฐมนตรีในเวลา ประมาณ 11.40 น.
ทั้งนี้ รองโฆษกประจำสำนักนายกรัฐมนตรีจะประชาสัมพันธ์ข่าว ภาพ และวิดีโอจากการปฏิบัติภารกิจของนายกรัฐมนตรีอย่างต่อเนื่องต่อไป โดยนายกรัฐมนตรีจะเสร็จสิ้นภารกิจ และจะออกเดินทางกลับถึงประเทศไทยในวันเดียวกัน (16 ธันวาคม 2567) เวลาประมาณ 16.30 น.

ที่มา : https://www.thaigov.go.th/news/contents/details/91302