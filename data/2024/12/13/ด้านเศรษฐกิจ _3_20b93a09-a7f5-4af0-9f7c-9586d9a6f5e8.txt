รัฐบาลไทย-ข่าวทำเนียบรัฐบาล-“เอกนัฏ” คุมเข้ม “ลวดชุบแข็ง” และ “เหล็กแผ่นเคลือบ”  สั่ง สมอ. เตรียมพร้อมผู้ประกอบการยื่นขอใบอนุญาต ก่อนมาตรฐานมีผลบังคับใช้ต้นปี 68


วันศุกร์ที่ 13 ธันวาคม 2567
13/12/2567
พิมพ์
“เอกนัฏ” คุมเข้ม “ลวดชุบแข็ง” และ “เหล็กแผ่นเคลือบ”  สั่ง สมอ. เตรียมพร้อมผู้ประกอบการยื่นขอใบอนุญาต ก่อนมาตรฐานมีผลบังคับใช้ต้นปี 68
“เอกนัฏ” คุมเข้ม “ลวดชุบแข็ง” และ “เหล็กแผ่นเคลือบ”
สั่ง สมอ. เตรียมพร้อมผู้ประกอบการยื่นขอใบอนุญาต ก่อนมาตรฐานมีผลบังคับใช้ต้นปี 68
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมได้รับทราบปัญหาของอุตสาหกรรมเหล็กที่ได้รับผลกระทบจากการทุ่มตลาดของประเทศเพื่อนบ้าน จึงได้ออกมาตรการต่าง ๆ เพื่อปกป้องอุตสาหกรรมเหล็กไทยแบบครอบคลุม และสนับสนุนการใช้มาตรการตอบโต้และปกป้องทางการค้า โดยการเริ่มต้นเรียกเก็บอากรกับเหล็กแผ่นรีดร้อนชนิดเป็นม้วนและไม่เป็นม้วนเจืออัลลอย และเพิ่มความเข้มข้นในการยกระดับการควบคุมผลิตภัณฑ์เหล็กทุกชนิด โดยการประกาศเป็นมาตรฐานบังคับเพิ่มอีก 4 ผลิตภัณฑ์ ได้แก่ ลวดชุบแข็งและอบคืนตัวสำหรับคอนกรีตอัดแรง , เหล็ก EG  , เหล็ก GI  และ เหล็กอลูซิงค์ พร้อมทั้งกำชับให้สำนักงานมาตรฐานผลิตภัณฑ์อุตสาหกรรม (สมอ.) ควบคุมการนำเข้าและจำหน่ายเหล็กอย่างเข้มงวดทุกช่องทางด้วย
“อุตสาหกรรมเหล็ก เป็นอุตสาหกรรมที่มีความสำคัญต่อการพัฒนาเศรษฐกิจของประเทศ เนื่องจากมีความจำเป็นต่อการผลิต การพัฒนาโครงสร้างพื้นฐาน รวมถึงในภาคอุตสาหกรรมต่อเนื่อง หากเหล็กไม่ได้มาตรฐานจะส่งผลกระทบร้ายแรงต่อความปลอดภัยของประชาชน จึงต้องควบคุมคุณภาพตั้งแต่ต้นทางโดยการประกาศเป็นสินค้าควบคุม เพื่อสกัดกั้นการนำเข้าสินค้าไม่ได้มาตรฐานเข้ามาในประเทศ เพื่อให้การแข่งขันทางธุรกิจอยู่ภายใต้กติกาเดียวกัน”
“สิ่งสำคัญที่ประชาชนต้องรู้ในการเลือกซื้อเหล็ก คือ ต้องดูเครื่องหมาย มอก. และ QR Code ที่ติดอยู่บนป้ายสินค้าทุกครั้ง ซึ่งเมื่อสแกน QR Code ก็จะเห็นใบอนุญาตที่ระบุชื่อผู้ได้รับอนุญาต ชื่อผู้ผลิต สถานที่ที่ผลิต หรือชื่อผู้นำเข้า ประเทศที่นำเข้า รายละเอียดของผลิตภัณฑ์ แบบ รุ่น โมเดล และเครื่องหมายการค้า     เพื่อยืนยันว่าเป็นเหล็กที่ได้มาตรฐานและได้รับอนุญาตจาก สมอ. จริง” นายเอกนัฏ ระบุ
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า  สมอ. ได้ดำเนินงานตามนโยบายของกระทรวงอุตสาหกรรม โดยเพิ่มความเข้มข้นในการยกระดับการควบคุมสินค้าอย่างต่อเนื่อง โดยเฉพาะสินค้าที่เกี่ยวข้องกับความปลอดภัยในชีวิตและทรัพย์สินของประชาชน ในปี 2567-2568 จะประกาศเพิ่มอีก 58 มาตรฐาน จากปัจจุบัน 144 มาตรฐาน และที่กำลังจะมีผลบังคับใช้ในเร็วๆ นี้ อีก 4 มาตรฐาน ได้แก่ ลวดชุบแข็งและอบคืนตัวสำหรับคอนกรีตอัดแรง และเหล็กแผ่นเคลือบอีก 3 มาตรฐาน
“ลวดชุบแข็งและอบคืนตัวสำหรับคอนกรีตอัดแรง” ถูกนำไปใช้เป็นส่วนประกอบของโครงสร้างอาคารหรือสะพาน เช่น เสาเข็ม แผ่นพื้น คาน และชิ้นส่วนประกอบของงานโครงการก่อสร้างระบบขนส่งมวลชนสาธารณะ เป็นต้น จะมีผลบังคับใช้ตั้งแต่วันที่ 12 มีนาคม 2568 เป็นต้นไป สำหรับ “เหล็กแผ่นเคลือบ” ซึ่งนำไปใช้ในอุตสาหกรรมต่อเนื่อง เช่น กันสาด ราวบันได และรั้ว ฯลฯ  จะมีผลบังคับใช้อีก 3 มาตรฐาน ได้แก่ 1) เหล็กกล้าทรงแบนเคลือบสังกะสี โดยกรรมวิธีทางไฟฟ้า หรือ “เหล็ก EG” จะมีผลบังคับใช้ตั้งแต่วันที่ 12 มีนาคม 2568 เป็นต้นไป
2) เหล็กกล้าทรงแบนรีดเย็นเคลือบสังกะสี โดยกรรมวิธีจุ่มร้อน หรือ “เหล็ก GI” และ 3) เหล็กกล้าทรงแบนเคลือบอะลูมิเนียม 55% ผสมสังกะสี โดยกรรมวิธีจุ่มร้อน หรือ “เหล็กอลูซิงค์” จะมีผลบังคับใช้ตั้งแต่วันที่ 10 มิถุนายน 2568 เป็นต้นไป ซึ่งบทลงโทษสำหรับผู้ที่ฝ่าฝืนนำเข้าสินค้าไม่ได้มาตรฐาน  มีโทษจำคุก ไม่เกิน 2 ปี ปรับไม่เกิน 2 ล้านบาท หรือทั้งจำทั้งปรับ และหากฝ่าฝืนจำหน่ายสินค้าไม่ได้มาตรฐาน มีโทษจำคุกไม่เกิน 6 เดือน มีโทษปรับไม่เกิน 5 แสนบาท หรือทั้งจำทั้งปรับ
ทั้งนี้ สมอ. ได้เตรียมความพร้อมให้ผู้ประกอบการโดยการให้ความรู้เกี่ยวกับหลักเกณฑ์และวิธีการในการตรวจสอบเพื่อการอนุญาต กระบวนการยื่นขออนุญาตและการตรวจติดตามภายหลังได้รับใบอนุญาต ไปแล้ว  เมื่อวันที่ 3 - 4 ธันวาคม 2567 ทั้งในรูปแบบออนไซต์และออนไลน์ โดยมีผู้ประกอบการเข้าร่วมสัมมนากว่า 500 คน เลขาธิการ สมอ. กล่าว
12 ธันวาคม 2567

ที่มา : https://www.thaigov.go.th/news/contents/details/91312