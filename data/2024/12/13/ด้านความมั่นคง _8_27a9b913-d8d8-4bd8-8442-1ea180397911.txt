รัฐบาลไทย-ข่าวทำเนียบรัฐบาล-รมช.ทรงศักดิ์ เปิดสัมมนา "การยกระดับท้องถิ่นสู่การเปลี่ยนแปลงในยุคดิจิทัล" เพิ่มศักยภาพองค์กรปกครองส่วนท้องถิ่น


วันศุกร์ที่ 13 ธันวาคม 2567
13/12/2567
พิมพ์
รมช.ทรงศักดิ์ เปิดสัมมนา "การยกระดับท้องถิ่นสู่การเปลี่ยนแปลงในยุคดิจิทัล" เพิ่มศักยภาพองค์กรปกครองส่วนท้องถิ่น
รมช.ทรงศักดิ์ เปิดสัมมนา "การยกระดับท้องถิ่นสู่การเปลี่ยนแปลงในยุคดิจิทัล" เพิ่มศักยภาพองค์กรปกครองส่วนท้องถิ่น
เมื่อวันที่ 12 ธ.ค.67 ณ หอประชุมใหญ่มหาวิทยาลัยราชภัฏเชียงราย อำเภอเมือง จังหวัดเชียงราย นายทรงศักดิ์ ทองศรี รัฐมนตรีช่วยว่าการกระทรวงมหาดไทย เป็นประธานเปิดการสัมมนาโครงการ "การยกระดับท้องถิ่นสู่การเปลี่ยนแปลงในยุคดิจิทัล" โดยมีวัตถุประสงค์เพื่อเพิ่มประสิทธิภาพการทำงานและการพัฒนาการให้บริการประชาชนขององค์กรปกครองส่วนท้องถิ่นทั่วประเทศ โดยมี นายชรินทร์ ทองสุข ผู้ว่าราชการจังหวัดเชียงราย ให้การกล่าวต้อนรับ พร้อมด้วย นายรังสรรค์ วันไชยธนวงศ์ รองเลขาธิการนายกรัฐมนตรีฝ่ายการเมือง (รองนายกรัฐมนตรี นายอนุทิน ชาญวีรกูล) นายสมเกียรติ กิจเจริญ คณะทำงาน รมช.มท. นายประเสริฐ จิตต์พลีชีพ รองผู้ว่าราชการจังหวัดเชียงราย นายเอกวิทย์ มีเพียร รองอธิบดีกรมส่งเสริมการปกครองส่วนท้องถิ่น และรศ.ดร.วิระศักดิ์ ฮาดดา นายกสมาคมองค์การบริหารส่วนตำบลแห่งประเทศไทยผู้บริหารระดับสูง ผู้บริหาร อบต. สมาชิก อบต. และผู้เกี่ยวข้องจากทั่วประเทศเข้าร่วมกว่า 6,000 คน
ด้าน รศ.ดร.วิระศักดิ์ ฮาดดา นายกสมาคมองค์การบริหารส่วนตำบลแห่งประเทศไทย กล่าวว่า การสัมมนาครั้งนี้มุ่งเน้นการพัฒนาศักยภาพของบุคลากรในท้องถิ่นให้เข้าใจหลักการขับเคลื่อนยุทธศาสตร์ Digital Transformation พร้อมส่งเสริมการสร้างเครือข่ายความร่วมมือระหว่างองค์กรปกครองส่วนท้องถิ่น เพื่อพัฒนาโครงสร้างพื้นฐาน การให้บริการสาธารณะ และการตอบสนองต่อเป้าหมายการพัฒนาที่ยั่งยืน และเป็นการเพิ่มความรู้เกี่ยวกับนโยบายกระจายอำนาจและการบริหารงานในยุคดิจิทัล พัฒนาศักยภาพในการจัดการบริการสาธารณะ อีกทั้งเพื่อส่งเสริมความเข้มแข็งและเครือข่ายความร่วมมือระหว่างองค์กรปกครองส่วนท้องถิ่น
“ซึ่งการสัมมนาในครั้งนี้ถือเป็นโอกาสสำคัญที่ผู้บริหารและบุคลากรท้องถิ่นจะได้แลกเปลี่ยนองค์ความรู้และแนวปฏิบัติ ตอบสนองต่อเป้าหมายการพัฒนาประเทศ และยกระดับท้องถิ่นให้สามารถรองรับความเปลี่ยนแปลงในยุคดิจิทัลได้อย่างมั่นคงและยั่งยืน” นายกสมาคมองค์การบริหารส่วนตำบลแห่งประเทศไทย กล่าว
#พูดแล้วทำ #บำบัดทุกข์บำรุงสุข
ข้อมูล : เพจ ก้าวไปด้วยกันกับทรงศักดิ์ ทองศรี

ที่มา : https://www.thaigov.go.th/news/contents/details/91323