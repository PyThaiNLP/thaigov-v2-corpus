รัฐบาลไทย-ข่าวทำเนียบรัฐบาล-รัฐบาลเชิญชวนประชาชน ร่วมโครงการ “คุณสู้ เราช่วย”  พร้อมเปิด 5 ขั้นตอนง่ายๆ เพื่อลงทะเบียน ฟื้นฟูคุณภาพชีวิตและเศรษฐกิจของประเทศ


วันศุกร์ที่ 13 ธันวาคม 2567
13/12/2567
พิมพ์
รัฐบาลเชิญชวนประชาชน ร่วมโครงการ “คุณสู้ เราช่วย”  พร้อมเปิด 5 ขั้นตอนง่ายๆ เพื่อลงทะเบียน ฟื้นฟูคุณภาพชีวิตและเศรษฐกิจของประเทศ
รัฐบาลเชิญชวนประชาชน ร่วมโครงการ “คุณสู้ เราช่วย”  พร้อมเปิด 5 ขั้นตอนง่ายๆ เพื่อลงทะเบียน ฟื้นฟูคุณภาพชีวิตและเศรษฐกิจของประเทศ
วันนี้ (13 ธันวาคม 2567 ) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยความร่วมมือกระทรวงการคลังกับธนาคารแห่งประเทศไทย (ธปท.) มุ่งลดภาระทางการเงินให้แก่ลูกหนี้ที่ประสบปัญหาในการชำระหนี้ ให้สามารถประคองตัว รักษาสภาพคล่องและสินทรัพย์สำคัญ ผ่านแนวทางการปรับโครงสร้างหนี้ที่จะช่วยลดภาระการผ่อนชำระต่องวด ซึ่งขณะนี้มีประชาชนเข้ามาลงทะเบียนโครงการ "คุณสู้ เราช่วย" จำนวนมาก อาจทำให้การเข้าใช้บริการสายด่วน 1213 ธปท. และระบบลงทะเบียนมีความล่าช้า แต่ประชาชนสามารถเข้าลงทะเบียนเข้าร่วมโครงการได้ตลอด 24 ชั่วโมง
สำหรับขั้นตอนการลงทะเบียนโครงการ "คุณสู้ เราช่วย" มีดังนี้
1. ตรวจสอบรายละเอียด: เข้าไปที่เว็บไซต์ www.bot.or.th/khunsoo และตรวจสอบคุณสมบัติ รวมถึงเงื่อนไขการเข้าร่วมโครงการ
2. สมัครใช้งานด้วยระบบอีเมล หรือ ThaiID โดยสแกน QR บนแอปพลิเคชัน ThaiID เพื่อยืนยันตัวตน
3. กรอกข้อมูลการลงทะเบียน: ใส่ข้อมูลส่วนตัว เช่น ชื่อ-นามสกุล หมายเลขบัตรประชาชน หมายเลขโทรศัพท์ และอีเมล
4. ส่งคำขอแก้หนี้ โดยเลือก ผู้ให้บริการที่ต้องการเข้าร่วม และผลิตภัณฑ์ที่ต้องการเข้าร่วม หากมีผู้ให้บริการหรือผลิตภัณฑ์ที่ต้องการเข้าร่วมมากกว่า 1 แห่ง หรือ ประเภท สามารถกดเพิ่มได้
5. ยืนยันการลงทะเบียน: เมื่อกรอกข้อมูลครบถ้วน ให้ลูกหนี้เก็บหมายเลขคำร้องไว้ ระบบจะแสดงหมายเลขคำร้องให้เก็บไว้เพื่อติดตามสถานะ
“โครงการนี้มีเป้าหมายเพื่อช่วยให้ลูกหนี้สามารถจัดการภาระหนี้ได้อย่างยั่งยืน พร้อมสร้างโอกาสในการฟื้นฟูคุณภาพชีวิตและเศรษฐกิจของประชาชนทั่วประเทศ โดยผู้สนใจ สามารถลงทะเบียนได้ตั้งแต่วันนี้ จนถึงวันที่ 28 ก.พ. 2568
ทั้งนี้ ผู้ลงทะเบียนทุกรายที่ลงทะเบียนในระยะเวลาดังกล่าวและมีคุณสมบัติตรงตามเงื่อนไขจะได้รับสิทธิ์เท่ากันทุกคน โดยสถาบันการเงินจะเริ่มติดต่อกลับตั้งแต่วันที่ 2 ม.ค. 2568 เป็นต้นไป และสามารถตรวจสอบสถานะคำร้องผ่าน เว็บไซต์ www.bot.or.th/khunsoo หากมีข้อสงสัย สามารถติดต่อสายด่วนธนาคารแห่งประเทศไทยที่เบอร์ 1213 ” นางสาวศศิกานต์ ระบุ

ที่มา : https://www.thaigov.go.th/news/contents/details/91324