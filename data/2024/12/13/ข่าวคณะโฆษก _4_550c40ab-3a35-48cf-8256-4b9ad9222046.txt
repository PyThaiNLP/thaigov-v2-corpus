รัฐบาลไทย-ข่าวทำเนียบรัฐบาล-รัฐบาลย้ำ 16 ธันวาคม นี้ เงินช่วยเหลือชาวนาโอนเข้าบัญชี เตือนเกษตรกร เช็กสถานะ เงินช่วยเหลือชาวนา ไร่ละ 1,000 บาท ผ่าน https://efarmer.doae.go.th  


วันศุกร์ที่ 13 ธันวาคม 2567
13/12/2567
พิมพ์
รัฐบาลย้ำ 16 ธันวาคม นี้ เงินช่วยเหลือชาวนาโอนเข้าบัญชี เตือนเกษตรกร เช็กสถานะ เงินช่วยเหลือชาวนา ไร่ละ 1,000 บาท ผ่าน https://efarmer.doae.go.th
รัฐบาลย้ำ 16 ธันวาคม นี้ เงินช่วยเหลือชาวนาโอนเข้าบัญชี เตือนเกษตรกร เช็กสถานะ เงินช่วยเหลือชาวนา ไร่ละ 1,000 บาท ผ่าน https://efarmer.doae.go.th หากข้อมูลมีปัญหารีบติดต่อ ธ.ก.ส. ในพื้นที่
วันนี้ (13 ธันวาคม 2567) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ภายหลังจากที่ประชุมคณะรัฐมนตรี (ครม.) มีมติเห็นชอบโครงการสนับสนุนค่าบริหารจัดการ และพัฒนาคุณภาพผลผลิตเกษตรกรผู้ปลูกข้าวปีการผลิต 2567/68 จ่ายไร่ละ 1,000 บาท ไม่เกิน 10 ไร่ หรือครัวเรือนละไม่เกิน 10,000 บาท จำนวน 4.61 ล้านครัวเรือนโดยธนาคารเพื่อการเกษตรและสหกรณ์การเกษตร (ธ.ก.ส.) จะดำเนินการไปกำหนดการวางแผนจ่ายเงินให้กับชาวนาต่อไป คาดว่าจะจ่ายภายในปีนี้แน่นอน โดยทางกรมส่งเสริมการเกษตร กระทรวงเกษตรและสหกรณ์ จะส่งรายชื่อให้ ธ.ก.ส. เพื่อโอนเงินไร่ละ 1,000 บาท กำหนดแบ่งการโอนเป็นรอบต่อไป
ขอให้พี่น้องเกษตรกร ตรวจสอบสถานะเกษตรกรออนไลน์ ผ่าน e-Form โดยทำตามขั้นตอนดังนี้
เข้าเว็บไซต์ https://efarmer.doae.go.th/ ไปกล่องสีเขียวบนหน้าจอด้านขวามือ เลือก “ตรวจสอบ” กรอกข้อมูลตามหน้าเว็บไซต์แนะนำ ระบุเลขบัตรประจำตัวประชาชน 13 หลัก ระบุเลขรหัสหลังบัตรประชาชนเลือก “ตรวจสอบ” ระบบจะแสดงข้อมูลสถานะสถานะโครงการฯ 2567/68 ดังนี้
โครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าวปีการผลิต 2567/68 มีขั้นตอนดังนี้ 1. เข้าสู่เว็บไซต์เช็กสถานะโอนเงินได้ที่ chongkho.inbaac.com  ตลอด 24 ชั่วโมง เข้าสู่ระบบด้วย Digital ID จะมีรายละเอียดเปิดบัญชีจำนวนเงิน และ โครงการช่วยเหลือที่ได้รับผู้ที่ลงทะเบียนสำเร็จและได้รับเงินแล้ว หน้าจอจะแสดงผลสถานะการโอนกรณีไม่พบข้อมูลการขึ้นทะเบียน โปรดติดต่อหน่วยงานที่รับขึ้นทะเบียนเกษตรกรตามชนิดพืชที่ได้รับสิทธิ์ตามโครงการเพื่อรับสิทธิ์ต่อไป 2. ตรวจสอบข้อมูลในแอปพลิเคชัน ธ.ก.ส. BAAC Mobile หลังจากตรวจสอบในเว็บไซต์แล้วเรียบร้อย หากมีข้อมูลขึ้นว่าได้รับเงินโอน สามารถเข้าไปตรวจสอบยอดเงินได้ด้วยตัวเอง 3. เช็กจาก บัตร ATM 4. ปรับสมุดเงินฝากที่ธนาคาร 5. SMS Alert
“ขอให้เกษตรกรตรวจสอบบัญชีเงินฝากและติดต่อกับ ธ.ก.ส. เพื่อไม่ให้เกิดปัญหาในการรับเงินตามโครงการ กรณีการขึ้นทะเบียนเกษตรกรอาจยังไม่สมบูรณ์หรือข้อมูลทะเบียนเกษตรกร (ทบก.) ยังไม่ส่งมาที่ ธ.ก.ส. และต้องแจ้งปรับปรุงทะเบียนเกษตรกรให้แล้วเสร็จก่อน กรณีปัญหา ชื่อ – สกุล ของข้อมูลทะเบียนเกษตรไม่ตรงกับข้อมูลบัญชีเงินฝากบัญชีไม่เคลื่อนไหวถูกปิด บัญชีถูกอายัด หรือหากยังไม่มีบัญชีเงินฝากกับ ธ.ก.ส. ขอให้เกษตรกรติดต่อเปิดบัญชีใหม่กับ ธ.ก.ส. สาขาในพื้นที่ เพื่อ ธ.ก.ส. จะได้ดำเนินการโอนเงินให้แก่เกษตรกรได้ต่อไป หากผู้ที่ไม่ใช่เกษตรกร ตรวจสอบระบบจะขึ้นข้อมูลว่า ไม่พบข้อมูลการลงทะเบียน (โปรดติดต่อหน่วยงานที่รับขึ้นทะเบียนเกษตรกรตามชนิดพืชที่ได้รับสิทธิตามโครงการ) โดยสามารถสอบถามรายละเอียดเพิ่มเติมได้ที่ เกษตรอำเภอในพื้นที่หรือสำนักงานพาณิชย์จังหวัดในพื้นที่” นายอนุกูล ระบุ

ที่มา : https://www.thaigov.go.th/news/contents/details/91316