รัฐบาลไทย-ข่าวทำเนียบรัฐบาล-"อนุทิน" รับพระราชทานรางวัลชัยนาทนเรนทร ประจำปี 2567 นักการสาธารณสุขดีเด่น ประเภทบริหาร


วันศุกร์ที่ 13 ธันวาคม 2567
13/12/2567
พิมพ์
"อนุทิน" รับพระราชทานรางวัลชัยนาทนเรนทร ประจำปี 2567 นักการสาธารณสุขดีเด่น ประเภทบริหาร
"อนุทิน" รับพระราชทานรางวัลชัยนาทนเรนทร ประจำปี 2567 นักการสาธารณสุขดีเด่น ประเภทบริหาร
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (12 ธ.ค. 67) เวลา 17.50 น. พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จออก ณ พระที่นั่งอัมพรสถาน พระราชวังดุสิต พระราชทานพระบรมราชวโรกาสให้ผู้ได้รับรางวัลชัยนาทนเรนทร ปี พ.ศ. 2567 นักการสาธารณสุขดีเด่น เฝ้าทูลละอองธุลีพระบาท รับพระราชทานรางวัล ซึ่งในปีนี้นายอนุทิน ชาญวีรกูล รองนายกรัฐมนตรีและ รมว.มหาดไทย ได้รับการคัดเลือกเป็นนักการสาธารณสุขดีเด่น "ประเภทบริหาร" ด้วย
สำหรับรางวัลชัยนาทนเรนทรนี้ เกิดขึ้นจากที่กระทรวงสาธารณสุข ร่วมกับมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร และมหาวิทยาลัยนเรศวร คัดเลือกผู้ทำคุณประโยชน์ด้านการแพทย์และสาธารณสุข จากทั้งภาครัฐ ภาคเอกชน และภาคประชาชนที่มีผลงานดีเด่นระดับประเทศ 5 ประเภท ประกอบด้วย ประเภทบริหาร ประเภทบริการ ประเภทวิชาการ ประเภทผู้นำชุมชน และประเภทประชาชน เพื่อเป็นขวัญกำลังใจ และยกย่องเชิดชูเกียรติผู้ที่อุทิศตนทำคุณประโยชน์ด้านการแพทย์และสาธารณสุข อย่างทุ่มเทและเสียสละต่อเนื่องกันอย่างน้อย 5 ปี และการทำงานนั้นส่งผลต่อการพัฒนางานด้านการส่งเสริมสุขภาพ ป้องกันโรค ก่อให้เกิดการสาธารณสุขที่ดี ส่งผลต่อการมีคุณภาพที่ดีขึ้นของประชาชนในระดับชาติ เป็นแบบอย่างแก่นักการสาธารณสุขทั่วไปได้เจริญรอยตาม
น.ส.ไตรศุลี กล่าวว่า เมื่อครั้งนายอนุทิน ดำรงตำแหน่งรองนายกรัฐมนตรีและ รมว.สาธารณสุข ระหว่างปี 2562-2566 ได้ขับเคลื่อนบริหารราชการด้านการสาธารณสุขในมิติต่าง ๆ อย่างเต็มศักยภาพ เช่น การจัดทำบันทึกข้อตกลงความร่วมมือกับกระทรวงศึกษาธิการ ตามโครงการ สบช. สัญจร สร้างความเสมอภาคให้กับนักเรียนทุกคนในการเข้าศึกษาในสถาบันพระบรมราชชนก ในสาขาพยาบาลศาสตร์ นับเป็นครั้งแรกที่นักเรียนโรงเรียนในระดับอำเภอกว่า 2,460 แห่งได้รับโอกาสทางการแนะแนวและได้เข้าเรียนในหลักสูตรการพยาบาล
นอกจากนี้ นายอนุทิน ได้การส่งเสริมให้อาสาสมัครสาธารณสุขประจำหมู่บ้าน (อสม.) เข้าเรียนในหลักสูตรผู้ช่วยพยาบาล นำมาซึ่งการดูแลสุขภาพขั้นพื้นฐานของประชาชนในทุกถิ่นที่ได้มีสุขภาพดี มีคุณภาพชีวิตที่ดีอย่างยั่งยืน และในช่วงการระบาดของโรคโควิด-19 นายอนุทิน ได้ทำหน้าที่ผู้บริหารการสาธารณสุขในการบริหารจัดการสถานการณ์ร่วมกับบุคลากรทางการแพทย์ กระทั่งประเทศไทยสามารถผ่านพ้นสถานการณ์ในขั้นวิกฤต และทำให้ประชาชนสามารถกลับมาใช้ชีวิตได้อย่างเป็นปกติสุข

ที่มา : https://www.thaigov.go.th/news/contents/details/91321