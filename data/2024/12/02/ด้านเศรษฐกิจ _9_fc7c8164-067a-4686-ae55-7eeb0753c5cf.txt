รัฐบาลไทย-ข่าวทำเนียบรัฐบาล-ออมสิน รับคณะนายกรัฐมนตรี ตรวจเยี่ยม ติดตามผลการดำเนินงานช่วยเหลือฟื้นฟูผู้ประสบอุทกภัย ในโอกาสคลังสัญจร “ปรับ ฟื้น คืนสุข เมืองล้านนา” จ.เชียงราย


วันจันทร์ที่ 2 ธันวาคม 2567
02/12/2567
พิมพ์
ออมสิน รับคณะนายกรัฐมนตรี ตรวจเยี่ยม ติดตามผลการดำเนินงานช่วยเหลือฟื้นฟูผู้ประสบอุทกภัย ในโอกาสคลังสัญจร “ปรับ ฟื้น คืนสุข เมืองล้านนา” จ.เชียงราย
ธ.ออมสินให้การต้อนรับนายกฯ รองนายกฯ และ รมว.คลัง และคณะ ในโอกาสเดินทางไปประชุม ครม.อย่างเป็นทางการนอกสถานที่ ณ จ.เชียงใหม่ และลงพื้นที่ขับเคลื่อนยุทธศาสตร์และภารกิจของ ก.คลัง (คลังสัญจร) ครั้งที่ 1/2567 ภายใต้แนวคิด “ปรับ ฟื้น คืนสุข เมืองล้านนา”
นายวิทัย รัตนากร ผู้อำนวยการธนาคารออมสิน พร้อมคณะผู้บริหาร ให้การต้อนรับ นางสาวแพทองธาร ชินวัตร นายกรัฐมนตรี นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง และคณะ ในโอกาสเดินทางไปประชุมคณะรัฐมนตรีอย่างเป็นทางการนอกสถานที่ณ จังหวัดเชียงใหม่ และเดินทางลงพื้นที่ขับเคลื่อนยุทธศาสตร์และภารกิจของกระทรวงการคลัง (คลังสัญจร) ครั้งที่ 1/2567 ภายใต้แนวคิด “ปรับ ฟื้น คืนสุข เมืองล้านนา” ณ ด่านศุลกากรแม่สาย จ.เชียงราย โดยนายกรัฐมนตรีได้ตรวจเยี่ยมและติดตามผลการดำเนินงานของสถาบันการเงินของรัฐ พร้อมทั้งให้เกียรติมอบมาตรการช่วยเหลือแก่ลูกค้าธนาคารออมสิน ในการนี้ ผู้อำนวยการธนาคารออมสินได้รายงานผลการจัดทำมาตรการช่วยเหลือผู้ได้รับผลกระทบจากอุทกภัยตามนโยบายรัฐบาล อาทิ
มาตรการลดภาระหนี้ แบ่งเป็น การพักหนี้อัตโนมัติ 6 เดือน ยกเว้นดอกเบี้ยทั้งหมด สำหรับผู้ประสบอุทกภัยตามประกาศฯ ในงวดเดือนตุลาคม 2567 – งวดเดือนมีนาคม 2568 โดยสามารถช่วยเหลือลูกหนี้ไปแล้วกว่า 200,000 บัญชี วงเงินรวม 82,000 ล้านบาท คิดเป็นเม็ดเงินที่ธนาคารไม่คิดดอกเบี้ยกว่า 2,400 ล้านบาท โดยเฉพาะในพื้นที่จังหวัดเชียงใหม่และเชียงราย สามารถช่วยลูกหนี้ได้กว่า 52,000 บัญชี วงเงิน 23,000 ล้านบาท และการปรับลดอัตราการชำระขั้นต่ำ (Minimum Payment) ของลูกค้าบัตรเครดิตและบัตรกดเงินสด เป็น 3% ของยอดเรียกเก็บ (ขั้นต่ำ 300 บาท) เพื่อช่วยแบ่งเบาภาระค่าใช้จ่าย เป็นระยะเวลา 3 รอบบัญชี (นับรอบบัญชีต่อเนื่อง) สามารถช่วยลูกหนี้ได้กว่า 220,000 บัญชี วงเงินรวม 1,900 ล้านบาท โดยเฉพาะในพื้นที่จังหวัดเชียงใหม่และเชียงราย สามารถช่วยลูกหนี้ได้กว่า 21,000 บัญชี วงเงิน 186 ล้านบาท
มาตรการสินเชื่อเยียวยาและฟื้นฟู ภายใต้โครงการสินเชื่อดอกเบี้ยต่ำ GSB Boost Up Plus เพื่อช่วยเหลือผู้ประกอบการ SMEs และผู้ประกอบการรายย่อย ในการฟื้นฟูกิจการจากเหตุอุทกภัย อนุมัติสินเชื่อไปแล้วกว่า 500 ราย วงเงินรวม 1,000 ล้านบาท เฉพาะในพื้นที่จังหวัดเชียงใหม่และเชียงราย อนุมัติสินเชื่อไปแล้ว 190 ราย วงเงินกว่า 132 ล้านบาท
สินเชื่อฉุกเฉินสำหรับผู้ประสบภัยพิบัติ วงเงินกู้สูงสุดไม่เกิน 10,000 บาทต่อราย แบบไม่ต้องใช้หลักประกัน มีการอนุมัติสินเชื่อแล้ว 7,800 ราย วงเงินรวม 78 ล้านบาท เฉพาะในพื้นที่จังหวัดเชียงใหม่และเชียงราย อนุมัติแล้วกว่า 3,300 ราย วงเงิน 33 ล้านบาท
โครงการ “ออมสินสารพัดซ่อม” ซึ่งธนาคารได้สนับสนุนงบประมาณกว่า 10 ล้านบาท ช่วยฟื้นฟูเยียวยาผู้ได้รับผลกระทบบ้านเรือนและกิจการได้รับความเสียหายจากเหตุอุทกภัยในพื้นที่ภัยพิบัติตามประกาศของกรมป้องกันและบรรเทาสาธารณภัย (ปภ.) ช่วงที่ผ่านมา โดยความร่วมมือของสำนักงานคณะกรรมการการอาชีวศึกษา กระทรวงศึกษาธิการ ในการระดมบุคลากรสาขาวิชาชีพช่าง ทั้งคณาจารย์ นักศึกษา และผู้ผ่านการอบรมโครงการออมสินอาชีวะสร้างอาชีพสู่ชุมชน ดำเนินการซ่อมแซมเครื่องมือ อุปกรณ์ประกอบอาชีพ เครื่องใช้ไฟฟ้า รถจักรยานยนต์ และอื่น ๆ ที่ได้รับความเสียหาย ให้สามารถกลับไปใช้งานได้ตามปกติ โดยไม่มีค่าใช้จ่าย ซึ่งล่าสุดให้บริการประชาชนรวมงานซ่อมแล้วกว่า 17,000 ชิ้น
นอกจากนี้ ยังมีการมอบความช่วยเหลือเฉพาะหน้า โดยจัดส่งถุงยังชีพไปแล้วกว่า 25,000 ชุด เครื่องนอนและอุปกรณ์ทำความสะอาดกว่า 2,100 ชุด โดยเฉพาะในพื้นที่จังหวัดเชียงใหม่และเชียงราย จัดส่งถุงยังชีพไปแล้วกว่า 3,500 ชุด เครื่องนอนและอุปกรณ์ทำความสะอาดกว่า 1,800 ชุด

ที่มา : https://www.thaigov.go.th/news/contents/details/90934