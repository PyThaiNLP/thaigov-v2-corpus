รัฐบาลไทย-ข่าวทำเนียบรัฐบาล-“มนพร” ชื่นชม “การท่าเรือฯ” บูรณาการหน่วยงาน ดูแลอนุรักษ์คูคลอง คืนน้ำใสสู่ชาวคลองเตย ในกิจกรรมการท่าเรือฯ รักษ์คูคลองข้างบ้าน 


วันจันทร์ที่ 2 ธันวาคม 2567
“มนพร” ชื่นชม “การท่าเรือฯ” บูรณาการหน่วยงาน ดูแลอนุรักษ์คูคลอง คืนน้ำใสสู่ชาวคลองเตย ในกิจกรรมการท่าเรือฯ รักษ์คูคลองข้างบ้าน
...
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยว่า “กิจกรรมการท่าเรือฯ รักษ์คูคลองข้างบ้าน เป็นการ   สืบสานและต่อยอดพระบรมราโชบายของพระบาทสมเด็จพระเจ้าอยู่หัวด้านการพัฒนาสิ่งแวดล้อมด้วยการร่วมรักษาความสะอาดคูคลองและแหล่งน้ำที่เสื่อมโทรมไปตามกาลเวลาให้มีระบบนิเวศที่ดีขึ้น โดยมุ่งเน้นการมีส่วนร่วมทั้งจากบุคลากรของการท่าเรือฯ ประชาชนโดยรอบพื้นที่ ตลอดจนหน่วยงานภาคส่วนต่างๆ ในพื้นที่ เพื่อร่วมกันฟื้นฟูคุณภาพน้ำ กำจัดขยะ และวัชพืชในคลองหัวลำโพงซึ่งอยู่ในชุมชนคลองเตย ขอชื่นชมการท่าเรือฯ ที่ไม่ทอดทิ้งชาวชุมชน หวังว่ากิจกรรมในวันนี้จะช่วยให้ลำคลองในพื้นที่คลองเตยใสสะอาดปราศจากเชื้อโรค มีสภาพแหล่งน้ำที่ดียิ่งขึ้น ช่วยเพิ่มประสิทธิภาพในการระบายน้ำ ป้องกันปัญหาน้ำท่วม สร้างสุขอนามัย ส่งผลเชิงบวกต่อคุณภาพชีวิตของชาวชุมชนที่ต้องพึ่งพาอาศัยแหล่งน้ำแห่งนี้ในการดำรงชีวิตต่อไป”
นายเกรียงไกร ไชยศิริวงศ์สุข ผู้อำนวยการ กทท. กล่าวว่า “การท่าเรือฯ มุ่งดำเนินงานเพื่อพัฒนาองค์กรควบคู่กับการดำเนินกิจกรรมเพื่อสังคมโดยเฉพาะพื้นที่ชุมชนโดยรอบ ซึ่งถูกบรรจุในแผนด้านความรับผิดชอบต่อสังคมและสิ่งแวดล้อมของการท่าเรือฯ ทั้งนี้เพื่อให้สอดคล้องกับนโยบายของกระทรวงคมนาคมที่มุ่งเน้นการดำเนินธุรกิจให้เติบโตอย่างยั่งยืนควบคู่ไปกับการพัฒนาชุมชน สังคม และสิ่งแวดล้อม โดยกิจกรรมการท่าเรือฯ รักษ์คูคลองข้างบ้าน ครั้งนี้จัดขึ้นภายใต้โครงการท่าเรือรักชุมชน หนึ่งในโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของการท่าเรือฯ โดยพนักงานจะร่วมมือกับผู้นำชุมชน ชาวชุมชน และหน่วยงานภาครัฐและเอกชนทุกภาคส่วนทำกิจกรรมฟื้นฟูสภาพน้ำและรณรงค์สร้างจิตสำนึกในการร่วมรักษาและอนุรักษ์คลองหัวลำโพง คลองขุดใจกลางเมืองที่ตั้งอยู่ในชุมชนคลองเตยและการท่าเรือฯ มากที่สุด โดยการเก็บขยะในคลอง การปรับคุณภาพน้ำโดยจุลินทรีย์ก้อนและจุลินทรีย์น้ำ และการเดินรณรงค์ให้ประชาชนร่วมกันไม่ทิ้งขยะ สิ่งปฏิกูลลงในคูคลองและแหล่งน้ำ เพื่อรักษาระบบนิเวศทางน้ำและสภาพแวดล้อมร่วมกันอย่างยั่งยืน อันจะนำมาสู่การยกระดับคุณภาพชีวิตที่ดีของชาวชุมชน”
วันนี้ (2 ธันวาคม 2567) การท่าเรือแห่งประเทศไทย (กทท.) จัดพิธีเปิดกิจกรรมการท่าเรือฯ รักษ์คูคลองข้างบ้าน ภายใต้โครงการท่าเรือรักชุมชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยได้รับเกียรติจากนายไพบูลย์ ศิริภาณุเสถียร กรรมการ กทท. เป็นประธานเปิดกิจกรรมฯ พร้อมด้วยนายเกรียงไกร ไชยศิริวงศ์สุข ผู้อำนวยการ คณะผู้บริหาร พนักงาน กทท. ผู้แทนสำนักงานเขตคลองเตย ผู้แทนสำนักการระบายน้ำ สื่อมวลชน ผู้นำชุมชนและประชาชนชาวคลองเตยและพื้นที่โดยรอบ กทท. เข้าร่วมกิจกรรมฯ ณ ลานด้านหน้าอาคารที่ทำการ กทท.

ที่มา : https://www.thaigov.go.th/news/contents/details/90924