รัฐบาลไทย-ข่าวทำเนียบรัฐบาล-รัฐมนตรีสุดาวรรณ กระทรวงวัฒนธรรม แจ้งข่าวดี 4 ธันวาคม นี้ คนไทยเตรียมเฮ “ต้มยำกุ้ง - เคบายา” ขึ้นทะเบียนเป็นมรดกวัฒนธรรมที่จับต้องไม่ได้ของมนุษยชาติโดยยูเนสโก 


วันจันทร์ที่ 2 ธันวาคม 2567
รัฐมนตรีสุดาวรรณ กระทรวงวัฒนธรรม แจ้งข่าวดี 4 ธันวาคม นี้ คนไทยเตรียมเฮ “ต้มยำกุ้ง - เคบายา” ขึ้นทะเบียนเป็นมรดกวัฒนธรรมที่จับต้องไม่ได้ของมนุษยชาติโดยยูเนสโก
รัฐมนตรีสุดาวรรณ กระทรวงวัฒนธรรม แจ้งข่าวดี 4 ธันวาคม นี้ คนไทยเตรียมเฮ “ต้มยำกุ้ง - เคบายา” ขึ้นทะเบียนเป็นมรดกวัฒนธรรมที่จับต้องไม่ได้ของมนุษยชาติโดยยูเนสโก
วธ.ชวนคนไทยฉลอง “ต้มยำกุ้ง - เคบายา” มรดกวัฒนธรรมที่จับต้องไม่ได้ของมนุษยชาติ
รัฐมนตรีสุดาวรรณ กระทรวงวัฒนธรรม (วธ.) แจ้งข่าวดี 4 ธันวาคม นี้ คนไทยเตรียมเฮ “ต้มยำกุ้ง - เคบายา” ขึ้นทะเบียนเป็นมรดกวัฒนธรรมที่จับต้องไม่ได้ของมนุษยชาติโดยยูเนสโก พร้อมเชิญชวนร่วมงานฉลองและผลักดันซอฟต์พาวเวอร์ไทยให้ดังไกลทั่วโลก
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า องค์การการศึกษา วิทยาศาสตร์และวัฒนธรรมแห่งสหประชาชาติ หรือ UNESCO จะมีการประชุมคณะกรรมการระหว่างรัฐบาลเพื่อการสงวนรักษามรดกวัฒนธรรมที่จับต้องไม่ได้ ครั้งที่ 19 (The nineteenth session of the Intergovernmental Committee for the Safeguarding of the Intangible Cultural Heritage: IGC) ในวันที่ 3 ธันวาคม 2567 ณ นครอซุนซิออน (Asuncion) สาธารณรัฐปารากวัย หรือตรงวันที่ 4 ธันวาคม ๒๕๖๗ ตามเวลาประเทศไทย(เร็วกว่า 10 ชั่วโมง) จะมีการพิจารณาและลงมติรับรอง การเสนอขึ้นทะเบียนมรดกวัฒนธรรมของประเทศต่าง ๆ และเชื่อมั่นว่า รายการที่ประเทศไทยเสนอ คือ ต้มยำกุ้ง ของไทย และ เคบายา Kebaya (เสนอร่วม) จะได้รับการรับรองให้ ขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติ (Representative List of the Intangible Cultural Heritage of Humanity : RL) ประจำปี 2567 โดย วธ.พร้อมขับเคลื่อนซอฟต์พาวเวอร์ไทยให้ดังไกลทั่วโลก
นางสาวสุดาวรรณ เผยอีกว่า ที่ผ่านมาประเทศไทย มีรายการมรดกภูมิปัญญาทางวัฒนธรรม ที่ได้รับการขึ้นทะเบียนรายการตัวแทนมรดกวัฒนธรรมที่จับต้องไม่ได้ของมนุษยชาติ จากยูเนสโก แล้ว จำนวน 4 รายการ ได้แก่ โขน นวดไทย โนรา และประเพณีสงกรานต์ในประเทศไทย โดย ต้มยำกุ้ง (Tomyum Kung) จะถือเป็นรายการที่ 5 ของไทย ที่ได้รับการรับรอง ในส่วน เคบายา เป็นรายการที่เสนอร่วม 5 ประเทศ คือ บรูไน อินโดนีเซีย มาเลเซีย สิงคโปร์ และไทย ในชื่อ Kebaya : knowledge, skills, tradition and practices หรือ เคบายา : ความรู้ ทักษะ ประเพณี และการปฏิบัติ การได้ขึ้นเป็นมรดกวัฒนธรรมร่วมกันในครั้งนี้ ด้วย เคบายา เป็นวัฒนธรรมการแต่งกายของสตรี ที่มีความประณีต งดงาม สะท้อนถึงประวัติศาสตร์และประเพณีที่มีร่วมกันของผู้คน และเชื่อมโยงชุมชนที่มีความหลากหลายทางวัฒนธรรม มีส่วนในการสร้างสันติภาพและความสมานฉันท์ให้เกิดขึ้นในภูมิภาค
ในโอกาสที่น่ายินดีนี้ กระทรวงวัฒนธรรม โดยกรมส่งเสริมวัฒนธรรม จึงขอเชิญพี่น้องประชาขนร่วมกิจกรรม งานฉลองต้มยำกุ้งและเคบายา มรดกภูมิปัญญาทางวัฒนธรรมของมนุษยชาติ ระหว่างที่ 6 - 8 ธันวาคม 2567 ณ Quartier Avenue ชั้น G ศูนย์การค้า เอ็มควอเทียร์ โดยในวันที่ 6 ธันวาคม เวลา 18.00 น. จะมีพิธีเปิดงานอย่างเป็นทางการ ภายในงานจะมีการแสดงแฟชั่นโชว์ชุดเคบายา  การสาธิตการทำต้มยำกุ้ง โดยเชฟตุ๊กตา (ร้านบ้านยี่สาร) หนึ่งในผู้เข้าแข่งขันเชฟกระทะเหล็กประเทศไทย พร้อมได้ชิมต้มยำกุ้งฟรีชมนิทรรศการ “ต้มยำกุ้ง” และนิทรรศการ/สาธิตการปักชุด “เคบายา” และยังมีการแสดงดนตรีการแสดงทางวัฒนธรรมให้ชมตลอดงาน โดยสามารถติดตามรายละเอียดได้ที่ www.culture.go.th และเฟสบุ๊คกรมส่งเสริมวัฒนธรรม

ที่มา : https://www.thaigov.go.th/news/contents/details/90906