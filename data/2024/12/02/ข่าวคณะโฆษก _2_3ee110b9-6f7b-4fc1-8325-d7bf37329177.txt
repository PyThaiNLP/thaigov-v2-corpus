รัฐบาลไทย-ข่าวทำเนียบรัฐบาล-“คารม” เผย กระทรวงมหาดไทย เลื่อนเก็บภาษีที่ดิน ออกไป 2 เดือน เริ่มจ่าย มิ.ย.68 ผ่อนชำระได้ 3 งวด บรรเทาความเดือดร้อนของ ปชช. จากสถานการณ์อุทกภัย


วันจันทร์ที่ 2 ธันวาคม 2567
02/12/2567
พิมพ์
“คารม” เผย กระทรวงมหาดไทย เลื่อนเก็บภาษีที่ดิน ออกไป 2 เดือน เริ่มจ่าย มิ.ย.68 ผ่อนชำระได้ 3 งวด บรรเทาความเดือดร้อนของ ปชช. จากสถานการณ์อุทกภัย
“คารม” เผย กระทรวงมหาดไทย เลื่อนเก็บภาษีที่ดิน ออกไป 2 เดือน เริ่มจ่าย มิ.ย.68 ผ่อนชำระได้ 3 งวด บรรเทาความเดือดร้อนของ ปชช. จากสถานการณ์อุทกภัย
วันนี้ (2 ธันวาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  ราชกิจจานุเบกษา ได้เผยแพร่ประกาศกระทรวงมหาดไทย เรื่อง ขยายกำหนดเวลาดำเนินการตามพระราชบัญญัติภาษีที่ดินและสิ่งปลูกสร้าง พ.ศ.2562 ประจำปี 2568 ความว่า ตามที่ได้เกิดเหตุสถานการณ์น้ำท่วม น้ำป่าไหลหลาก และดินโคลนถล่มในพื้นที่ท้องถิ่นหลายจังหวัด ส่งผลกระทบเป็นวงกว้าง ทําให้ที่ดินและสิ่งปลูกสร้างของประชาชนผู้เสียภาษีได้รับความเสียหาย และองค์กรปกครองส่วนท้องถิ่นยังไม่สามารถเข้าไปดําเนินการสํารวจข้อมูลรายการที่ดิน และสิ่งปลูกสร้างเพื่อจัดเก็บภาษีหรือบรรเทาภาระภาษีให้แก่ประชาชนผู้เสียภาษีได้โดยสะดวก ตามมาตรา 56 แห่งพระราชบัญญัติภาษีที่ดินและสิ่งปลูกสร้าง พ.ศ. 2562 นั้น   เพื่อให้การจัดเก็บภาษีที่ดินและสิ่งปลูกสร้างขององค์กรปกครองส่วนท้องถิ่นเป็นไปด้วยความเรียบร้อย สามารถจัดเก็บภาษีได้อย่างมีประสิทธิภาพและครบถ้วน รวมถึงบรรเทาภาระภาษีให้ผู้เสียภาษีมีเวลาชําระภาษีมากขึ้น รัฐมนตรีว่าการกระทรวงมหาดไทย จึงอาศัยอํานาจตามมาตรา 14 วรรคสอง แห่งพระราชบัญญัติภาษีที่ดินและสิ่งปลูกสร้าง พ.ศ.2562 เห็นชอบให้ขยายกําหนดเวลาดําเนินการของผู้มีหน้าที่ต้องปฏิบัติตามกําหนดเวลาในพระราชบัญญัติภาษีที่ดินและสิ่งปลูกสร้าง พ.ศ. 2562 เฉพาะการจัดเก็บภาษีที่ดินและสิ่งปลูกสร้าง ประจําปี พ.ศ.2568 เป็นการทั่วไป ออกไปอีก 2 เดือน ดังนี้
1. ขยายกําหนดเวลาขององค์กรปกครองส่วนท้องถิ่นในการจัดทําบัญชีรายการที่ดินและ สิ่งปลูกสร้างเพื่อประกาศ พร้อมทั้งจัดส่งข้อมูลที่เกี่ยวข้องให้ผู้เสียภาษีแต่ละรายทราบ ตามมาตรา 30 แห่งพระราชบัญญัติภาษีที่ดินและสิ่งปลูกสร้าง พ.ศ. 2562 และข้อ 23 ของระเบียบกระทรวงมหาดไทย ว่าด้วยการดําเนินการตามพระราชบัญญัติภาษีที่ดินและสิ่งปลูกสร้าง พ.ศ. 2562 จากเดิมภายในเดือนพฤศจิกายน 2567 เป็นภายในเดือนมกราคม 2568
2. ขยายกําหนดเวลาขององค์กรปกครองส่วนท้องถิ่นในการประกาศราคาประเมินทุนทรัพย์ ของที่ดินและสิ่งปลูกสร้าง อัตราภาษีที่จัดเก็บ และรายละเอียดอื่นที่จําเป็นในการจัดเก็บภาษี ตามมาตรา 39 แห่งพระราชบัญญัติภาษีที่ดินและสิ่งปลูกสร้าง พ.ศ. 2562 และข้อ 3 ของกฎกระทรวงกําหนดหลักเกณฑ์และวิธีการประกาศราคาประเมินทุนทรัพย์ อัตราภาษี และรายละเอียดอื่นในการจัดเก็บภาษีที่ดินและสิ่งปลูกสร้าง พ.ศ. 2562 จากเดิมก่อนวันที่ 1 กุมภาพันธ์ 2568 เป็นก่อนวันที่ 1 เมษายน 2568
3. ขยายกําหนดเวลาขององค์กรปกครองส่วนท้องถิ่นในการแจ้งการประเมินภาษี โดยส่ง แบบประเมินภาษีให้แก่ผู้เสียภาษี ตามมาตรา 44 แห่งพระราชบัญญัติภาษีที่ดินและสิ่งปลูกสร้าง พ.ศ. 2562 และข้อ 5 ของประกาศกระทรวงมหาดไทย เรื่อง การดําเนินการตามพระราชบัญญัติ ภาษีที่ดินและสิ่งปลูกสร้าง พ.ศ. 2562 จากเดิมภายในเดือนกุมภาพันธ์ 2568 เป็นภายในเดือนเมษายน 2568
4. ขยายกําหนดเวลาของผู้เสียภาษีในการชําระภาษีตามแบบแจ้งการประเมินภาษี ตามมาตรา 46 แห่งพระราชบัญญัติภาษีที่ดินและสิ่งปลูกสร้าง พ.ศ. 2562 จากเดิมภายใน เดือนเมษายน 2568 เป็นภายในเดือนมิถุนายน 2568
5. ขยายกําหนดเวลาของผู้เสียภาษีในการผ่อนชําระภาษี ตามมาตรา 52 วรรคสอง แห่งพระราชบัญญัติภาษีที่ดินและสิ่งปลูกสร้าง พ.ศ. 2562 และข้อ 3 ของกฎกระทรวงการผ่อน ชําระภาษีที่ดินและสิ่งปลูกสร้าง พ.ศ. 2562 ดังนี้
-งวดที่หนึ่ง จากเดิมชําระภายในเดือนเมษายน 2568 เป็นชําระภายใน เดือนมิถุนายน2568
-งวดที่สอง จากเดิมชําระภายในเดือนพฤษภาคม 2568 เป็นชําระภายใน เดือนกรกฎาคม 2568
-งวดที่สาม จากเดิมชําระภายในเดือนมิถุนายน 2568 เป็นชําระภายในเดือนสิงหาคม 2568
6. ขยายกําหนดเวลาขององค์กรปกครองส่วนท้องถิ่นในการมีหนังสือแจ้งเตือนผู้เสียภาษี ที่มีภาษีค้างชําระ ตามมาตรา 61 แห่งพระราชบัญญัติภาษีที่ดินและสิ่งปลูกสร้าง พ.ศ. 2562 จากเดิมภายในเดือนพฤษภาคม 2568 เป็นภายในเดือนกรกฎาคม 2568
7. ขยายกําหนดเวลาขององค์กรปกครองส่วนท้องถิ่นในการแจ้งรายการภาษีค้างชําระ ให้สํานักงานที่ดินหรือสํานักงานที่ดินสาขา ตามมาตรา 60 แห่งพระราชบัญญัติภาษีที่ดินและ สิ่งปลูกสร้าง พ.ศ. 2562 จากเดิมภายในเดือนมิถุนายน 2568 เป็นภายในเดือนสิงหาคม 2568 //

ที่มา : https://www.thaigov.go.th/news/contents/details/90910