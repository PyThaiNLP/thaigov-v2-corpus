รัฐบาลไทย-ข่าวทำเนียบรัฐบาล-2 รมช.เกษตรฯ ร่วมงาน “สัตว์น้ำไทย 2024” 


วันจันทร์ที่ 2 ธันวาคม 2567
2 รมช.เกษตรฯ ร่วมงาน “สัตว์น้ำไทย 2024”
2 รมช.เกษตรฯ ร่วมงาน “สัตว์น้ำไทย 2024” พร้อมแลกเปลี่ยนองค์ความรู้ หนุนแนวคิด “ปรับกลยุทธ์สัตว์น้ำไทย สร้างกำไรทุกภาคส่วน”
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิด “งานสัตว์น้ำไทย 2024” (Thai Aqua Expo 2024) ภายใต้แนวคิด “ปรับกลยุทธ์สัตว์น้ำไทย สร้างกำไรทุกภาคส่วน” จัดขึ้นระหว่างวันที่ 2-4 ธันวาคม 2567 โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายบัญชา สุขแก้ว อธิบดีกรมประมง และเจ้าหน้าที่ที่เกี่ยวข้องเข้าร่วม ณ โรงแรมซันไรส์ ลากูน โฮเทลแอนด์กอล์ฟ จังหวัดฉะเชิงเทรา ว่า กระทรวงเกษตรและสหกรณ์ โดยกรมประมง มีนโยบายสนับสนุนให้มีการเพาะเลี้ยงสัตว์น้ำอย่างยั่งยืน เพื่อให้เกิดความมั่นคงทางด้านอาหาร รวมถึงส่งเสริมการพัฒนาอาชีพของเกษตรกรผู้เพาะเลี้ยงสัตว์น้ำ และพัฒนาศักยภาพของผู้ประกอบการเพื่อเพิ่มโอกาสพร้อมขยายตลาดได้ทั้งภายในและต่างประเทศ ภายใต้หลักการ “ตลาดนำ นวัตกรรมเสริม เพิ่มรายได้” รวมทั้งสนับสนุนเกษตรกรผู้เลี้ยงสัตว์น้ำในหลายด้าน ทั้งการลดต้นทุนการผลิต โดยส่งเสริมการใช้พลังงานทางเลือกทดแทนพลังงานไฟฟ้า อีกทั้งส่งเสริมการใช้จุลินทรีย์ทดแทนการใช้ยาและสารเคมีในการเลี้ยงกุ้ง เพื่อลดความเสี่ยงความเสียหายจากการเกิดโรค และเพิ่มประสิทธิภาพการผลิตให้กับเกษตรกร ควบคู่ไปกับการให้ความสำคัญกับสิ่งแวดล้อมเป็นสำคัญ และส่งเสริมการส่งออกของผู้ประกอบการ เพื่อให้เกษตรกรมีรายได้เพิ่มขึ้น สามารถประกอบอาชีพเลี้ยงสัตว์น้ำได้อย่างมั่นคงและยั่งยืน
โดยภายในงานมีการลงนามในบันทึกข้อตกลงความร่วมมือทางวิชาการด้านโรคปลานิล ระหว่างกรมประมงกับสมาคมปลานิลไทยพร้อมเปิดตัวนวัตกรรมใหม่ด้วยแพลตฟอร์มระบบการรายงานโรคปลานิลในรูปแบบดิจิทัลครั้งแรกของประเทศไทย ภายใต้ความร่วมมือแบบบูรณาการภาครัฐ หน่วยงานวิจัย มหาวิทยาลัย และภาคเอกชน ได้แก่ คณะสัตวแพทยศาสตร์ และคณะประมง มหาวิทยาลัยเกษตรศาสตร์ คณะสัตวแพทยศาสตร์ จุฬาลงกรณ์มหาวิทยาลัย คณะวิทยาศาสตร์มหาวิทยาลัยมหิดล ศูนย์พันธุวิศวกรรมและเทคโนโลยีชีวภาพแห่งชาติ (BIOTEC) ห้องปฏิบัติการสุขภาพสัตว์น้ำ บริษัท มานิตย์ เจเนติกส์ และห้องปฏิบัติการตรวจวิเคราะห์โรคสัตว์น้ำ กองวิจัยและพัฒนาสุขภาพสัตว์น้ำ กรมประมง ซึ่งแพลตฟอร์มนี้จะทำให้เกษตรกรสามารถเข้าถึงข้อมูลเกี่ยวกับการเกิดโรคในปลานิลได้อย่างสะดวกยิ่งขึ้น ตลอดจนสามารถพัฒนาเป็นระบบประกาศแจ้งเตือนภัยให้เกษตรกรและลดความเสียหายที่เกิดจากโรคปลานิลให้แก่เกษตรกรในอนาคต
นอกจากนี้ ยังมีกิจกรรมที่น่าสนใจมากมาย ได้แก่ การเสวนา การสัมมนาให้ความรู้กับเกษตรกรและผู้ที่สนใจ โดยทีมผู้บริหารและนักวิชาการกรมประมง นิทรรศการเพื่อร่วมถ่ายทอดองค์ความรู้ด้านการประมง ภายใต้แนวคิด “เพาะเลี้ยงสัตว์น้ำไทย ก้าวไกลด้วยนวัตกรรมรักษ์สิ่งแวดล้อม” และการจัดแสดงข้อมูลกระบวนการแปรรูปผลิตภัณฑ์จากปลากะพง ปลานิล และกุ้งทะเล ที่เป็นมิตรต่อสิ่งแวดล้อม โดยนำหลักเศรษฐกิจพอเพียงผสมผสานกับแนวคิด BCG Model สู่หลักปฏิบัติ ESG เพื่อสร้างประโยชน์ให้ชุมชนตามหลักธรรมาภิบาลร่วมกับการจำหน่ายผลิตภัณฑ์จากร้าน Fisherman shop พร้อมทั้งนำเสนอข้อมูลที่เกี่ยวข้องกับขั้นตอนการรับรองสินค้าส่งออกไปจำหน่ายยังตลาดต่างประเทศ และยังมีกิจกรรมเล่นเกมส์ทางวิชาการประมงเพื่อแจกจุลินทรีย์ ปม.1 ให้กับเกษตรกร และผู้ร่วมงานอีกด้วย
ในโอกาสนี้ รมช.อัครา ได้กล่าวขอบคุณสมาพันธ์การเพาะเลี้ยงสัตว์น้ำไทย และสมาคมกุ้งตะวันออกไทย และคณะผู้จัดงาน ที่ร่วมกันจัดงานสัตว์น้ำไทย 2024 ขึ้น เพื่อสร้างความร่วมมือของทุกภาคส่วนในการขับเคลื่อนและสร้างอนาคตที่ยั่งยืนให้กับอุตสาหกรรมสัตว์น้ำ และขอให้ทุกท่านได้เก็บเกี่ยวความรู้จากกิจกรรมต่าง ๆ ที่จัดขึ้นในวันนี้ และนำไป พัฒนาต่อยอด ให้เกิดประโยชน์สูงสุดต่อไป

ที่มา : https://www.thaigov.go.th/news/contents/details/90926