รัฐบาลไทย-ข่าวทำเนียบรัฐบาล-‘พีระพันธุ์’ ติดตามสถานการณ์น้ำท่วมภาคใต้ใกล้ชิด  สั่งการหน่วยงานในกำกับดูแลของ ก.พลังงาน เร่งช่วยเหลือประชาชนผู้ประสบเหตุอุทกภัย พร้อมจับมือ ก.อุตสาหกรรม ตั้งศูนย์บรรเทาทุกข์


วันจันทร์ที่ 2 ธันวาคม 2567
02/12/2567
พิมพ์
‘พีระพันธุ์’ ติดตามสถานการณ์น้ำท่วมภาคใต้ใกล้ชิด  สั่งการหน่วยงานในกำกับดูแลของ ก.พลังงาน เร่งช่วยเหลือประชาชนผู้ประสบเหตุอุทกภัย พร้อมจับมือ ก.อุตสาหกรรม ตั้งศูนย์บรรเทาทุกข์
‘พีระพันธุ์’ ติดตามสถานการณ์น้ำท่วมภาคใต้ใกล้ชิด  สั่งการหน่วยงานในกำกับดูแลของ ก.พลังงาน เร่งช่วยเหลือประชาชนผู้ประสบเหตุอุทกภัย พร้อมจับมือ ก.อุตสาหกรรม ตั้งศูนย์บรรเทาทุกข์
จากสถานการณ์น้ำท่วมใหญ่ในหลายจังหวัดภาคใต้  นายพีระพันธุ์ สาลีรัฐวิภาค รองนายกรัฐมนตรี และรัฐมนตรีว่ากระทรวงพลังงาน ได้มอบหมายให้หน่วยงานในกำกับดูแลของกระทรวงพลังงานเร่งดูแลช่วยเหลือประชาชน  พร้อมติดตามสถานการณ์อย่างใกล้ชิด  โดยนายพีระพันธุ์ ได้เปิดเผยในวันนี้ (2 ธันวาคม 2567) ว่า   ที่ผ่านมาทางกระทรวงพลังงานไม่ได้นิ่งนอนใจ และได้ประสานงานให้ความช่วยเหลือพี่น้องประชาชนในด้านต่าง ๆ กับทาง อบต. และส่วนราชการในพื้นที่มาตลอด โดยเฉพาะในเรื่องการขาดแคลนน้ำมันและก๊าซ  ซึ่งทางกระทรวงพลังงานได้ประสานงานให้ทาง ปตท. และ โออาร์ ซึ่งรับผิดชอบงานในส่วนนี้ เข้าไปประสานงานให้ความช่วยเหลือมาอย่างต่อเนื่อง
นายพีระพันธุ์กล่าวว่า  ล่าสุด ตนได้รับรายงานว่าสถานการณ์ในภาพรวมดีขึ้น เช่น ปั๊มน้ำมันต่าง ๆ ก็กลับมาเปิดให้บริการได้จํานวนมากพอสมควรแล้ว ขณะที่การขนส่งน้ำมัน ก๊าซ ก็สามารถดำเนินการได้อย่างเรียบร้อย ไม่มีปัญหาอะไร  และตนยังได้กําชับให้ทางการไฟฟ้าฝ่ายผลิตตรวจสอบสถานการณ์ต่างๆ เกี่ยวกับเรื่องของการผลิต และการส่งไฟฟ้าไปยังพื้นที่ต่าง ๆ ด้วย
นอกจากนั้น ในกลุ่มของ ปตท.  ปตท.สผ. และ โออาร์ ยังได้ร่วมกันมอบถุงยังชีพต่าง ๆ ให้กับพี่น้องประชาชนและส่วนราชการต่าง ๆ  โดยเฉพาะ โออาร์  ได้มอบแก๊สหุงต้ม 100 ถัง ให้กับโรงครัวพระราชทานที่จังหวัดสงขลาเพื่อประกอบอาหารดูแลพี่น้องประชาชน  ขณะที่ โรงไฟฟ้าจะนะ จ. สงขลา ของการไฟฟ้าฝ่ายผลิต ก็ได้จัดหาอาหารดูแลพี่น้องประชาชนผู้ประสบภัยพิบัติที่อยู่รอบโรงไฟฟ้าเช่นกัน
นายพีระพันธุ์กล่าวเพิ่มเติมว่า  ในวันพรุ่งนี้ (3 ธันวาคม 2567) กระทรวงพลังงานกับกระทรวงอุตสาหกรรมจะร่วมกันดำเนินการจัดตั้งศูนย์ช่วยเหลือพี่น้องประชาชนที่ศูนย์ส่งเสริมอุตสาหกรรมเขต 7 ที่ อ.หาดใหญ่ จ.สงขลา เพื่อช่วยบรรเทาทุกข์พี่น้องประชาชนผู้ประสบภัยจากสถานการณ์น้ำท่วมในครั้งนี้
“ กระทรวงพลังงานจะพยายามดูแลว่า เราจะสามารถดําเนินการอะไรได้มากขึ้น เพื่อช่วยเหลือพี่น้องประชาชนที่ได้รับผลกระทบจากสถานการณ์น้ำท่วม และขอเป็นกําลังใจให้กับพี่น้องประชาชนทุกท่านที่กำลังประสบเหตุอยู่ในขณะนี้ด้วย ซึ่งผมจะรายงานความก้าวหน้าให้ทราบต่อไปครับ” นายพีระพันธุ์กล่าว

ที่มา : https://www.thaigov.go.th/news/contents/details/90930