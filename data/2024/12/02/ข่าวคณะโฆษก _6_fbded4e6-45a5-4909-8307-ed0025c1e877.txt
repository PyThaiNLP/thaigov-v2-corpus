รัฐบาลไทย-ข่าวทำเนียบรัฐบาล-​“ศศิกานต์” เผย ภาคใต้ยังคงเฝ้าระวังฝน 2 – 5 ธ.ค.  “ศปช.” สั่งการเร่งสนับสนุนเครื่องมือเครื่องจักรลงพื้นที่อย่างเต็มกำลัง ระดมทุกภาคส่วนเร่งช่วยเหลือ


วันจันทร์ที่ 2 ธันวาคม 2567
02/12/2567
พิมพ์
​“ศศิกานต์” เผย ภาคใต้ยังคงเฝ้าระวังฝน 2 – 5 ธ.ค.  “ศปช.” สั่งการเร่งสนับสนุนเครื่องมือเครื่องจักรลงพื้นที่อย่างเต็มกำลัง ระดมทุกภาคส่วนเร่งช่วยเหลือ
​“ศศิกานต์” เผย ภาคใต้ยังคงเฝ้าระวังฝน 2 – 5 ธ.ค.  “ศปช.” สั่งการเร่งสนับสนุนเครื่องมือเครื่องจักรลงพื้นที่อย่างเต็มกำลัง ระดมทุกภาคส่วนเร่งช่วยเหลือ
วันนี้ (2 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ศปช.ประกาศเตือนประชาชนในบริเวณภาคใต้เฝ้าระวังสถานการณ์ฝนตกหนักบริเวณภาคใต้ ในช่วง 2 - 5 ธันวาคม 2567  เนื่องด้วยประเทศไทยยังคงมีหย่อมความกดอากาศต่ำบริเวณทะเลจีนใต้ตอนล่างจะเคลื่อนผ่านอ่าวไทยและภาคใต้ตอนล่างลงสู่ทะเลอันดามันตอนล่าง ทำให้ภาคใต้มีฝนตกหนักบริเวณจังหวัดชุมพร สุราษฎร์ธานี นครศรีธรรมราช พัทลุง พังงา ภูเก็ต กระบี่ ตรัง และสตูล และฝนตกหนักมากบางแห่งบริเวณจังหวัดสงขลา ปัตตานี ยะลา และนราธิวาส ขอให้ประชาชนบริเวณดังกล่าวระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม
ขณะเดียวกัน กรมป้องกันและบรรเทาสาธารณภัยได้รายงานต่อที่ประชุม ศปช. จากสถานการณ์อุทกภัยในบริเวณพื้นที่ภาคใต้ส่งผลให้พื้นจังหวัดนครศรีธรรมราช พัทลุง สตูล สงขลา ปัตตานี ยะลา นราธิวาส ได้รับความเสียหายและยังคงมีสถานการณ์อุทกภัยในพื้นที่ โดยกรมป้องกันและบรรเทาสาธารณภัยได้ลงพื้นที่ดำเนินการให้การช่วยเหลือประชาชนที่ยังคงได้รับผลกระทบผ่านการจัดตั้งศูนย์พักพิงและจุดอพยพ รวม 299 แห่ง สามารถรองรับผู้อพยพได้ 22,416 คน โดยแบ่งเป็นในพื้นที่ 4 จังหวัด จังหวัดสงขลา 16 แห่ง 567 คน จังหวัดปัตตานี 139 แห่ง 8,323 คน จังหวัดยะลา 48 แห่ง 7,225 คน และจังหวัดนราธิวาส 96 แห่ง รองรับ 6,301 คน
นอกจากนี้กรมป้องกันและบรรเทาสาธารณภัยได้เร่งดำเนินการสั่งการให้เจ้าหน้าที่ ศูนย์ ปภ.เขต 11 สุราษฎร์ธานี สนับสนุนรถผลิตน้ำดื่ม เข้าสนับสนุนช่วยเหลือผู้ประสบอุทกภัยในพื้นที่จังหวัดยะลา พร้อมด้วยเครื่องจักรกลสาธารณภัยในการช่วยเหลือ พร้อมทั้งสั่งการให้ ศูนย์ ปภ.เขต 12 สงขลา ดำเนินการช่วยเหลือขนย้ายผู้ประสบภัยในพื้นที่ พร้อมนำ ถุงยังชีพแจกจ่ายแก่ผู้ประสบภัยในพื้นที่จังหวัดนราธิวาส พร้อมด้วยการจัดตั้งโรงครัว รถประกอบอาหารและผลิตน้ำดื่ม ให้บริการประชาชนในพื้นที่จังหวัดปัตตานี และสำนักงานป้องกันและบรรเทาสาธารณภัยจังหวัดสงขลาดำเนินการช่วยเหลือผู้ประประสบอุทกภัยในพื้นที่พร้อมนำถุงยังชีพแจกจ่ายประชาชนในพื้นที่สงขลา จำนวน 70,000 ชุด อาหารพร้อมปรุงสุก 200,000 กล่อง น้ำดื่ม 40,000 ขวด  ยาและเวชภัณฑ์ 20,000 ชุด
ส่วนสำนักงานป้องกันและบรรเทาสาธารณภัยจังหวัดนราธิวาสได้รายงานต่อที่ประชุมว่าจากสถานการณ์น้ำในพื้นที่จังหวัดตอนนี้มีแนวโน้มเข้าสู่ปกติแล้วในบางพื้นที่ โดยผู้ว่าราชการจังหวัดนราธิวาสได้มีข้อสั่งการให้มีการฟื้นฟูและดำเนินการสำรวจความเสียหายในพื้นที่ที่ยังคงได้รับผลกระทบ
ขณะที่กรมทรัพยากรธรณีประกาศพื้นที่เฝ้าระวังสถานการณ์ธรณีพิบัติภัยแผ่นดินถล่มและน้ำป่าไหลหลาก ช่วงวันที่ 2 - 5 ธันวาคม 2567 ได้แก่ จังหวัดนราธิวาส ปัตตานี พัทลุง ยะลา และสงขลา โดยต้องติดตามพื้นที่ 5 จังหวัดนี้อย่างใกล้ชิดต่อไป
โดยที่ประชุม ศปช. ได้เน้นย้ำให้กรมทรัพยากรธรณีจัดทำอินโฟกราฟิกเกี่ยวกับการสังเกตก่อนเกิดดินถล่ม เพื่อให้หน่วยงานราชการท้องถิ่นหรือบ้านเรือนประชาชนที่มีพื้นที่ติดไหล่เขาสามารถเตรียมตัวอพยพออกจากพื้นที่เสี่ยงได้ทันท่วงที ขณะเดียวกัน กระทรวงคมนาคมสั่งการให้เจ้าหน้าที่ในพื้นที่ติดตามสถานการณ์อย่างใกล้ชิด เตรียมความพร้อมเครื่องจักร อุปกรณ์ในการซ่อมแซมและฟื้นฟูเส้นทางการจราจรในช่วงที่สถานการณ์น้ำลดลง เพื่อความสะดวกและความปลอดภัยของประชาชนโดยเร็วที่สุด สำหรับพื้นที่ที่ยังประสบอุทกภัยอยู่นั้นจะดำเนินการติดตั้งป้ายเตือนและมีเจ้าหน้าที่คอยอำนวยความสะดวกให้ประชาชน นอกจากนี้ จะมีการแจ้งเส้นทางเลี่ยงให้กับประชาชนทราบอีกด้วย โดยที่ประชุม ศปช. ได้สั่งให้หน่วยงานที่เกี่ยวข้องเร่งสนับสนุน เรือไฟเบอร์ เข้าสนับสนุนในพื้นที่จังหวัดสงขลา โดยคาดการณ์จะดำเนินการส่งลงพื้นที่เร็ววันนี้

ที่มา : https://www.thaigov.go.th/news/contents/details/90915