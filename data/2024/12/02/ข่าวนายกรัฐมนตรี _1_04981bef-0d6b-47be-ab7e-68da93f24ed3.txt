รัฐบาลไทย-ข่าวทำเนียบรัฐบาล-ไทยแลนด์สู้สู้ . . รัฐบาลพร้อมเป็นเจ้าภาพจัดซีเกมส์ ครั้งที่ 33  ปีหน้า  นายกฯ นั่งหัวโต๊ะสั่งการจัดงานให้ครบวงจรตั้งเป้านอกจากกีฬาแล้วงานนี้ต้องกระตุ้นศก.ปากท้องคนไทยด้วย


วันจันทร์ที่ 2 ธันวาคม 2567
02/12/2567
พิมพ์
ไทยแลนด์สู้สู้ . . รัฐบาลพร้อมเป็นเจ้าภาพจัดซีเกมส์ ครั้งที่ 33  ปีหน้า  นายกฯ นั่งหัวโต๊ะสั่งการจัดงานให้ครบวงจรตั้งเป้านอกจากกีฬาแล้วงานนี้ต้องกระตุ้นศก.ปากท้องคนไทยด้วย
ไทยแลนด์สู้สู้ . . รัฐบาลพร้อมเป็นเจ้าภาพจัดซีเกมส์ ครั้งที่ 33  ปีหน้า  นายกฯ นั่งหัวโต๊ะสั่งการจัดงานให้ครบวงจรตั้งเป้านอกจากกีฬาแล้วงานนี้ต้องกระตุ้นศก.ปากท้องคนไทยด้วย
วันนี้ (2 ธันวาคม 2567) เวลา 13.30 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการอำนวยการจัดการแข่งขันกีฬาซีเกมส์ ครั้งที่ 33 พ.ศ. 2568 และกีฬาอาเซียนพาราเกมส์ ครั้งที่ 13 พ.ศ. 2568 โดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา และคณะกรรมการอำนวยการจัดการแข่งขันกีฬาซีเกมส์เข้าร่วม นายอนุกูล พฤกษานุศักดิ์ รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวก่อนการประชุมว่า  เป็นเรื่องน่ายินดีที่ประเทศไทยจะเป็นเจ้าภาพจัดการแข่งขันกีฬาซีเกมส์ ครั้งที่ 33 พ.ศ. 2568 และกีฬาอาเซียนพาราเกมส์ ครั้งที่ 13 พ.ศ. 2568 ถือเป็นความภาคภูมิใจของคนไทยทั้งประเทศ ซึ่งทั้ง 2 รายการมีความสำคัญอย่างยิ่ง ทั้งนี้ การเป็นเจ้าภาพจัดการแข่งขันกีฬาไม่ใช่เป็นงานของกระทรวงการเที่ยวและกีฬา แต่เกี่ยวข้องกับหลายกระทรวง เกี่ยวข้องกับทุกภาคส่วน ไม่ว่าจะเป็นด้านสุขภาพ ของกระทรวงสาธารณสุข รวมถึงด้านการท่องเที่ยว ล้วนแล้วแต่ส่งผลต่อการเสริมสร้างภาพลักษณ์ที่ดีให้กับประเทศไทย สิ่งสำคัญการกีฬาเป็นการสร้างมิตรภาพและสร้างความสัมพันธ์ที่ดีระหว่างประเทศ ถือเป็น soft power อีกอย่างของประเทศไทย ในส่วนของรัฐบาลพร้อมสนับสนุนการจัดการแข่งขันในทุกมิติอย่างเต็มที่ให้สำเร็จตามเป้าหมาย สร้างความประทับใจกับนักกีฬา และผู้เข้าร่วมการแข่งขัน ซึ่งจะสามารถกระตุ้นเศรษฐกิจในทุกมิติให้กับประเทศได้ด้วย
โดยที่ประชุมรับทราบโครงสร้างคณะกรรมการแข่งขันกีฬาซีเกมส์ครั้งที่ 33 พ.ศ. 2568 และกีฬาอาเซียนพาราเกมส์ ครั้งที่ 13 พ.ศ. 2568  ดังนี้ 1.คณะกรรมการสำนักงานเลขานุการและประสานงานระหว่างประเทศ แต่งตั้งผู้ว่าการการกีฬาแห่งประเทศไทย เป็นประธาน 2.คณะกรรมการบริหารการจัดการแข่งขัน  แต่งตั้งรองผู้ว่าการการกีฬาแห่งประเทศไทย ฝ่ายบริหาร เป็นประธาน 3.คณะกรรมการฝ่ายสนับสนุนและบริการ แต่งตั้งที่ปรึกษารัฐมนตรีว่าการกระทรวงการท่องเที่ยวและกีฬา เป็นประธาน และ 4. คณะกรรมการฝ่ายเทคนิค แต่งตั้งรองผู้ว่าการการกีฬาแห่งประเทศไทยฝ่ายกีฬาเป็นเลิศและวิทยาศาสตร์การกีฬา เป็นประธาน
พร้อมกันนี้ ที่ประชุมรับทราบชนิดกีฬาจัดการแข่งขันกีฬาซีเกมส์ ครั้งที่ 33 จำนวน 50 ชนิดกีฬา 569 รายการ และกีฬาสาธิต 3 ชนิดกีฬา  และรับทราบชนิดกีฬาอาเซียนพาราเกมส์ ครั้งที่ 13 ณ จังหวัดนครราชสีมา จำนวน 20 ชนิดกีฬา และรับทราบกรอบงบประมาณและแหล่งงบประมาณดำเนินการจัดการแข่งขันกีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 จำนวน 2,055,000,000 บาท
“ประเทศไทยกำหนดจัดการแข่งขันกีฬาซีเกมส์ ครั้งที่ 33 ระหว่างวันที่ 9 – 20 ธันวาคม 2568 ณ กรุงเทพมหานคร จังหวัดชลบุรี และจังหวัดสงขลา และกีฬาอาเซียนพาราเกมส์ ครั้งที่ 13 ระหว่างวันที่ 20 – 26 มกราคม 2569 ณ จังหวัดนครราชสีมา” นายอนุกูล กล่าว

ที่มา : https://www.thaigov.go.th/news/contents/details/90927