รัฐบาลไทย-ข่าวทำเนียบรัฐบาล-นายกฯ สั่งศปช. พร้อมรับมือฝนระลอก2สัปดาห์นี้ ระดมสรรพกำลังพร้อมรับมือฝนหนักภาคใต้ 3 - 5 ธ.ค. นี้ เตือน 5 จว. เฝ้าระวังดินถล่ม พร้อมเร่งเยียวยาประชาชนหลังสถานการณ์คลี่คลาย 


วันจันทร์ที่ 2 ธันวาคม 2567
02/12/2567
พิมพ์
นายกฯ สั่งศปช. พร้อมรับมือฝนระลอก2สัปดาห์นี้ ระดมสรรพกำลังพร้อมรับมือฝนหนักภาคใต้ 3 - 5 ธ.ค. นี้ เตือน 5 จว. เฝ้าระวังดินถล่ม พร้อมเร่งเยียวยาประชาชนหลังสถานการณ์คลี่คลาย
นายกฯ สั่งศปช. พร้อมรับมือฝนระลอก2สัปดาห์นี้ ระดมสรรพกำลังพร้อมรับมือฝนหนักภาคใต้ 3 - 5 ธ.ค. นี้ เตือน 5 จว. เฝ้าระวังดินถล่ม พร้อมเร่งเยียวยาประชาชนหลังสถานการณ์คลี่คลาย
วันจันทร์ที่ 2 ธันวาคม พ.ศ. 2567 เวลา 15.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ตามที่กรมอุตุนิยมวิทยาได้คาดการณ์จะมีฝนตกหนักถึงหนักมากในภาคใต้ ระหว่างวันที่ 3 – 5 ธ.ค. 67 ตั้งแต่ จ. ชุมพรลงไป โดยเฉพาะ จ.สงขลา พัทลุง ปัตตานี ยะลา และนราธิวาส นั้น นางสาวแพทองธาร ชินวัตร นายกรัฐมนตรีได้ย้ำให้นายภูมิธรรม เวชยชัย รองนายกรัฐมนตรี และ รมว.กลาโหม ในฐานะ ผอ.ศปช. สั่งการหน่วยงานที่เกี่ยวข้องเตรียมความพร้อมรับมือ เพื่อลดผลกระทบต่อประชาชน
“นายกรัฐมนตรี ได้แสดงความเป็นห่วงประชาชนในพื้นที่ภาคใต้ เนื่องจาก 1 – 2 วัน ที่ผ่านมานี้ สถานการณ์เริ่มดีขึ้น ระดับน้ำลดลงต่อเนื่อง และประชาชนที่ศูนย์พักพิงบางส่วนเริ่มทยอยกลับบ้านได้แล้ว แต่คาดว่าจะมีฝนตกหนักลงมาอีกในช่วงวันที่ 3 - 5 ธ.ค. นี้ ซึ่ง ผอ.ศปช. ได้สั่งการให้หน่วยงานที่เกี่ยวข้องเตรียมพร้อมทั้งด้านการป้องกันบรรเทาสาธารณภัย ด้านการแพทย์และสาธารณสุข ด้านการคมนาคม และอื่นๆ พร้อมเครื่องจักรเครื่องกล เพื่อช่วยเหลือประชาชนเมื่อประสบเหตุหรือต้องการความช่วยเหลือตลอด 24 ชม.”
รองโฆษกประจำสำนักนายกรัฐมนตรี กล่าวเพิ่มเติมว่า วันที่ 2 – 4 ธ.ค. 67 ในพื้นที่ 5 จังหวัดภาคใต้ ยังต้องเฝ้าระวังพื้นที่อ่อนไหวต่อการเกิดแผ่นดินถล่ม “ขอให้ประชาชนในพื้นที่ 5 จังหวัด ได้แก่ จ.นราธิวาส (จะแนะ ศรีสาคร สุคิริน เจาะไอร้อง บาเจาะ ยี่งอ ระแงะ รือเสาะ แว้ง สุไหงปาดี เมืองนราธิวาส), จ.ปัตตานี (โคกโพธิ์ กะพ้อ ทุ่งยางแดง ปะนาเระ มายอ แม่ลาน ยะรัง สายบุรี หนองจิก) , จ.พัทลุง (ป่าบอน ป่าพะยอม ตะโหมด ศรีนครินทร์ ศรีบรรพต กงหรา เมืองพัทลุง ควนขนุน เขาชัยสน ปากพะยูน บางแก้ว) , จ.ยะลา (เบตง กาบัง ธารโต ยะหา บันนังสตา รามัน เมืองยะลา กรงปินัง) และ จ.สงขลา (คลองหอยโข่ง ควนเนียง จะนะ เทพา นาทวี นาหม่อม เมืองสงขลา รัตภูมิ สะเดา สะบ้าย้อย หาดใหญ่ สิงหนคร ระโนด) ยังคงต้องเฝ้าระวังอันตรายจากเหตุดินถล่มไว้ด้วย”
“สำหรับการช่วยเหลือประชาชนในพื้นที่ที่ยังประสบอุทกภัย เจ้าหน้าที่ได้ดำเนินการติดตั้งเครื่องสูบน้ำเพื่อเร่งระบายน้ำออกจากพื้นที่ จัดตั้งศูนย์พักพิง/จุดอพยพ การจัดตั้งโรงครัว/รถประกอบอาหาร สนับสนุนรถผลิตน้ำดื่ม เร่งแจกจ่ายถุงยังชีพและช่วยเหลือขนย้ายผู้ประสบภัย นอกจากนี้ได้ส่งเฮลิคอปเตอร์ป้องกันและบรรเทาสาธารณภัยบินสำรวจสถานการณ์อุทกภัยเตรียมพร้อมปฏิบัติภารกิจช่วยเหลือผู้ประสบอุทกภัยในพื้นที่ เพื่อให้กลับสู่ภาวะปกติโดยเร็วที่สุด” นางสาว ศศิกานต์ กล่าว

ที่มา : https://www.thaigov.go.th/news/contents/details/90925