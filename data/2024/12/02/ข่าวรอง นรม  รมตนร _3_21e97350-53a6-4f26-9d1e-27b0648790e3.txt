รัฐบาลไทย-ข่าวทำเนียบรัฐบาล-“ภูมิธรรม” นั่งหัวโต๊ะประชุมคณะกรรมการนโยบายการรักษาผลประโยชน์ของชาติทางทะเล กำชับทุกหน่วยงานขับเคลื่อนแผนความมั่นคงแห่งชาติทางทะเลฯ


วันจันทร์ที่ 2 ธันวาคม 2567
02/12/2567
พิมพ์
“ภูมิธรรม” นั่งหัวโต๊ะประชุมคณะกรรมการนโยบายการรักษาผลประโยชน์ของชาติทางทะเล กำชับทุกหน่วยงานขับเคลื่อนแผนความมั่นคงแห่งชาติทางทะเลฯ
รักษาผลประโยชน์ประเทศชาติ พร้อมเห็นชอบร่าง บันทึกข้อตกลงความร่วมมือในการจัดตั้งและขับเคลื่อนองค์กรจัดการความรู้ทางทะเลของประเทศไทย
วันนี้ (2 ธันวาคม 2567) เวลา 13.00 น. ณ ห้องประชุม 301 ตึกบัญชาการ 1 ทำเนียบรัฐบาล นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมเป็นประธานการประชุมคณะกรรมการนโยบายการรักษาผลประโยชน์ของชาติทางทะเล (นปท.) ครั้งที่1/2567  โดยมีนางสาวนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม นายฉัตรชัย บางชวด เลขาธิการสภาความมั่นคงแห่งชาติ พลเรือเอกจิรพล ว่องวิทย์ ผู้บัญชาการทหารเรือ และตัวแทนผู้บัญชาการเหล่าทัพ เข้าร่วมการประชุม อย่างพร้อมเพรียง
รองนายกรัฐมนตรี กล่าวเปิดการประชุมว่า ขอขอบคุณคณะกรรมการดังกล่าว ที่มาร่วมประชุมอย่างพร้อมเพรียง และขอเรียนว่ากลไกนี้ เป็นกลไกระดับนโยบายที่มีความสำคัญอย่างยิ่ง ในการกำหนดทิศทางนโยบายยุทธศาสตร์ และมาตรการผลประโยชน์ของชาติทางทะเล ให้สอดคล้องกับนโยบายของรัฐบาล รวมถึงแผนต่างๆ ที่เกี่ยวข้อง ทั้งด้านมิติความมั่นคงเศรษฐกิจและสังคม ซึ่งการประชุมวันนี้ เพื่อให้คณะกรรมการรับทราบภาพรวมผลการดำเนินงานที่สำคัญ ในช่วงปีงบประมาณปี 2566-2567 ซึ่งเป็นกลไกต่างๆภายใต้คณะกรรมการชุดนี้ และ รับทราบการประเมินสถานการณ์ความมั่นคงทางทะเล 2567 เพื่อนำไปสู่การกำหนดแผนงานโครงการ มาตรการและท่าทีของหน่วยงานที่เกี่ยวข้อง ในการรักษาผลประโยชน์ของชาติทางทะเล
รองนายกรัฐมนตรี กล่าวย้ำว่า ขอทุกหน่วยงานให้ความสำคัญกับการขับเคลื่อนแผนความมั่นคงแห่งชาติทางทะเลฯ และให้ความสำคัญของการเผยแพร่องค์ความรู้ การสร้างความตระหนักรู้ และการปลูกฝังจิตสำนึกเกี่ยวกับความสำคัญของทะเล ให้กับทุกภาคส่วน โดยเฉพาะเด็กและเยาวชน อันจะเป็นรากฐานสำคัญในการรักษาผลประโยชน์ของชาติทางทะเลอย่างยั่งยืน
จากนั้นที่ประชุมได้รับทราบผลการดำเนินงานที่สำคัญในการรักษาผลประโยชน์ของชาติทางทะเล ของกลไกภายใต้พระราชบัญญัติการรักษาผลประโยชน์ของชาติทางทะเล พ.ศ. 2562 ในห้วงที่ผ่านมา ได้แก่ การขับเคลื่อนแผนความมั่นคงแห่งชาติทางทะเล (พ.ศ. 2566- 2570) การจัดการองค์ความรู้ทางทะเล โดย คณะอนุกรรมการที่ปรึกษาและจัดการความรู้เพื่อผลประโยชน์ของชาติทางทะเล (อจชล.) การดำเนินการรักษาผลประโยชน์ของชาติทางทะเล โดย ศูนย์อำนวยการรักษาผลประโยชน์ของชาติทางทะเล (ศรชล.)  รวมทั้งยังได้รับทราบรายงานการประเมินสถานการณ์ความมั่นคงทางทะเลประจำปี 2567 แนวโน้มความมั่นคงทางทะเลที่สำคัญ และความคืบหน้าของการทบทวนรายละเอียดของแนวทางชั่วคราวสำหรับการพิจารณาอนุมัติคำขอวิจัยวิทยาศาสตร์ทางทะเล (Marine Scientific Research: MSR) ของต่างชาติ
นอกจากนี้ ที่ประชุมได้เห็นชอบ (ร่าง) บันทึกข้อตกลงความร่วมมือในการจัดตั้งและขับเคลื่อนองค์กรจัดการความรู้ทางทะเลของประเทศไทย ระหว่างสำนักงานสภาความมั่นคงแห่งชาติ กับ จุฬาลงกรณ์มหาวิทยาลัยและกองทัพเรือ ซึ่งจะเป็นหมุดหมายสำคัญนำไปสู่การจัดตั้งองค์กรจัดการความรู้ทางทะเลของประเทศไทย เพื่อทำหน้าที่พัฒนาและสร้างองค์ความทะเลในรูปแบบที่เหมาะสมแก่ทุกภาคส่วน

ที่มา : https://www.thaigov.go.th/news/contents/details/90922