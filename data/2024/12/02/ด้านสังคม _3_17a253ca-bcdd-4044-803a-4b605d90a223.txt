รัฐบาลไทย-ข่าวทำเนียบรัฐบาล-พม. เปิดศูนย์พักพิงชั่วคราว รองรับกลุ่มเปราะบางน้ำท่วมใต้ ส่งทีมให้กำลังใจทุกครัวเรือน เยียวยาครอบครัวที่เสียชีวิต


วันจันทร์ที่ 2 ธันวาคม 2567
พม. เปิดศูนย์พักพิงชั่วคราว รองรับกลุ่มเปราะบางน้ำท่วมใต้ ส่งทีมให้กำลังใจทุกครัวเรือน เยียวยาครอบครัวที่เสียชีวิต
พม. เปิดศูนย์พักพิงชั่วคราว รองรับกลุ่มเปราะบางน้ำท่วมใต้ ส่งทีมให้กำลังใจทุกครัวเรือน เยียวยาครอบครัวที่เสียชีวิต
วันที่ 1 ธันวาคม 2567 นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ เปิดเผยว่า ตามที่นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ดำเนินการขับเคลื่อนศูนย์บริหารการดูแลกลุ่มเปราะบางจากภัยพิบัติ (ศบปภ.) มีการรายงานสถานการณ์ภัยพิบัติในกลุ่มจังหวัดภาคใต้ ระบุว่า ขณะนี้ กระทรวง พม. โดยทีม พม.หนึ่งเดียว ทั้ง 6 จังหวัดภาคใต้ ประกอบด้วย สงขลา ยะลา นราธิวาส ปัตตานี นครศรีธรรมราช พัทลุง ได้เร่งให้การช่วยเหลือกลุ่มเป้าหมายของกระทรวง พม. ที่ได้ผลกระทบจากภัยพิบัติเพิ่มเติม อาทิ 1) เงินสงเคราะห์จำนวน 63 ราย 2) ปรับสภาพแวดล้อมที่อยู่อาศัยสำหรับผู้สูงอายุ 2 ราย 3) จัดตั้งศูนย์พักพิงชั่วคราวในหน่วยงานของกระทรวง พม. ได้แก่ ศูนย์พัฒนาการจัดการสวัสดิการสังคมผู้สูงอายุบ้านทักษิณจังหวัดยะลา บ้านพักเด็กและครอบครัวจังหวัดสงขลายะลาและปัตตานีและศูนย์คุ้มครองคนไร้ที่พึ่งจังหวัดยะลา ทั้งนี้ หากกลุ่มเปราะบางประสบภัยมีจำนวนมากขึ้น กระทรวง พม. ได้เตรียมแผนในการเปิดพื้นที่ของหน่วยงานเพื่อจัดตั้งศูนย์ฯ รองรับเพิ่มเติม 4) จัดตั้งโรงครัว พม. 2 แห่ง ที่จังหวัดปัตตานีและยะลา และ 5) ทีม พม.หนึ่งเดียวจังหวัดที่ประสบภัย ลงพื้นที่เยี่ยมให้กำลังใจกลุ่มเปราะบาง 6,133 ราย พร้อมมอบเครื่องอุปโภคบริโภคที่จำเป็น 638 ชุด และชุดเครื่องนอนสำหรับผู้สูงอายุ 10 ชุด เพื่อบรรเทาความเดือดร้อนในเบื้องต้น อีกทั้งให้คำปรึกษาแนะนำเรื่องบริการสิทธิสวัสดิการสังคมที่จะได้รับการช่วยเหลือ
ขณะเดียวกัน ได้ประสานความร่วมมือการช่วยเหลือกลุ่มเปราะบางกับภาคีเครือข่ายในพื้นที่  ได้แก่ 1) ร่วมกับจังหวัดในการจัดตั้งศูนย์พักพิงชั่วคราว 196 แห่ง มีผู้อพยพ 5,150 คน โดยร่วมบริหารส่วนพักพิงชั่วคราว ดูแลกลุ่มเปราะบาง จัดสรรทรัพยากรที่จำเป็น และจัดกิจกรรมสันทนาการเพื่อผ่อนคลาย 2) ร่วมกับป้องกันและบรรเทาสาธารณภัยจังหวัดในการอพยพกลุ่มเปราะบาง 117 ราย เข้าศูนย์พักพิงชั่วคราว 3) ร่วมกับภาคีเครือข่ายในพื้นที่ จัดทำอาหารกล่อง 8,100 กล่อง 4) ร่วมขอรับการสนับสนุนเครื่องอุปโภคบริโภคที่จำเป็น อาหาร และน้ำดื่ม และ 5) ประสานโรงพยาบาลในการลงพื้นที่ตรวจสุขภาพกลุ่มเปราะบาง
สำหรับรายงานสถานการณ์น้ำท่วมในพื้นที่จังหวัดพัทลุง เช้าวันที่ 1 ธ.ค. 67 ถึงแม้ฝนหยุดตกแล้ว แต่พื้นที่ริมทะเลสาบสงขลาใน 5 อำเภอ ประกอบด้วย อ.ควนขนุน อ.เมืองพัทลุง อ.เขาชัยสน อ.บางแก้ว อ.ปากพะยูน ยังมีน้ำท่วมสูง เนื่องจากไม่มีช่องทางระบายน้ำตามธรรมชาติ และมีถนนเลียบริมทะเลสาบขวางกั้น ทีมพม. หนึ่งเดียว จังหวัดพัทลุง ได้ประชุมวางแผนการช่วยเหลือกลุ่มเปราะบางในภาวะภัยพิบัติอย่างต่อเนื่อง และได้ลงพื้นที่ร่วมกับรองผู้ว่าราชการจังหวัดพัทลุง ฝ่ายปกครอง และ CSR จังหวัดพัทลุง ในพื้นที่ประสบภัย เพื่อเยี่ยมให้กำลังใจครัวเรือนกลุ่มเปราะบาง และสนับสนุนถุงยังชีพเครื่องอุปโภคบริโภคที่จำเป็น อีกทั้งเนื่องจากมีเสาหลักของครอบครัวกลุ่มเปราะบางเสียชีวิต 1 รายจากเหตุจมน้ำ จึงได้มอบเงินสงเคราะห์ผู้ประสบปัญหาทางสังคมกรณีฉุกเฉิน
ทางด้านทีม พม. หนึ่งเดียว จังหวัดนราธิวาส ลงพื้นที่อำเภอตากใบ ร่วมกับรองผู้ว่าราชการจังหวัดนราธิวาส เพื่อเยี่ยมให้กำลังใจ พร้อมนำเงินทดรองราชการเพื่อช่วยเหลือผู้ประภัยพิบัติกรณีฉุกเฉิน ค่าจัดการศพผู้เสียชีวิต มอบแก่ทายาทผู้เสียชีวิต อายุ 82 ปี จากเหตุอุทกภัยเมื่อวันที่ 29 พ.ย. 67
การช่วยเหลือของทีม พม. หนึ่งเดียว จังหวัดปัตตานี นั้นได้ลงพื้นที่เยี่ยมให้กำลังใจครัวเรือนกลุ่มเปราะบาง พร้อมมอบถุงยังชีพ แก่ครอบครัวเด็กหญิงพิการ อายุ 3 ปี ที่ต.ดอนรัก อ.หนองจิก ซึ่งเป็นผู้ป่วยในพระบรมราชานุเคราะห์ ไม่มีแขนขา ไม่มีรูทวาร ปากกับเหงือกติดกัน อยู่ในดูแลรักษาของสถาบันสิรินธร อาศัยอยู่รวมกันทั้งหมด 4 ครอบครัว 15 คน โดยมารดาเด็กหญิงแจ้งว่าสามารถอาศัยอยู่ในบ้านหลังกล่าวได้ โดยจะไม่อพยพย้ายออก แต่ต้องการข้าวสารอาหารแห้งเพื่อใช้ในการประกอบอาหารสำหรับสมาชิกในครอบครัว
ซึ่งข้อมูลกลุ่มเปราะบาง (ระบบสมุดพกครัวเรือนอิเล็กทรอนิกส์หรือ MSO-Logbook ของกระทรวง พม.) วันที่ 30 พ.ย. 67 มีพื้นที่ได้รับผลกระทบจากภัยพิบัติ 6 จังหวัด ใน 73 อำเภอ 506 ตำบล 3,510 หมู่บ้าน 551,345 ครัวเรือน ซึ่งมีกลุ่มเปราะบางในพื้นที่ 2,325 ครัวเรือน 40,846 ราย ประกอบด้วยเด็กเล็ก (0-5ปี) 3,353 ราย เด็กและเยาวชน (6-25ปี) 5,360 ราย คนพิการ 79 ราย ผู้สูงอายุ 7,524 ราย วัยแรงงาน (กลุ่มเปราะบาง) 24,530 ราย
อย่างไรก็ตาม ผลกระทบที่มีต่อกระทรวง พม. ในเบื้องต้น พบว่า มีหน่วยงานของ พม. ที่ได้รับผลกระทบ ได้แก่ 1) จังหวัดยะลา มีหน่วยงาน 14 แห่ง เจ้าหน้าที่ 141 คน อพม. 4,042 คน 2) จังหวัดนราธิวาส มีหน่วยงาน 4 แห่ง เจ้าหน้าที่ 82 คน อพม. 77 คน 3) จังหวัดปัตตานี มี อพม. 115 คน  4) จังหวัดนครศรีธรรมราช มีหน่วยงาน 1 แห่ง เจ้าหน้าที่ 2 คน และ 5) จังหวัดพัทลุง มี อพม. 90 คน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #น้ำท่วม #ภาคใต้ #ศบปภ

ที่มา : https://www.thaigov.go.th/news/contents/details/90919