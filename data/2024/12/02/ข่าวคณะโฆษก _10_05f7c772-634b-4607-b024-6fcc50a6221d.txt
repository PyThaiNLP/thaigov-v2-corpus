รัฐบาลไทย-ข่าวทำเนียบรัฐบาล-นายกฯ  มอบนโยบายทีมโฆษกรัฐบาล   เน้นเดินหน้า ปชส.ผลงาน ยึดหลักการข้อเท็จจริงที่เป็นประโยชน์ต่อปชช.


วันจันทร์ที่ 2 ธันวาคม 2567
02/12/2567
พิมพ์
นายกฯ  มอบนโยบายทีมโฆษกรัฐบาล   เน้นเดินหน้า ปชส.ผลงาน ยึดหลักการข้อเท็จจริงที่เป็นประโยชน์ต่อปชช.
นายกฯ  มอบนโยบายทีมโฆษกรัฐบาล   เน้นเดินหน้า ปชส.ผลงาน ยึดหลักการข้อเท็จจริงที่เป็นประโยชน์ต่อปชช.
วันนี้ (2 ธ.ค. 67) เวลา 10.30 นางสาวแพทองธาร ชินวัตร ให้นายจิรายุ ห่วงทรัพย์ โฆษกประจำสำนักนายกรัฐมนตรีพร้อมด้วย นายคารม พลพรกลาง นางสาวศศิกานต์ วัฒนะจันทร์ นายอนุกูล พฤกษานุศักดิ์ รองโฆษกประจำสำนักนายกรัฐมนตรี เข้าพบที่ตึกไทยคู่ฟ้าเพื่อรับมอบนโยบายการประชาสัมพันธ์ โดยเฉพาะการสื่อสารถึงสถานการณ์ปัจจุบัน ทั้งกรณีน้ำท่วมทางภาคเหนือและภาคใต้ ซึ่งนายกรัฐมนตรีย้ำว่าให้นำเสนอให้กับประชาชนทราบถึงนโยบายต่าง ๆ ที่รัฐบาลได้ทำจนเป็นผลสำเร็จโดยใช้ “แม่สายโมเดล” เป็นการเข้าไปฟื้นฟู ในระยะแรก ระยะกลาง และระยะยาว เช่น จังหวัดเชียงใหม่และเชียงรายมีการอนุมัติงบประมาณไปแล้วเกือบ 20,000 ล้านบาท เพื่อวางระบบป้องกันไม่ให้เกิดขึ้นอีก โดยนายกรัฐมนตรี ระบุว่า ภาคใต้เข้าสู่ระยะที่2 หลังจากที่มีการฟื้นฟูสถานการณ์น้ำท่วมแล้วจะใช้โมเดลไม่น้อยกว่าที่ภาคเหนือ เพื่อให้เกิดการสมดุลในการแก้ไขปัญหา ซึ่งนายกรัฐมนตรียังมีแนวคิดในการปรับปรุง คณะกรรมการศูนย์ภัยพิบัติแห่งชาติ ที่จะต้องรับผิดชอบไม่เพียงเรื่องน้ำท่วมอย่างเดียว ยังมีภัยหนาว แล้ง ฝน ไม่ว่าจะเกิดเหตุการณ์ในลักษณะใด รัฐบาลจะต้องใช้กลไกนี้ดำเนินการได้ฉับพลันทันที ซึ่งต้องมีการสั่งการชัดเจน โดยมีโมเดลแม่สาย ที่ประสบความสำเร็จ เป็นต้นแบบ ซึ่งแม่สายได้คืนพื้นที่อย่างรวดเร็วภายในระยะเวลาสองเดือน
โฆษกประจำสำนักนายกรัฐมนตรี ยังเปิดเผยในส่วนที่ได้รับมอบนโยบายประชาสัมพันธ์ของรัฐบาลว่า นายกรัฐมนตรี เน้นประชาสัมพันธ์ภาครัฐ โดยนำเสนอตามข้อเท็จจริง โดยลงรายละเอียดในผลงานทุกกระทรวงเพื่อให้ประชาชนสามารถติดตามการทำงานของรัฐบาลได้ทุกกระทรวง เพราะรัฐบาลที่เข้มแข็ง จะต้องมาจากผลการทำงานที่มาจากทุกกระทรวง นายกรัฐมนตรีก็มีบทบาทในฐานะหัวหน้ารัฐบาล เพราะเป็นผู้ขับเคลื่อนนโยบายรัฐบาล
นายจิรายุกล่าวต่อไปว่า นายกรัฐมนตรียังเปิดเผย สไลต์การทำงานของตนเองว่า ให้ความสำคัญงานและผลงานเป็นอันดับหนึ่ง ส่วนกระแสวิจารณ์ หรือเรื่องดราม่า ต่างๆถือเป็นเรื่องรองๆ เพราะพบเจอมาตั้งแต่ยังไม่ได้เข้ามาทำงานการเมือง ตนเองเป็นคนใช้เหตุผลในการทำงานมากกว่าอารมณ์ ซึ่งมีความตั้งใจที่จะเดินหน้าทำงานต่อไป ในการทำงานให้กับประเทศไทยและพี่น้องประชาชนต่อไป นายกรัฐมนตรีกล่าว

ที่มา : https://www.thaigov.go.th/news/contents/details/90933