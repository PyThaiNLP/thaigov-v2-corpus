รัฐบาลไทย-ข่าวทำเนียบรัฐบาล-"จิรายุ"   เผย นายกฯ “แพทองธาร” เรียกถกทีมโฆษกรัฐบาล เตรียมชงครม.พิจารณา ตั้งคณะกรรมการภัยพิบัติแห่งชาติ มองนายกฯ ลงใต้หรือไม่ สำคัญที่สั่งการ


วันจันทร์ที่ 2 ธันวาคม 2567
02/12/2567
พิมพ์
"จิรายุ"   เผย นายกฯ “แพทองธาร” เรียกถกทีมโฆษกรัฐบาล เตรียมชงครม.พิจารณา ตั้งคณะกรรมการภัยพิบัติแห่งชาติ มองนายกฯ ลงใต้หรือไม่ สำคัญที่สั่งการ
"จิรายุ"     เผย นายกฯ “แพทองธาร” เรียกถกทีมโฆษกรัฐบาล เตรียมชงครม.พิจารณา ตั้งคณะกรรมการภัยพิบัติแห่งชาติ มองนายกฯ ลงใต้หรือไม่ สำคัญที่สั่งการ
วันนี้ (2 ธันวาคม 2567) เวลา 11.00 น. ณ บริเวณหน้าตึกบัญชาการ 1 ทำเนียบรัฐบาล นายจิรายุ ห่วงทรัพย์ โฆษกประจำสำนักนายกรัฐมนตรี ระบุว่า นายกรัฐมนตรีเชิญทีมโฆษกรัฐบาลเข้าพูดคุยมอบนโยบาย โดยเฉพาะสถานการณ์ทางการเมือง การแก้ไขปัญหาน้ำท่วมทางภาคเหนือและภาคใต้ นายกรัฐมนตรีย้ำว่าให้อธิบายให้กับประชาชนทราบถึงนโยบายต่าง ๆ ที่รัฐบาลได้ทำ โดยใช้ “แม่สายโมเดล” เป็นการเข้าไปฟื้นฟู   ในระยะแรก ระยะกลาง และระยะยาว เช่น จังหวัดเชียงใหม่และเชียงรายมีการอนุมัติงบประมาณไปแล้วเกือบ 20,000 ล้านบาท หลังจากนี้นายกรัฐมนตรี ระบุว่า ภาคใต้เข้าสู่เฟสสองหลังจากที่มีการฟื้นฟูสถานการณ์น้ำท่วมแล้วจะใช้โมเดลไม่น้อยกว่าที่ภาคเหนือ เพื่อให้เกิดการสมดุลในการแก้ไขปัญหา
นอกจากนี้นายกรัฐมนตรียังมีแนวคิดในการจัดตั้งคณะกรรมการศูนย์ภัยพิบัติแห่งชาติ ไม่เพียงเรื่องน้ำท่วมอย่างเดียว ยังมีภัยหนาว แล้ง ฝน วนเวียนอยู่ ในที่ประชุมคณะรัฐมนตรีวันพรุ่งนี้ (3 ธ.ค.) จะมีการพิจารณาว่า ไม่ว่าจะเกิดเหตุการณ์ในลักษณะใด รัฐบาลจะต้องดำเนินการฉับพลันทันที อาจจะเป็นการลงพื้นที่ของนายกรัฐมนตรี รองนายกรัฐมนตรี และผู้อำนวยการที่เกี่ยวข้อง ซึ่งต้องมีการสั่งการชัดเจน โดยใช้โมเดลแม่สาย ที่ประสบความสำเร็จซึ่งแม่สายได้คืนพื้นที่อย่างรวดเร็วภายในระยะเวลาสองเดือน
“การลงพื้นที่ของนายกรัฐมนตรีจะมีการหารือในที่ประชุมคณะรัฐมนตรีในวันพรุ่งนี้ (3 ธ.ค.) ขณะนี้สถานการณ์น้ำในพื้นที่ภาคใต้เริ่มลดลงแล้ว นายกรัฐมนตรีลงพื้นที่หรือไม่ มีทั้งบวกและลบ สำคัญที่สุด คือ การสั่งการ ที่ผ่านมานายกรัฐมนตรีได้มีการสั่งการมาอย่างต่อเนื่องแล้ว” นายจิรายุ ระบุ

ที่มา : https://www.thaigov.go.th/news/contents/details/90912