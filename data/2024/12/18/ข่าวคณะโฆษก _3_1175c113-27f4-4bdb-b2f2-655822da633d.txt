รัฐบาลไทย-ข่าวทำเนียบรัฐบาล-“อนุกูล” เผย ตัวเลขส่งออกสินค้าเกษตรช่วง 10 เดือนปี 67 มูลค่ารวมกว่า 2.1 ล้านล้านบาท ขยายตัวเพิ่มขึ้น 6.49 “ข้าว” ครองแชมป์สินค้าเกษตรส่งออก มูลค่า 168,685 ลบ. ขยายตัวร้อยละ 39.24


วันพุธที่ 18 ธันวาคม 2567
18/12/2567
พิมพ์
“อนุกูล” เผย ตัวเลขส่งออกสินค้าเกษตรช่วง 10 เดือนปี 67 มูลค่ารวมกว่า 2.1 ล้านล้านบาท ขยายตัวเพิ่มขึ้น 6.49 “ข้าว” ครองแชมป์สินค้าเกษตรส่งออก มูลค่า 168,685 ลบ. ขยายตัวร้อยละ 39.24
“อนุกูล” เผย ตัวเลขส่งออกสินค้าเกษตรช่วง 10 เดือนปี 67 มูลค่ารวมกว่า 2.1 ล้านล้านบาท ขยายตัวเพิ่มขึ้น 6.49 “ข้าว” ครองแชมป์สินค้าเกษตรส่งออก มูลค่า 168,685 ล้านบาท ขยายตัวร้อยละ 39.24
วันนี้ (18 ธันวาคม 2567) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผย ข้อมูลตัวเลขการส่งออกสินค้าเกษตรไทยไปตลาดโลก ช่วง 10 เดือน (มกราคม - ตุลาคม 2567) พบว่าประเทศไทยสามารถส่งออกสินค้าเกษตรไปตลาดโลกมีมูลค่ารวม 2,146,745 ล้านบาท ขยายตัวเพิ่มขึ้นร้อยละ 6.49 เพิ่มขึ้นเมื่อเทียบกับเมื่อปี พ.ศ. 2566 โดยสินค้าด้านการเกษตรที่มูลค่าส่งออกสูงสุด 5 อันดับแรกได้แก่ ข้าว มูลค่า 168,685 ล้านบาท ขยายตัวร้อยละ 39.24 ทุเรียนสด มูลค่า 130,352 ล้านบาท หดตัวร้อยละ 4.57 ยางธรรมชาติ มูลค่า 95,927 ล้านบาท ขยายตัวร้อยละ 54.33 ไก่แปรรูป มูลค่า 87,009 ล้านบาท ขยายตัวร้อยละ 10.75 และอาหารสุนัขหรือแมว มูลค่า 79,071 ล้านบาท ขยายตัวร้อยละ 35.45 สำหรับประเทศคู่ค้าที่ประเทศไทยได้ส่งออกสินค้าเกษตรไปมากที่สุด 5 อันแรกได้แก่ จีน อาเซียน สหรัฐอเมริกา ญี่ปุ่น และสหภาพยุโรป
นายอนุกูล กล่าวว่า แนวโน้มการค้าสินค้าเกษตรกรของประเทศไทยในช่วง 10 เดือน ในภาพรวมถือว่าสินค้าเกษตรยังคงมีความสามารถในการแข่งขันในตลาดโลก แต่ประเทศไทยยังคงต้องเผชิญความท้าทายที่หลากหลาย อาทิ การชะลอตัวทางเศรษฐกิจโลก ความตึงเครียดและความขัดแย้งทางภูมิศาสตร์ นโยบายสีเขียวและความยั่งยืน และนโยบาย “Make America Great Again” ซึ่งเป็นนโยบายที่ให้ความสำคัญกับการปกป้องผลประโยชน์ทางการค้าเพื่อปกป้องอุตสาหกรรมในประเทศและลดการพึ่งพาการผลิตจากต่างประเทศ ซึ่งจะเป็นปัจจัยสำคัญที่ส่งผลกระทบต่อระบบการผลิตและการค้าสินค้าเกษตรของประเทศไทย
“รัฐบาลโดยกระทรวงเกษตรและสหกรณ์ เร่งปรับกลยุทธ์ทางการค้าและการส่งออก โดยให้ความสำคัญกับการหาพันธมิตรทางการค้าใหม่ ๆ เพื่อต้องกระจายความเสี่ยงของตลาดส่งออก เร่งหาตลาดใหม่ เพิ่มความหลากหลายของแหล่งวัตถุดิบและสินค้านำเข้า โดยไม่พึ่งพาประเทศใดประเทศหนึ่งมากเกินไป ตลอดจนพัฒนาคุณภาพและมาตรฐาน เพื่อรักษาความสามารถในการแข่งขัน โดยประไทยเร่งดำเนินการเจรจาจัดทำความตกลงการค้าเสรี (FTA) หลายฉบับ เพื่อลดอุปสรรคทางการค้าและช่วยส่งเสริมการเติบโตของสินค้าเกษตรไทยในตลาดโลก” นายอนุกูล ระบุ

ที่มา : https://www.thaigov.go.th/news/contents/details/91479