รัฐบาลไทย-ข่าวทำเนียบรัฐบาล-พิธีเปิดสุดยิ่งใหญ่ !! “OTOP City 2024 Happy Market” กระทรวงมหาดไทยมอบความสุขให้คนไทยส่งท้ายปลายปี


วันอังคารที่ 17 ธันวาคม 2567
17/12/2567
พิมพ์
พิธีเปิดสุดยิ่งใหญ่ !! “OTOP City 2024 Happy Market” กระทรวงมหาดไทยมอบความสุขให้คนไทยส่งท้ายปลายปี
พิธีเปิดสุดยิ่งใหญ่ !! “OTOP City 2024 Happy Market” กระทรวงมหาดไทยมอบความสุขให้คนไทยส่งท้ายปลายปี
วันที่ 17 ธันวาคม 2567 เวลา 15.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีเปิดงาน OTOP City 2024 “มอบความสุขด้วยของขวัญล้ำค่า จากภูมิปัญญาไทย” พบกับสุดยอดผลิตภัณฑ์หนึ่งตำบล หนึ่งผลิตภัณฑ์ ส่งผลิตภัณฑ์ภูมิปัญญาไทยสู่สากล มาร่วมช้อปของขวัญสุดล้ำค่า เป็นของฝากที่ดีที่สุดจากภูมิปัญญาไทย ตั้งแต่วันที่ 14-22 ธันวาคม 2567 นี้ ณ อาคารชาเลนเจอร์ ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี โดยมี นายสยาม ศิริมงคล อธิบดีกรมการพัฒนาชุมชน กล่าวรายงานการจัดงาน และได้รับเกียรติจากนางสาวธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย และที่ปรึกษาสมาคมแม่บ้านมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นางอรจิรา ศิริมงคล ประธานชมรมแม่บ้านพัฒนาชุมชน โอปอล สุชาตา ช่วงศรี รองอันดับ 3 Miss Universe 2024 คณะทูตานุทูต คณะรัฐมนตรี คณะผู้บริหารกระทรวงมหาดไทย คณะผู้บริหารกรมการพัฒนาชุมชน หน่วยงานภาคี ผู้ประกอบการ OTOP และประชาชนจำนวนมาก เข้าร่วมในพิธีเปิดงาน
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า “กระทรวงมหาดไทยมีนโยบายในการลดความเหลื่อมล้ำทางสังคมโดยการส่งเสริมให้ประชาชนมีอาชีพมีงานทำและสร้างรายได้โดยการสนับสนุนโครงการหนึ่งตำบล หนึ่งผลิตภัณฑ์ เพื่อสนับสนุนให้ชุมชนได้มีโอกาสเข้าถึงองค์ความรู้สมัยใหม่แหล่งเงินทุน รวมทั้งพัฒนาขีดความสามารถในการบริหารจัดการ และการตลาดเพื่อเชื่อมโยงผลิตภัณฑ์ จากชุมชนสู่ตลาดทั้งในประเทศ และต่างประเทศ”
นายสยาม ศิริมงคล อธิบดีกรมการพัฒนาชุมชน กล่าวเสริมว่า “ทางกรมการพัฒนาชุมชนมุ่งหวังให้ผู้ผลิต ผู้ประกอบการ OTOP มีรายได้เพิ่มขึ้นจากการจำหน่ายผลิตภัณฑ์ พร้อมส่งเสริมและยกระดับเศรษฐกิจฐานราก ให้มั่นคง สร้างมูลค่าเพิ่มให้กับผลิตภัณฑ์ชุมชน และส่งเสริมช่องทางการตลาดเข้าถึงชุมชนทั่วประเทศ และจะสามารถสร้างงาน สร้างรายได้ให้กับผู้ผลิต ผู้ประกอบการ OTOP ในปีนี้คาดหวังว่าจะสามารถสร้างรายได้ได้ไม่น้อยกว่า 2,000 ครัวเรือน สามารถสร้างรายได้ให้เกิดเงินหมุนเวียนในระบบเศรษฐกิจได้ไม่น้อยกว่า 600 ล้านบาท”
สำหรับการจัดงาน " OTOP City 2024 " ในครั้งนี้จัดขึ้น ภายใต้ธีมงาน "มอบความสุขด้วยของขวัญล้ำค่า จากภูมิปัญญาไทย" เนื่องด้วยภูมิปัญญาและความปราณีตในการสร้างสรรค์ของไทยมีชื่อเสียงมายาวนาน แต่ละผลิตภัณฑ์มีอัตลักษณ์เฉพาะตน นำมาซึ่งการต่อยอดในการแสดงศักยภาพที่มีการสืบทอดจากรุ่นสู่รุ่น ซึ่งจะช่วยผลักดันให้เศรษฐกิจไทยเป็นเศรษฐกิจสร้างสรรค์จากน้ำมือของภูมิปัญญาคนไทย นอกจากนี้บรรยากาศภายในงานยังอิงจากเอกลักษณ์ของภูมิปัญญาที่แสดงความเป็นท้องถิ่นไทยในแต่ละภูมิภาค ผสานกับสีสันส่งท้ายปีที่เต็มไปด้วยความสนุกสนานของกิจกรรม และของรางวัลมากมาย ในแต่ละวัน
โดยภายในงานมีโซนและกิจกรรมที่มีความหลากหลาย อาทิ 1. โซนนิทรรศการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว 2. โซน OTOP Trader จังหวัด และ OTOP Trader ประเทศไทย 3. โซน Health & SPA ได้สร้างสรรค์พื้นที่ภายในงานให้ทุกท่าน ได้พักผ่อนหย่อนใจไปกับบรรยากาศที่ผ่อนคลายสไตล์สปาไทย มีทั้งการนวดเพื่อสุขภาพ นวดเพื่อผ่อนคลาย และการนวดเพื่อความงาม ซึ่งภายในโซนยังมีการจำหน่ายผลิตภัณฑ์จากสมุนไพรคุณภาพดีให้ทุกท่านได้เลือกช้อป 4.โซนแสดงและจำหน่ายผลิตภัณฑ์ OTOP 3-5 ดาว ที่ผ่านการคัดสรรรสุดยอดหนึ่งตำบล หนึ่งผลิตภัณฑ์ไทย ประจำปี พ.ศ. 2566 กว่า 1,800 บูธ 5. โซนโอทอปชวนชิม มากกว่า 160 ร้านค้าทั่วประเทศ และยังมีไฮไลท์สำคัญ ได้แก่ โซนศิลปิน OTOP จัดแสดงและจำหน่ายผลิตภัณฑ์จากศิลปิน OTOP ที่อนุรักษ์และสืบทอดภูมิปัญญาจากรุ่นสู่รุ่น, โซนชุมชนท่องเที่ยว OTOP นวัตวิถีและผลิตภัณฑ์ในหมู่บ้าน OTOP นวัตวิถี, โซนผ้าไทยใส่ให้สนุก, โซน First Lady เป็นต้น นอกจากนี้ ยังมีมินิคอนเสิร์ตจากศิลปินนักร้องชื่อดังมาร่วมสร้างความบันเทิง ได้แก่ ตรี ชัยณรงค์, ไรอัล กาจบัณฑิต, เต๋า ภูศิลป์, เปาวลี และแหนม รณเดช รวมถึงการจับสลากรางวัลชิงโชค ไม่น้อยกว่า 20 รางวัลทุกวัน และในวันสุดท้ายของการจัดงานร่วมลุ้นรับรางวัลใหญ่ทองคำ มูลค่ากว่า 400,000 บาท
ขอเชิญทุกท่านเที่ยวชมงานสุดยิ่งใหญ่ส่งท้ายปี ช้อปสนุกกับผลิตภัณฑ์จากภูมิปัญญา รวบรวมที่สุดผลิตภัณฑ์ที่มีคุณภาพจากทั่วไทย พลาดไม่ได้กับสุดยอดอาหารเลิศรสจากทั่วประเทศ พร้อมกิจกรรมความสนุกและศิลปินที่จะมามอบความสุขให้กับทุกท่าน ตั้งแต่วันที่ 14-22 ธันวาคม 2567 ณ ชาเลนเจอร์ ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี

ที่มา : https://www.thaigov.go.th/news/contents/details/91468