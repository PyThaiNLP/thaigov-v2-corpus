รัฐบาลไทย-ข่าวทำเนียบรัฐบาล-“วราวุธ” กำชับ ทีม ศรส. เร่งช่วย หลาน 7 ขวบ ตา-ยาย พามานอนริมถนน ปูผ้าขายของ รับสิทธิสวัสดิการ เรียนหนังสือ หลังไร้ พ่อแม่เหลียวแล


วันพุธที่ 18 ธันวาคม 2567
“วราวุธ” กำชับ ทีม ศรส. เร่งช่วย หลาน 7 ขวบ ตา-ยาย พามานอนริมถนน ปูผ้าขายของ รับสิทธิสวัสดิการ เรียนหนังสือ หลังไร้ พ่อแม่เหลียวแล
“วราวุธ” กำชับ ทีม ศรส. เร่งช่วย หลาน 7 ขวบ ตา-ยาย พามานอนริมถนน ปูผ้าขายของ รับสิทธิสวัสดิการ เรียนหนังสือ หลังไร้ พ่อแม่เหลียวแล
วันที่ 18 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีมีการเผยแพร่คลิปคุณยายกับหลานชาย อายุ 7 ปี นอนข้างถนน พร้อมระบุน้องมาอยู่ไร้บ้านกับตายายได้เดือนหนึ่งแล้ว น้องไม่ได้เรียนหนังสือ แม่เอาน้องมาขายให้กับยาย ส่วนพ่อของน้องบอกถ้าอยากได้ใบเกิดเพื่อเอาไปเรียนต้องโอนเงินมาถึงจะยอมให้ ว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. เมื่อวันที่ 17 ธ.ค. 67 ทีม ศรส. โดยกรมกิจการเด็กและเยาวชน (ดย.) และกรมพัฒนาสังคมและสวัสดิการ (พส.) ได้ลงพื้นที่ตรวจสอบข้อเท็จจริงพบว่าหญิง อายุ 53 ปี เป็นยายของเด็กชาย อายุ 7 ปี พื้นเพเป็นชาวจังหวัดจันทบุรี และเมื่อช่วงเดือน พ.ย. 67 ที่ผ่านมา ยายและตาของเด็ก ได้เดินทางมาประกอบอาชีพขายของมือสองอยู่แถวตรอกสาเก ใกล้สนามหลวง ไม่มีที่อยู่อาศัยเป็นหลักแหล่ง ยายและตาต้องอาศัยหลับนอนตามทางเท้าริมถนน ส่วนหลานชายที่พามาด้วยนั้นไม่ได้เรียนหนังสือ เนื่องจากพ่อของเด็กไม่ได้ให้หลักฐานสูติบัตรมาด้วยตั้งแต่แรก ทำให้เด็กขาดโอกาสในการเรียน  และเมื่อไม่นานมานี้ พ่อของเด็กเพิ่งเอาสูติบัตรมาให้ ด้านยายและตาของเด็กจึงตั้งใจจะหาโรงเรียนให้หลานได้เรียนหนังสือในปีการศึกษาหน้า
ทั้งนี้ ทีม ศรส.ได้พูดคุยกับยายเพื่อทำความเข้าใจเรื่องกระบวนการคุ้มครองสวัสดิภาพเด็กอย่างปลอดภัยและการดูแลเด็กที่เหมาะสม ตาม พ.ร.บ.คุ้มครองเด็ก พ.ศ. 2546  ซึ่งทางยายของเด็กไม่ยินยอม และไม่ประสงค์ที่จะให้เด็กเข้ารับการคุ้มครองสวัสดิภาพในหน่วยงานของกระทรวง พม. ซึ่งใช้เวลาเป็นเวลานานในการพูดคุยทำความเข้าใจ หลังจากนั้น ยายของเด็กได้แจ้งกับทางทีม ศรส. ว่ามีเพื่อนของยายจะให้พักอาศัยอยู่ด้วยไปก่อนที่บ้าน ย่านถนนสมเด็จพระปิ่นเกล้า เขตบางกอกน้อย กรุงเทพฯ ช่วงระหว่างที่ยายกำลังหาห้องเช่าราคาถูก ใกล้ตรอกสาเก และยินดีให้ ทางทีม ศรส. ลงพื้นที่ไปเยี่ยมบ้านได้
นอกจากนี้ เมื่อวันที่ 17 ธันวาคมที่ผ่านมา ทางทีม ศรส. ได้พายาย เด็ก และเพื่อนของยาย มาลงบันทึกประจำวันกับเจ้าหน้าที่ตำรวจ สน. ชนะสงคราม เพื่อเป็นหลักฐาน และทีม ศรส. ได้ทำบันทึกข้อตกลงในการเลี้ยงดูเด็กร่วมกับผู้ปกครอง ระหว่างยายของเด็กและเพื่อนของยายเรียบร้อยแล้ว พร้อมวางแผนการลงพื้นที่เยี่ยมบ้าน เพื่อให้การช่วยเหลือต่างๆ และสืบค้นประวัติของพ่อ-แม่และเด็ก รวมถึงการติดต่อประสานเรื่องการศึกษา และสิทธิสวัสดิการต่างๆ ที่เกี่ยวข้อง พร้อมทั้งดูแลสภาพความเป็นอยู่ที่เหมาะสม
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็กชาย7ขวบนอนข้างถนน #ตรอกสาเก #คนไร้บ้าน

ที่มา : https://www.thaigov.go.th/news/contents/details/91505