รัฐบาลไทย-ข่าวทำเนียบรัฐบาล-วธ.ไทย-มาเลเซีย MOU ร่วมมือด้านวัฒนธรรมฯ ฉบับแรกแล้ว เตรียมยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ แบ่งปันความรู้ - ประสบการณ์-พัฒนาศักยภาพบุคลากร


วันพุธที่ 18 ธันวาคม 2567
วธ.ไทย-มาเลเซีย MOU ร่วมมือด้านวัฒนธรรมฯ ฉบับแรกแล้ว เตรียมยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ แบ่งปันความรู้ - ประสบการณ์-พัฒนาศักยภาพบุคลากร
วธ.ไทย-มาเลเซีย MOU ร่วมมือด้านวัฒนธรรมฯ ฉบับแรกแล้ว เตรียมยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ แบ่งปันความรู้ - ประสบการณ์-พัฒนาศักยภาพบุคลากร
วธ.ไทย-มาเลเซีย MOU ร่วมมือด้านวัฒนธรรมฯ ฉบับแรกแล้ว เตรียมยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ แบ่งปันความรู้ - ประสบการณ์-พัฒนาศักยภาพบุคลากร
วันที่ 16 ธันวาคม 2567 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ติดตามนางสาวแพทองธาร ชินวัตร นายกรัฐมนตรี เดินทางเยือนประเทศมาเลเซียอย่างเป็นทางการ (Official Visit) ระหว่างวันที่ 15 - 16 ธันวาคม 2567 ณ กรุงกัวลาลัมเปอร์ ประเทศมาเลเซีย พร้อมคณะ เพื่อเข้าร่วมการประชุมหารือประจำปี (Annual Consultation) ครั้งที่ 7 เพื่อย้ำเป้าหมายการสร้าง “สันติสุขและความเจริญรุ่งเรืองร่วมกัน” เพื่อคุณภาพชีวิตที่ดีขึ้นของประชาชนทั้งสองประเทศ รวมทั้งผลักดันความร่วมมือในทุกด้านให้คืบหน้าอย่างเป็นรูปธรรม เช่น การส่งเสริมการค้าและความร่วมมือทางเศรษฐกิจเพื่อบรรลุเป้าหมายการค้า 3 หมื่นล้านดอลลาร์สหรัฐฯ ภายในปี 2570 และการพัฒนาโครงสร้างพื้นฐาน เป็นต้น ก่อนจะร่วมเป็นสักขีพยานในพิธีลงนามความตกลง/บันทึกความเข้าใจ
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า ในโอกาสนี้ กระทรวงวัฒนธรรม (วธ.) ได้ร่วมพิธีลงนามความตกลง/บันทึกความเข้าใจระหว่างรัฐบาลแห่งมาเลเซียและรัฐบาลแห่งราชอาณาจักรไทยว่าด้วยความร่วมมือด้านวัฒนธรรม ศิลปะและมรดกทางวัฒนธรรม ตามที่ประชุมคณะรัฐมนตรี (ครม.) เมื่อวันที่ 11 ธันวาคม 2567 ได้มีมติเห็นชอบต่อการจัดทำร่างบันทึกความเข้าใจระหว่างรัฐบาลแห่งมาเลเซียและรัฐบาลแห่งราชอาณาจักรไทยว่าด้วยความร่วมมือด้านวัฒนธรรม ศิลปะและมรดกทางวัฒนธรรม โดยหากมีการปรับเปลี่ยนถ้อยคำของร่างบันทึกความเข้าใจฯ ที่ไม่ส่งผลกระทบต่อสาระสำคัญหรือที่ไม่ขัดต่อผลประโยชน์ของประเทศไทย โดยมีนายกรัฐมนตรีได้ร่วมเป็นสักขีพยาน
รัฐมนตรีว่าการกระทรวงวัฒนธรรม กล่าวต่ออีกว่า สำหรับสาระสำคัญของร่างบันทึกความเข้าใจฯ มุ่งเน้นพัฒนาและส่งเสริมความสัมพันธ์ทวิภาคีระหว่างสองประเทศผ่านความร่วมมือในด้านวัฒนธรรม ศิลปะ และมรดกทางวัฒนธรรม ในสาขาต่าง ๆ ได้แก่ การส่งเสริมความร่วมมือที่ใกล้ชิดระหว่างสถาบันศิลปะ มรดก และวัฒนธรรม ของทั้งสองประเทศ การยกระดับวรรณกรรม ศิลปะการแสดง ทัศนศิลป์และกิจกรรมทางวัฒนธรรมที่เกี่ยวข้อง การแลกเปลี่ยนวัสดุ การร่วมมือกันวิจัยและพัฒนาผ่านการแลกเปลี่ยนประสบการณ์ สิ่งพิมพ์ การศึกษาวิจัย และข้อมูลอื่น ๆ ที่เกี่ยวข้องกับวัฒนธรรม รวมถึงการอำนวยความสะดวกในการแลกเปลี่ยนบุคลากร เพื่อแบ่งปันความรู้และประสบการณ์ การประชาสัมพันธ์และส่งเสริมนิทรรศการและการแสดงทางวัฒนธรรมในทั้งสองประเทศและความร่วมมืออื่น ๆ ตามที่ตกลงร่วมกัน นอกจากนี้ ร่างบันทึกความเข้าใจฯ จะเสริมสร้างและพัฒนาความร่วมมือในด้านวัฒนธรรม ศิลปะ และมรดกทางวัฒนธรรมระหว่างไทยและมาเลเซีย บนพื้นฐานของการต่างตอบแทนและผลประโยชน์ร่วมกัน ซึ่งจะช่วยส่งเสริมความสัมพันธ์ในระดับประชาชนให้ใกล้ชิดยิ่งขึ้น เพื่อเป็นพื้นฐานที่เข้มแข็งในการพัฒนาความสัมพันธ์ระหว่างไทยและมาเลเซียต่อไปในอนาคตอีกด้วย
“การจัดทำร่างบันทึกความเข้าใจฯ ฉบับดังกล่าว เป็นผลสืบเนื่องจากผลการประชุมคณะกรรมาธิการร่วมว่าด้วยความร่วมมือทวิภาคี (JC)  ครั้งที่ 15 และการประชุมคณะกรรมการว่าด้วยยุทธศาสตร์การพัฒนาร่วมสำหรับพื้นพื้นที่ชายแดน (JDS) ระดับรัฐมนตรี ครั้งที่ 6 เมื่อวันที่ 6 สิงหาคม 2567 และระดับเจ้าหน้าที่อาวุโส ในกรอบ JC และ JDSในวันที่ 5 สิงหาคม 2567 ณ กรุงกัวลาลัมเปอร์ ประเทศมาเลเซีย ที่ประชุมเห็นพ้องให้หน่วยงานที่เกี่ยวข้องของทั้งสองฝ่ายร่วมมือกันอย่างใกล้ชิดในการจัดทำบันทึกความเข้าใจว่าด้วยความร่วมมือด้านวัฒนธรรมระหว่างกระทรวงวัฒนธรรมแห่งราชอาณาจักรไทยและกระทรวงการท่องเที่ยว ศิลปะและวัฒนธรรมแห่งมาเลเซีย เพื่อส่งเสริมความร่วมมือในด้านศิลปะและวัฒนธรรม และยกระดับความร่วมมือระดับทวิภาคีด้านวัฒนธรรมระหว่างทั้งสองประเทศต่อไปในอนาคต และผลการประชุมคณะกรรมาธิการร่วมว่าด้วยความร่วมมือทวิภาคี (JC) ครั้งที่ 15 ได้ปรับเปลี่ยนประเภทของความร่วมมือจากเดิมคือ ความตกลงว่าด้วยความร่วมมือด้านวัฒนธรรม (Agreement on Cultural Cooperation) เป็นบันทึกความเข้าใจว่าด้วยความร่วมมือด้านวัฒนธรรม (Memorandum of Understanding on  Cultural Cooperation) ซึ่งมุ่งเน้นให้มีการวางแผนหรือจัดทำกิจกรรมร่วมกันในภาพกว้าง และไม่ถือเป็นสัญญาผูกมัดใด ๆ (Non-legally binding) ภายใต้การจัดทำสนธิสัญญาระหว่างประเทศ” นางสาวสุดาวรรณ กล่าว

ที่มา : https://www.thaigov.go.th/news/contents/details/91491