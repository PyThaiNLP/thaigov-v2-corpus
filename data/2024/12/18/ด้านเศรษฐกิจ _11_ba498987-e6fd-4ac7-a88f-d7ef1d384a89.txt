รัฐบาลไทย-ข่าวทำเนียบรัฐบาล-กรมสรรพากรออกมาตรการภาษีเพื่อสนับสนุนการบริจาคให้แก่สำนักงานบริหารและพัฒนาองค์ความรู้ (องค์การมหาชน)   


วันพุธที่ 18 ธันวาคม 2567
18/12/2567
พิมพ์
กรมสรรพากรออกมาตรการภาษีเพื่อสนับสนุนการบริจาคให้แก่สำนักงานบริหารและพัฒนาองค์ความรู้ (องค์การมหาชน)
คณะรัฐมนตรีมีมติเมื่อวันที่ 17 ธันวาคม 2567 อนุมัติหลักการร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. .... ตามมาตรการภาษีเพื่อสนับสนุนการบริจาคให้แก่สำนักงานบริหารและพัฒนาองค์ความรู้ (องค์การมหาชน) หรือ สบร.
นายปิ่นสาย สุรัสวดี อธิบดีกรมสรรพากร เปิดเผยว่า “กระทรวงการคลังโดยกรมสรรพากรตระหนักถึงความสำคัญของการจูงใจให้ภาคเอกชนและภาคประชาชนมีส่วนร่วมกับภาครัฐในการส่งเสริมการเรียนรู้ของประชาชนในพื้นที่การเรียนรู้สาธารณะ จึงได้เสนอร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. .... ต่อคณะรัฐมนตรี ให้บุคคลธรรมดาหักลดหย่อนเงินบริจาคได้ 2 เท่า และบริษัทหรือห้างหุ้นส่วนนิติบุคคลหักรายจ่ายการบริจาคได้ 2 เท่า สำหรับการบริจาคผ่านระบบบริจาคอิเล็กทรอนิกส์ของกรมสรรพากร (e-Donation) ให้แก่ สบร. ตั้งแต่วันที่ 1 มกราคม 2567 ถึงวันที่ 31 ธันวาคม 2569
อธิบดีกรมสรรพากร กล่าวเพิ่มเติมว่า “มาตรการภาษีนี้จะทำให้ประชาชนโดยเฉพาะผู้ด้อยโอกาสมีโอกาสพัฒนาและเพิ่มพูนความรู้ผ่านพื้นที่การเรียนรู้สาธารณะมากขึ้น อันเป็นการช่วยลดความเหลื่อมล้ำและเพิ่มความเสมอภาคทางสังคม อีกทั้งเป็นการช่วยส่งเสริมประเทศให้มีนวัตกรรมการเรียนรู้รูปแบบใหม่ ๆ ที่ทันสมัยและสอดรับกันกับการเปลี่ยนแปลงของโลกในศตวรรษที่ 21 เพิ่มขึ้น อันส่งผลดีต่อการพัฒนาคุณภาพชีวิตของประชาชนและเศรษฐกิจของประเทศ”
หากมีข้อสงสัย สอบถามรายละเอียดได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/91495