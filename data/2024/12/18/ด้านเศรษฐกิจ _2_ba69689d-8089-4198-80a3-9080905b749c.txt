รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ ชวนคณะลงทุนฯเกาหลี ตั้งฐานการผลิตในไทย ร่วมขับเคลื่อนเศรษฐกิจสองประเทศ 


วันอังคารที่ 17 ธันวาคม 2567
17/12/2567
พิมพ์
​รัฐมนตรีฯ เอกนัฏ ชวนคณะลงทุนฯเกาหลี ตั้งฐานการผลิตในไทย ร่วมขับเคลื่อนเศรษฐกิจสองประเทศ
​รัฐมนตรีฯ เอกนัฏ ชวนคณะลงทุนฯเกาหลี ตั้งฐานการผลิตในไทย ร่วมขับเคลื่อนเศรษฐกิจสองประเทศ
16 ธันวาคม 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม หารือกับนายธานี แสงรัตน์ เอกอัครราชทูต ณ กรุงโซลสาธารณรัฐเกาหลี (เกาหลีใต้) และคณะผู้ประกอบการของสาธารณรัฐเกาหลี เกี่ยวกับโอกาสลงทุนด้านอุตสาหกรรมในประเทศไทยและการเสริมสร้างความร่วมมือทางด้านอุตสาหกรรมในอนาคต โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายเริงฤทธิ์ กุศลกรรมบถ รองผู้ว่าการการนิคมอุตสาหกรรมแห่งประเทศไทย (ประจำสำนักผู้ว่าการ) และผู้บริหารกระทรวงอุตสาหกรรม เข้าร่วมด้วย ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม
รัฐมนตรีว่าการกระทรวงอุตสาหกรรม กล่าวว่า ช่วงนี้นับเป็นจังหวะที่สำคัญที่จะร่วมกันขับเคลื่อนเศรษฐกิจ โดยรัฐบาลเล็งเห็นว่าภาคอุตสาหกรรมเป็นหนึ่งในปัจจัยหลักที่จะทำให้เศรษฐกิจฟื้นตัวได้ ซึ่งไทยมีความพร้อมทั้งทางด้านนโยบาย ทำเลที่ตั้ง โครงสร้างพื้นฐาน การขนส่ง สาธารณูปโภค และมีพื้นที่ EEC ที่รัฐบาลให้การส่งเสริมด้านสิทธิประโยชน์แก่ผู้ลงทุน ซึ่งการได้ร่วมหารือกับคณะผู้ประกอบการของสาธารณรัฐเกาหลี ที่ประกอบด้วยบริษัทในกลุ่มอุตสาหกรรมยานยนต์ไฟฟ้า อุตสาหกรรมพลังงานสะอาด อุตสาหกรรมอาหารและเครื่องดื่ม เป็นต้น เป็นโอกาสอันดีที่จะเชิญชวนผู้สนใจมาร่วมลงทุนในไทย เพื่อให้เป็นการขยายฐานธุรกิจของทางเกาหลีและช่วยขับเคลื่อนเศรษฐกิจในไทยไปด้วย ซึ่งผู้ประกอบการสามารถแจ้งความต้องการมาได้ และตนยินดีที่จะให้การช่วยเหลือในเรื่องที่เกี่ยวข้อง และพร้อมจะเป็นตัวแทนไปเจรจากับหน่วยงานอื่นๆ ที่เกี่ยวข้อง  เพื่อเป็นการอำนวยความสะดวกแก่ผู้ลงทุนต่อไป

ที่มา : https://www.thaigov.go.th/news/contents/details/91470