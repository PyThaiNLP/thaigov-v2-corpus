รัฐบาลไทย-ข่าวทำเนียบรัฐบาล-นายกรัฐมนตรีติดตามสถานการณ์อุทกภัย ณ ที่ว่าการอำเภอท่าฉาง พร้อมมอบถุงยังชีพช่วยเหลือผู้ประสบภัย


วันอังคารที่ 17 ธันวาคม 2567
17/12/2567
พิมพ์
นายกรัฐมนตรีติดตามสถานการณ์อุทกภัย ณ ที่ว่าการอำเภอท่าฉาง พร้อมมอบถุงยังชีพช่วยเหลือผู้ประสบภัย
นายกรัฐมนตรีติดตามสถานการณ์อุทกภัย ณ ที่ว่าการอำเภอท่าฉาง พร้อมมอบถุงยังชีพช่วยเหลือผู้ประสบภัย
วันอังคารที่ 17 ธันวาคม พ.ศ. 2567 เวลา 17.00 น. ณ ที่ว่าการอำเภอท่าฉาง อำเภอท่าฉาง จังหวัดสุราษฎร์ธานี นางสาวแพทองธาร ชินวัตร นายกรัฐมนตรี ลงพื้นที่ติดตามสถานการณ์อุทกภัยและมอบถุงยังชีพช่วยเหลือผู้ประสบภัยในพื้นที่ โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง และนายพงษ์นรา เย็นยิ่ง อธิบดีกรมโยธาธิการและผังเมือง เข้าร่วม โดยมีหัวหน้าส่วนราชการ อ. ท่าฉาง อสม. และประชาชนกว่า 1,000 คน มาให้การต้อนรับ พร้อมถ่ายรูปและจับมือทักทายนายกรัฐมนตรีอย่างใกล้ชิด
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวว่า วันนี้เดินทางมาพร้อมกับรองนายกรัฐมนตรีและรัฐมนตรีว่าการกระทรวงมหาดไทย และรัฐมนตรีช่วยว่าการกระทรวงมหาดไทย ถือเป็นผู้แทนคณะรัฐมนตรีที่อยู่ที่กรุงเทพ ทุกคนมีความเป็นห่วงพี่น้องภาคใต้ในทุกๆ จังหวัด และส่งตนเองเป็นผู้แทน เพื่อมาให้กำลังใจทุกๆ คน และขอขอบคุณจากใจของรัฐบาลที่ประชาชนที่ประสบภัยน้ำท่วมมีความอดทนและยังยิ้มสู้ ดังนั้น รัฐบาลยิ่งจะต้องดูแลให้เต็มที่ โดยเฉพาะการจ่ายเงินเยียวยา 9,000 บาท จะต้องถึงพี่น้องประชาชนที่ประสบภัยน้ำท่วมแน่นอน ซึ่งรัฐบาลได้มีการอนุมัติงบประมาณไปแล้วตั้งแต่ต้นเดือน จึงอยากให้พี่น้องประชาชนที่ได้ผลกระทบไปลงทะเบียนเพื่อรับเงินเยียวยาด้วย
นายกรัฐมนตรียังกล่าวว่า ปัญหาน้ำท่วมจะต้องมีการแก้ปัญหาเชิงโครงสร้างในระยะยาว เพื่อไม่ให้เกิดซ้ำซาก วันนี้ตนมาให้กำลังใจ อยากเห็นทุกคนมีรอยยิ้มที่สดใสและเมื่อน้ำเริ่มลดลงก็สามารถกลับมาทำมาค้าขายและดำเนินชีวิตตามปกติโดยเร็ว ขอส่งกำลังใจอีกครั้งให้ทุกๆ คนที่อยู่ที่นี่และคนที่ไม่ได้มาด้วย
จากนั้น นายกรัฐมนตรีได้ทักทายประชาชน มอบถุงยังชีพและเยี่ยมชมบูธส่วนราชการ ที่มาให้บริการประชาชน อาทิ สำนักงานแรงงานจังหวัดสุราษฎร์ธานี วิทยาลัยการอาชีพไชยา ศูนย์ดำรงธรรมอำเภอไชยา หน่วยปฐมพยาบาลเครือข่ายบริการสุขภาพอำเภอท่าฉาง เป็นต้น เมื่อเสร็จสิ้นภารกิจ จึงเดินทางกลับกรุงเทพมหานคร

ที่มา : https://www.thaigov.go.th/news/contents/details/91466