รัฐบาลไทย-ข่าวทำเนียบรัฐบาล-​“ดีพร้อม” ประชุมคณะอนุกรรมการซอฟต์พาวเวอร์ ร่วมหารือการจัดประชุมนานาชาติด้านซอฟต์พาวเวอร์ ตามนโยบาย "รมว.เอกนัฏ"


วันอังคารที่ 17 ธันวาคม 2567
17/12/2567
พิมพ์
​“ดีพร้อม” ประชุมคณะอนุกรรมการซอฟต์พาวเวอร์ ร่วมหารือการจัดประชุมนานาชาติด้านซอฟต์พาวเวอร์ ตามนโยบาย "รมว.เอกนัฏ"
​“ดีพร้อม” ประชุมคณะอนุกรรมการซอฟต์พาวเวอร์ ร่วมหารือการจัดประชุมนานาชาติด้านซอฟต์พาวเวอร์ ตามนโยบาย "รมว.เอกนัฏ"
กรุงเทพฯ 13 ธันวาคม 2567 –  นางสาวณัฏฐิญา เนตยสุภา อธิบดีกรมส่งเสริมอุตสาหกรรม ได้มอบหมายให้ นางดวงดาว ขาวเจริญ รองอธิบดีกรมส่งเสริมอุตสาหกรรม เข้าร่วมประชุมคณะอนุกรรมการอำนวยการจัดการประชุมนานาชาติด้านซอฟต์พาวเวอร์ ครั้งที่ 1/2567 (ครั้งที่ 5) พร้อมด้วย คณะอนุกรรมการจากภาคส่วนต่าง ๆ โดยมี นายแพทย์สุรพงษ์ สืบวงศ์ลี ประธานกรรมการพัฒนาซอฟต์พาวเวอร์แห่งชาติ เป็นประธานในการประชุม ณ ห้องประชุม 2 ชั้น 3 อาคารกรมส่งเสริมอุตสาหกรรม และในรูปแบบออนไลน์ผ่านระบบ Microsoft Teams
การประชุมในครั้งนี้ เป็นการรายงานการแต่งตั้งคณะอนุกรรมการอำนวยการจัดการประชุมนานาชาติด้านซอฟต์พาวเวอร์ และร่วมหารือแนวทางจัดการประชุมนานาชาติด้านซอฟต์พาวเวอร์ ประจำปี 2568 ซึ่งเป็นงาน Forum ระดับนานาชาติด้านซอฟต์พาวเวอร์ โดยจะมีการนำเอาวัฒนธรรม อัตลักษณ์ และแรงบันดาลใจจาก 11 สาขาอุตสาหกรรม สะท้อนความคิดสร้างสรรค์ผ่านทักษะทางวัฒนธรรมและสังคม อันเป็นเอกลักษณ์ของประเทศไทย เพื่อก้าวเข้าสู่เวทีระดับสากล ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
ทั้งนี้ การดำเนินการดังกล่าวเป็นการมุ่งเน้นวัตถุประสงค์หลัก 3 ประการ ได้แก่ 1) สร้างความตระหนักรู้ด้านซอฟต์พาวเวอร์ 2) สร้างความเข้าใจต่อทิศทางการดำเนินการด้านซอฟต์พาวเวอร์ และ 3) ผลักดันบทบาทของซอฟต์พาวเวอร์ไทยในเวทีระดับสากล เพื่อสนับสนุนให้เกิดการพัฒนาผู้ประกอบการด้านซอฟต์พาวเวอร์ รวมถึงส่งเสริมศักยภาพทางการแข่งขันผ่านการเชื่อมโยงความร่วมมือของหน่วยงานที่เกี่ยวข้องทั้งภาครัฐ ภาคเอกชน และภาคการศึกษา อีกทั้งจะเป็นการสนับสนุนกลไกในการสร้างความร่วมมือส่งเสริมด้านซอฟต์พาวเวอร์ระหว่างประเทศ เพื่อรองรับการขยายตัวของอุตสาหกรรมเศรษฐกิจใหม่ในระดับสากลต่อไป

ที่มา : https://www.thaigov.go.th/news/contents/details/91473