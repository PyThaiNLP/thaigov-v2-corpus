รัฐบาลไทย-ข่าวทำเนียบรัฐบาล-เลขารัฐมนตรีฯ พงศ์พล ร่วมเป็นเกียรติในพิธีเปิดงาน OTOP City 2024


วันพุธที่ 18 ธันวาคม 2567
18/12/2567
พิมพ์
เลขารัฐมนตรีฯ พงศ์พล ร่วมเป็นเกียรติในพิธีเปิดงาน OTOP City 2024
เลขารัฐมนตรีฯ พงศ์พล ร่วมเป็นเกียรติในพิธีเปิดงาน OTOP City 2024
วันที่ 17 ธันวาคม 2567 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ร่วมพิธีเปิดงาน OTOP City 2024 “มอบความสุขด้วยของขวัญล้ำค่า จากภูมิปัญญาไทย” โดยมีนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธี ณ ชาเลนเจอร์ ฮอลล์1-3 ศูนย์แสดงสินค้าและการประชุมอิมแพ็ค เมืองทองธานี
สำหรับการจัดงาน " OTOP City 2024 " ในครั้งนี้จัดขึ้นภายใต้ธีมงาน "มอบความสุขด้วยของขวัญล้ำค่า จากภูมิปัญญาไทย" เนื่องด้วยภูมิปัญญาและความปราณีตในการสร้างสรรค์ของไทยมีชื่อเสียงมายาวนาน แต่ละผลิตภัณฑ์มีอัตลักษณ์เฉพาะตน นำมาซึ่งการต่อยอดในการแสดงศักยภาพที่มีการสืบทอดจากรุ่นสู่รุ่น ซึ่งจะช่วยผลักดันให้เศรษฐกิจไทยเป็นเศรษฐกิจสร้างสรรค์จากฝีมือของภูมิปัญญาคนไทย นอกจากนี้บรรยากาศภายในงานยังอ้างอิงจากเอกลักษณ์ของภูมิปัญญาที่แสดงความเป็นท้องถิ่นไทยในแต่ละภูมิภาค ผสานกับสีสันส่งท้ายปีที่เต็มไปด้วยความสนุกสนานของกิจกรรม และของรางวัลมากมาย ในแต่ละวัน
โดยภายในงานมีโซนและกิจกรรมที่มีความหลากหลาย อาทิ 1. โซนนิทรรศการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว 2. โซน OTOP Trader จังหวัด และ OTOP Traderประเทศไทย 3. โซน Health & SPA ได้สร้างสรรค์พื้นที่ภายในงานให้ทุกท่าน ได้พักผ่อนหย่อนใจไปกับบรรยากาศที่ผ่อนคลายสไตล์สปาไทย มีทั้งการนวดเพื่อสุขภาพ นวดเพื่อผ่อนคลาย และการนวดเพื่อความงาม ซึ่งภายในโซนยังมีการจำหน่ายผลิตภัณฑ์จากสมุนไพรคุณภาพดีให้ทุกท่านได้เลือกช้อป 4.โซนแสดงและจำหน่ายผลิตภัณฑ์ OTOP 3-5 ดาว ที่ผ่านการคัดสรรรสุดยอดหนึ่งตำบล หนึ่งผลิตภัณฑ์ไทย ประจำปี พ.ศ. 2566 กว่า 1,800 บูธ 5. โซนโอทอปชวนชิม มากกว่า 160 ร้านค้าทั่วประเทศ และยังมีไฮไลท์สำคัญ ได้แก่ โซนศิลปิน OTOP จัดแสดงและจำหน่ายผลิตภัณฑ์จากศิลปิน OTOP ที่อนุรักษ์และสืบทอดภูมิปัญญาจากรุ่นสู่รุ่น, โซนชุมชนท่องเที่ยว OTOP นวัตวิถีและผลิตภัณฑ์ในหมู่บ้าน OTOP นวัตวิถี, โซนผ้าไทยใส่ให้สนุก, โซน First Lady เป็นต้น นอกจากนี้ ยังมีมินิคอนเสิร์ตจากศิลปินนักร้องชื่อดังมาร่วมสร้างความบันเทิง ได้แก่ ตรี ชัยณรงค์, ไรอัล กาจบัณฑิต, เต๋า ภูศิลป์, เปาวลีและแหนม รณเดช รวมถึงการจับสลากรางวัลชิงโชค ไม่น้อยกว่า 20 รางวัลทุกวัน และในวันสุดท้ายของการจัดงาน ร่วมลุ้นรับรางวัลใหญ่ทองคำ มูลค่ากว่า 400,000 บาท
ทั้งนี้ ดีพร้อม ได้ร่วมจัดแสดงและจำหน่ายผลิตภัณฑ์จากศิลปิน OTOP ภายใต้แนวคิดการจัดงาน "Gift For You By DIPROM ของขวัญจากใจ ชาวดีพร้อม" โดยมีผู้ประกอบการ OTOP จำนวน 52 ราย / 40 บูธ เข้าร่วมจำหน่ายและแสดงสินค้าภายในงานดังกล่าว ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
กระทรวงอุตสาหกรรมขอเชิญทุกท่านเที่ยวชมงานสุดยิ่งใหญ่ส่งท้ายปี ช้อปสนุกกับผลิตภัณฑ์จากภูมิปัญญารวบรวมที่สุดผลิตภัณฑ์ที่มีคุณภาพจากทั่วไทย พลาดไม่ได้กับสุดยอดอาหารเลิศรสจากทั่วประเทศ พร้อมกิจกรรมความสนุกและศิลปินที่จะมามอบความสุขให้กับทุกท่าน ตั้งแต่วันที่ 14-22 ธันวาคม 2567 ณ ชาเลนเจอร์ ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี

ที่มา : https://www.thaigov.go.th/news/contents/details/91481