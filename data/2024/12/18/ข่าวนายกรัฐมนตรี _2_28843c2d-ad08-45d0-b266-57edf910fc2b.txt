รัฐบาลไทย-ข่าวทำเนียบรัฐบาล-บิ๊กโตโยต้าญี่ปุ่นเยือนไทย ให้ความมั่นใจนายกฯ ขอยืนหยัดร่วมกับไทยส่งเสริมอุตสาหกรรมยานยนต์รูปแบบใหม่ต่อไป ย้ำคุณภาพรถยนต์ผลิตในไทยมาตรฐานเดียวกันกับญี่ปุ่น


วันพุธที่ 18 ธันวาคม 2567
บิ๊กโตโยต้าญี่ปุ่นเยือนไทย ให้ความมั่นใจนายกฯ ขอยืนหยัดร่วมกับไทยส่งเสริมอุตสาหกรรมยานยนต์รูปแบบใหม่ต่อไป ย้ำคุณภาพรถยนต์ผลิตในไทยมาตรฐานเดียวกันกับญี่ปุ่น
บิ๊กโตโยต้าญี่ปุ่นเยือนไทย ให้ความมั่นใจนายกฯ ขอยืนหยัดร่วมกับไทยส่งเสริมอุตสาหกรรมยานยนต์รูปแบบใหม่ต่อไป ย้ำคุณภาพรถยนต์ผลิตในไทยมาตรฐานเดียวกันกับญี่ปุ่น
วันนี้ (วันพุธที่ 18 ธันวาคม 2567) เวลา 10.00 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี ให้การต้อนรับนายอากิโอะ โตโยดะ ประธานกรรมการบริหาร บริษัท โตโยต้า มอเตอร์ คอร์ปอเรชั่น ประเทศญี่ปุ่น โดยนายคารม พลพรกลาง รองโฆษกประจำสำนักนายกรัฐมนตรี สรุปสาระสำคัญของการหารือ ดังนี้
นายกรัฐมนตรีกล่าวให้การต้อนรับและยินดีที่ได้พบกับประธานกรรมการบริหาร บริษัท โตโยต้า มอเตอร์คอร์ปอเรชั่นจากประเทศญี่ปุ่น  ทั้งนี้รัฐบาลพร้อมแลกเปลี่ยนความคิดเห็น ให้สอดคล้องกับความต้องการ  ทั้งจากผู้ผลิตในอุตสาหกรรมยานยนต์และผู้ซื้อ เพื่อบรรลุประโยชน์ทางเศรษฐกิจร่วมกัน ซึ่งรัฐบาลให้ความสำคัญกับการส่งเสริมการลงทุน พร้อมให้ความเชื่อมั่นถึงการสนับสนุนภาคการผลิตของญี่ปุ่นในประเทศไทย ตลอดจนผู้ประกอบการไทยที่อยู่ในอุตสาหกรรมต่อเนื่องและผู้ผลิตชิ้นส่วนภายในประเทศไทยให้สามารถแข่งขันและพัฒนาอุตสาหกรรมใหม่ ๆ ได้อย่างยั่งยืน โดยเฉพาะการพัฒนาอุตสาหกรรมยานยนต์ไฟฟ้า (EV) ควบคู่กับไปกับการส่งเสริมการใช้พลังงานสีเขียว
ขณะที่นายอากิโอะ โตโยดะ ประธานกรรมการบริหาร บริษัท โตโยต้า มอเตอร์ คอร์ปอเรชั่น ประเทศญี่ปุ่น กล่าวขอบคุณ นายกรัฐมนตรีและรัฐบาลไทยที่ให้การสนับสนุนบริษัท โตโยต้า มาอย่างยาวนาน โดยโตโยต้า ดำเนินธุรกิจในไทยมาแล้วกว่า 60 ปี และมีประเทศไทยเป็นฐานการผลิตที่สำคัญของโตโยต้าสำหรับกลุ่ม รถยนต์เพื่อการพาณิชย์ รวมไปถึงยานยนต์ประเภทอื่น ๆ ซึ่งบริษัทฯ เชื่อมั่นในชิ้นส่วนในการประกอบรถยนต์ ที่มีคุณภาพและมาตรฐานการผลิตร่วมกับไทย ที่ญี่ปุ่นให้การยอมรับในมาตรฐานเดียวกันกับโตโยต้า ประเทศญี่ปุ่น
โอกาสนี้ ทั้งสองฝ่ายได้หารือถึงแนวทางการส่งเสริมอุตสาหกรรมยานยนต์ในไทย โดยเห็นพ้องถึงการจัดทำนโยบายและมาตรการต่าง ๆ ให้สอดคล้องกับความต้องการของกลุ่มตลาดผู้ใช้รถยนต์และ ลูกค้าในกลุ่มผู้ประกอบการ โดยเฉพาะการผลิตรถยนต์ประเภทไฮบริด (Hybrid) ซึ่งนายกรัฐมนตรีเน้นย้ำว่า รัฐบาลพร้อมอำนวยความสะดวกให้แก่ผู้ผลิตรถยนต์ และผู้ผลิตชิ้นส่วนรถยนต์ในประเทศ เพื่อรักษาอุตสาหกรรมยานยนต์ ในประเทศไทย ขณะที่ประธานกรรมการบริหาร บริษัท โตโยต้าฯ ยินดีที่จะร่วมมือกับรัฐบาลไทยในการส่งเสริมภาคการผลิตและการส่งออกอุตสาหกรรมยานยนต์ในไทยให้เติบโตอย่างต่อเนื่อง
ภายหลังการหารือ นายอากิโอะ โตโยดะ และคณะ ได้เข้าร่วมพิธีมอบรางวัลอุตสาหกรรมดีเด่น ประจำปี พ.ศ. 2567 (The Prime Minister’s Industry Award 2024) ซึ่งนายกรัฐมนตรีเป็นประธานมอบรางวัล ณ ตึกสันติไมตรี ทำเนียบรัฐบาล โดยบริษัทโตโยต้า มอเตอร์ ประเทศไทย จำกัด ได้รับรางวัลใน 3 สาขา 1) Prime Minister's BEST industry Award 2) MIND Ambassador Award และ 3) โรงงานสาขาเกตเวย์ จังหวัดฉะเชิงเทรา ได้รับรางวัลประเภท อุตสาหกรรมและบริการแห่งอนาคตอีกด้วย

ที่มา : https://www.thaigov.go.th/news/contents/details/91499