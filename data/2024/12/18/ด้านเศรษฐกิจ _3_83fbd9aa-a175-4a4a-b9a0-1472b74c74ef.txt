รัฐบาลไทย-ข่าวทำเนียบรัฐบาล-​รปอ. ศุภกิจฯ เปิดฝึกอบรมด้านวิชาการและกฎหมาย พร้อมมอบโล่รางวัลเชิดชูสถานประกอบการที่ผ่านหลักเกณฑ์ธรรมาภิบาลสิ่งแวดล้อม มอบเกียรติบัตรเครือข่ายอุตฯ รักษ์สิ่งแวดล้อม จ.ชลบุรี


วันอังคารที่ 17 ธันวาคม 2567
17/12/2567
พิมพ์
​รปอ. ศุภกิจฯ เปิดฝึกอบรมด้านวิชาการและกฎหมาย พร้อมมอบโล่รางวัลเชิดชูสถานประกอบการที่ผ่านหลักเกณฑ์ธรรมาภิบาลสิ่งแวดล้อม มอบเกียรติบัตรเครือข่ายอุตฯ รักษ์สิ่งแวดล้อม จ.ชลบุรี
​รปอ. ศุภกิจฯ เปิดฝึกอบรมด้านวิชาการและกฎหมาย พร้อมมอบโล่รางวัลเชิดชูสถานประกอบการที่ผ่านหลักเกณฑ์ธรรมาภิบาลสิ่งแวดล้อม มอบเกียรติบัตรเครือข่ายอุตฯ รักษ์สิ่งแวดล้อม จ.ชลบุรี
17 ธันวาคม 2567 นายศุภกิจ บุญศิริ รองปลัดกระทรวงอุตสาหกรรม เป็นประธานในพิธีเปิดการฝึกอบรมเชิงปฏิบัติการทางด้านวิชาการและกฎหมาย เรื่อง การรายงานข้อมูลกลางของกระทรวงอุตสาหกรรม (iSingleForm) และการขออนุญาตทางอิเล็กทรอนิกส์ (e-License) ภายใต้โครงการค่าใช้จ่ายในการส่งเสริมพัฒนาศักยภาพของอุตสาหกรรมในภูมิภาค ประจำปีงบประมาณ พ.ศ. 2568 โดยมีนางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี เป็นผู้กล่าวรายงาน และมีผู้เข้าร่วมทั้งสิ้น 700 คน แบ่งเป็น ผู้เข้าร่วมการฝึกอบรมฯ แบบ Onsite จำนวน 400 คน ประกอบด้วย ผู้ประกอบการโรงงานอุตสาหกรรมในจังหวัดชลบุรี และหน่วยงานเกี่ยวข้อง และแบบ Online จำนวน 300 คน ณ โรงแรมบางแสนเฮอริเทจ อำเภอเมืองชลบุรี จังหวัดชลบุรี พร้อมมอบโล่รางวัลเชิดชูสถานประกอบการที่ผ่านหลักเกณฑ์ธรรมาภิบาลสิ่งแวดล้อม และมอบเกียรติบัตรเครือข่ายอุตสาหกรรมรักษ์สิ่งแวดล้อมจังหวัดชลบุรี
การจัดฝึกอบรมในครั้งนี้มีวัตถุประสงค์เพื่อเป็นการแลกเปลี่ยนเรียนรู้ทางด้านวิชาการและกฎหมาย เพื่อสร้างโอกาสในการพัฒนาความรู้และเสริมสร้างทักษะด้านกฎหมายที่เกี่ยวข้องกับผู้ประกอบการภาคอุตสาหกรรมในระดับจังหวัด ฝึกอบรมการใช้งานระบบการรายงานข้อมูลกลางของกระทรวงอุตสาหกรรม (iSingleForm) และการขออนุญาตทางอิเล็กทรอนิกส์ (e-License) รวมทั้งชี้แจงแนวทางการบังคับใช้กฎหมายกากอุตสาหกรรมกับผู้ประกอบกิจการโรงงาน (สุดซอย) โดยการเชื่อมโยงแนวคิดนโยบาย MIND ของกระทรวงอุตสาหกรรม ที่จะติดปีกให้ภาคธุรกิจ มุ่งสู่อุตสาหกรรมวิถีใหม่ ภายใต้แนวคิด “อุตสาหกรรมดี อยู่คู่กับชุมชนอย่างยั่งยืน” รวมทั้งเพื่อเป็นการขับเคลื่อนนโยบายในการเร่งรัดให้ดำเนินการนำเข้าข้อมูลสิ่งปฏิกูลหรือวัสดุที่ไม่ใช้แล้วสู่ระบบอิเล็กทรอนิกส์
รองปลัดฯ ศุภกิจ กล่าวว่า ตามนโยบายของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรมในการปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส โดยการร่วม “สู้ เซฟ สร้าง ปฏิรูปอุตสาหกรรมไทย ด้วยหัวและใจ” และนโยบายกระทรวงอุตสาหกรรม “MIND ปฏิรูปอุตสาหกรรมไทย สู่อุตสาหกรรมเศรษฐกิจให้เติบโตอย่างยั่งยืน” เพื่อเป็นการขับเคลื่อนนโยบายดังกล่าว กระทรวงอุตสาหกรรม จึงได้พัฒนาระบบแจ้งข้อมูลการประกอบกิจการโรงงานผ่านช่องทางออนไลน์ (iSingleForm) เพื่ออำนวยความสะดวกแก่ผู้ประกอบการในการรายงานข้อมูลการประกอบกิจการโรงงานตามแบบรายเดือน และแบบรายปี ซึ่งเป็นเครื่องมือในการชี้วัดเศรษฐกิจอุตสาหกรรมที่เชื่อถือได้ รวมทั้ง การพัฒนาระบบให้บริการรับคำขอใบอนุญาตอิเล็กทรอนิกส์ (e-License) ซึ่งเป็นระบบที่ช่วยอำนวยความสะดวกผู้ประกอบกิจการโรงงานในการขอรับใบอนุญาต ตามพระราชบัญญัติโรงงาน พ.ศ. 2535 โดยผู้ประกอบกิจการโรงงาน สามารถยื่นเรื่องเพื่อให้เจ้าหน้าที่พิจารณาผ่านระบบออนไลน์ได้อย่างสะดวก รวดเร็ว นอกจากนี้ ดำเนินการบังคับใช้กฎหมายกากอุตสาหกรรมกับผู้ประกอบกิจการโรงงานอย่างเข้มข้น เพื่อเป็นการป้องกันและสู้กับผู้ประกอบการที่ไม่ปฏิบัติตามกฎหมายสร้างมลพิษทั้งดิน น้ำ อากาศ และผลกระทบต่อชุมชน

ที่มา : https://www.thaigov.go.th/news/contents/details/91471