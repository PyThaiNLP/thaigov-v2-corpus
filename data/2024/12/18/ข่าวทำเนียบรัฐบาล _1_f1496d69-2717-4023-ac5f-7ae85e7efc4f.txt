รัฐบาลไทย-ข่าวทำเนียบรัฐบาล-“รมช.ธีรรัตน์” เปิดงาน otop happy market หวังกระตุ้นสินค้า OTOP ภูมิปัญญา สู่ตลาดต่างชาติ ย้ำรัฐบาลพร้อมสนับสนุนเพื่อยกระดับศักยภาพผู้ประกอบการ ตั้งเป้ารายได้ 600 ล้านบาท 


วันอังคารที่ 17 ธันวาคม 2567
17/12/2567
พิมพ์
“รมช.ธีรรัตน์” เปิดงาน otop happy market หวังกระตุ้นสินค้า OTOP ภูมิปัญญา สู่ตลาดต่างชาติ ย้ำรัฐบาลพร้อมสนับสนุนเพื่อยกระดับศักยภาพผู้ประกอบการ ตั้งเป้ารายได้ 600 ล้านบาท
“รมช.ธีรรัตน์” เปิดงาน otop happy market หวังกระตุ้นสินค้า OTOP ภูมิปัญญา สู่ตลาดต่างชาติ ย้ำรัฐบาลพร้อมสนับสนุนเพื่อยกระดับศักยภาพผู้ประกอบการ ตั้งเป้ารายได้ 600 ล้านบาท
วันนี้ (17 ธันวาคม 2567) เวลา 15.30 น.    ณ อาคารชาเลนเจอร์ 2 ศูนย์การแสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี นางสาวแพทองธาร ชินวัตร นายกรัฐมนตรีมอบหมาย นางสาวธีรรัตน์ สำเร็จวาณิชย์รัฐมนตรีช่วยว่าการกระทรวงมหาดไทย เป็นประธานในพิธีเปิดงาน “OTOP City 2024”   โดยมีผู้บริหารกระทรวงมหาดไทย  หน่วยงานภาครัฐ  คู่สมรสคณะรัฐมนตรี  และคณะทูตานุทูตต่างประเทศประจำประเทศไทยเข้าร่วมงาน
นายสยาม  ศิริมงคล  อธิบดีกรมพัฒนาชุมชน  กล่าวว่า รัฐบาลกำหนดนโยบายลดความเหลื่อมล้ำทางสังคมด้วยการส่งเสริมให้ประชาชนมีอาชีพ มีงานทำ  สร้างรายได้  โดยมอบหมายให้กระทรวงมหาดไทย  กรมการพัฒนาชุมชนเป็นหน่วยงานหลักในการขับเคลื่อนผ่านโครงการ 1 ตำบล 1 ผลิตภัณฑ์  กระจายรายได้สู่ชนบทอย่างแท้จริง และรัฐบาลมีนโยบาย soft power เพื่อยกระดับและพัฒนาความสามารถและความคิดสร้างสรรค์ของคนไทยให้เกิดการสร้างมูลค่า  สร้างรายได้   อนุรักษ์ฟื้นฟูและพัฒนาต่อยอดศิลปวัฒนธรรม ส่งเสริมภูมิปัญญาท้องถิ่น  มุ่งหวังให้ผู้ประกอบการผู้ผลิตมีรายได้เพิ่ม  ซึ่งการจัดงานปีนี้จัดขึ้นภายใต้ชื่องาน happy market     โดยตั้งเป้าหมายรายได้ไม่ต่ำกว่า 600 ล้านบาท  ซึ่งตลอด 3 วันของการจัดงาน มียอดจำหน่ายแล้ว 200 ล้านบาท
นางสาวธีรรัตน์ สำเร็จวาณิชย์รัฐมนตรีช่วยว่าการกระทรวงมหาดไทย กล่าวว่า นายกรัฐมนตรีตั้งใจเดินทางมาเปิดงานด้วยตนเองแต่ติดภารกิจในพื้นที่ภาคใต้ที่ประสบปัญหาอุทกภัยครั้งใหญ่ จึงต้องเดินทางไปให้ความช่วยเหลือประชาชน   สำหรับโครงการ 1 ตำบล 1 ผลิตภัณฑ์  รัฐบาลให้ความสำคัญในการสนับสนุนโครงการหนึ่งตำบลหนึ่งผลิตภัณฑ์และพัฒนายกระดับผลิตภัณฑ์ OTOP โดยพัฒนาผู้ผลิตและผู้ประกอบการ เพิ่มช่องทางทางการตลาดให้มากยิ่งขึ้น เป็นโอกาสให้ไทยได้แสดงถึงความก้าวหน้าในการพัฒนาผลิตภัณฑ์ OTOP และคาดหวังว่าการจัดงานครั้งนี้จะช่วยสร้างงาน สร้างอาชีพ สร้างรายได้ให้กับผู้ผลิตผู้ประกอบการและสมาชิกในชุมชน เพื่อกระตุ้นเศรษฐกิจของไทย และเพื่อบรรเทาความเดือดร้อนของประชาชนซึ่งในครั้งนี้มีความพิเศษเพราะกรมพัฒนาชุมชนได้จัดสรรพื้นที่ให้ผู้ประกอบการในพื้นที่ภาคเหนือที่ประสบปัญหาน้ำท่วมมีพื้นที่แสดงสินค้าเพิ่มมากขึ้นจากทุกปีที่ผ่านมา  ถือเป็นการช่วยเหลือดูแลประชาชนในยามเกิดทุกข์ได้มีความสุขมากยิ่งขึ้น
รัฐมนตรีช่วยว่าการกระทรวงมหาดไทยกล่าวต่อว่า การจัดงานในครั้งนี้ รัฐบาลมีนโยบาย ส่งเสริม soft power เพื่อพัฒนาความรู้  ความสามารถและความคิดสร้างสรรค์ของคนไทย ซึ่งการที่จะให้ผลิตภัณฑ์สามารถแข่งขันกับผู้ประกอบการรายอื่นได้ภาครัฐต้องสนับสนุนและให้ความสำคัญ โดยคนไทยมีศักยภาพมาก หากได้รับการเติมเต็มโดยภาครัฐสนับสนุนก็สามารถสร้างรายได้  เพิ่มมูลค่าให้กับผลิตภัณฑ์ สามารถส่งออกต่างประเทศได้  ทั้งนี้ หน่วยงานภาครัฐได้เดินทางไปดูงานในหลายประเทศได้รับความคิดเห็นและข้อเสนอแนะที่เป็นประโยชน์ต่อการพัฒนาสินค้า OTOP
รัฐมนตรีช่วยว่าการกระทรวงมหาดไทย  กล่าวขอบคุณคณะทูตานุทูต ที่มาร่วมงาน  โดยมั่นใจว่าจะเป็นส่วนสำคัญในการนำเสนอผลิตภัณฑ์ที่มีความสวยงามและคงไว้ซึ่งภูมิปัญญาไทยไปสู่สายตาชาวต่างชาติให้ได้รับการตอบรับที่ดี   อีกทั้งเป็นการส่งเสริมภูมิปัญญาท้องถิ่นประกอบกับช่วงนี้เป็นเทศกาลแห่งความสุขที่จะสรรหาของขวัญ ให้กับญาติๆ เพื่อนสนิท หรือผู้ใหญ่ที่เคารพ  ทำให้ได้รับของขวัญที่ตรงใจและสื่อถึงความรักที่มีให้กับคนรอบตัว ถือเป็นการกระตุ้นเศรษฐกิจฐานรากให้มีความเข้มแข็งมากยิ่งขึ้น  พร้อมเชิญชวนให้ทุกคนมางาน otop เพื่อเป็นการสนับสนุนผู้ประกอบการไทยและเป็นการพลิกฟื้นเศรษฐกิจไทยให้เข้มแข็ง
สำหรับงาน otop จะมีการแบ่งโซนและกิจกรรมหลากหลาย โดยส่วนแรกเป็นโซนนิทรรศการเฉลิมพระเกียรติพระบาทสมเด็จพระเจ้าอยู่หัว โซนที่ 2 OTOP trader จังหวัดและ OTOP trader ประเทศ และส่วนที่ 3 health and spa ส่วนที่ 4 จัดจำหน่ายและแสดงผลิตภัณฑ์ OTOP 3-5 ดาวที่ผ่านการคัดสรร กว่า 1,800 boots โซนที่ 5 OTOP ชวนชิม มีร้านค้ากว่า 160 ร้านค้า นอกจากนี้ยังมีโซนศิลปิน OTOP ที่จัดจำหน่ายผลิตภัณฑ์ OTOP ที่อนุรักษ์และสืบทอดภูมิปัญญาจากรุ่นสู่รุ่นและโซนชุมชนท่องเที่ยว OTOP โซนผ้าไทยใส่ให้สนุก รวมถึงยังมีการแสดงจากศิลปินนักร้องชื่อดังมาให้ความบันเทิงกับผู้มาร่วมงาน

ที่มา : https://www.thaigov.go.th/news/contents/details/91465