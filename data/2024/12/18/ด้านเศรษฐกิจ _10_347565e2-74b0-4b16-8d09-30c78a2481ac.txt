รัฐบาลไทย-ข่าวทำเนียบรัฐบาล-​ผู้ตรวจฯ เอกนิติ เดินหน้าพัฒนาแพลตฟอร์มแจ้งเรื่องร้องเรียนออนไลน์ ผ่านเทคโนโลยี TRAFFY FONDUE


วันพุธที่ 18 ธันวาคม 2567
18/12/2567
พิมพ์
​ผู้ตรวจฯ เอกนิติ เดินหน้าพัฒนาแพลตฟอร์มแจ้งเรื่องร้องเรียนออนไลน์ ผ่านเทคโนโลยี TRAFFY FONDUE
​ผู้ตรวจฯ เอกนิติ เดินหน้าพัฒนาแพลตฟอร์มแจ้งเรื่องร้องเรียนออนไลน์ ผ่านเทคโนโลยี TRAFFY FONDUE
วันที่ 17 ธันวาคม 2567 นายเอกนิติ รมยานนท์ ผู้ตรวจราชการกระทรวงอุตสาหกรรม เป็นประธานการประชุมคณะอนุกรรมการพัฒนาแพลตฟอร์มแจ้งเรื่องร้องเรียนออนไลน์เพื่อการปฏิรูปอุตสาหกรรม ครั้งที่ 1/2567 โดยมีนายวชิระ ไม้แพ ที่ปรึกษากฏหมายกระทรวงอุตสาหกรรม นางสาวอารยา ไสลเพชร รองอธิบดีกรมอุตสาหกรรมพื้นฐานและการเหมืองแร่ นายสมชัย เอมบำรุง ผู้อำนวยการกองกฏหมาย สำนักงานปลัดกระทรวงอุตสาหกรรม นายวุฒิชัย ประชาพร ผู้อำนวยการศูนย์เทคโนโลยีสารสนเทศและการสื่อสาร กรมส่งเสริมอุตสาหกรรม นายนฤบดินทร์ วุฒิวรรณ เลขานุการกรม สำนักงานเลขานุการกรม นางศุภิดา เสมมีสุข เลขานุการ สำนักงานเศรษฐกิจอุตสาหกรรม นางนันทพร บุญเอก รักษาการ ผู้อำนวยการศูนย์เทคโนโลยีสารสนเทศและการสื่อสาร กรมโรงงานอุตสาหกรรม นายวสันต์ ภัทรอธิคม ผู้ช่วยผู้อำนวยการ สำนักงานพัฒนาวิทยาศาสตร์และเทคโนโลยีแห่งชาติ และเจ้าหน้าที่ที่เกี่ยวข้อง เข้าร่วมประชุมเพื่อหารือเกี่ยวกับการขับเคลื่อนการนำเทคโนโลยี TRAFFY FONDUE มาประยุกต์ใช้เป็นแพลตฟอร์มสำหรับรับเรื่องร้องเรียนและติดตามสถานะการดำเนินงาน เพื่อยกระดับกระบวนการให้บริการของหน่วยงานต่าง ๆ ภายใต้กระทรวงอุตสาหกรรม ณ ห้องประชุม อก. 3 ชั้น 3 อาคารสำนักงานปลัดกระทรวงอุตสาหกรรม และผ่านระบบ Zoom Meeting
สำหรับแพลตฟอร์ม TRAFFY FONDUE นี้ เป็นแพลตฟอร์มที่จะทำหน้าที่รวบรวมข้อมูลเรื่องร้องเรียนจากประชาชน หน่วยงานภาครัฐ และผู้ประกอบการ รวมถึงติดตามสถานะคำขอในด้านต่าง ๆ เช่น การขอใบอนุญาตประกอบกิจการโรงงาน การขอมาตรฐานผลิตภัณฑ์อุตสาหกรรม ใบอนุญาตประทานบัตร และการขอสินเชื่อสำหรับผู้ประกอบการ SME โดยมีการแบ่งการใช้งานให้เหมาะสมกับหน่วยงานต่าง ๆ ภายในกระทรวงอุตสาหกรรม ดังนี้
สำนักงานปลัดกระทรวงอุตสาหกรรม (สปอ.) จะรับเรื่องร้องเรียนจากประชาชนและภาคธุรกิจ พร้อมทั้งติดตามสถานะคำขอต่าง ๆ ขณะที่กรมโรงงานอุตสาหกรรม (กรอ.) จะเน้นการตรวจสอบและอนุมัติคำขอใบอนุญาตประกอบกิจการโรงงาน รวมถึงติดตามคำร้องที่ยื่นผ่านระบบ สำหรับกรมส่งเสริมอุตสาหกรรม (กสอ.) จะดูแลการขอรับสินเชื่อและการสนับสนุนผู้ประกอบการ SME พร้อมทั้งให้คำปรึกษาและแก้ไขปัญหาต่าง ๆ ด้านอุตสาหกรรม ในส่วนของสำนักงานมาตรฐานผลิตภัณฑ์อุตสาหกรรม (สมอ.) จะรับผิดชอบการตรวจสอบและติดตามการรับรองมาตรฐานผลิตภัณฑ์
แพลตฟอร์มดังกล่าวมีจุดเด่นที่สำคัญ คือ ระบบ Dashboard ซึ่งสามารถแสดงสถานะข้อมูลได้แบบเรียลไทม์ ทั้งในภาพรวมระดับกระทรวงและแยกย่อยไปยังแต่ละหน่วยงาน ช่วยให้ประชาชนและผู้ประกอบการสามารถติดตามสถานะคำร้องหรือบริการที่ต้องการได้อย่างโปร่งใส สะดวก และรวดเร็ว นอกจากนี้ ระบบยังรองรับการจัดการข้อมูลแบบครบวงจร ช่วยให้หน่วยงานต่าง ๆ สามารถเชื่อมโยงข้อมูลและทำงานร่วมกันได้อย่างมีประสิทธิภาพ
ทั้งนี้ กระทรวงอุตสาหกรรมได้วางแผนการดำเนินงานที่ครอบคลุมทั้งการพัฒนาระบบ การฝึกอบรมบุคลากร การประชาสัมพันธ์ให้แพลตฟอร์มเป็นที่รู้จัก ตลอดจนการบำรุงรักษาและพัฒนาระบบอย่างต่อเนื่อง เพื่อให้แพลตฟอร์ม TRAFFY FONDUE เป็นเครื่องมือที่สามารถตอบสนองความต้องการของประชาชนและผู้ประกอบการได้อย่างยั่งยืน พร้อมผลักดันการปฏิรูปภาคอุตสาหกรรมไทยให้ก้าวสู่ยุคดิจิทัลอย่างเต็มรูปแบบต่อไป

ที่มา : https://www.thaigov.go.th/news/contents/details/91487