รัฐบาลไทย-ข่าวทำเนียบรัฐบาล-กรมธนารักษ์ชวนเที่ยว Night at the Museum Festival 2024 เทศกาลท่องเที่ยวพิพิธภัณฑ์ยามค่ำคืน


วันพุธที่ 18 ธันวาคม 2567
18/12/2567
พิมพ์
กรมธนารักษ์ชวนเที่ยว Night at the Museum Festival 2024 เทศกาลท่องเที่ยวพิพิธภัณฑ์ยามค่ำคืน
กรมธนารักษ์ร่วมจัดงานเทศกาลท่องเที่ยวพิพิธภัณฑ์ในยามค่ำคืน ประจำปี 2567 (Night at the Museum Festival 2024)โดยในปีนี้มีพิพิธภัณฑ์จากทั่วประเทศ ร่วมจัดงาน จำนวน 52 แห่ง ซึ่งมีพิพิธภัณฑ์ของกรมธนารักษ์เข้าร่วมจัดงาน จำนวน 5 แห่ง
วันนี้ (18 ธันวาคม 2567) นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า กรมธนารักษ์ร่วมจัดงานเทศกาลท่องเที่ยวพิพิธภัณฑ์ในยามค่ำคืน ประจำปี 2567 (Night at the Museum Festival 2024)โดยในปีนี้มีพิพิธภัณฑ์จากทั่วประเทศ ร่วมจัดงาน จำนวน 52 แห่ง ซึ่งมีพิพิธภัณฑ์ของกรมธนารักษ์เข้าร่วมจัดงาน  จำนวน 5 แห่ง ได้แก่ พิพิธภัณฑ์เหรียญกษาปณานุรักษ์ พิพิธบางลำพู พิพิธตลาดน้อย พิพิธภัณฑ์ธนารักษ์ จังหวัดขอนแก่น และพิพิธภัณฑ์ธนารักษ์ จังหวัดเชียงใหม่ มีรายละเอียด ดังนี้
พิพิธภัณฑ์เหรียญกษาปณานุรักษ์ ภายใต้ชื่องาน “จังหวะกะเหรียญ” ในวันที่ 20-22 ธันวาคม 2567 เวลา 17.00-22.00 น. พบกับกิจกรรม 1. ชมพิพิธภัณฑ์ยามค่ำคืน 2. นิทรรศการพิเศษ เงินตรากับเพลงลูกทุ่ง 3. Workshop ชุมทางงานศิลป์ 4. Workshop ระบายสีเครื่องปั้นดินเผา 5. Workshop ยาดมสมุนไพร พร้อมรับชมการแสดงดนตรีเพลงลูกทุ่งจากนักเรียนนักศึกษา และฉายหนังกลางแปลง
พิพิธบางลำพู ภายใต้ชื่องาน “สวัสดีบางลำพู” ในวันที่ 20-22 ธันวาคม 2566 เวลา 17.00-22.00 น.  พบกับกิจกรรม 1. ชมพิพิธภัณฑ์ยามค่ำคืน 2. กิจกรรมสาธิตการปักชุดโขน-ละคร และ Workshop การทำมาลัยจากกระดาษทิชชู ขนม และเครื่องหอมไทย 3. การแสดงจากเด็กและเยาวชนในชุมชนบางลำพู 4. ตลาดไทยชูรส ตลาดไทยทำ จำหน่ายสินค้าและของดีจากชุมชน พร้อมด้วยกิจกรรมพิเศษชมวิวป้อมพระสุเมรุ และฉายหนังกลางแปลงบนดาดฟ้าพิพิธบางลำพู นอกจากนี้ ผู้ร่วมงานจะได้รับพาสปอร์ตสวัสดีบางลำพู ไว้สะสมตราประทับภายในงานเพื่อแลกรับของที่ระลึกฟรี (จำนวน 100 ท่าน ต่อวัน)
พิพิธตลาดน้อย ภายใต้ชื่องาน “อัตลักษณ์ไทย-จีน ตั๊กลักเกี้ยไนท์” ในวันที่ 20-22 ธันวาคม 2566 เวลา 17.00-22.00 น. พบกับกิจกรรม 1. ชมพิพิธภัณฑ์ยามค่ำคืน และพิเศษด้วยการเปิดระเบียงให้ขึ้นชมวิว 2. Workshop ทำของเล่นและอาหาร พร้อมชม ชิม ช็อป ตั๊กลักเกี้ย ไนท์มาร์เก็ตของดีจากชุมชนตลาดน้อย
พิพิธภัณฑ์ธนารักษ์ จังหวัดขอนแก่น ภายใต้ชื่องาน “เดือนธันวา ผ้าขาวม้า ท้าลมหนาว (NIGHT AT THE MUSEUM)” ในวันที่ 20-22 ธันวาคม 2567 เวลา 10.00-22.00 น. พบกับกิจกรรม 1. COINS พาเบิ่งนิทรรศการในยามค่ำคืน 2. COINS พาม่วน ชมการแสดงละครเพลง คาบาเรต์โชว์ และการแสดงดนตรี 3. COINS พาเฮ็ด กิจกรรมส่งเสริมการเรียนรู้ 4. COINS มาโชว์ การประกวด AMBASSADORS ผ้าขาวม้า SOFT POWER ขอนแก่น 5. COINS พาชิม อาหารและเครื่องดื่มจากร้านค้าท้องถิ่น
พิพิธภัณฑ์ธนารักษ์ จังหวัดเชียงใหม่ ภายใต้ชื่องาน “Coinlorful Night : ลาย เส้น เล่นสี” ในวันที่ 28-29 ธันวาคม 2567 เวลา 16.00-22.00 น. พบกับกิจกรรม 1. ชมนิทรรศการยามค่ำคืน 2. Workshop ระบายสีกระเป๋าผ้าลวดลายเงินตราและอาคารบ้านทิพวรรณ  3. ออกร้านจำหน่ายผลิตภัณฑ์เหรียญ และผลงานศิลปะ 4. การออกร้านค้าจำหน่ายอาหารและเครื่องดื่ม พร้อมชมการแสดงดนตรี
อธิบดีกรมธนารักษ์ กล่าวในช่วงท้ายว่า ภายในงานจะได้พบกับนิทรรศการที่มอบสาระความรู้เกี่ยวกับเหรียญกษาปณ์และความเพลิดเพลินกับกิจกรรมพิเศษต่าง ๆ ที่แต่ละพิพิธภัณฑ์ทั้ง 5 แห่ง ได้จัดเตรียมไว้ พร้อมกับของขวัญที่ระลึกให้ประชาชนที่เข้าร่วมกิจกรรม ทั้งนี้ เพื่อให้เป็นไปตามยุทธศาสตร์ชาติด้านการส่งเสริมการท่องเที่ยวเชิงสร้างสรรค์วัฒนธรรม ชูของดี ของเด่น ของแต่ละพื้นที่ ให้เป็น Soft Power เพื่อเป็นการตอบสนองนโยบายของรัฐบาล และกระตุ้นเศรษฐกิจการท่องเที่ยวของประเทศ

ที่มา : https://www.thaigov.go.th/news/contents/details/91506