รัฐบาลไทย-ข่าวทำเนียบรัฐบาล-ศปช.เร่งเครื่องตามข้อสั่งการนายกรัฐมนตรี หลังการลงพื้นที่ จ.นครศรีฯ และสุราษฎร์ฯกำชับเงิน 9,000 บาทต้องถึงมือประชาชนโดยเร็ว


วันพุธที่ 18 ธันวาคม 2567
18/12/2567
พิมพ์
ศปช.เร่งเครื่องตามข้อสั่งการนายกรัฐมนตรี หลังการลงพื้นที่ จ.นครศรีฯ และสุราษฎร์ฯกำชับเงิน 9,000 บาทต้องถึงมือประชาชนโดยเร็ว
ศปช.เร่งเครื่องตามข้อสั่งการนายกรัฐมนตรี หลังการลงพื้นที่ จ.นครศรีฯ และสุราษฎร์ฯกำชับเงิน 9,000 บาทต้องถึงมือประชาชนโดยเร็ว
วันนี้ (18 ธันวาคม 2567) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่าการลงพื้นที่ของนางสาวแพทองธาร ชินวัตร นายกรัฐมนตรี ที่ จ.นครศรีธรรมราช และสุราษฎร์ธานี วานนี้เพื่อติดตามสถานการณ์อุทกภัยและความคืบหน้าการให้ความช่วยเหลือผู้ประสบภัย  โดยนายกรัฐมนตรีได้มีข้อสั่งการเน้นย้ำให้ทุกหน่วยงานเร่งช่วยเหลือประชาชนทั้งด้านที่อยู่อาศัย สุขาภิบาล และการดำรงชีพเบื้องต้นให้เพียงพอและเหมาะสม รวมถึงดูแลสุขภาพร่างกายและจิตใจของผู้ประสบภัย จัดเตรียมศูนย์พักพิงชั่วคราวให้เพียงพอ และเร่งฟื้นฟูระบบสาธารณูปโภคพื้นฐาน ระบบไฟฟ้า น้ำประปา รวมไปถึงเส้นทางคมนาคมที่ได้รับผลกระทบให้กลับมาใช้งานได้ตามปกติโดยเร็ว
“ท่านรองนายกรัฐมนตรีและรัฐมนตรีว่าการกระทรวงกลาโหม นายภูมิธรรม เวชยชัย ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ได้รับทราบข้อสั่งการของนายกรัฐมนตรี และได้กำชับไปยังหน่วยงานที่เกี่ยวข้องเร่งดำเนินการทันที โดยเฉพาะการเยียวยาช่วยเหลือผู้ประสบภัย ให้จังหวัดเร่งดำเนินการช่วยเหลือตามระเบียบเงินทดรองราชการฯ และการให้ความช่วยเหลือกรณีพิเศษตามมติ ครม. เมื่อวันที่ 3 ธ.ค. 67 ในการจ่ายเงินช่วยเหลือผู้ประสบภัยในช่วงฤดูฝน ปี 2567 ครัวเรือนละ 9,000 บาทโดยเร็วที่สุด” นางสาวศศิกานต์ กล่าว
นอกจากนี้รองโฆษกประจำสำนักนายกรัฐมนตรี ยังกล่าวอีกว่า ได้รับรายงานจากการประปาส่วนภูมิภาค(กปภ.) ถึงจากสถานการณ์ในพื้นที่ 4 จังหวัดคือจังหวัดชุมพร ระนอง สุราษฎร์ธานี และนครศรีธรรมราช หลังสถานการณ์ฝนตกในพื้นที่ได้ส่งผลกระทบต่อระบบผลิตและจ่ายน้ำประปา กปภ.ได้ดำเนินการแก้ไขปัญหาอย่างเร่งด่วนเข้าซ่อมแซมระบบประปาทุกจุดที่ชำรุดเสียหาย ทำให้ปัจจุบันสามารถแก้ไขปัญหาและฟื้นฟูระบบผลิตน้ำประปาในพื้นที่ให้กลับมาทำงานได้ตามปกติแล้ว
ทั้งนี้หากประชาชนต้องการความช่วยเหลือด้านระบบประปา สามารถแจ้ง กปภ.สาขาในพื้นที่ หรือ PWA Contact Center 1662 ได้ตลอด 24 ชั่วโมง

ที่มา : https://www.thaigov.go.th/news/contents/details/91504