รัฐบาลไทย-ข่าวทำเนียบรัฐบาล-“รมว.นฤมล”ชวนเคานต์ดาวน์ปีใหม่ใน “มหกรรมการเกษตรและท่องเที่ยวถนนสายดอกไม้งามริมกว๊านพะเยา” จังหวัดพะเยา 


วันพุธที่ 18 ธันวาคม 2567
“รมว.นฤมล”ชวนเคานต์ดาวน์ปีใหม่ใน “มหกรรมการเกษตรและท่องเที่ยวถนนสายดอกไม้งามริมกว๊านพะเยา” จังหวัดพะเยา
“รมว.นฤมล”ชวนเคานต์ดาวน์ปีใหม่ใน “มหกรรมการเกษตรและท่องเที่ยวถนนสายดอกไม้งามริมกว๊านพะเยา” จังหวัดพะเยา ระหว่างวันที่ 27 ธันวาคม 2567 - 5 มกราคม 2568
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ พร้อมด้วย นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายรัฐพล นราดิศร ผู้ว่าราชการจังหวัดพะเยา นายธวัช สุทธวงค์ นายกองค์การบริหารส่วนจังหวัดพะเยา และผู้แทนหน่วยงานที่เกี่ยวข้อง เข้าร่วมแถลงข่าวการจัดงาน “มหกรรมการเกษตรและท่องเที่ยวถนนสายดอกไม้งามริมกว๊านพะเยา” ซึ่งจะจัดขึ้นระหว่างวันที่ 27 ธันวาคม 2567 – 5 มกราคม 2568 ณ ลานหน้าอนุสาวรีย์พ่อขุนงำเมือง จังหวัดพะเยา ว่า การจัดงานดังกล่าวมีวัตถุประสงค์เพื่อเป็นการเผยแพร่ความรู้ในการส่งเสริมการเกษตรระดับพื้นที่อย่างครบวงจรของระบบการผลิตสินค้าเกษตร ตั้งแต่ต้นน้ำ กลางน้ำ และปลายน้ำ เผยแพร่ความรู้นวัตกรรมด้านการผลิต การตลาด ทั้งพืช สัตว์ และประมง และเชื่อมโยงการจัดกิจกรรมทางภาคการเกษตรในพื้นที่ภาคเหนือตอนบนที่มีจุดแข็งในสินค้าอัตลักษณ์ GI เช่น ลิ้นจี่ฮงฮวย ข้าวก่ำล้านนา ข้าวหอมมะลิ-จังหวัดพะเยา สับปะรดภูแล-จังหวัดเชียงราย กาแฟเทพเสด็จ-จังหวัดเชียงใหม่ รวมทั้งเป็นโอกาสอันดีในการกระตุ้นการท่องเที่ยวของจังหวัดพะเยาและพื้นที่ภาคเหนือตอนบนที่มีเสน่ห์ ทั้งการท่องเที่ยวเชิงเกษตร วัฒนธรรม และแหล่งท่องเที่ยวธรรมชาติ ช่วยกระตุ้นเศรษฐกิจ เกิดการสร้างงานสร้างรายได้ให้กับชุมชนอย่างยั่งยืน รวมทั้งเป็นการช่วยเหลือฟื้นฟูสร้างขวัญกำลังใจให้กับประชาชนในพื้นที่ที่ประสบอุทกภัยในช่วงที่ผ่านมาด้วย
โดยกระทรวงเกษตรและสหกรณ์ได้จัดเตรียมการแสดงนิทรรศการต่าง ๆ จากทุกหน่วยงาน ในสังกัดกระทรวงเกษตรและสหกรณ์ รวมทั้งการจำหน่ายสินค้าเกษตร และบริการต่าง ๆ ตลอดระยะเวลา 10 วัน 10 คืน ประกอบด้วย 7 โซน คือ 1) ศูนย์บริการเกษตรพิรุณราช ให้บริการด้านการเกษตรจากแพลตฟอร์มแอพพลิเคชั่นของทุกหน่วยงานในสังกัดกระทรวงเกษตรและสหกรณ์ นิทรรศการ “พะเยาโมเดล สู่เกษตรมูลค่าสูง เป้าหมายการพัฒนาที่ยั่งยืน” มีเวทีเสวนา Young Smart Farmer (YSF) และเครือข่าย YSF และร้านจำหน่ายสินค้าเกษตรมูลค่าสูง จังหวัดพะเยาและภาคเหนือตอนบน 2) ธุรกิจเกษตร จัดกิจกรรมเจรจาธุรกิจ การค้าออนไลน์ และธุรกิจสมัยใหม่ 3) โครงการออกโฉนดเพื่อการเกษตร ศูนย์บริการประชาชนให้คาปรึกษาทางกฎหมาย และจัดแสดงงานวิจัยและนวัตกรรม จำนวน 7 โครงการ
4) กิจกรรม เสริมทักษะต่อยอดอาชีพด้านการเกษตรเพื่อขับเคลื่อนเกษตรมูลค่าสูง 5) นิทรรศการที่น่าสนใจจากหน่วยงานในสังกัดกระทรวงเกษตรและสหกรณ์ อาทิ กรมชลประทาน กรมประมง กรมการข้าว กรมฝนหลวงฯ เป็นต้น 6) นวัตกรรมผลิตพืช หม่อนไหม ยางพารา อย่างยั่งยืน สู่สังคมคาร์บอนต่ำ และ 7) LIVESTOCK ARENA  อาทิ Show of the day การโชว์ตัวของสัตว์ที่ได้รับรางวัลจากการประกวดในเวทีต่าง ๆ พร้อมบรรยายให้ความรู้ จำหน่ายพันธุ์ โดยฟาร์ม/ชมรม/สมาคมที่มีชื่อเสียง กิจกรรม Workshop สาธิตการประลองไก่ การแสดงสัตว์แสนรู้ จำหน่ายผลิตภัณฑ์ต่าง ๆ เป็นต้น รวมทั้ง มีการออกบูธจำหน่ายสินค้าเกษตร สินค้าอัตลักษณ์ ผลผลิตสดหรือแปรรูป อาหารพร้อมรับประทานที่ผลิตจากวัตถุดิบที่ได้รับมาตรฐาน ซุ้มบริการเครื่องดื่ม และเวทีดนตรีสด
“การจัดงานมหกรรมการเกษตรฯ ในครั้งนี้ จะทำให้ประชาชนได้เห็นผลงานด้านเกษตร กระตุ้นเศรษฐกิจทั้งภาคการท่องเที่ยวและภาคเกษตรของจังหวัดพะเยา และระดับภูมิภาคเพิ่มขึ้น รวมทั้งพี่น้องเกษตรกรและประชาชนได้นำองค์ความรู้ที่ได้รับจากการศึกษาดูงาน การเรียนรู้ การฝึกปฏิบัติ โดยใช้นวัตกรรม เทคโนโลยี และการบริการเกษตรสมัยใหม่ไปต่อยอดให้เกิดประโยชน์ต่อไปด้วย โดยในวันที่ 29 ธันวาคม 2567 จะมีพิธีเปิดงานฯ อย่างยิ่งใหญ่ ร่วมชมขบวนแห่จาก 10 ชุมชน การแสดงวัฒนธรรมล้านนาพื้นเมืองที่หาชมได้ยาก ชมไม้ดอกไม้ประดับเมืองเหนือ ประดับประดาด้วยไฟตกแต่งสุดอลังการ นอกจากนี้ มีหลายภาคส่วนได้ร่วมจัดกิจกรรมเคานต์ดาวน์ส่งท้ายปีเก่า ต้อนรับปีใหม่ ในวันที่ 31 ธันวาคม พร้อมจัดเต็มคอนเสิร์ตทุกคืนตลอดการจัดงานอีกด้วย จึงขอเชิญชวนประชาชนบริเวณใกล้เคียงและนักท่องเที่ยวร่วมสัมผัสประสบการณ์ในช่วงปีใหม่ที่ งานมหกรรมการเกษตรและท่องเที่ยวถนนสายดอกไม้งามริมกว๊านพะเยา” รมว.เกษตรฯ กล่าว
ด้าน นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ กล่าวเพิ่มเติมว่า การจัดงานดังกล่าว เกิดขึ้นเป็นปีที่ 2 โดยการจัดงานในครั้งนี้เกิดขึ้นได้จากการที่ทุกหน่วยงานต้องการช่วยกันส่งเสริมและผลักดันให้เกิดการกระตุ้นเศรษฐกิจในพื้นที่จังหวัดพะเยาและจังหวัดใกล้เคียง ทั้งด้านการเกษตร ด้านการท่องเที่ยว รวมถึงการอนุรักษ์วัฒนธรรมอันดีของภาคเหนือ จึงขอเชิญชวนประชาชนเที่ยวชมงาน “มหกรรมการเกษตรและท่องเที่ยวถนนสายดอกไม้งามริมกว๊านพะเยา” จังหวัดพะเยา ระหว่างวันที่ 27 ธันวาคม 2567 - 5 มกราคม 2568

ที่มา : https://www.thaigov.go.th/news/contents/details/91496