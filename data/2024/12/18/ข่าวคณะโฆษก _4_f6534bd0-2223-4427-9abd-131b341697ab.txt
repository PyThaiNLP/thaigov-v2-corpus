รัฐบาลไทย-ข่าวทำเนียบรัฐบาล-ศปช. กำชับหน่วยงานเฝ้าระวังฝนอย่างต่อเนื่องช่วงปีใหม่ 29 - 31 ธ.ค. เตือน 14 จังหวัดเฝ้าระวังฝนตกหนัก


วันพุธที่ 18 ธันวาคม 2567
18/12/2567
พิมพ์
ศปช. กำชับหน่วยงานเฝ้าระวังฝนอย่างต่อเนื่องช่วงปีใหม่ 29 - 31 ธ.ค. เตือน 14 จังหวัดเฝ้าระวังฝนตกหนัก
ศปช. กำชับหน่วยงานเฝ้าระวังฝนอย่างต่อเนื่องช่วงปีใหม่ 29 - 31 ธ.ค. เตือน 14 จังหวัดเฝ้าระวังฝนตกหนัก
วันนี้ (18 ธันวาคม 2567) เวลา 11.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรีเปิดเผยว่า ที่ประชุมศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ (ศปช.) กำชับหน่วยงานที่เกี่ยวข้อง เฝ้าระวังสถานการณ์พื้นที่ภาคใต้อย่างต่อเนื่องในช่วงวันที่ 29 - 31 ธ.ค. เนื่องด้วยบริเวณความกดอากาศสูงหรือมวลอากาศเย็นกำลังแรงผลัดปกคลุมประเทศไทยตอนบนกับมีลมแรงประกอบกับมีหย่อมความกดอากาศต่ำ ปกคลุมภาคใต้ตอนล่างทำให้บริเวณพื้นที่ภาคใต้ยังคงมีฝนตกหนักถึงหนักมากขอให้พี่น้องประชาชนในพื้นที่ จังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ระนอง พังงา กระบี่ ตรัง และสตูล เฝ้าระวังสถานการณ์ฝนตกหนัก พร้อมกับติดตามและเฝ้าระวังสถานการณ์ธรณีพิบัติภัยแผ่นดินถล่มและน้ำป่าไหลหลาก คาดการณ์ปริมาณน้ำฝนที่อาจก่อให้เกิดแผ่นดินถล่มล่วงหน้า โดยเฉพาะในบริเวณภาคใต้ เพื่อเตรียมพร้อมลดผลกระทบจากพิบัติภัยที่อาจเกิดขึ้นต่อชีวิตและทรัพย์สินของประชาชน
ด้านกรมป้องกันและบรรเทาสาธารณภัย ได้รายงานต่อที่ประชุม ศปช. ว่าปัจจุบันยังคงมีสถานการณ์อุทกภัยในพื้นที่ 6 จังหวัด (ชุมพร ระนอง สุราษฎร์ธานี นครศรีธรรมราช ตรัง พัทลุง) 56 อำเภอ 346 ตำบล 2,743 หมู่บ้าน ประชาชนได้รับผลกระทบ 182,203 ครัวเรือน กรมป้องกันและบรรเทาสาธารณภัยได้บูรณาการหน่วยงานที่เกี่ยวข้องเข้าให้การช่วยเหลือผู้ประสบภัย โดยมีการลงพื้นที่ตรวจติดตาม สำรวจความเสียหาย มอบถุงยังชีพ เปิดศูนย์พักพิงชั่วคราว/จุดอพยพ สนับสนุนเครื่องจักรกลสาธารณภัย รวมทั้งผลิตและแจกจ่ายน้ำดื่มสะอาดให้ผู้ประสบภัยในพื้นที่ อย่างไรก็ตามถึงแม้สถานการณ์อุทกภัยในพื้นที่ภาคใต้จะมีแนวโน้มลดลงทางกรมป้องกันและบรรเทาสาธารณภัยยังคงเฝ้าระวังสถานการณ์อย่างใกล้ชิด

ที่มา : https://www.thaigov.go.th/news/contents/details/91480