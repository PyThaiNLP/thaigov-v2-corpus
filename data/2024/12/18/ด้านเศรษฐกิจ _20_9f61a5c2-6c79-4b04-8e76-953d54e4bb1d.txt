รัฐบาลไทย-ข่าวทำเนียบรัฐบาล-​“เอกนัฏ” สั่งหยุดโรงงานไฟไหม้ระยอง ทันที! เร่งช่วยผู้ได้รับผลกระทบ พร้อมส่งทีมตรวจสุดซอยลงพื้นที่


วันพุธที่ 18 ธันวาคม 2567
18/12/2567
พิมพ์
​“เอกนัฏ” สั่งหยุดโรงงานไฟไหม้ระยอง ทันที! เร่งช่วยผู้ได้รับผลกระทบ พร้อมส่งทีมตรวจสุดซอยลงพื้นที่
​“เอกนัฏ” สั่งหยุดโรงงานไฟไหม้ระยอง ทันที! เร่งช่วยผู้ได้รับผลกระทบ พร้อมส่งทีมตรวจสุดซอยลงพื้นที่
นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม และโฆษกกระทรวงอุตสาหกรรม เปิดเผยว่า จากเหตุระเบิดในบริเวณโรงงานของบริษัท ซิน เคอ หยวน สตีล จำกัด ซึ่งผลิตเหล็กเส้น ตั้งอยู่ในเขตประกอบการอุตสาหกรรมดับบลิวเอชเอ ต.หนองละลอก อ.บ้านค่าย จ.ระยอง เมื่อเวลาประมาณ 10.20 น. ของวันนี้ (18 ธันวาคม 2567) หลังเกิดเหตุช่วงสายวันนี้ รัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ได้สั่งการโดยด่วน ให้ปลัดกระทรวงอุตสาหกรรม (นายณัฐพล รังสิตพล) ส่งทีมเจ้าหน้าที่สำนักงานอุตสาหกรรมจังหวัดระยอง (สอจ.ระยอง) ลงพื้นที่และสั่งให้บริษัทฯ หยุดประกอบกิจการโรงงานทั้งหมดในทันที โดยจากการตรวจสอบ พบว่า เกิดการระเบิดของถังแก๊ส LPG ซึ่งติดตั้งอยู่ใกล้อาคารโรงงานทำให้เกิดเพลิงลุกไหม้อาคารบางส่วน ในเบื้องต้นมีผู้ได้รับบาดเจ็บสาหัสจำนวน 3 คน และได้รับบาดเจ็บ จำนวน 2 คน และนำส่งโรงพยาบาลบ้านค่ายแล้ว สาเหตุการเกิดเหตุดังกล่าวอยู่ในระหว่างการสอบสวนของหน่วยงานที่เกี่ยวข้องต่อไป
เลขานุการฯ พงศ์พล กล่าวเพิ่มเติมว่า รัฐมนตรีฯ เอกนัฎ ได้เน้นย้ำมาตรการรักษาความปลอดภัยภายในเขตประกอบการอุตสาหกรรมฯ ต้องเข้มงวด ทั้งการกำกับโรงงานตามระเบียบและระบบสาธารณูปโภคภายใน โดยเฉพาะโรงงานส่วนที่ประกอบกิจการที่มีวัตถุอันตรายไว้ครอบครอง ต้องปฏิบัติตามกฎหมายวัตถุอันตรายและกฎหมายโรงงานอย่างเคร่งครัด พร้อมกำชับเจ้าหน้าที่กระทรวงอุตสาหกรรม ที่เกี่ยวข้องกำกับดูแลอย่างเข้มงวดโรงงานลักษณะนี้เพื่อความปลอดภัยของพี่น้องประชาชน ย้ำ!!! บริษัท ซิน เคอ หยวน สตีล จำกัด ต้องปรับปรุงแก้ไขโรงงานให้มีมาตรการความปลอดภัยตามมาตรฐานสากล จึงจะอนุญาตให้ประกอบกิจการต่อไปได้
โดยในวันพรุ่งนี้ (19 ธันวาคม 2567) จะส่งทีมตรวจสุดซอย นำโดยนางสาวฐิติภัสร์ โชติเดชชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม และเจ้าหน้าที่กรมโรงงานอุตสาหกรรม เข้าตรวจสอบต่อไป

ที่มา : https://www.thaigov.go.th/news/contents/details/91520