รัฐบาลไทย-ข่าวทำเนียบรัฐบาล-“รองนายกฯ พิชัย” นั่งหัวโต๊ะประชุม คกก.นโยบายการบริหารงานเชิงพื้นที่แบบบูรณาการ เดินหน้าจัดทำแผนปฏิบัติราชการประจำปีงบประมาณ พ.ศ. 2569 ของจังหวัดและกลุ่มจังหวัด 


วันพุธที่ 18 ธันวาคม 2567
18/12/2567
พิมพ์
“รองนายกฯ พิชัย” นั่งหัวโต๊ะประชุม คกก.นโยบายการบริหารงานเชิงพื้นที่แบบบูรณาการ เดินหน้าจัดทำแผนปฏิบัติราชการประจำปีงบประมาณ พ.ศ. 2569 ของจังหวัดและกลุ่มจังหวัด
“รองนายกฯ พิชัย” นั่งหัวโต๊ะประชุม คกก.นโยบายการบริหารงานเชิงพื้นที่แบบบูรณาการ เดินหน้าจัดทำแผนปฏิบัติราชการประจำปีงบประมาณ พ.ศ. 2569 ของจังหวัดและกลุ่มจังหวัด ให้สอดคล้องกับนโยบายรัฐบาล แนวทางการจัดทำงบประมาณ และปฏิทินงบประมาณ
วันที่ 18 ธันวาคม 2567 ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ประธานกรรมการนโยบายกาบริหารงานเชิงพื้นที่แบบบูรณาการ (ก.น.บ.) มอบหมายให้ นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานการประชุมคณะกรรมการนโยบายการบริหารงานเชิงพื้นที่แบบบูรณาการ ครั้งที่ 3/2567 พร้อมด้วยกรรมการผู้ทรงคุณวุฒิทั้งภาครัฐ ภาคเอกชน และภาคประชาสังคม โดยมีนายดนุชา พิชยนันท์ เลขาธิการสภาพัฒนาการเศรษฐกิจและสังคมแห่งชาติ เป็นกรรมการและเลขานุการ โดยที่ประชุมมีมติเห็นชอบ ดังนี้
1.การแต่งตั้งคณะอนุกรรมการ ภายใต้กลไก ก.น.บ. จำนวน 7 คณะ ซึ่งมีรองนายกรัฐมนตรีเป็นประธาน ประกอบด้วย (1) คณะอนุกรรมการประจำภาค จำนวน 6 คณะ (6 ภาค) โดยมอบหมายให้ นายภูมิธรรม เวชยชัย เป็นประธานอนุกรรมการประจำภาคตะวันออกเฉียงเหนือ นายสุริยะ จึงรุ่งเรืองกิจ เป็นประธานอนุกรรมการประจำภาคเหนือ นายอนุทิน ชาญวีรกูล เป็นประธานอนุกรรมการประจำภาคกลาง นายพีระพันธุ์ สาลีรัฐวิภาคเป็นประธานอนุกรรมการประจำภาคใต้ นายพิชัย ชุณหวชิร เป็นประธานอนุกรรมการประจำภาคตะวันออก และนายประเสริฐ จันทรรวงทอง เป็นประธานอนุกรรมการประจำภาคใต้ชายแดน มีหน้าที่และอำนาจหลักในการวางแนวทางปฏิบัติและอำนวยการให้การบริหารงานเชิงพื้นที่แบบบูรณาการในภาคเป็นไปตามนโยบาย หลักการ และวิธีการตามที่ ก.น.บ. กำหนด จัดทำเป้าหมายและแนวทางการพัฒนาภาค และพิจารณากลั่นกรองเป้าหมายการพัฒนาจังหวัดยี่สิบปี วัตถุประสงค์และทิศทางการพัฒนาในอนาคตของกลุ่มจังหวัด แผนพัฒนาและแผนปฏิบัติราชการประจำปีของจังหวัด กลุ่มจังหวัด ข้อเสนอโครงการของส่วนราชการที่สอดคล้องกับเป้าหมายและแนวทางการพัฒนาภาค รวมทั้งบูรณาการแผนงานโครงการของส่วนราชการและแผนพัฒนาระดับพื้นที่ก่อนนำเสนอ ก.น.บ. และ (2) คณะอนุกรรมการพัฒนาระบบการบริหารงานเชิงพื้นที่แบบบูรณาการ โดยมอบหมายให้ นายสุริยะ จึงรุ่งเรืองกิจ เป็นประธานอนุกรรมการ มีหน้าที่และอำนาจหลักในการกำหนดหลักเกณฑ์และวิธีการต่าง ๆ อาทิ การจัดทำเป้าหมายและแนวทางการพัฒนาภาค และการพิจารณากลั่นกรองเป้าหมายการพัฒนาจังหวัดยี่สิบปี วัตถุประสงค์และทิศทางการพัฒนาในอนาคตของกลุ่มจังหวัด แผนพัฒนาและแผนปฏิบัติราชการประจำปีของจังหวัด กลุ่มจังหวัด และข้อเสนอโครงการของส่วนราชการที่สอดคล้องกับเป้าหมายและแนวทางการพัฒนาภาค การประสานแผนและการดำเนินโครงการหรือกิจกรรมที่กลุ่มจังหวัดหรือจังหวัดต้องร่วมดำเนินการ รวมถึงวิธีการประเมินผลตามแผนและข้อเสนอโครงการของส่วนราชการต่าง ๆ เพื่อเสนอ ก.น.บ. พิจารณาให้ความเห็นชอบ โดยมอบหมายให้ฝ่ายเลขานุการฯ จัดทำคำสั่งแต่งตั้งคณะอนุกรรมการทั้ง 7 คณะ และนำกราบเรียนนายกรัฐมนตรี ในฐานะประธาน ก.น.บ. เพื่อพิจารณาลงนาม ก่อนแจ้งเวียนคณะอนุกรรมการดังกล่าว เพื่อทราบต่อไป
2.การปรับปรุงหลักเกณฑ์การปรับปรุงแผนปฏิบัติราชการประจำปีและการเปลี่ยนแปลงโครงการของจังหวัดและกลุ่มจังหวัด ประจำปีงบประมาณ พ.ศ. 2568 – 2570 แบ่งเป็น 6 กรณี ได้แก่ (1) การแก้ไขหรือเปลี่ยนแปลงโครงการที่มิใช่โครงการสำคัญ (2) การยกเลิกโครงการที่มิใช่โครงการสำคัญ หรือการแก้ไขหรือเปลี่ยนแปลงโครงการที่มิใช่โครงการสำคัญ โดยการเพิ่มโครงการใหม่ที่มิได้อยู่ในแผนปฏิบัติราชการประจำปีนั้น ๆ (3) การแก้ไขหรือเปลี่ยนแปลงโครงการสำคัญ (4) การยกเลิกโครงการสำคัญหรือการแก้ไขหรือเปลี่ยนแปลงโครงการสำคัญ โดยการเพิ่มโครงการที่มิได้อยู่ในแผนปฏิบัติราชการประจำปีนั้น ๆ (5) การใช้งบประมาณเหลือจ่าย และ (6) การแก้ไขหรือเปลี่ยนแปลงโครงการเพื่อนำงบประมาณรายจ่ายไปจ่ายชดเชยงบประมาณรายจ่ายที่พับไป โดยกำหนดให้มีผลบังคับใช้ตั้งแต่วันที่ 19 ธันวาคม 2567 ทั้งนี้ ได้มอบหมายให้ฝ่ายเลขานุการฯ แจ้งเวียนการปรับปรุงหลักเกณฑ์ฯ แก่จังหวัดและกลุ่มจังหวัดเพื่อทราบและใช้เป็นแนวปฏิบัติต่อไป
3.แนวทางการทบทวนการจัดทำแผนปฏิบัติราชการประจำปีงบประมาณ พ.ศ. 2569 ของจังหวัดและกลุ่มจังหวัด เพื่อให้การจัดทำแผนสอดคล้องกับนโยบายรัฐบาล แนวทางการจัดทำงบประมาณ และปฏิทินงบประมาณ โดยมีกำหนดส่งภายในวันที่ 10 มกราคม 2568 และได้มอบหมายให้ฝ่ายเลขานุการฯ แจ้งเวียนจังหวัด กลุ่มจังหวัด และหน่วยงานที่เกี่ยวข้องเพื่อดำเนินการต่อไป

ที่มา : https://www.thaigov.go.th/news/contents/details/91483