รัฐบาลไทย-ข่าวทำเนียบรัฐบาล-มหาดไทย จัดกิจกรรม 


วันพฤหัสบดีที่ 5 ธันวาคม 2567
05/12/2567
พิมพ์
มหาดไทย จัดกิจกรรม
มหาดไทย จัดกิจกรรม "จิตอาสาพัฒนาคุณภาพชีวิตแบบมีส่วนร่วม" เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร ฯ และวันพ่อแห่งชาติ 5 ธันวาคม 2567 ร่วมเชิญถุงพระราชทาน และมอบทุนการศึกษา ณ ชุมชนวัดเศวตฉัตรวรวิหาร
เมื่อวันที่ 4 ธ.ค. 67 เวลา 09.00 น. ที่โรงเรียนวัดเศวตฉัตร และบริเวณชุมชนวัดเศวตฉัตรวรวิหาร เขตคลองสาน กรุงเทพฯ นายสันติธร ยิ้มละมัย รองปลัดกระทรวงมหาดไทย เป็นประธานกิจกรรมจิตอาสาพัฒนาคุณภาพชีวิตแบบมีส่วนร่วมของสังคม เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และวันพ่อแห่งชาติ 5 ธันวาคม 2567 โดยมี คณะผู้บริหาร หัวหน้าส่วนราชการ ข้าราชการ เจ้าหน้าที่ในสังกัดกระทรวงมหาดไทย กรมการปกครอง สมาชิกกองอาสารักษาดินแดน บุคลากรสำนักงานตำรวจแห่งชาติ สำนักงานเขตคลองสาน กรุงเทพมหานคร คณะครูนักเรียนโรงเรียนวัดเศวตฉัตรและประชาชนจิตอาสา ร่วมกิจกรรม
นายสันติธร ยิ้มละมัย รองปลัดกระทรวงมหาดไทย กล่าวว่า วันที่ 5 ธันวาคม พุทธศักราช 2567 ซึ่งเป็นวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และวันพ่อแห่งชาติ ซึ่งจะเวียนมาบรรจบอีกวาระหนึ่ง เหล่าคณะผู้บริหาร หัวหน้าส่วนราชการ ข้าราชการ เจ้าหน้าที่ในสังกัดกระทรวงมหาดไทย ตลอดจนประชาชนจิตอาสาทุกคน ต่างมีความปลื้มปิติโสมนัสเป็นล้นพ้น ที่ได้มาร่วมกันแสดงความจงรักภักดีและสำนึกในพระมหากรุณาธิคุณ อันหาที่สุดมิได้โดยการดำเนินกิจกรรมจิตอาสาพัฒนาคุณภาพชีวิตแบบมีส่วนร่วมของสังคมใน วันนี้
"ตลอดระยะเวลาที่ผ่านมา ปวงพสกนิกรชาวไทยต่างน้อมสำนึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยตลอด 70 ปีแห่งการครองราชย์ ทรงอุทิศพระองค์ปฏิบัติบำเพ็ญพระราชกรณียกิจนานัปการ เพื่อทำนุบำรุงอาณาประชาราษฎร์ สร้างความผาสุกร่มเย็นให้แก่ชาติบ้านเมือง ทรงเป็น "พ่อของแผ่นดิน" ที่พระราชทานความเอื้ออาทรห่วงใยแก่ราษฎรโดยถ้วนหน้า ทั้งปรัชญาของเศรษฐกิจพอเพียง พระบรมราโชวาท และพระราชดำรัสที่พระราชทานในโอกาสต่าง ๆ ได้เป็นเครื่อง ยึดเหนี่ยวให้ทุกฝ่ายยึดถือปฏิบัติ" นายสันติธร กล่าว
นายสันติธร กล่าวในช่วงท้ายว่า เพื่อน้อมรำลึกสำนึกในพระมหากรุณาธิคุณอันหาที่สุดมิได้ กระทรวงมหาดไทย ขอพระราชทานดำเนินการจัดกิจกรรมจิตอาสาพัฒนาคุณภาพชีวิตแบบมีส่วนร่วมของสังคม โดยมีกิจกรรมจิตอาสาพัฒนาพื้นที่โดยรอบวัดเศวตฉัตรวรวิหาร กิจกรรมมอบทุนการศึกษาให้นักเรียนโรงเรียนวัดเศวตฉัตรที่เรียนดีแต่ขาดทุนทรัพย์ จำนวน 30 ทุนโดยคณะนักศึกษาหลักสูตร วบส.(นิด้า) รุ่นที่ 9 กิจกรรมจิตอาสาพัฒนาวัดและศาสนาสถาน กิจกรรมลงพื้นที่โดยอัญเชิญถุงยังชีพพระราชทาน มอบให้กับครอบครัวผู้มีรายได้น้อย ผู้ป่วยติดเตียง และผู้พิการ บริเวณชุมชนวัดเศวตฉัตรวรวิหาร จำนวน 30 ราย ให้ได้รับความช่วยเหลือและเป็นกำลังใจในการดำเนินชีวิต โดยมีอาหารพระราชทานมอบแก่ผู้ร่วมกิจกรรมในครั้งนี้และด้วยสำนึกในพระมหากรุณาธิคุณอันหาที่สุดมิได้ ข้าพระพุทธเจ้าทั้งหลาย จักขอสืบสานพระราชปณิธานด้วยความจงรักภักดี และจักมุ่งมั่นเจริญรอยตามเบื้องพระยุคลบาท เพื่อร่วมกันดำเนินโครงการจิตอาสามุ่งพัฒนาและสรรค์สร้างสังคมไทยให้มีความเจริญก้าวหน้าสืบไป

ที่มา : https://www.thaigov.go.th/news/contents/details/91057