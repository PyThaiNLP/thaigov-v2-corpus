รัฐบาลไทย-ข่าวทำเนียบรัฐบาล-“ศศิกานต์” แจ้งข่าวดีชาวไร่อ้อย  เริ่ม 6 ธ.ค. นี้ ภาคตะวันออกและภาคอีสานเปิดหีบอ้อยน้ำตาลทรายที่แรก ก่อนทยอยเปิดภาคเหนือภาคกลาง คาดจำนวนอ้อยเพิ่มขึ้นจากปีก่อน 13.40% 


วันพฤหัสบดีที่ 5 ธันวาคม 2567
05/12/2567
พิมพ์
“ศศิกานต์” แจ้งข่าวดีชาวไร่อ้อย  เริ่ม 6 ธ.ค. นี้ ภาคตะวันออกและภาคอีสานเปิดหีบอ้อยน้ำตาลทรายที่แรก ก่อนทยอยเปิดภาคเหนือภาคกลาง คาดจำนวนอ้อยเพิ่มขึ้นจากปีก่อน 13.40%
“ศศิกานต์” แจ้งข่าวดีชาวไร่อ้อย  เริ่ม 6 ธ.ค. นี้ ภาคตะวันออกและภาคอีสานเปิดหีบอ้อยน้ำตาลทรายที่แรก ก่อนทยอยเปิดภาคเหนือภาคกลาง คาดจำนวนอ้อยเพิ่มขึ้นจากปีก่อน 13.40% เหตุราคาจูงใจ เกษตรกรหันมาปลูกอ้อยเพิ่ม
วันนี้ (5 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะกรรมการอ้อยและน้ำตาลทราย (กอน.) เห็นชอบกำหนดวันเปิดหีบอ้อยผลิตน้ำตาลทราย ฤดูการผลิตปี 2567/68 ของ 58 โรงงานน้ำตาล ทั่วประเทศ เป็นรายภาค โดยเริ่มภาคตะวันออกและภาคตะวันออกเฉียงเหนือเป็นที่แรก คือ วันที่ 6 ธันวาคม 2567 ภาคเหนือและภาคกลาง เปิดหีบอ้อยวันที่ 15 ธันวาคม 2567 ยกเว้น 4 จังหวัด คือ กาญจนบุรี ราชบุรี สุพรรณบุรี และประจวบคีรีขันธ์ กำหนดเปิดหีบอ้อยวันที่ 2 มกราคม 2568 โดยคาดการณ์ว่าปริมาณอ้อยเข้าหีบ มีจำนวน 93.17 ล้านตัน เพิ่มขึ้นจากปีก่อน 13.40% เนื่องจากปริมาณฝนที่เพิ่มขึ้นและราคาอ้อยที่เกษตรกรได้รับในปีที่ผ่านมาค่อนข้างสูง เกิดแรงจูงใจให้เกษตรกรหันมาปลูกอ้อยเพิ่มขึ้น
นางสาวศศิกานต์ กล่าวว่า การเปิดหีบอ้อยเป็นรายภาค ต่างจากปีที่ผ่าน ๆ มา ที่กำหนดวันเปิดหีบอ้อยเป็นวันเดียวกันทั่วประเทศ ซึ่งการเปิดหีบอ้อยเป็นรายภาค ได้พิจารณาจากความพร้อมของโรงงานน้ำตาลในการรับอ้อยเข้าหีบ ความพร้อมของเกษตรกรในการตัดอ้อยและบริหารจัดการส่งอ้อยเข้าโรงงาน รวมถึงความพร้อมของอ้อยซึ่งต้องมีอายุและระดับคุณภาพที่เหมาะสมสำหรับนำเข้าหีบ เพื่อได้ให้ผลผลิตน้ำตาลสูงสุด และยังดูพร้อมอื่น ๆ อีก เช่น ปริมาณน้ำฝนพื้นที่ ความชื้นที่ตกค้างในดิน เพื่อที่เกษตรกรจะสามารถนำรถตัดอ้อยเข้าเก็บเกี่ยวอ้อยได้
นอกจากนี้ บอร์ด กอน. ยังมีมติเห็นชอบ 2 ประเด็นสำคัญ ดังนี้ ประเด็นแรก กำหนดราคาอ้อยขั้นสุดท้าย ฤดูการผลิตปี 2566/67 เฉลี่ยทั่วประเทศ ที่ราคา 1,404.17 บาท/ตัน ณ ระดับความหวานที่ 10 ซี.ซี.เอส. ลดลง 15.83 บาท จากราคาอ้อยขั้นต้น ฤดูการผลิตปี 2566/67 ที่ราคา 1,420 บาท กำหนดอัตราขึ้น/ลงของราคาอ้อย 84.25 บาท/ตัน ผลตอบแทนการผลิตและจำหน่ายน้ำตาลทราย 601.79 บาท/ตัน ประเด็นที่สอง กำหนดราคาอ้อยขั้นต้น ฤดูการผลิตปี 2567/68 ราคาเดียวทั่วประเทศ ที่ 1,160 บาท/ตัน ณ ระดับความหวานที่ 10 ซี.ซี.เอส. กำหนดอัตราขึ้น/ลงของราคาอ้อย 66 บาท/ตัน ผลตอบแทนการผลิตและจำหน่ายน้ำตาลทราย 471.43 บาท/ตัน

ที่มา : https://www.thaigov.go.th/news/contents/details/91070