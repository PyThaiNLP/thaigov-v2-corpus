รัฐบาลไทย-ข่าวทำเนียบรัฐบาล-   นายกฯ สั่งแพทย์พยาบาลพร้อมตรวจสุขภาพหากเจ็บป่วยพร้อมรับ4คนไทย หลังรับรายงานจาก กต. และ กห. กรณี 4 คนไทยทางการเมียนมาเตรียมส่งตัวกลับไทย 


วันพฤหัสบดีที่ 5 ธันวาคม 2567
นายกฯ สั่งแพทย์พยาบาลพร้อมตรวจสุขภาพหากเจ็บป่วยพร้อมรับ4คนไทย หลังรับรายงานจาก กต. และ กห. กรณี 4 คนไทยทางการเมียนมาเตรียมส่งตัวกลับไทย
ระบุขณะนี้พักรออยู่เกาะสอง ตรงข้าม จ. ระนอง แล้ว
ล่าสุดทีบีซีสองประเทศ เตรียมส่งคืนมาตุภูมิพรุ่งนี้เช้า
วันนี้ ( 5 ธันวาคม 2567) เวลา 18.00 น. นายจิรายุ  ห่วงทรัพย์ โฆษกประจำสำนักนายกรัฐมนตรี เปิดเผยว่า  นางสาวแพทองธาร ชินวัตร นายกรัฐมนตรี ได้รับรายงานด่วน จากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม รวมทั้ง นายมาริษ เสงี่ยมพงษ์ รัฐมนตรีว่าการกระทรวงการต่างประเทศ ถึงความคืบหน้ากรณีการเจรจาขอรับตัวคนไทย 4 คน ที่ถูกจับกุมเมื่อช่วงเช้ามืดวันที่ 30 พ.ย. 2567 ว่า บัดนี้คนไทยกลุ่มดังกล่าวได้รับการปล่อยตัวและกำลังจะเดินทางกลับคืนสู่ประเทศไทย
โดยล่าสุด สถานเอกอัครราชทูต ณ กรุงย่างกุ้ง ยืนยันว่า ขณะนี้ลูกเรือไทยทั้ง 4 คนได้เดินทางถึงเกาะสอง ตรงข้ามจังหวัดระนอง เรียบร้อยแล้ว เมื่อช่วงเย็นที่ผ่านมา จากนี้ คณะกรรมการชายแดนส่วนท้องถิ่น (Township Border Committee -TBC) จะหารือกันเกี่ยวกับกระบวนการที่เกี่ยวข้อง ซึ่งคาดว่าทั้ง 4 คน น่าจะได้รับการปล่อยตัวในเช้าวันพรุ่งนี้ โดยคืนนี้ให้พักรอที่เกาะสองไปก่อน และพร้อมจะส่งมอบข้ามมายังจังหวัดระนองวันพรุ่งนี้
ทั้งนี้ นายกรัฐมนตรีสั่งการให้ดำเนินการให้ กระทรวงการต่างประเทศและกระทรวงกลาโหมเตรียมพาหนะให้พร้อมทั้งสองกรณี ไม่ว่าจะจำเป็นต้องเดินทางไปรับที่เกาะสองหรือรอรับที่ท่าเรือ จังหวัดระนอง โดยยึดถือความปลอดภัยของคนไทยเป็นสำคัญ
ทั้งนี้ ขอให้กระทรวงสาธารณสุขได้จัดแพทย์และพยาบาลเพื่อเตรียมพร้อมในการตรวจสุขภาพของคนไทยทั้ง 4 คนเมื่อเดินทางถึงประเทศไทยด้วย  นายจิรายุกล่าว

ที่มา : https://www.thaigov.go.th/news/contents/details/91083