รัฐบาลไทย-ข่าวทำเนียบรัฐบาล-“คารม”เผยรัฐบาลเข้ม ต่ออายุใบอนุญาตทำงานแรงงาน“กัมพูชาลาวเมียนมาและเวียดนาม”กำชับฝ่ายความมั่นคงลงพื้นที่สำรวจแหล่งมั่วสุ่มกลุ่มแรงงานข้ามชาติเน้น “เจอจับปรับผลักดัน"แรงงานผิดกฎหมาย


วันพฤหัสบดีที่ 5 ธันวาคม 2567
05/12/2567
พิมพ์
“คารม”เผยรัฐบาลเข้ม ต่ออายุใบอนุญาตทำงานแรงงาน“กัมพูชาลาวเมียนมาและเวียดนาม”กำชับฝ่ายความมั่นคงลงพื้นที่สำรวจแหล่งมั่วสุ่มกลุ่มแรงงานข้ามชาติเน้น “เจอจับปรับผลักดัน"แรงงานผิดกฎหมาย
“คารม” เผยรัฐบาลเข้ม ต่ออายุใบอนุญาตทำงานแรงงาน “กัมพูชา ลาว เมียนมา และเวียดนาม”  กำชับฝ่ายความมั่นคงลงพื้นที่สำรวจแหล่งมั่วสุ่มกลุ่มแรงงานข้ามชาติ เน้น “เจอ จับ ปรับ ผลักดัน" แรงงานผิดกฎหมาย
วันนี้ (5 ธันวาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากกรณีที่มีหลายฝ่ายกังวล  ถึงการรวมกลุ่มกันของแรงงานข้ามชาติ บริเวณห้างสรรพสินค้าดัง ย่านสำโรง จังหวัดสมุทรปราการ และในหลาย ๆ พื้นที่ ซึ่งส่งผลกระทบต่อประชาชนในพื้นที่นั้น รัฐบาล โดยกระทรวงแรงงานสั่งการกรมการจัดหางาน หน่วยงานในกำกับเข้าตรวจสอบข้อมูลทันที เพื่อมิให้กระทบต่อประชาชนในพื้นที่ รวมถึงกระทบต่อการทำงานของคนไทย  พร้อมกับเน้นย้ำ ถึงข้อปฏิบัติในการทำงานในประเทศไทย จะต้องมีเอกสารประจำตัวบุคคลและใบอนุญาตทำงานถูกต้อง รวมทั้งต้องทำงานตามสิทธิ ที่ระบุไว้ในประกาศกระทรวงแรงงาน
นายคารม กล่าวว่า จากการลงพื้นที่ตรวจสอบของหน่วยงานที่เกี่ยวข้องทั้งในส่วนของกระทรวงแรงงาน และกองอำนวยการรักษาความมั่นคงภายในราชอาณาจักร จังหวัดสมุทรปราการ พบว่า แรงงานต่างชาติที่รวมกลุ่มเป็นชาวเมียนมา ส่วนใหญ่ทำงานในพื้นที่จังหวัดสมุทรปราการ สมุทรสาคร และกรุงเทพมหานคร โดยส่วนใหญ่จะรวมกลุ่มกันในวันอาทิตย์ ซึ่งเป็นวันหยุดทำงาน อย่างไรก็ดี ไม่พบการรวมกลุ่มของแรงงานต่างชาติที่ส่งผลเชื่อมโยงต่อชีวิตและทรัพย์สินของคนในพื้นที่แต่อย่างใด
“ก่อนจะถึงวันเปิดการต่ออายุใบอนุญาตทำงานให้กับแรงงาน 4 สัญชาติ กัมพูชา ลาว เมียนมา และเวียดนาม ซึ่งจะครบกำหนดวันอนุญาตให้ทำงาน ในวันที่ 13 กุมภาพันธ์ 2568 รัฐบาลเน้นย้ำ หน่วยงานที่เกี่ยวข้องร่วมกับหน่วยงานความมั่นคงลงพื้นที่ทั่วประเทศ โดยเฉพาะย่านธุรกิจ ที่มีสถานประกอบการจำนวนมาก เพื่อตรวจแนะนำการจ้างแรงงานข้ามชาติที่ถูกต้อง แก่นายจ้าง สถานประกอบการ และประชาสัมพันธ์การดำเนินการต่ออายุใบอนุญาตทำงาน ตามมติ ครม. เพื่อให้สามารถปฏิบัติตามกระบวนการ ขั้นตอน ที่กระทรวงแรงงานกำหนดได้อย่างถูกต้อง” นายคารม ระบุ

ที่มา : https://www.thaigov.go.th/news/contents/details/91080