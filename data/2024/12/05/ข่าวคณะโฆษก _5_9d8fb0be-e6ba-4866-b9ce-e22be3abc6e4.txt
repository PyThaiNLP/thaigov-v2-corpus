รัฐบาลไทย-ข่าวทำเนียบรัฐบาล-น้ำท่วมใต้ กลุ่มเปราะบาง หายห่วง รัฐบาลเตรียมงบซ่อมบ้านครอบครัวละ 4 หมื่น 


วันพฤหัสบดีที่ 5 ธันวาคม 2567
05/12/2567
พิมพ์
น้ำท่วมใต้ กลุ่มเปราะบาง หายห่วง รัฐบาลเตรียมงบซ่อมบ้านครอบครัวละ 4 หมื่น
น้ำท่วมใต้ กลุ่มเปราะบาง หายห่วง รัฐบาลเตรียมงบซ่อมบ้านครอบครัวละ 4 หมื่น
วันนี้ (5 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลให้ความช่วยเหลือและติดตามสถานการณ์น้ำท่วมในพื้นที่ในภาคใต้อย่างต่อเนื่อง โดยเฉพาะการช่วยเหลือผู้ประสบภัยกลุ่มเปราะบาง ซึ่งจากรายงานการช่วยเหลือกลุ่มเปราะบางในช่วง 2-3 สัปดาห์ที่ผ่านมา ได้ช่วยเหลือไปแล้ว กว่า 1 หมื่นราย ทั้งด้านอาหาร ที่อยู่อาศัย รวมถึงสุขภาพ
นางสาวศศิกานต์ ยังกล่าวถึงการฟื้นฟู เยียวยากลุ่มเปราะบางว่า รัฐบาลโดยกระทรวงการพัฒนาสังคมและความมั่นคงของมนุษย์ ได้จัดเตรียมงบประมาณตามเกณฑ์การช่วยเหลือ  อาทิ การซ่อมบ้านผู้สูงอายุและคนพิการ ซึ่งกรมส่งเสริมและพัฒนาคุณภาพชีวิตคนพิการ (พก.) และกรมพัฒนาสังคมและสวัสดิการ (พส.) มีงบช่วยเหลือครอบครัวละไม่เกิน 40,000 บาท พร้อมฟื้นฟูให้กำลังใจ และฝึกอาชีพให้กลุ่มเปราะบาง
“ตลอดระยะเวลาที่พี่น้องชาวใต้ประสบอุทกภัยน้ำท่วม รัฐบาลได้สั่งการให้ทุกหน่วยงานดูแลพี่น้องที่ประสบปัญหาอุทกภัยให้ครอบคลุมทุกกลุ่มเป้าหมายหากพี่น้องประชาชนกลุ่มเปราะบางยังไม่ได้รับการช่วยเหลือดูแล สามารถติดต่อได้ที่ศูนย์เร่งรัดจัดการสวัสดิภาพประชาชน (ศรส.) ผ่านสายด่วน พม. โทร. 1300 ตลอด 24 ชม.” นางสาวศศิกานต์ ระบุ

ที่มา : https://www.thaigov.go.th/news/contents/details/91082