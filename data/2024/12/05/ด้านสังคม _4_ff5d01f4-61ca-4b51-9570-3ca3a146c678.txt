รัฐบาลไทย-ข่าวทำเนียบรัฐบาล-สธ.เป็นผู้จัดประชุมวาระพิเศษ 10 ประเทศอาเซียน เจรจาข้อตกลงจัดตั้งศูนย์ ACPHEED ใกล้บรรลุผลสำเร็จ


วันพฤหัสบดีที่ 5 ธันวาคม 2567
05/12/2567
พิมพ์
สธ.เป็นผู้จัดประชุมวาระพิเศษ 10 ประเทศอาเซียน เจรจาข้อตกลงจัดตั้งศูนย์ ACPHEED ใกล้บรรลุผลสำเร็จ
กระทรวงสาธารณสุข เป็นผู้จัดประชุมวาระพิเศษ ระดมเจ้าหน้าที่อาวุโส 10 ประเทศอาเซียน เจรจาข้อตกลงร่วมกันเรื่องจัดตั้งศูนย์ ACPHEED หรือศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ เผยใกล้บรรลุความสำเร็จ หลังใช้เวลามากกว่า 4 ปี
กระทรวงสาธารณสุข เป็นผู้จัดประชุมวาระพิเศษ ระดมเจ้าหน้าที่อาวุโส 10 ประเทศอาเซียน เจรจาข้อตกลงร่วมกันเรื่องจัดตั้งศูนย์ ACPHEED หรือศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ เผยใกล้บรรลุความสำเร็จ หลังใช้เวลามากกว่า 4 ปี ย้ำไทยพร้อมเดินหน้าผลักดันให้สำเร็จ หนุนอาเซียนก้าวสู่สังคมสุขภาพมั่นคง
นพ.พงศธร พอกเพิ่มดี รองปลัดกระทรวงสาธารณสุข เปิดเผยว่า กระทรวงสาธารณสุขเป็นผู้จัดการประชุมเจ้าหน้าที่อาวุโสด้านการพัฒนาสาธารณสุข วาระพิเศษ เรื่องข้อตกลงการจัดตั้งศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ (Establishment Agreement of the ASEAN Centre for Public Health Emergencies and Emerging Diseases: ACPHEED) เมื่อวันที่ 2 - 4 ธันวาคมที่ผ่านมา ณ โรงแรมเซ็นทารา แกรนด์ แอท เซ็นทรัลพลาซ่า ลาดพร้าว กรุงเทพมหานคร โดยได้รับการสนับสนุนจากกองทุน The Mitigation of Biological Threats (MBT) Phase 2, The Canada’s Weapons Threat Reduction Program (WTRP) cooperation program และ แผนงานสาธารณสุขฉุกเฉิน ภายใต้ความร่วมมือระหว่างรัฐบาลไทยกับองค์การอนามัยโลก ซึ่งในการประชุมได้มีการเจรจาและได้ข้อตกลงร่วมกันในการจัดตั้งศูนย์ ACPHEED ใกล้บรรลุความสำเร็จ หลังใช้เวลามากกว่า 4 ปี โดยจะมีการประชุมข้อตกลงร่วมกันอีกครั้ง และประเทศไทยจะดำเนินการในบทบาทที่เกี่ยวข้องเพื่อนำไปสู่ความสำเร็จของการจัดตั้งศูนย์ ACPHEED และทำให้ประเทศสมาชิกอาเซียนมีความก้าวหน้าในการสร้างความมั่งคงด้านสุขภาพของภูมิภาคต่อไป
ทั้งนี้ ในการประชุมดังกล่าวมีเจ้าหน้าที่อาวุโสของประเทศสมาชิกอาเซียน ได้แก่ บรูไน กัมพูชา อินโดนีเซีย ลาว มาเลเซีย เมียนมา ฟิลิปปินส์ สิงคโปร์ ไทย และเวียดนาม เจ้าหน้าที่จากสำนักเลขาธิการอาเซียนและประเทศที่ให้การสนับสนุนการจัดตั้งศูนย์ ACPHEED ได้แก่ ออสเตรเลีย ญี่ปุ่น และแคนาดา รวมถึงผู้แทนจากกระทรวงการต่างประเทศ เข้าร่วม
***********************************************5 ธันวาคม 2567

ที่มา : https://www.thaigov.go.th/news/contents/details/91072