รัฐบาลไทย-ข่าวทำเนียบรัฐบาล-“อนุกูล”เผย ธ.ก.ส. ออกมาตรการช่วยเหลือพี่น้องเกษตรกรชาวใต้ เลื่อนเวลาชำระหนี้สูงสุดไม่เกิน 1 ปี และไม่คิดดอกเบี้ยปรับเกษตรกรแจ้งความประสงค์ได้ที่ ธ.ก.ส ในพื้นที่ ถึง 31 มกราคม 2568


วันพฤหัสบดีที่ 5 ธันวาคม 2567
05/12/2567
พิมพ์
“อนุกูล”เผย ธ.ก.ส. ออกมาตรการช่วยเหลือพี่น้องเกษตรกรชาวใต้ เลื่อนเวลาชำระหนี้สูงสุดไม่เกิน 1 ปี และไม่คิดดอกเบี้ยปรับเกษตรกรแจ้งความประสงค์ได้ที่ ธ.ก.ส ในพื้นที่ ถึง 31 มกราคม 2568
“อนุกูล” เผย ธ.ก.ส. ออกมาตรการช่วยเหลือพี่น้องเกษตรกรชาวใต้ เลื่อนเวลาชำระหนี้สูงสุดไม่เกิน 1 ปี และไม่คิดดอกเบี้ยปรับ   เกษตรกรแจ้งความประสงค์ได้ที่ ธ.ก.ส ในพื้นที่ ถึง 31 มกราคม 2568
วันนี้ (5 ธันวาคม 2567) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เผยว่า รัฐบาลโดยธนาคารเพื่อการเกษตรและสหกรณ์การเกษตร เร่งเดินหน้าช่วยเหลือลูกค้าธนาคารเพื่อการเกษตรและสหกรณ์การเกษตรที่ได้รับผลกระทบปัญหาอุทกภัยในพื้นที่ภาคใต้ ผ่านมาตรการเลื่อนระยะเวลาการชำระหนี้ออกไปสูงสุดไม่เกิน 1 ปี และไม่คิดดอกเบี้ยปรับ พร้อมจัดทำมาตรการสินเชื่อเพื่อเป็นค่าใช้จ่ายฉุกเฉินปี 2567/68 วงเงินรายละไม่เกิน 50,000 บาท ดอกเบี้ย 0 % นาน 6 เดือนแรก และสินเชื่อฟื้นฟูและพัฒนาคุณภาพชีวิต วงเงินรายละไม่เกิน 500,000 บาท
นายอนุกูล กล่าวว่า รัฐบาลบูรณาการความร่วมมือจากทุกภาคส่วนราชการ เดินหน้าให้ความช่วยเหลือพี่น้องชาวภาคใต้ที่ได้รับผลกระทบความเสียหายจากสถานการณ์อุทกภัยครอบคลุมทุกกลุ่มเป้าหมาย โดยเฉพาะพี่น้องเกษตรกรเพื่อให้สามารถดำรงชีพและเสริมสภาพคล่อง ธนาคารเพื่อการเกษตรฯ ได้ออกมาตรการช่วยเหลือ ดังนี้
1. มาตรการเร่งด่วนเพื่อดูแลเกษตรกรลูกค้าของธนาคารที่ได้รับความเดือดร้อนและผลผลิตได้รับความเสียหายจนส่งผลกระทบต่อรายได้ โดยการให้ลูกค้าสามารถ เลื่อนระยะเวลาการชำระหนี้ออกไปสูงสุดไม่เกิน 1 ปี และไม่คิดดอกเบี้ยปรับ เพื่อบรรเทาความเดือดร้อนในเบื้องต้น ซึ่งลูกค้าสามารถแจ้งความประสงค์ได้ที่สาขาในพื้นที่ได้ตั้งแต่บัดนี้จนถึง 31 มกราคม 2568
2. มาตรการฟื้นฟูและเสริมสภาพคล่องเกษตรกรผ่าน โครงการสินเชื่อเพื่อเป็นค่าใช้จ่ายฉุกเฉิน ปี 2567/68 เพื่อเสริมสภาพคล่องเกษตรกรในด้านค่าใช้จ่ายทั่วไป เช่น ค่าอุปโภคและบริโภคที่จำเป็น อัตราดอกเบี้ย 0% ต่อปี นาน 6 เดือนแรก เดือนที่ 7 คิดอัตราดอกเบี้ย MRR (ปัจจุบัน MRR เท่ากับ 6.875% ต่อปี) วงเงินให้กู้รายละไม่เกิน 50,000 บาท ผ่อนชำระนานสูงสุดไม่เกิน 3 ปี และ โครงการสินเชื่อฟื้นฟูและพัฒนาคุณภาพชีวิต เพื่อเป็นค่าลงทุนในการซ่อมแซมบ้านเรือนและทรัพย์สิน ค่าซ่อมเครื่องมือและอุปกรณ์การเกษตรที่ได้รับความเสียหาย ค่าใช้จ่ายในการทำการเกษตรรอบใหม่ วงเงินรายละไม่เกิน 500,000 บาท อัตราดอกเบี้ย MRR - 2 % ต่อปีผ่อนชำระนานสูงสุดไม่เกิน 15 ปี
“รัฐบาลพร้อมเข้าไปดูแลและช่วยเหลือพี่น้องเกษตรกรอย่างเต็มที่ เพื่อบรรเทาความเดือดร้อน และหลังจากน้ำลด  หน่วยงานภายใต้กระทรวงเกษตรและสหกรณ์จะออกสำรวจความเสียหายทันที ตามนโยบายของ ศ.ดร นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เพื่อรวบรวมข้อมูลในการวางแนวทางการช่วยเหลืออย่างตรงจุด และเร่งเยียวยาต่อไป สำหรับเกษตรกรผู้ประสบภัยที่ต้องการเข้าร่วมมาตรการช่วยเหลือจาก ธกส. แจ้งความประสงค์ได้ตั้งแต่วันนี้เป็นต้นไปที่ ธ.ก.ส. สาขาใกล้บ้านหรือสอบถาม รายละเอียดเพิ่มเติมได้ที่ Call Center 02 555 0555 ตลอด 24 ชั่วโมง” นายอนุกูล กล่าว

ที่มา : https://www.thaigov.go.th/news/contents/details/91079