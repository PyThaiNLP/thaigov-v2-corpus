รัฐบาลไทย-ข่าวทำเนียบรัฐบาล- นายกฯสั่งการ ย้ำศปช.ไม่มีวันหยุดต้อง เกาะติดรายงานฟื้นฟูภาคใต้ทุกวัน ล่าสุด ส่งรอง“ประเสริฐ” ลงใต้ อำนวยการส่วนหน้า  พร้อมสั่งเร่งส่งแผนฟื้นฟู  


วันพฤหัสบดีที่ 5 ธันวาคม 2567
05/12/2567
พิมพ์
นายกฯสั่งการ ย้ำศปช.ไม่มีวันหยุดต้อง เกาะติดรายงานฟื้นฟูภาคใต้ทุกวัน ล่าสุด ส่งรอง“ประเสริฐ” ลงใต้ อำนวยการส่วนหน้า  พร้อมสั่งเร่งส่งแผนฟื้นฟู
นายกฯสั่งการ ย้ำศปช.ไม่มีวันหยุดต้อง เกาะติดรายงานฟื้นฟูภาคใต้ทุกวัน ล่าสุด ส่งรอง“ประเสริฐ” ลงใต้ อำนวยการส่วนหน้า  พร้อมสั่งเร่งส่งแผนฟื้นฟู ด้านอุตุฯ เผยฝนใต้เริ่มเบาลง ก่อนมวลอากาศเย็นพัดเข้าไทย 12 ธ.ค.นี้
วันนี้ (5 ธันวาคม 2567) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า นางสาวแพทองธาร ชินวัตร นายกรัฐมนตรี  ได้สั่งการ ให้ที่ประชุมศปช.ซึ่งถูกกำหนดต้องประชุมทุกวันเวลา 09:00 น. ไม่เว้นวันหยุดราชการเพื่อเกาะติดสถานการณ์และสั่งการอำนวยการในทุกระดับ โดยวันนี้ได้มอบหมายให้นายประเสริฐ จันทรรวงทอง  รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ลงพื้นที่ จ.ยะลา ในวันพรุ่งนี้ (6 ธ.ค.) เพื่อติดตามการให้ความช่วยเหลือของ ศอ.บต. ซึ่งปรับบทบาทเป็น ศปช.ส่วนหน้าภาคใต้ ควบคู่กับการบริหารจัดการน้ำของ สทนช.ภาคใต้ เพื่อคลี่คลายสถานการณ์โดยเร็ว
"ขณะนี้ หลายจุดเริ่มเข้าสู่การฟื้นฟู ทำความสะอาดบ้านเรือน ก่อนย้ายจากศูนย์พักพิงกลับเข้าอาศัย ขณะที่ ปภ. เน้นย้ำให้เตรียมเอกสารสำหรับขอรับความช่วยเหลือให้พร้อม ได้แก่ สำเนาบัตรประชาชน   สำเนาทะเบียนบ้าน   รูปถ่ายบ้านที่ถูกน้ำท่วม/สิ่งของที่ได้รับความเสียหาย   สำเนาบัญชีธนาคารที่ผูกพร้อมเพย์กับหมายเลขบัตรประชาชน  กรณีเป็นบ้านเช่า ให้ใช้สัญญาเช่า  กรณีบ้านไม่มีเลขที่ ให้ใช้หนังสือรับรองบ้านไม่มีเลขที่ จากกำนัน/ผู้ใหญ่บ้าน/เทศบาล และกรณีมอบอำนาจใช้หนังสือมอบอำนาจ และบัตรประชาชนของผู้มอบอำนาจ และผู้รับมอบอำนาจ”  นางสาวศศิกานต์ กล่าว
ส่วนความคืบหน้าการจ่ายเงินช่วยเหลือผู้ประสบอุทกภัย ล่าสุด มีผู้ยื่นคำร้องในระบบแล้ว รวม 57 จังหวัด 302,575 ครัวเรือน  กรมป้องกันและบรรเทาสาธารณภัย (ปภ.) นำส่งข้อมูลให้ธนาคารออมสินโอนเงินผ่าน PromptPay ให้ผู้ประสบอุทกภัยครัวเรือนละ 9,000 บาท แล้ว 39 ครั้ง เงินถึงมือผู้ประสบภัยแล้ว 297,782 ครัวเรือน เป็นเงินรวม 2,680,026,000 บาท
รองโฆษกประจำสำนักนายกรัฐมนตรี กล่าวด้วยว่า ขณะนี้ภาพรวมน้ำท่วมภาคใต้ยังมีสถานการณ์ใน 5 จังหวัด ได้แก่ จ.นครศรีธรรมราช พัทลุง สงขลา ปัตตานี และนราธิวาส  โดย ทุกพื้นที่ใน จ.ปัตตานีสถานการณ์น้ำจะคลี่คลายในวันพรุ่งนี้  ส่วนจ.นราธิวาส แม้ระดับน้ำ 3 ลุ่มน้ำหลักกลับสู่ภาวะปกติแล้ว แต่ยังต้องระวังลุ่มน้ำบางนราและลุ่มน้ำโก-ลก เนื่องจากยังมีฝนตกเล็กน้อยถึงปานกลาง
“วันนี้ฝนเริ่มเคลื่อนตัวขึ้นใต้ตอนบนมากขึ้น บริเวณ จ.สุราษฎร์ธานี  นครศรีธรรมราช สงขลา พัทลุง ส่วนภาคใต้ตอนล่างแนวโน้มของฝนลดลง โดยช่วงนี้ภาคใต้ยังมีฝนกระจายตัวเล็กน้อยถึงปานกลาง แต่ในวันที่ 12-13 ธันวาคม จะมีฝนเพิ่มขึ้นอีกระลอก"  นางสาวศศิกานต์ กล่าว
ศปช.ยังได้เฝ้าระวังการระบายน้ำของเขื่อนบางลาง จ.ยะลา ตามที่ คณะทำงานบริหารจัดการน้ำเขื่อนบางลาง มีมติให้ปรับเพิ่มการระบายน้ำจาก 16 ล้าน ลบ.ม.ต่อวัน เป็น 18 ล้าน ลบ.ม.ต่อวัน เพื่อเตรียมรับน้ำที่จะไหลเข้ามาอีกจำนวนมาก ซึ่งได้มีการเน้นย้ำให้ติดตามอย่างใกล้ชิด เพื่อให้เกิดผลกระทบกับประชาชนน้อยที่สุด

ที่มา : https://www.thaigov.go.th/news/contents/details/91081