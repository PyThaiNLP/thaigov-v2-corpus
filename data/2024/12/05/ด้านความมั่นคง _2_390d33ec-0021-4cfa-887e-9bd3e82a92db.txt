รัฐบาลไทย-ข่าวทำเนียบรัฐบาล-ปลัด มท. หารือร่วมสมาชิกสภาเกษตรกรแห่งชาติ (สกช.) มุ่งบูรณาการขับเคลื่อนแผนงานด้านการเกษตรระดับจังหวัดและท้องถิ่น หนุนเสริมด้านการเกษตรสู่การยกระดับเศรษฐกิจฐานรากของประเทศ


วันพฤหัสบดีที่ 5 ธันวาคม 2567
05/12/2567
พิมพ์
ปลัด มท. หารือร่วมสมาชิกสภาเกษตรกรแห่งชาติ (สกช.) มุ่งบูรณาการขับเคลื่อนแผนงานด้านการเกษตรระดับจังหวัดและท้องถิ่น หนุนเสริมด้านการเกษตรสู่การยกระดับเศรษฐกิจฐานรากของประเทศ
"อรรษิษฐ์ สัมพันธรัตน์" ปลัด มท. หารือร่วมสมาชิกสภาเกษตรกรแห่งชาติ (สกช.) มุ่งบูรณาการขับเคลื่อนแผนงานด้านการเกษตรระดับจังหวัดและท้องถิ่น หนุนเสริมด้านการเกษตรสู่การยกระดับเศรษฐกิจฐานรากของประเทศ
เมื่อวานนี้ (4 ธ.ค. 67) เวลา 13.30 น. ที่ห้องประชุมดำรงธรรม ศาลาว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมหารือร่วมสำนักงานสภาเกษตรกรแห่งชาติ (กสช.) เพื่อบูรณาการขับเคลื่อนแผนงานด้านการเกษตรระดับจังหวัดและท้องถิ่น และการแปลงแผนแม่บทเพื่อพัฒนาเกษตรกรรม ฉบับที่ 2 (พ.ศ.2568 - 2573) นำโดย ผศ.ทศพล สมพงษ์ สมาชิกสภาเกษตรกรแห่งชาติ ประธานคณะกรรมการจัดทำและขับเคลื่อนแผนแม่บทเพื่อพัฒนาเกษตรกรรม พร้อมด้วย ดร.ประทีป ตระกูลสา นายพสิษฐ์ สุขสวัสดิ์ สมาชิกสภาเกษตรกรแห่งชาติ และนายณรงค์รัตน์ ม่วงประเสริฐ รองเลขาธิการสภาเกษตรกรแห่งชาติ รักษาการแทนเลขาธิการสภาเกษตรกรแห่งชาติ ร่วมหารือ และการหารือในครั้งนี้ นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านความมั่นคงภายใน นายสมชัย เลิศประสิทธิพันธ์ รองอธิบดีกรมการปกครอง นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายธนิต ภูมิถาวร ผู้อำนวยการสำนักนโยบายและแผน สป. หัวหน้าส่วนราชการในสังกัดกระทรวงมหาดไทย และเจ้าหน้าที่ที่เกี่ยวข้อง ร่วมหารือด้วย
นายอรรษิษฐ์ กล่าวว่า กระทรวงมหาดไทยมีความยินดีอย่างยิ่งที่สมาชิกสภาเกษตรกรแห่งชาติ ให้เกียรติมาเยี่ยมเยียนเพื่อหารือแนวทางการบูรณาการขับเคลื่อนแผนงานด้านการเกษตรระดับจังหวัดและท้องถิ่น ซึ่งกระทรวงมหาดไทยมีบทบาทหน้าที่สำคัญในการ “บำบัดทุกข์ บำรุงสุข” ดูแลพี่น้องประชาชนให้มีความอุดมสมบูรณ์พูนสุขถ้วนหน้า ตามนโยบายของนายอนุทิน ชาญวีรกูล รองนายกรัฐมนตรีและ รมว.มหาดไทย โดยการนำนโยบายจากส่วนกลางไปยังภูมิภาคและท้องถิ่น หรือการแปลงสู่การดูแลประชาชนในระดับพื้นที่ ผ่านการบูรณาการแผนพัฒนาตำบล อำเภอ ตลอดจนแผนพัฒนาจังหวัด ซึ่งจะเป็นเครื่องมือสำคัญในการพัฒนาพื้นที่
"ภาคการเกษตรเป็นต้นน้ำและเป็นอาชีพหลักของประชาชนคนไทยที่กระทรวงมหาดไทยพร้อมให้การสนับสนุนและผลักดันเพื่อให้เกิดการบูรณาการในทุกระดับ เป็น Hard Power และ Soft Power ที่สามารถสร้างงาน สร้างรายได้ สร้างโอกาส ยกระดับเศรษฐกิจฐานราก หนุนเสริมเศรษฐกิจภาพรวมของประเทศ อันนำประโยชน์สู่พี่น้องประชาชนคนไทย" นายอรรษิษฐ์ กล่าวเพิมเติม

ที่มา : https://www.thaigov.go.th/news/contents/details/91058