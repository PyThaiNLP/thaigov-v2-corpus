รัฐบาลไทย-ข่าวทำเนียบรัฐบาล-“อนุทิน” หารือผู้อำนวยการใหญ่สำนักงานสหประชาชาติ ณ กรุงเวียนนา ยกระดับการสร้างความมั่นคงชายแดน ป้องกันและปราบปรามยาเสพติดเข้มข้น


วันพฤหัสบดีที่ 5 ธันวาคม 2567
05/12/2567
พิมพ์
“อนุทิน” หารือผู้อำนวยการใหญ่สำนักงานสหประชาชาติ ณ กรุงเวียนนา ยกระดับการสร้างความมั่นคงชายแดน ป้องกันและปราบปรามยาเสพติดเข้มข้น
“อนุทิน” หารือผู้อำนวยการใหญ่สำนักงานสหประชาชาติ ณ กรุงเวียนนา ยกระดับการสร้างความมั่นคงชายแดน ป้องกันและปราบปรามยาเสพติดเข้มข้น
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวันที่ 4 ธ.ค. 67 นายอนุทิน ชาญวีรกูล รองนายกรัฐมนตรีและ รมว.มหาดไทย ให้การต้อนรับ Ms. Ghada Waly ผู้อำนวยการใหญ่สำนักงานสหประชาชาติ ณ กรุงเวียนนา และผู้อำนวยการบริหารสำนักงานว่าด้วยยาเสพติดและอาชญากรรมแห่งสหประชาชาติ ในโอกาสนี้ได้มีการหารือในประเด็นการยกระดับแนวทางการสร้างความมั่นคงชายแดน การป้องกัน ปราบปรามและแก้ไขปัญหายาเสพติดอย่างเข้มข้น ณ ห้องพิพิธภัณฑ์ ชั้น 2 ศาลาว่าการกระทรวงมหาดไทย
ทั้งนี้ นายอนุทิน ได้ระบุระหว่างการหารือว่า กระทรวงมหาดไทยให้ความสำคัญอย่างมากกับการแก้ไขปัญหายาเสพติด โดยกรมการปกครอง ได้ดำเนินการผ่านกลไกศูนย์อำนวยการป้องกันและปราบปรามยาเสพติด และศูนย์ปฏิบัติการป้องกันและปราบปรามยาเสพติด ออกปฏิบัติการค้นหาและจับกุมผู้กระทำความผิด จัดทำบัญชีรายชื่อผู้ที่เกี่ยวข้องกับยาเสพติด (บัญชี Re X-ray) รวมทั้งร่วมกับฝ่ายความมั่นคง จับกุมและยึดของกลางเป็นยาเสพติดหลายล้านเม็ด รวมมูลค่าหลายพันล้านบาท สกัดไม่ให้เกิดการแพร่กระจายยาเสพติดไปยังพื้นที่ต่าง ๆ
"ความมั่นคงทางชายแดน เป็นอีกจุดหนึ่งที่กระทรวงมหาดไทยได้ให้ความสำคัญ เนื่องจากมักถูกใช้เป็นประตูลำเลียงยาเสพติด สิ่งของผิดกฎหมาย และบุหรี่ไฟฟ้า การสกัดกั้น ยับยั้งกิจกรรมผิดกฎหมายในบริเวณชายแดนจึงต้องดำเนินการอย่างต่อเนื่องและเข้มข้น เพื่อลดอุปทาน ตัดวงจรของการลักลอบเข้าประเทศ ป้องกันไม่ให้ประเทศไทยกลายเป็นเส้นทางผ่านของยาเสพติด" นายอนุทิน กล่าว
นายอนุทิน กล่าวว่า ปัจจุบันนี้สังคมไทย มีความท้าทายจากปัญหาอาชญากรรมรูปแบบใหม่ การได้ร่วมหารือกับ Ms. Ghada Waly ในครั้งนี้ จะนำไปสู่การพัฒนาการทำงานเชิงนโยบาย ที่มีประสิทธิภาพต่อไป
น.ส.ไตรศุลี กล่าวว่า การหารือในครั้งนี้มีคณะผู้บริหารระดับสูงของกระทรวงมหาดไทยเข้าร่วม ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายรอมดอน หะยีอาเเว ผู้อำนวยการสำนักกิจการความมั่นคงภายใน น.ส.อรอุมา วรแสน ผู้เชี่ยวชาญเฉพาะด้านยุทธศาสตร์ รักษาราชการแทนผู้อำนวยการกองการต่างประเทศ สำนักงานปลัดกระทรวงมหาดไทย พร้อมด้วยคณะทำงานรัฐมนตรีว่าการกระทรวงมหาดไทย และเจ้าหน้าที่ที่เกี่ยวข้อง

ที่มา : https://www.thaigov.go.th/news/contents/details/91073