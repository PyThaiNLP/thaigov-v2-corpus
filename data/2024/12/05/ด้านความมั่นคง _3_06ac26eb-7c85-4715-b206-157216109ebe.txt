รัฐบาลไทย-ข่าวทำเนียบรัฐบาล-"อนุทิน" นำคณะผู้บริหาร มท. ร่วมคณะราชเลขานุการในพระองค์พระบาทสมเด็จพระเจ้าอยู่หัว ติดตามการพัฒนาภูมิทัศน์คลองเปรมประชากร


วันพฤหัสบดีที่ 5 ธันวาคม 2567
05/12/2567
พิมพ์
"อนุทิน" นำคณะผู้บริหาร มท. ร่วมคณะราชเลขานุการในพระองค์พระบาทสมเด็จพระเจ้าอยู่หัว ติดตามการพัฒนาภูมิทัศน์คลองเปรมประชากร
"อนุทิน" นำคณะผู้บริหาร มท. ร่วมคณะราชเลขานุการในพระองค์พระบาทสมเด็จพระเจ้าอยู่หัว ติดตามการพัฒนาภูมิทัศน์คลองเปรมประชากร
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วานนี้ (4 ธ.ค. 67) เวลา 17.25 น. นายอนุทินชาญวีรกูล รองนายกรัฐมนตรีและ รมว.มหาดไทย พร้อมด้วย น.ส.ซาบีดา ไทยเศรษฐ์ น.ส.ธีรรัตน์ สำเร็จวาณิชย์ รมช.มหาดไทย และนายอรรษิษฐ์ สัมพันธรัตน์ ปลัดกระทรวงมหาดไทย ร่วมคณะ พล.อ.อ.สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ตรวจติดตามการประดับไฟส่องสว่าง การปรับปรุงคุณภาพน้ำ และการพัฒนาปรับปรุงภูมิทัศน์คลองเปรมประชากร โดยลงเรือจากท่าเรือ SCG บมจ.ปูนซิเมนต์ไทย เขตบางซื่อ ไปยังท่าเรือสวนสาธารณะ ปตท. เขตหลักสี่ กรุงเทพฯ
เป็นพระมหากรุณาธิคุณล้นเกล้าฯ ที่พระบาทสมเด็จพระเจ้าอยู่หัว ทรงเล็งเห็นปัญหาคลองเปรมประชากร ทั้งการรุกล้ำลำคลอง ความตื้นเขิน ปัญหาน้ำเน่าเสีย จากขยะ และสิ่งกีดขวางทางระบายน้ำ จึงทรงพระกรุณาโปรดเกล้าฯ ให้ดำเนินโครงการพัฒนาคลองเปรมประชากร เพื่อฟื้นคืนความอุดมสมบูรณ์ของลำคลองและพัฒนาคุณภาพชีวิตของประชาชน ทำให้คลองเปรมประชากรในวันนี้กลับมาสวยงามและใช้ประโยชน์ได้เต็มศักยภาพ
น.ส.ไตรศุลี กล่าวว่า กลุ่ม ปตท. ได้ทำการพัฒนาพื้นที่ 10 ไร่ บริเวณ ถ.กำแพงเพชร 6 ริมคลองเปรมประชากร ให้เป็นสวนสาธารณะ ชื่อ "เปรมประชาวนารักษ์" เพื่อเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 อันจะเป็นพื้นที่สำคัญที่ให้พี่น้องประชาชนได้เข้ามาใช้ประโยชน์ โดยพระบาทสมเด็จพระเจ้าอยู่หัวและสมเด็จพระนางเจ้าพระบรมราชินี จะเสด็จพระราชดำเนินไปทรงเปิดสวนสาธารณะเฉลิมพระเกียรติฯ "เปรมประชาวนารักษ์" ในวันที่ 10 ธันวาคม 2567 โดยกระทรวงมหาดไทย โดยกรมโยธาธิการและผังเมือง กรุงเทพมหานคร การไฟฟ้านครหลวง และการประปาส่วนภูมิภาค ได้บูรณาการร่วมกับทุกภาคส่วน ติดตั้งไฟฟ้าส่องสว่าง พัฒนาระบบความปลอดภัยของการจ่ายระบบไฟฟ้า พัฒนาภูมิทัศน์ คุณภาพน้ำ และที่อยู่อาศัยของประชาชน

ที่มา : https://www.thaigov.go.th/news/contents/details/91059