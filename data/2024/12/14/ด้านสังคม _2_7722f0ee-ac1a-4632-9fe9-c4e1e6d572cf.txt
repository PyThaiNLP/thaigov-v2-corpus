รัฐบาลไทย-ข่าวทำเนียบรัฐบาล-โฆษก สธ. เผย 


วันเสาร์ที่ 14 ธันวาคม 2567
โฆษก สธ. เผย
โฆษกกระทรวงสาธารณสุข เผย การดูแลประชาชนจากสถานการณ์ "น้ำท่วมใต้" สามารถปิดศูนย์พักพิงทุกแห่ง รพ.หนองจิก ที่เร่งฟื้นฟูเป็นแห่งสุดท้าย ล่าสุดกลับมาเปิดบริการตามปกติได้แล้ว
กำชับสถานบริการใน “ชุมพร-ระนอง-สุราษฎร์ธานี-นครศรีธรรมราช” เฝ้าระวังน้ำท่วมฉับพลัน น้ำป่าไหลหลาก จากฝนตกหนักถึงหนักมาก 13-16 ธันวาคมนี้
วันนี้ (14 ธันวาคม 2567) นพ.ศักดา อัลภาชน์ รองปลัดกระทรวงสาธารณสุข และโฆษกกระทรวงสาธารณสุข กล่าวถึงสถานการณ์อุทกภัยในพื้นที่ภาคใต้ ว่า ภาพรวมขณะนี้ มีการปิดศูนย์พักพิงแล้วทั้งหมด ส่วนสถานพยาบาลที่ได้รับผลกระทบทุกแห่งสามารถกลับมาเปิดให้บริการได้ตามปกติ โดยแห่งล่าสุดคือ โรงพยาบาลหนองจิก จังหวัดปัตตานี ซึ่งทีมสนับสนุนระบบบริการด้านสุขภาพในภาวะฉุกเฉิน (MSERT) ได้เข้าฟื้นฟูระบบไฟฟ้า ประปา และอุปกรณ์ต่างๆ เรียบร้อย สามารถปิดบริการโรงพยาบาลสนามได้ตั้งแต่วันที่ 11 ธันวาคม ที่ผ่านมา ทั้งนี้ ได้ให้การดูแลประชาชนกลุ่มเปราะบางรวมทั้งสิ้น 19,829 ราย แบ่งเป็น ผู้ป่วยติดบ้านติดเตียง 1,442 ราย ผู้พิการ 4,121 รราย หญิงตั้งครรภ์  281 ราย ผู้สูงอายุ 9,958 ราย และอื่นๆ (จิตเวช/ฟอกไต) 4,027 ราย
"กรมอุตุนิยมวิทยาได้แจ้งเตือนว่า จะมีฝนตกหนักถึงหนักมากบริเวณภาคใต้ ช่วงวันที่ 13-16 ธันวาคม 2567 จึงได้กำชับให้มีการติดตามและเฝ้าระวังสถานการณ์อย่างใกล้ชิด โดยเฉพาะชุมพร ระนอง สุราษฎร์ธานี และนครศรีธรรมราช ที่มีการแจ้งเตือนเรื่องน้ำท่วมฉับพลัน น้ำป่าไหลหลาก ให้เตรียมการป้องกันความเสี่ยงผลกระทบต่อสถานพยาบาล การให้บริการประชาชนและกลุ่มเปราะบาง รวมถึงสื่อสารความเสี่ยงโรคที่มากับน้ำท่วม ซึ่งจากการเฝ้าระวังทั้งโรคไข้เลือดออก โรคฉี่หนู โรคปอดอักเสบ โรคไข้หวัดใหญ่ โรคอุจจาระร่วง โรคหัด และโรคไอกรน ยังไม่พบมีการระบาด" นพ.ศักดากล่าว
************************************ 14 ธันวาคม 2567

ที่มา : https://www.thaigov.go.th/news/contents/details/91352