รัฐบาลไทย-ข่าวทำเนียบรัฐบาล-“คารม” เผย นักวิจัยไทยเก่ง  เพิ่มมูลค่าสารสกัด “มะม่วงหาวมะนาวโห่” พัฒนาเป็นผลิตภัณฑ์เสริมอาหารรูปแบบเยลลี  ช่วยลดภาวะเสี่ยงต่อโรคหัวใจและหลอดเลือด  


วันเสาร์ที่ 14 ธันวาคม 2567
14/12/2567
พิมพ์
“คารม” เผย นักวิจัยไทยเก่ง  เพิ่มมูลค่าสารสกัด “มะม่วงหาวมะนาวโห่” พัฒนาเป็นผลิตภัณฑ์เสริมอาหารรูปแบบเยลลี  ช่วยลดภาวะเสี่ยงต่อโรคหัวใจและหลอดเลือด
“คารม” เผย นักวิจัยไทยเก่ง  เพิ่มมูลค่าสารสกัด “มะม่วงหาวมะนาวโห่” พัฒนาเป็นผลิตภัณฑ์เสริมอาหารรูปแบบเยลลี  ช่วยลดภาวะเสี่ยงต่อโรคหัวใจและหลอดเลือด  เพิ่มทางเลือกช่วยให้คุณภาพชีวิตของประชาชนดีขึ้น
วันนี้ (14 ธ.ค. 67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กระทรวงการอุดมศึกษา วิทยาศาสตร์ วิจัยและนวัตกรรม (อว.) โดยศูนย์เชี่ยวชาญนวัตกรรมผลิตภัณฑ์สมุนไพร (ศนส.) สถาบันวิจัยวิทยาศาสตร์และเทคโนโลยีแห่งประเทศไทย (วว.) นำวิทยาศาสตร์ เทคโนโลยีและนวัตกรรม เพิ่มมูลค่าผลผลิตมะม่วงหาวมะนาวโห่ โดยการศึกษาค้นคว้า 3 ขั้นตอน คือ 1) การศึกษาพัฒนาการสกัดสารสำคัญจากมะม่วงหาวมะนาวโห่ของผลห่าม 2) ทดสอบฤทธิ์ทางชีวภาพในการลดไขมันในเลือดและความปลอดภัยในระดับหลอดทดลองและในสัตว์ทดลอง และ 3) พัฒนาเป็นผลิตภัณฑ์เสริมอาหารจากมะม่วงหาวมะนาวโห่ในรูปแบบเยลลี (Carrisa Jelly) พร้อมถ่ายทอดเทคโนโลยีการผลิตสู่เชิงพาณิชย์
นายคารม กล่าวว่า ปัจจุบันการใช้สมุนไพรเพื่อบำรุงร่างกายและรักษาโรคได้รับความนิยมอย่างต่อเนื่อง โดยมะม่วงหาวมะนาวโห่ (Carissa carandas Linn.) เป็นสมุนไพรชนิดหนึ่งที่มีการนำมาใช้ประโยชน์ดังกล่าวมายาวนาน ด้วยคุณสมบัติด้านสมุนไพรที่มีองค์ประกอบสำคัญทางเคมี ได้แก่ alkaloids, flavonoids, saponins, cardiac glycosides, triterpenoids, phenolic compounds, and tannins ซึ่งมีฤทธิ์ต้านอนุมูลอิสระ ฤทธิ์ต้านโรคมะเร็ง ฤทธิ์ต้านอาการอักเสบ และบำรุงหัวใจ สถาบันวิจัยวิทยาศาสตร์และเทคโนโลยีแห่งประเทศไทย โดยศูนย์เชี่ยวชาญนวัตกรรมผลิตภัณฑ์สมุนไพร ได้ดำเนิน “โครงการวิจัยและพัฒนาผลิตภัณฑ์เสริมอาหารเพื่อลดความเสี่ยงโรคหัวใจและหลอดเลือดจากภาวะไขมันในเลือดสูง โดยสารออกฤทธิ์จากสารสกัดมะม่วงหาวมะนาวโห่ของผล” โดยได้ทดสอบฤทธิ์ทางเภสัชวิทยาและพิษวิทยาทั้งในหลอดทดลอง (in vitro) และสัตว์ทดลอง (in vivo) เพื่อเป็นข้อมูลในการพัฒนาผลิตภัณฑ์เสริมอาหารเพื่อสุขภาพฯ ซึ่งจะเป็นอีกทางเลือกหนึ่งที่จะสามารถช่วยให้คุณภาพชีวิตของประชาชนดีขึ้น ช่วยลดภาวะเสี่ยงต่อโรคหัวใจและหลอดเลือด ที่อาจทำให้เสียชีวิตก่อนวัยอันควร พร้อมทั้งเป็นการเพิ่มมูลค่าให้กับอุตสาหกรรมและเศรษฐกิจของประเทศ ในการพัฒนาการผลิตและการส่งออกผลิตภัณฑ์เพื่อสุขภาพจากสมุนไพรไทย
ทั้งนี้ จากการดำเนินการทดสอบฤทธิ์ยับยั้งการสร้างเซลล์ไขมัน จากสารสกัดมะม่วงหาวมะนาวโห่พบว่า สารสกัดมะม่วงหาวมะนาวโห่ผลห่าม สามารถลดการสร้างเซลล์ไขมันได้ดี และเมื่อนำสารสกัดมาทดสอบการลดระดับไขมันในเลือดของสารสกัดมะม่วงหาวมะนาวโห่ในหนูแรทที่ถูกเหนี่ยวนำให้เกิดภาวะไขมันในเลือดสูงพบว่า หนูในกลุ่มที่ได้รับสารสกัดมะม่วงหาวมะนาวโห่ มีระดับ cholesterol และ triglyceride ในเลือดลดลง อย่างมีนัยสำคัญทางสถิติ (p<0.05) เมื่อเปรียบเทียบกับกลุ่มควบคุม นอกจากนั้นยังได้ดำเนิน การประเมินความปลอดภัยของสารสกัดมะม่วงหาวมะนาวโห่ผลห่าม พบว่า ไม่ก่ออาการพิษและการตายของสัตว์ทดลองหลังได้รับตัวอย่างทดสอบทั้งการทดสอบความเป็นพิษเฉียบพลันและกึ่งเรื้อรัง

ที่มา : https://www.thaigov.go.th/news/contents/details/91343