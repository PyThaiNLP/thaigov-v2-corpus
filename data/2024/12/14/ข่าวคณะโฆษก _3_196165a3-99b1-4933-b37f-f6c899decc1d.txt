รัฐบาลไทย-ข่าวทำเนียบรัฐบาล-นายกฯ สั่งเร่งหาตัวคนร้ายก่อเหตุปาระเบิด งานคอนเสิร์ต กาชาด อ.อุ้มผาง จ.ตาก พร้อมให้ เข้าเยียวยาดูแลผู้บาดเจ็บเร่งด่วน


วันเสาร์ที่ 14 ธันวาคม 2567
14/12/2567
พิมพ์
นายกฯ สั่งเร่งหาตัวคนร้ายก่อเหตุปาระเบิด งานคอนเสิร์ต กาชาด อ.อุ้มผาง จ.ตาก พร้อมให้ เข้าเยียวยาดูแลผู้บาดเจ็บเร่งด่วน
นายกฯ สั่งเร่งหาตัวคนร้ายก่อเหตุปาระเบิด งานคอนเสิร์ต กาชาด อ.อุ้มผาง จ.ตาก พร้อมให้
เข้าเยียวยาดูแลผู้บาดเจ็บเร่งด่วน
วันนี้ (14 ธ.ค. 67) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้รับรายงาน เหตุการณ์ ปาระเบิดที่งานกาชาด อะเมซิ่งแผ่นดินดอยลอยฟ้า อ.อุ้มผาง จ.ตาก ประจำปี 2567 เป็นเหตุให้มีผู้เสียชีวิต 3 คน และมีผู้บาดเจ็บ ที่ได้ส่งตัวไปรักษาตัวที่โรงพยาบาลอุ้มผางขณะนี้แล้ว ตั้งแต่เมื่อคืนที่ผ่านมา โดยนายกรัฐมนตรี ได้สั่งการไปที่ผู้บัญชาการตำรวจแห่งชาติและหน่วยงานความมั่นคง ในพื้นที่ ให้เร่งเข้าดูแลผู้บาดเจ็บ เร่งตรวจสอบ รวมทั้งระดมกำลัง ลงพื้นที่หาพยานหลักฐานและเร่งจับกุมคนร้ายผู้ก่อเหตุให้เร็วที่สุด
พร้อมกันนี้ได้สั่งให้เพิ่มกำลังเจ้าหน้าที่ตำรวจ และฝ่ายปกครอง และฝ่ายความมั่นคงในทุกๆพื้นที่ของประเทศไทย ดูแลการจัดงานเทศกาลในทุกพื้นที่ในช่วงเวลานี้ ทั้งการตรวจวัตถุอันตรายเพื่อความปลอดภัยของพี่น้องประชาชน
ทั้งนี้ นายกรัฐมนตรี ยังแสดงความเสียใจต่อครอบครัวผู้เสียชีวิต และผู้บาดเจ็บ โดยมอบหมายให้หน่วยงานที่เกี่ยวข้อง ติดตามดูแลครอบครัวทั้งผู้เสียชีวิตและบาดเจ็บ เพื่อช่วยเหลือทั้งค่าใช้จ่ายในการรักษาพยาบาล รวมทั้งเยียวยาผู้เสียชีวิต ตามระเบียบของแต่ละหน่วยงานอย่างเร่งด่วนต่อไป พร้อมรายงานความคืบหน้าให้นายกรัฐมนตรีทราบ //

ที่มา : https://www.thaigov.go.th/news/contents/details/91345