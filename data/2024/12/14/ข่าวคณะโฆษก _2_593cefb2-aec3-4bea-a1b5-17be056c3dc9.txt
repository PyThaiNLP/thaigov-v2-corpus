รัฐบาลไทย-ข่าวทำเนียบรัฐบาล-"ศศิกานต์" เชิญชวนคนไทยท่องเที่ยว จังหวัดนครพนม - มุกดาหาร สองเมือง สองสไตล์ บนเส้นทาง “นาคาวิถี” เส้นทางแห่งศรัทธา ลัดเลาะริมโขง ใกล้ชิดธรรมชาติไปกับถิ่นอีสานสุดคลาสสิก


วันเสาร์ที่ 14 ธันวาคม 2567
14/12/2567
พิมพ์
"ศศิกานต์" เชิญชวนคนไทยท่องเที่ยว จังหวัดนครพนม - มุกดาหาร สองเมือง สองสไตล์ บนเส้นทาง “นาคาวิถี” เส้นทางแห่งศรัทธา ลัดเลาะริมโขง ใกล้ชิดธรรมชาติไปกับถิ่นอีสานสุดคลาสสิก
"ศศิกานต์" เชิญชวนคนไทยท่องเที่ยว จังหวัดนครพนม - มุกดาหาร สองเมือง สองสไตล์ บนเส้นทาง “นาคาวิถี” เส้นทางแห่งศรัทธา ลัดเลาะริมโขง ใกล้ชิดธรรมชาติไปกับถิ่นอีสานสุดคลาสสิก
วันนี้ (14 ธ.ค. 67) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยกรมทางหลวงชนบท (ทช.) เชิญชวนพี่น้องประชาชนสัมผัสเส้นทางแห่งศรัทธา ระยะทาง 43 กิโลเมตร บนเส้นทาง "นาคาวิถี” จากจังหวัดนครพนม - มุกดาหาร เพื่อสักการะสิ่งศักดิ์สิทธิ์ ชมสถาปัตยกรรม วิถีชีวิต และวัฒนธรรมท้องถิ่นที่เปี่ยมไปด้วยมนต์เสน่ห์
นางสาวศศิกานต์ กล่าวว่า กรมทางหลวงชนบทได้พัฒนาและให้ความสำคัญอย่างต่อเนื่องในการพัฒนาการท่องเที่ยวและเส้นทางชมทิวทัศน์ (Scenic Route) โดยเฉพาะอย่างยิ่งในพื้นที่จังหวัดนครพนม ซึ่งถือว่าเป็นหนึ่งในจังหวัดที่มีแลนมาร์คที่สำคัญเป็นอย่างยิ่งในภาคตะวันออกเฉียงเหนือ อย่าง “พระธาตุพนม” ที่จะเป็นจุดเริ่มต้นสำคัญของเส้นทาง “นาคาวิถี”
เส้นทางดังกล่าว ประชาชนสามารถเดินทางมาสักการะองค์พระธาตุศักดิ์สิทธิ์คู่เมืองเพื่อความเป็นสิริมงคล พร้อมสามารถเดินทางสู่ถนนสาย นพ.3015 รับชมทิวทัศน์และถ่ายภาพบนสะพานน้ำก่ำ – ธาตุพนม และซึ่งจะสามารถเดินทางสู่อำเภอหว้านใหญ่ จังหวัดมุกดาหาร ที่ตั้งของ “แก่งกะเบา”สถานที่ท่องเที่ยวสำคัญแห่งหนึ่งของมุกดาหาร ซึ่งแก่งหินยาวตามลำน้ำโขง มีความสวยงามและร่มรื่นอย่างมาก พร้อมด้วย “องค์พญาศรีภุชงค์มุกดานาคราช” พญานาคองค์ใหญ่สีขาวงดงาม ซึ่งเป็นสถานที่อีกหนึ่งแห่งที่นักเดินทางห้ามพลาด สำหรับการเดินทางที่จะต้องเข้ามาสักการะขอพรทั้งโชคลาภและความสำเร็จ
“เส้นทางดังกล่าวเป็นเพียงส่วนหนึ่งของเส้นทาง “นาคาวิถี” ที่ประชาชนจะได้สัมผัสในการเดินทาง นอกจากนี้ ยังมีเส้นทางและสถานที่ ที่สำคัญอีกมากในเส้นทางนี้ รัฐบาลโดยกรมทางหลวงชนบท มีแผนที่จะพัฒนาเส้นทางดังกล่าวระหว่างปี 2567 – 2570 ยกระดับถนนให้มีความสะดวกปลอดภัย เตรียมความพร้อมรองรับสนับสนุนการท่องเที่ยวให้กับประชาชนอย่างเต็มที่
ทั้งนี้ สำหรับผู้ที่สนใจและต้องการสอบถามข้อมูลเพิ่มเติมในการเดินทางสามารถติดต่อสอบถามได้ที่แขวงทางหลวงชนบทนครพนม โทร. 0 4251 2374 และแขวงทางหลวงชนบทมุกดาหาร โทร. 0 4267 2041 หรือสายด่วน ทช. โทร. 1146” นางสาวศศิกานต์ ระบุ

ที่มา : https://www.thaigov.go.th/news/contents/details/91344