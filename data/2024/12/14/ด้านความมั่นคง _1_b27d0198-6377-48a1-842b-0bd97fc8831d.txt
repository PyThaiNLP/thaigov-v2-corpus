รัฐบาลไทย-ข่าวทำเนียบรัฐบาล-กรมการจัดหางาน ขอความร่วมมือสถานประกอบการแจ้งให้สิทธิคนพิการหรือผู้ดูแลคนพิการ ตาม ม.35 ภายใน 2 ม.ค. 68 นี้


วันเสาร์ที่ 14 ธันวาคม 2567
14/12/2567
พิมพ์
กรมการจัดหางาน ขอความร่วมมือสถานประกอบการแจ้งให้สิทธิคนพิการหรือผู้ดูแลคนพิการ ตาม ม.35 ภายใน 2 ม.ค. 68 นี้
กรมการจัดหางาน ขอประชาสัมพันธ์ 2 ช่องทางแจ้งให้-รับสิทธิคนพิการหรือผู้ดูแลคนพิการ ม.35 ปี 68 ทางเลือกที่ 1 ยื่นผ่านระบบ e – Service ดำเนินการด้วยตนเองได้ 24 ชม. ถึงวันที่ 31 ธ.ค. 67
ทางเลือกที่ 2 ยื่นผ่านเจ้าหน้าที่ ณ สำนักงานจัดหางานจังหวัดทั่วประเทศ ภายในวันที่ 2 ม.ค. 68
นายสมชาย มรกตศรีวรรณ อธิบดีกรมการจัดหางาน เปิดเผยว่า ตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม กำหนดให้นายจ้างหรือเจ้าของสถานประกอบการทั้งเอกชนและหน่วยงานของรัฐ ที่มีลูกจ้างตั้งแต่ 100 คน ขึ้นไป ต้องรับคนพิการที่สามารถทำงานได้เข้าทำงาน ในอัตราส่วนลูกจ้างที่ไม่ใช่คนพิการ 100 คน ต่อคนพิการ 1 คน เพื่อประโยชน์ในการส่งเสริมและพัฒนาคุณภาพชีวิตคนพิการ ซึ่งหากนายจ้าง/สถานประกอบการ หรือหน่วยงานของรัฐ ไม่ประสงค์จะจ้างงานคนพิการ หรือส่งเงินเข้ากองทุนส่งเสริมและพัฒนาคุณภาพชีวิตคนพิการ สามารถเลือกให้สิทธิตามมาตรา 35 แทนได้ โดยมูลค่าของสัญญาต้องไม่น้อยกว่า 120,450 บาทต่อปี แบ่งเป็น 7 ประเภทสิทธิ ได้แก่ 1.การให้สัมปทาน 2.จัดสถานที่จำหน่ายสินค้าหรือบริการ 3.จัดจ้างเหมาช่วงงานหรือจ้างเหมาบริการโดยวิธีกรณีพิเศษ 4.ฝึกงาน 5.จัดให้มีอุปกรณ์หรือสิ่งอำนวยความสะดวก 6.ล่ามภาษามือ และ 7.การให้ความช่วยเหลืออื่นใดแก่คนพิการหรือผู้ดูแลคนพิการ โดยต้องขออนุญาตจากกรมการจัดหางานก่อนดำเนินการ ในช่วงวันที่ 1 ตุลาคม – 31 ธันวาคม ของแต่ละปี
กรมการจัดหางาน เป็นหน่วยงานมีหน้าที่ให้บริการรับเรื่องการยื่นให้สิทธิจากนายจ้าง/สถานประกอบการ และการขอรับสิทธิของคนพิการหรือผู้ดูแลคนพิการ ตามมาตรา 35 จึงขอประชาสัมพันธ์ 2 ช่องทาง ให้บริการให้สิทธิ-รับสิทธิ เพื่อให้สถานประกอบการและผู้พิการเลือกใช้บริการได้ตามความสะดวก ภายในเวลาที่กำหนด ดังนี้
1. ทางเว็บไซต์ e-service.doe.go.th ตลอด 24 ชม. การยื่นสิทธิผ่านระบบ e - Service จะช่วยให้นายจ้าง/สถานประกอบการ และคนพิการหรือผู้ดูแลคนพิการ สามารถแจ้งการให้และรับสิทธิได้อย่างสะดวก รวดเร็ว ประหยัดเวลาและค่าใช้จ่ายในการเดินทางเพื่อมาติดต่อราชการ และยังป้องกันปัญหาการขอรับสิทธิซ้ำซ้อน ด้วยระบบการจับคู่ (matching) โดยสามารถยื่นให้สิทธิ – รับสิทธิ ภายในวันที่ 31 ธันวาคม 2567
2. ทางสำนักงานจัดหางานจังหวัด สำนักงานจัดหางานกรุงเทพมหานครพื้นที่ 1 - 10 ซึ่งจะมีเจ้าหน้าที่เตรียมพร้อมให้บริการในวันและเวลาราชการ สำหรับผู้ที่ไม่สะดวกยื่นผ่านระบบออนไลน์ โดยสามารถยื่นให้สิทธิ – รับสิทธิ ได้ถึงวันที่ 2 มกราคม 2568 เนื่องจากวันสิ้นสุดการดำเนินการ วันที่ 31 ธันวาคม 2567 ตรงกับวันหยุดประจำปี กรมการจัดหางาน จึงอำนวยความสะดวกให้ประชาชนสามารถดำเนินการอีกครั้งในวันเริ่มทำการวันแรก ซึ่งตรงกับวันที่ 2 มกราคม 2568
ทั้งนี้ นายจ้าง/สถานประกอบการที่ต้องการให้สิทธิ และคนพิการหรือผู้ดูแลคนพิการที่ต้องการขอรับสิทธิตามมาตรา 35 สามารถสอบถามรายละเอียดเพิ่มเติมได้ที่ สายด่วนกระทรวงแรงงาน โทร 1506 กด 2 กรมการจัดหางาน หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/91353