รัฐบาลไทย-ข่าวทำเนียบรัฐบาล-ศปช. สั่งเร่งเคลียร์พื้นที่เส้นทางสัญจรโดนน้ำท่วมสายใต้ กำชับให้ความช่วยเหลือประชาชนอย่างเต็มที่ หลัง จ.ชุมพร และนครศรีธรรมราช ฝนยังตกหนัก


วันเสาร์ที่ 14 ธันวาคม 2567
14/12/2567
พิมพ์
ศปช. สั่งเร่งเคลียร์พื้นที่เส้นทางสัญจรโดนน้ำท่วมสายใต้ กำชับให้ความช่วยเหลือประชาชนอย่างเต็มที่ หลัง จ.ชุมพร และนครศรีธรรมราช ฝนยังตกหนัก
ศปช. สั่งเร่งเคลียร์พื้นที่เส้นทางสัญจรโดนน้ำท่วมสายใต้ กำชับให้ความช่วยเหลือประชาชนอย่างเต็มที่ หลัง จ.ชุมพร และนครศรีธรรมราช ฝนยังตกหนัก
วันนี้ (14 ธ.ค. 67) เวลา 14.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่านายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) รับทราบรายงานสถานการณ์ฝนตกในพื้นที่ภาคใต้ โดยเฉพาะในจังหวัดชุมพรที่มีปริมาณฝนสูงสุดในอำเภอเมืองถึง 265.9 มม. จึงประกาศเขตฯ พื้นที่เข้าช่วยเหลือผู้ประสบภัยใน 2 อำเภอ ได้แก่ อำเภอสวี และอำเภอหลังสวน ขณะที่สำนักงานป้องกันและบรรเทาสาธารณภัย หน่วยทหาร อำเภอ เจ้าหน้าที่ตำรวจ จิตอาสา เข้าพื้นที่สำรวจความเสียหายและให้การช่วยเหลือในเบื้องต้นแล้ว
“ผอ.ศปช.ยังได้สั่งการให้เจ้าหน้าที่ที่เกี่ยวข้องเข้าให้ความช่วยเหลือประชาชนโดยเร็วที่สุด โดยเฉพาะเรื่องของเส้นทางการจราจรบนถนนสายเอเชีย 41 ที่มีน้ำท่วมทำให้รถเล็กไม่สามารถสัญจรผ่านไปมาได้ พร้อมกล่าวขอขอบคุณประชาชนที่ร่วมกันแจ้งข้อมูลเข้ามา โดยพี่น้องชาวชุมพร ได้แจ้งสถานการณ์น้ำท่วมในเส้นทางและพื้นที่ต่างๆ ผ่านทางเพจ Facebook ของสถานีวิทยุกระจายเสียงแห่งประเทศไทยจังหวัดชุมพร ทำให้เจ้าหน้าที่ทราบข้อมูลและสามารถเข้าไปดำเนินการเคลียร์เส้นทางและช่วยเหลือได้อย่างรวดเร็ว“  นางสาวศศิกานต์ กล่าว
รองโฆษกประจำสำนักนายกรัฐมนตรี ยังกล่าวอีกว่า ล่าสุดกรมป้องกันและบรรเทาสาธารณภัย(ปภ.) รายงานสถานการณ์อุทกภัยในพื้นที่ 2 จังหวัด ได้แก่ นครศรีธรรมราช และชุมพร รวม 7 อำเภอ 22 ตำบล 73 หมู่บ้าน มีประชาชนได้รับผลกระทบกว่า 10,000 ครัวเรือน มีผู้เสียชีวิต 3 ราย ซึ่งยังต้องเฝ้าระวังสถานการณ์ใกล้ชิด เนื่องจากระดับน้ำมีแนวโน้มเพิ่มขึ้น โดย ปภ. ยังคงสูบระบายน้ำออกจากพื้นที่อย่างเต็มกำลังเพื่อช่วยเหลือและบรรเทาความเดือดร้อนของประชาชน ส่วนจุดที่สถานการณ์คลี่คลายแล้วได้ประสานงานกับจังหวัดจัดทำบัญชีความเสียหายเพื่อให้ความช่วยเหลือตามระเบียบที่เกี่ยวข้องต่อไป

ที่มา : https://www.thaigov.go.th/news/contents/details/91350