รัฐบาลไทย-ข่าวทำเนียบรัฐบาล-“รมช.อิทธิ” ปลุกพลังขับเคลื่อนภาคเกษตรระดับพื้นที่ ยกระดับสู่เกษตรทันสมัย ตามแนวคิด “ตลาดนำ นวัตกรรมเสริม เพิ่มรายได้” พร้อมสานต่อนโยบาย 9 ข้อสู่การปฏิบัติ


วันเสาร์ที่ 14 ธันวาคม 2567
“รมช.อิทธิ” ปลุกพลังขับเคลื่อนภาคเกษตรระดับพื้นที่ ยกระดับสู่เกษตรทันสมัย ตามแนวคิด “ตลาดนำ นวัตกรรมเสริม เพิ่มรายได้” พร้อมสานต่อนโยบาย 9 ข้อสู่การปฏิบัติ
“รมช.อิทธิ” ปลุกพลังขับเคลื่อนภาคเกษตรระดับพื้นที่ ยกระดับสู่เกษตรทันสมัย ตามแนวคิด “ตลาดนำ นวัตกรรมเสริม เพิ่มรายได้” พร้อมสานต่อนโยบาย 9 ข้อสู่การปฏิบัติ
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดการสัมมนา “การสร้างพลังขับเคลื่อนการพัฒนาภาคการเกษตรในระดับพื้นที่” โดยมีวัตถุประสงค์ เพื่อเพิ่มประสิทธิภาพการปฏิบัติงานของบุคลากรกระทรวงเกษตรและสหกรณ์ในระดับพื้นที่ เสริมสร้างความสัมพันธ์การทำงานเชิงบูรณาการร่วมกัน และนำร่องในการขับเคลื่อนการพัฒนาภาคการเกษตรและสินค้าที่สำคัญของจังหวัด โดยมี คณะที่ปรึกษารัฐมนตรีเกษตรฯ นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายบันดาล สถิรชวาล รองผู้ว่าราชการจังหวัดสุราษฎร์ธานี ผู้บริหารกระทรวงเกษตรและสหกรณ์ หัวหน้าส่วนราชการ เข้าร่วม ณ โรงแรมไดมอนด์พลาซ่า อำเภอเมือง จังหวัดสุราษฎร์ธานี
รมช.อิทธิ กล่าวว่า ตามที่รัฐบาลได้กำหนดนโยบายด้านการเกษตรเป็นนโยบายเร่งด่วน เพื่อยกระดับการทำเกษตรแบบดั้งเดิมให้เป็นเกษตรทันสมัย โดยใช้แนวคิด “ตลาดนำ นวัตกรรมเสริม เพิ่มรายได้” นั้น กระทรวงเกษตรและสหกรณ์ จึงเป็นหน่วยงานหลักในการขับเคลื่อนภาคการเกษตรของประเทศไทย แต่ปัจจุบันภาคเกษตรไทยยังคงประสบปัญหาหลายด้าน ดังนั้น จึงเป็นภารกิจสำคัญที่กระทรวงเกษตรฯ และหน่วยงานในสังกัด และระดับพื้นที่จังหวัดจะต้องบูรณาการทำงานร่วมกันเพื่อให้เกิดประสิทธิภาพ โดยเฉพาะบุคลากรในระดับพื้นที่ที่ปฏิบัติงานเป็นทีมบูรณาการ เพื่อสนับสนุนการดำเนินงานของกระทรวงเกษตรและสหกรณ์ให้บรรลุ
เป้าหมาย ที่ถือเป็นกำลังสำคัญในการเดินหน้าสานต่อ 9 นโยบายสำคัญ นำไปปฏิบัติให้เกิดประโยชน์สูงสุดเพื่อพี่น้องเกษตรกรไทย
“กระทรวงเกษตรและสหกรณ์ ภายใต้การนำของ ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ให้ความสำคัญในการขับเคลื่อนพัฒนาภาคเกษตรระดับพื้นที่ เพื่อยกระดับสู่เกษตรทันสมัย โดยหนึ่งในนโยบายสำคัญคือ เน้นการสร้างวิธีการทำงานสู่การปฏิบัติ ซึ่งผมเชื่อมั่นว่าบุคลากรทุกหน่วยงานของกระทรวงเกษตรฯ จะเป็นพลังขับเคลื่อนหลักในการแก้ไขปัญหาช่วยเหลือพี่น้องเกษตรกรให้มีชีวิตความเป็นอยู่ที่ดีขึ้น การสัมมนาในวันนี้ จึงเป็นโอกาสที่ดีที่ทั้งผู้บริหารของกระทรวงเกษตรฯ และบุคลากรในระดับพื้นที่จังหวัดสุราษฎร์ธานี ได้มาร่วมกันคิดหาแนวทางแก้ไขเพื่อปัญหาภาคการเกษตรให้สามารถเดินต่อไปได้ รวมทั้ง ขอชื่นชมเป็นกำลังใจให้บุคลากรทุกท่าน มุ่งมั่นในการปฏิบัติงานเพื่อเกษตรกรทั่วประเทศต่อไป และขอให้ภาคภูมิใจที่ได้เป็นส่วนหนึ่งในการขับเคลื่อนภาคเกษตร เป็นที่พึ่งของพี่น้องเกษตรกรไทย” รมช.อิทธิ กล่าว

ที่มา : https://www.thaigov.go.th/news/contents/details/91354