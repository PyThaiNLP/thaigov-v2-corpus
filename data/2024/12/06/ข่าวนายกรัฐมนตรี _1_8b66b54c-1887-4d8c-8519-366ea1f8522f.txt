รัฐบาลไทย-ข่าวทำเนียบรัฐบาล-นายกฯ หารือ รมว.คลัง และ ทปษ.นโยบาย ย้ำไม่มีการปรับภาษีมูลค่าเพิ่ม “VAT” เป็น 15% แน่นอน ย้ำรัฐบาลทำงานด้วยความรัดกุมยึดผลประโยชน์ส่วนรวมเป็นสำคัญ  


วันศุกร์ที่ 6 ธันวาคม 2567
06/12/2567
พิมพ์
นายกฯ หารือ รมว.คลัง และ ทปษ.นโยบาย ย้ำไม่มีการปรับภาษีมูลค่าเพิ่ม “VAT” เป็น 15% แน่นอน ย้ำรัฐบาลทำงานด้วยความรัดกุมยึดผลประโยชน์ส่วนรวมเป็นสำคัญ
นายกฯ หารือ รมว.คลัง และ ทปษ.นโยบาย ย้ำไม่มีการปรับภาษีมูลค่าเพิ่ม “VAT” เป็น 15% แน่นอน ย้ำรัฐบาลทำงานด้วยความรัดกุมยึดผลประโยชน์ส่วนรวมเป็นสำคัญ ขอประชาชนมั่นใจนับจากนี้ จะเดินหน้า เร่งกระตุ้นเศรษฐกิจไทยให้ได้ในทุกมิติ
วันนี้ (6 ธันวาคม 2567) เวลา 14.30 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้เชิญผู้เกี่ยวข้องหารือในกรณีที่มีข่าวว่า รัฐบาลจะขึ้นภาษีมูลค่าเพิ่มหรือVAT เป็น15% ซึ่งประกอบไปด้วยนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ร่วมกับคณะที่ปรึกษานโยบายของนายกรัฐมนตรี  โดยได้ข้อสรุปดังนี้ นายกรัฐมนตรียืนยันว่า 1. ไม่มีการปรับภาษีมูลค่าเพิ่มหรือ VAT เป็น 15%  2. กระทรวงการคลังซึ่งกำลังศึกษาการปรับโครงสร้างภาษีของประเทศไทย ซึ่งต้องมองทั้งระบบให้ครบทุกมิติและเป็นธรรม เพื่อลดความเหลื่อมล้ำ และสร้างความสามารถในการแข่งขันของประเทศ 3. ที่ผ่านมาแต่ละประเทศในโลกหากจะมีการปรับโครงสร้างภาษีของประเทศอื่นๆนั้นต้องใช้เวลาศึกษาและปรับตัวอย่างค่อยเป็นค่อยไปบางประเทศใช้เวลาปรับเปลี่ยนกว่า 10 ปี และ 4. นโยบายหลักของรัฐบาลคือ การลดรายจ่ายของประชาชน เพิ่มรายได้ขยายโอกาส และลดรายจ่ายภาครัฐ และเพิ่มประสิทธิภาพของภาครัฐ ควบคู่กันไป กับการหาโอกาสจากการสร้างรายได้ใหม่ๆให้ประชาชน ทั้งหมดนี้ เพื่อชีวิตความเป็นอยู่ที่ดีขึ้นของพี่น้องประชาชนคนไทย
“ขอให้พี่น้องประชาชนมั่นใจค่ะว่า การทำงานของรัฐบาล เราดำเนินการด้วยความรัดกุม รับฟังทุกภาคส่วน และยึดประโยชน์ของพี่น้องประชาชนเป็นที่ตั้ง เพื่อขับเคลื่อนประเทศไทยของเราทุกคนค่ะ”   นายกรัฐมนตรีกล่าว

ที่มา : https://www.thaigov.go.th/news/contents/details/91124