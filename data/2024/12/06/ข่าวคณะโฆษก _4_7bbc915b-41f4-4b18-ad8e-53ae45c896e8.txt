รัฐบาลไทย-ข่าวทำเนียบรัฐบาล-“อนุกูล” รองโฆษกรัฐบาลลงพื้นที่ช่วยเหลือผู้ประสบอุทกภัยชาวสงขลา เผยชาวบ้านขอบคุณรัฐบาลไม่ทอดทิ้งประชาชนในยามประสบอุทกภัย ย้ำ ก.เกษตรฯ เร่งเยียวยาช่วยเหลือด้านการเกษตร


วันศุกร์ที่ 6 ธันวาคม 2567
06/12/2567
พิมพ์
“อนุกูล” รองโฆษกรัฐบาลลงพื้นที่ช่วยเหลือผู้ประสบอุทกภัยชาวสงขลา เผยชาวบ้านขอบคุณรัฐบาลไม่ทอดทิ้งประชาชนในยามประสบอุทกภัย ย้ำ ก.เกษตรฯ เร่งเยียวยาช่วยเหลือด้านการเกษตร
“อนุกูล” รองโฆษกรัฐบาลลงพื้นที่ช่วยเหลือผู้ประสบอุทกภัยชาวสงขลา เผยชาวบ้านขอบคุณรัฐบาลไม่ทอดทิ้งประชาชนในยามประสบอุทกภัย ย้ำ ก.เกษตรฯ เร่งเยียวยาช่วยเหลือด้านการเกษตร
วันนี้ (6 ธันวาคม 2567) นายอนุกูล พฤกษานุศักดิ์  รองโฆษกประจำสำนักนายกรัฐมนตรี ลงพื้นที่ให้ความช่วยเหลือพี่น้องประชาชนเทศบาลเมืองสะเดา อำเภอสะเดา และอำเภอคลองหอยโข่ง จังหวัดสงขลา ที่ได้รับผลกระทบจากสถานการณ์อุทกภัยน้ำท่วม ส่งผลให้ประชาชนได้รับความเดือนร้อน โดยได้เยี่ยมเยียนพบปะให้กำลังใจ พร้อมมอบถุงยังชีพให้พี่น้องประชาชน
นายอนุกูล เปิดเผยว่า จากการลงพื้นที่ พี่น้องประชาชนได้ฝากขอบคุณ นางสาวแพทองธาร ชินวัตร นายกรัฐมนตรี และรัฐบาล ที่ไม่ทอดทิ้งประชาชนให้ประสบปัญหาตามลำพัง โดยมีส่วนราชการต่าง ๆ ในพื้นที่ได้เร่งให้ความช่วยเหลืออย่างต่อเนื่อง นับตั้งแต่วันที่ประสบอุทกภัยจนปัจจุบันสถานการณ์ได้คลี่คลายแล้ว โดยเฉพาะเรื่องของการช่วยเหลือพี่น้องเกษตรกร ส่วนราชการในสังกัดกระทรวงเกษตรและสหกรณ์ ได้เข้าไปช่วยเหลือ และเร่งสำรวจความเสียหายแล้ว นอกจากนี้ ประชาชนยังต้องการให้รัฐบาลเร่งช่วยเหลือเยียวยาในส่วนอื่น ๆ ด้วย เช่น ซ่อมแซมบ้านเรือนที่เสียหาย รวมถึงทรัพย์สินต่าง ๆ และอยากให้รัฐบาลพิจารณาช่วยเหลือรายได้ในช่วงที่ประสบอุทกภัย ซึ่งผู้ประสบภัยต้องหยุดงาน ทำให้ขาดรายได้
“การลงพื้นที่ช่วยเหลือผู้ประสบอุทกภัยในครั้งนี้ เพื่อส่งมอบกำลังใจและความช่วยเหลือจากรัฐบาลสู่พี่น้องประชาชนผู้ประสบอุทกภัย และเพื่อรับฟังปัญหารวมถึงความต้องการของพี่น้องประชาชนในพื้นที่ ซึ่งในส่วนของพี่น้องเกษตรกร ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ได้กำชับหน่วยงานในพื้นที่ให้สำรวจความเสียหายทันทีหลังสถานการณ์คลี่คลาย เพื่อเร่งจ่ายเงินเยียวยาให้พี่น้องเกษตรกร บรรเทาความเดือนร้อน และเพื่อสร้างขวัญกำลังใจในการประกอบการอาชีพต่อไป” นายอนุกูล ย้ำ

ที่มา : https://www.thaigov.go.th/news/contents/details/91117