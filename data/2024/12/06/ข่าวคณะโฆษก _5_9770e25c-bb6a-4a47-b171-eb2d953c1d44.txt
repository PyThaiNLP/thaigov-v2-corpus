รัฐบาลไทย-ข่าวทำเนียบรัฐบาล-เตือนใต้ยังมีฝน 7-11 ธันวาคมนี้  นายกฯ สั่งเตรียมความพร้อมช่วยเหลือ 12 จังหวัดเสี่ยง ย้ำ! รัฐบาลจะไม่หยุดจนกว่าปัญหาจะหมดไป 


วันศุกร์ที่ 6 ธันวาคม 2567
06/12/2567
พิมพ์
เตือนใต้ยังมีฝน 7-11 ธันวาคมนี้  นายกฯ สั่งเตรียมความพร้อมช่วยเหลือ 12 จังหวัดเสี่ยง ย้ำ! รัฐบาลจะไม่หยุดจนกว่าปัญหาจะหมดไป
เตือนใต้ยังมีฝน 7-11 ธันวาคมนี้  นายกฯ สั่งเตรียมความพร้อมช่วยเหลือ 12 จังหวัดเสี่ยง ย้ำ! รัฐบาลจะไม่หยุดจนกว่าปัญหาจะหมดไป
วันนี้ (6 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรีกล่าวว่า จากรายงานสภาพอากาศของกรมอุตุนิยมวิทยา ตั้งแต่วันที่ 7-11 ธันวาคม 2567 ภาคใต้ตั้งแต่จังหวัดนครศรีธรรมราชลงไปจะมีฝนตกหนักขึ้น สำนักงานทรัพยากรน้ำแห่งชาติจึงได้ออกประกาศเตือนพื้นที่เสี่ยงน้ำหลากและพื้นที่เสี่ยงดินถล่ม ต้องเฝ้าระวังบริเวณพื้นที่เสี่ยงจังหวัดชุมพร พังงา ภูเก็ต สุราษฎร์ธานี นครศรีธรรมราช ตรัง สตูล พัทลุง สงขลา ปัตตานี ยะลา และนราธิวาส ขอให้ประชาชนติดตามสถานการณ์น้ำ และเตรียมพร้อมอพยพหากมีการแจ้งเตือน
“นางสาวแพทองธาร ชินวัตร นายกรัฐมนตรี มีความเป็นห่วงพี่น้องประชาชนชาวใต้เป็นอย่างมาก และขอให้ติดตามข่าวสารจากทางราชการอย่างใกล้ชิด พร้อมขอความร่วมมือในการแจ้งหรือให้ข้อมูลให้กับเจ้าหน้าที่ว่าตรงไหนเป็นจุดเสี่ยงหรือต้องการความช่วยเหลือเพิ่มเติม ผ่านทางสายด่วน 1784 ได้ตลอด 24 ชั่วโมง เพื่อแก้ไขปัญหาได้อย่างตรงจุดและทันท่วงที ตามข้อสั่งการของนายกรัฐมนตรีที่ระบุชัดเจนให้ทุกหน่วยงานทำงานโดยไม่มีวันหยุด เพื่อให้ทุกคนปลอดภัย”  นางสาวศศิกานต์ กล่าว
ขณะที่วันนี้( 6 ธ.ค.67) นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน เดินทางลงพื้นที่ จังหวัดสงขลาและจังหวัดพัทลุง เพื่อตรวจติดตามสถานการณ์และช่วยเหลือเยียวยาผู้ประสบอุทกภัย และกำกับติดตามการปฏิบัติราชการในภูมิภาคพื้นที่เขตตรวจราชการที่ 5
นอกจากนี้ นายประเสริฐ จันทรรวงทอง รองนายกรัฐมนตรี พร้อมด้วยนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ประสบอุทกภัยใน จังหวัดยะลา เพื่อให้กำลังใจประชาชนและมอบถุงยังชีพ ณ อาคารศรีนิบง ศูนย์เยาวชนเทศบาลนครยะลา อำเภอเมืองยะลา

ที่มา : https://www.thaigov.go.th/news/contents/details/91118