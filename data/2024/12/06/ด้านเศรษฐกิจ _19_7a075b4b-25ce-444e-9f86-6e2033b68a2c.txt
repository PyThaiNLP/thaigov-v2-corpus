รัฐบาลไทย-ข่าวทำเนียบรัฐบาล-กรมทางหลวงชนบท ชวนขับรถเที่ยว แวะชมวิวถ่ายรูปเขื่อนลำปาวบน “สะพานเทพสุดา”  จังหวัดกาฬสินธุ์ 


วันศุกร์ที่ 6 ธันวาคม 2567
กรมทางหลวงชนบท ชวนขับรถเที่ยว แวะชมวิวถ่ายรูปเขื่อนลำปาวบน “สะพานเทพสุดา”  จังหวัดกาฬสินธุ์
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่ากรมทางหลวงชนบท (ทช.) เชิญชวนประชาชนขับรถเที่ยว ชมวิวเขื่อนลำปาวบนสะพานเทพสุดา จังหวัดกาฬสินธุ์ ซึ่งเป็นสะพานคอนกรีตเสริมเหล็ก ขนาด 2 ช่องจราจร ความยาว 2.04 กิโลเมตร ก่อสร้างแล้วเสร็จในปี 2553 และได้รับพระราชทานนามจาก สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เมื่อวันที่ 22 เมษายน 2553 ว่า “สะพานเทพสุดา” โดยเป็นสะพานข้ามน้ำจืดที่ยาวที่สุดในประเทศไทย ซึ่งตัดข้ามกับเขื่อนลำปาว เขื่อนดินขนาดใหญ่ เพื่อใช้ในการบรรเทาอุทกภัย และใช้ประโยชน์ทางการเกษตร แหล่งเพาะพันธุ์ปลานานาชนิด รวมถึงยังเป็นแหล่งท่องเที่ยวชื่อดังของจังหวัดกาฬสินธุ์ โดยมีจุดเริ่มต้นจากแหลมโนนวิเศษ ตำบลโนนบุรี อำเภอสหัสขันธ์ - บริเวณเกาะมหาราช ตำบลหนองบัว อำเภอหนองกุงศรี จังหวัดกาฬสินธุ์ ซึ่งจะช่วยประหยัดเวลาเดินทางในการขับรถข้ามไปอีกฝั่ง
สำหรับการเดินทางไปยังสะพาน หากเริ่มต้นจากตัวเมืองกาฬสินธุ์ ให้ใช้ ทล.227 มุ่งหน้าไปอำเภอสหัสขันธ์ 32 กิโลเมตร และเลี้ยวซ้ายบริเวณสี่แยก (หลังจากผ่าน ปตท.สหัสขันธ์) เข้าสู่ถนนทางหลวงชนบทสาย กส.3056 ขับตรงไปตามเส้นทาง ประมาณ 6.6 กิโลเมตร จนถึงสะพานเทพสุดา ใช้เวลาเดินทางประมาณ 30 นาที สำหรับบริเวณลานสาธารณะเชิงสะพานนั้นจะมีรูปปั้นไดโนเสาร์ ซึ่งเป็นอีกหนึ่งสัญลักษณ์ของกาฬสินธุ์ ประชาชนและนักท่องเที่ยวนิยมเดินทางมาชมพระอาทิตย์ตก นั่งชมวิวพักผ่อนริมเขื่อน และเดินเล่นออกกำลังกาย ทั้งนี้ เพื่อเป็นการส่งเสริมเศรษฐกิจสู่ต้นแบบการท่องเที่ยวยั่งยืน และเตรียมพร้อมรองรับประชาชนที่มาพร้อมกับการเติบโตของเศรษฐกิจด้านการท่องเที่ยวอีกด้วย หากประชาชนต้องการสอบถามข้อมูลเพิ่มเติมในการเดินทาง สามารถติดต่อแขวงทางหลวงชนบทในพื้นที่หรือสายด่วน กรมทางหลวงชนบท 1146

ที่มา : https://www.thaigov.go.th/news/contents/details/91130