รัฐบาลไทย-ข่าวทำเนียบรัฐบาล-​"เอกนัฏ" ร่วมประชุมผลักดัน EV ขับเคลื่อนอุตสาหกรรมสีเขียว สร้างไทยเป็นศูนย์กลางพลังงานสะอาด


วันพฤหัสบดีที่ 5 ธันวาคม 2567
05/12/2567
พิมพ์
​"เอกนัฏ" ร่วมประชุมผลักดัน EV ขับเคลื่อนอุตสาหกรรมสีเขียว สร้างไทยเป็นศูนย์กลางพลังงานสะอาด
​"เอกนัฏ" ร่วมประชุมผลักดัน EV ขับเคลื่อนอุตสาหกรรมสีเขียว สร้างไทยเป็นศูนย์กลางพลังงานสะอาด
วันที่ 4 ธันวาคม 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม และคณะผู้บริหารกระทรวงอุตสาหกรรม เข้าร่วมการประชุมคณะกรรมการนโยบายยานยนต์ไฟฟ้าแห่งชาติ ครั้งที่ 1/2567 โดยมีนางสาวแพทองธาร ชินวัตร นายกรัฐมนตรี เป็นประธานการประชุม นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่ากระทรวงพลังงาน นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายนฤตม์ เทอดสถีรศักดิ์  เลขาธิการคณะกรรมการส่งเสริมการลงทุน และหน่วยงานที่เกี่ยวข้อง เข้าร่วม ณ ตึกภักดีบดินทร์ ทำเนียบรัฐบาล
โดยนายกรัฐมนตรีกล่าวก่อนการประชุมว่า การประชุมคณะกรรมการฯ นี้ ถือเป็นครั้งแรกของตน โดยมีนโยบาย 2 เรื่องที่ขอแจ้งให้ที่ประชุมทราบ (1) รัฐบาลมีนโยบายที่มุ่งเน้นในเรื่องของการลงทุนในอุตสาหกรรมสีเขียวที่คำนึงถึงสิ่งแวดล้อมและส่งเสริมการใช้พลังงานสะอาด ให้สอดคล้องกับนโยบายความเป็นกลางทางคาร์บอน ซึ่งทั่วโลกกำลังให้ความสำคัญในเรื่องนี้มากเป็นพิเศษ และเป็นเรื่องที่ทุกประเทศให้ความสนใจอย่างมาก จึงขอให้คณะกรรมการนโยบายยานยนต์ไฟฟ้าแห่งชาติ ขับเคลื่อนเรื่องนี้อย่างจริงจัง  โดยรัฐบาลจะมุ่งขับเคลื่อนการเปลี่ยนผ่านไปสู่การผลิตให้ใช้ยานยนต์ที่เป็นมิตรต่อสิ่งแวดล้อมมากยิ่งขึ้น  เพื่อเปลี่ยนผ่านไปสู่อุตสาหกรรมยานยนต์ไฟฟ้าอย่างราบรื่น
(2)  รัฐบาลพร้อมผลักดันอุตสาหกรรมยานยนต์ไฟฟ้าในทุกมิติ และให้ความสำคัญเรื่องการพัฒนาเทคโนโลยี พัฒนายกระดับขีดความสามารถการผลิต ที่รัฐบาลเคยบอกไว้ว่าอยากให้ประเทศไทยเป็น Hub ของ EV ซึ่งเรามีศักยภาพมากพอสมควร จึงขอให้ผลักดันเรื่องนี้ต่อไป ไม่ว่าจะเป็นในด้านของการพัฒนาบุคคล ด้านการส่งเสริมการลงทุนและการพัฒนาระบบนิเวศ (Ecosystem) ให้เกิดความยั่งยืนมากยิ่งขึ้น โดยรัฐบาลมุ่งเน้นที่จะช่วยสนับสนุนผู้ประกอบการที่ทำอุตสาหกรรม และชิ้นส่วนที่เป็นอุตสาหกรรมสำคัญของประเทศไทย ก็ขอให้คณะกรรมการชุดนี้พิจารณามาตรการต่าง ๆ อะไรที่สำคัญ ขอให้บอกกัน จะได้ทำงานร่วมกันอย่างบูรณาการ
ทั้งนี้ ในช่วงบ่าย นายกรัฐมนตรีจะเป็นประธานการประชุมคณะกรรมการนโยบายอุตสาหกรรมเซมิคอนดักเตอร์และอิเล็กทรอนิกส์ชั้นสูงแห่งชาติ ครั้งที่ 1/2567 ซึ่งภายหลังการประชุม นายกรัฐมนตรีจะมอบหมายให้นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน แถลงผลการประชุมคณะกรรมการนโยบายยานยนต์ไฟฟ้าฯ และผลการประชุมคณะกรรมการนโยบายอุตสาหกรรมเซมิคอนดักเตอร์และอิเล็กทรอนิกส์ชั้นสูงแห่งชาติต่อไป

ที่มา : https://www.thaigov.go.th/news/contents/details/91089