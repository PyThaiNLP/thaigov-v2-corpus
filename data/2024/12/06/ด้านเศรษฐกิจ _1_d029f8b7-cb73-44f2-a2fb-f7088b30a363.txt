รัฐบาลไทย-ข่าวทำเนียบรัฐบาล-ช่วยแล้วช่วยต่อ.. เลขาอุตฯ เผยถุงยังชีพถึงมือชาวใต้ รมว.“เอกนัฎ” เล็งลงช่วย 3จังหวัดใต้อีก ชี้ไม่แบ่งพรรคแบ่งพวก รวมใจช่วยกัน


วันพฤหัสบดีที่ 5 ธันวาคม 2567
05/12/2567
พิมพ์
ช่วยแล้วช่วยต่อ.. เลขาอุตฯ เผยถุงยังชีพถึงมือชาวใต้ รมว.“เอกนัฎ” เล็งลงช่วย 3จังหวัดใต้อีก ชี้ไม่แบ่งพรรคแบ่งพวก รวมใจช่วยกัน
ช่วยแล้วช่วยต่อ.. เลขาอุตฯ เผยถุงยังชีพถึงมือชาวใต้ รมว.“เอกนัฎ” เล็งลงช่วย 3จังหวัดใต้อีก ชี้ไม่แบ่งพรรคแบ่งพวก รวมใจช่วยกัน
นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม และโฆษกกระทรวงอุตสาหกรรม กล่าวว่า หลังจากรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ได้ลงพื้นที่จังหวัดสงขลาเร่งด่วน เมื่อวานนี้ (2 ธันวาคม 2567) โดยเปิด “ศูนย์อุตสาหกรรมรวมใจ ช่วยพี่น้องชาวไทยประสบภัยน้ำท่วม” ซึ่งเป็นจุดรวบรวมสิ่งของเครื่องอุปโภคบริโภค ของใช้จำเป็น และยารักษาโรค เพื่อระดมและลำเลียงไปช่วยพื้นที่ประสบภัยในจังหวัดใกล้เคียง และเป็นศูนย์ประสานหน่วยงานช่วยเหลือผู้ประสบอุทกภัยในพื้นที่ภาคใต้ พร้อมกันนี้ได้ปล่อยคาราวานรถบรรทุกส่งมอบ “ถุงอุตสาหกรรมรวมใจ MIND ไม่ทิ้งกัน” ให้แก่ประชาชนใน 5 จังหวัดที่ได้รับผลกระทบจากอุทกภัยในพื้นที่ภาคใต้ ซึ่งขณะนี้ถุงยังชีพหรือ “ถุงอุตสาหกรรมรวมใจ MIND ไม่ทิ้งกัน” จำนวน 2,500 ชุด บางส่วนได้ถึงมือประชาชนใน 5 จังหวัด ได้แก่ สงขลา พัทลุง นราธิวาส ยะลา และปัตตานี จังหวัดละ 500 ชุด เรียบร้อยแล้ว
และในสัปดาห์หน้ารัฐมนตรีฯ เอกนัฏ จะลงพื้นที่ใน 3 จังหวัดชายแดนภาคใต้ เพื่อเข้าไปติดตามการให้ความช่วยเหลือของกระทรวงอุตสาหกรรมผ่าน 3 มาตรการ ได้แก่ 1) มาตรการเร่งด่วนช่วยเหลือผู้ประสบภัยอุทกภัยเร่งช่วยเหลือเยียวยาผู้ประกอบการและประชาชนที่ได้รับผลกระทบในพื้นที่ 2) มาตรการฟื้นฟูหลังน้ำลดผ่านการให้คำปรึกษาปัญหาธุรกิจอุตสาหกรรม และช่วยเหลือในการปรับปรุงกระบวนการผลิต ฟื้นฟูเครื่องจักร ระบบไฟฟ้า เพื่อปรับปรุงกระบวนการผลิตให้กลับมาดำเนินการได้ อีกทั้ง ยังมีการสนับสนุนเงินทุนหมุนเวียน เพื่อบรรเทาปัญหาความเดือดร้อนด้านการเงินแก่ผู้ประกอบการอุตสาหกรรม 3) มาตรการเตรียมความพร้อมด้านการป้องกันและแก้ไขปัญหาอุทกภัย ผ่านการจัดทำแผนรองรับการเกิดอุทกภัยเพื่อเตรียมความพร้อมด้านการป้องกันและแก้ไขปัญหาอุทกภัย โดยจัดทำ Check list เมื่อเกิดเหตุอุทกภัย การสร้างผนังกั้นน้ำ สอนวิธีการป้องกันอุปกรณ์เครื่องจักร เป็นต้น
“หากประชาชนหรือสถานประกอบการในพื้นที่ที่ประสบอุทกภัยต้องการความช่วยเหลือ หรือ เอกชน หน่วยงานภาคส่วนใด ต้องการสนับสนุนบริจาคสิ่งของเพื่อช่วยเหลือผู้ประสบอุทกภัย สามารถติดต่อมายัง “ศูนย์อุตสาหกรรมรวมใจ ช่วยพี่น้องชาวไทยประสบภัยน้ำท่วม” ศูนย์ส่งเสริมอุตสาหกรรมภาคที่ 11 กรมส่งเสริมอุตสาหกรรม อำเภอหาดใหญ่ จังหวัดสงขลา หรือโทร 074-211906-8” เลขาฯ พงศ์พล กล่าวทิ้งท้าย

ที่มา : https://www.thaigov.go.th/news/contents/details/91084