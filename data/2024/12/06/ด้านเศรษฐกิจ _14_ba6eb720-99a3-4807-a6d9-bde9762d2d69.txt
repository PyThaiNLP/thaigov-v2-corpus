รัฐบาลไทย-ข่าวทำเนียบรัฐบาล-กรมทางหลวงชนบท ดำเนินการปรับเกลี่ยดินสไลด์ที่ปิดทับเส้นทางจราจร ในพื้นที่จังหวัดนราธิวาสและปัตตานี พร้อมเปิดใช้สัญจรเป็นการชั่วคราวเพื่อบรรเทาความเดือดร้อนในการเดินทางให้กับประชาชน


วันศุกร์ที่ 6 ธันวาคม 2567
กรมทางหลวงชนบท ดำเนินการปรับเกลี่ยดินสไลด์ที่ปิดทับเส้นทางจราจร ในพื้นที่จังหวัดนราธิวาสและปัตตานี พร้อมเปิดใช้สัญจรเป็นการชั่วคราวเพื่อบรรเทาความเดือดร้อนในการเดินทางให้กับประชาชน
.....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า จากสถานการณ์ฝนตกหนักติดต่อกันหลายวันในหลายพื้นที่ของภาคใต้ ส่งผลให้เกิดอุทกภัย น้ำท่วมฉับพลัน น้ำป่าไหลหลาก น้ำล้นตลิ่ง และดินโคลนสไลด์ปิดทับเส้นทางการจราจร ประชาชนได้รับผลกระทบไม่สามารถใช้เส้นทางในการสัญจรได้ จึงได้สั่งการไปยังสำนักงานทางหลวงชนบทและแขวงทางหลวงชนบทในพื้นที่ระดมกำลังเจ้าหน้าที่ เครื่องมือ เครื่องจักร ลงพื้นที่เร่งจัดการสิ่งกีดขวางบนสายทางให้กับประชาชนโดยเร็วหลังสถานการณ์เริ่มคลี่คลาย โดยเฉพาะสายทางที่ได้รับผลกระทบจากเหตุดินสไลด์ปิดทับสายทางหลวงชนบทในพื้นที่จังหวัดนราธิวาสและปัตตานี ได้แก่ ถนนสาย นธ.5027 แยกทางหลวงชนบทสาย นธ.4013 - บ้านบาโงสะโต อำเภอศรีสาคร, อำเภอระแงะ จังหวัดนราธิวาส และถนนสาย ปน.2001 แยก ทล.43 - บ้านข่าลิง อำเภอทุ่งยางแดง จังหวัดปัตตานี ปัจจุบันเจ้าหน้าที่สำนักงานทางหลวงชนบทที่ 12 (สงขลา) แขวงทางหลวงชนบทนราธิวาส และปัตตานี ได้เคลียร์เส้นทางและเปิดให้ประชาชนใช้สัญจรได้เป็นการชั่วคราวแล้ว ปัจจุบันสายทางหลวงชนบทที่ได้รับผลกระทบจากอุทกภัย ไม่สามารถสัญจรผ่านได้ในพื้นที่ 5 จังหวัด ได้แก่ จังหวัดปัตตานี ยะลา พัทลุงนราธิวาส และสงขลา จำนวน 10 สายทาง ดังนี้
1. จังหวัดปัตตานี จำนวน 4 สายทาง
- ปน.2001 แยก ทล.42 - บ้านข่าลิง อำเภอสายบุรี, ทุ่งยางแดง ช่วง กม.ที่ 3+500 - 3+550
- ปน.2087 แยก ทล.43 - บ้านกาหยี อำเภอหนองจิก ช่วง กม.ที่ 0+000 - 1+790
- ปน.5090 แยกทางหลวงชนบท ปน.2070 - คลองชลประทาน อำเภอหนองจิก ช่วง กม.ที่ 0+000 - 1+993
- ปน.6083 บ้านบือราแง - บ้านชะเมา อำเภอทุ่งยางแดง ช่วง กม.ที่ 0+000 - กม.ที่ 4+606
2. จังหวัดยะลา จำนวน 3 สายทาง
- ยล.004 สะพานมิตรภาพท่าธง - เกะรอ อำเภอรามัน ช่วง กม.ที่ 0+251 - 0+271
- ยล.5024 แยกทางหลวงชนบท ยล.3041 - บ้านรัตนกิตติ 1 อำเภอบันนังสตา, ธารโต ช่วง กม.ที่ 21+000 - 21+030
- ยล.6039 ถนนสุขยางค์ - เลี่ยงเมืองเบตง อำเภอเบตง ช่วง กม.ที่ 5+200 - 5+400
3. จังหวัดพัทลุง จำนวน 1 สายทาง
- พท.5050 ถนนเฉลิมพระเกียรติ 80 พรรษา 5 ธันวาคม 2550 อำเภอควนขนุน, ระโนด ช่วง กม.ที่ 12+050 - 12+600, กม.ที่ 11+600 - 12+050 และ กม.ที่ 13+500 -13+575
4. จังหวัดนราธิวาส จำนวน 1 สายทาง
- นธ.2021 แยก ทล.42 - บ้านคลอแระ อำเภอบาเจาะ ช่วง กม.ที่ 5+060 - 5+600
5. จังหวัดสงขลา จำนวน 1 สายทาง
- สข.4052 แยก ทล.406 - บ้านท่าหยี อำเภอควนเนียง ช่วง กม.ที่ 0+000 - 0+200
ทั้งนี้ กรมทางหลวงชนบท ได้จัดเจ้าหน้าที่อำนวยความสะดวกด้านการจราจรในพื้นที่ที่ได้รับผลกระทบ ติดตั้งป้ายเตือน และเข้าดำเนินการซ่อมแซมความเสียหายในเบื้องต้น เพื่อบรรเทาความเดือดร้อนและอำนวยความสะดวกให้กับประชาชน และจะติดตามสถานการณ์อย่างใกล้ชิด พร้อมรายงานให้ทราบเป็นระยะ ประชาชนสามารถแจ้งเหตุอุทกภัยหรือสอบถามเส้นทางได้ที่สายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/91113