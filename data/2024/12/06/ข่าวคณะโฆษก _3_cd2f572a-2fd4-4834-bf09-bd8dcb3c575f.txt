รัฐบาลไทย-ข่าวทำเนียบรัฐบาล-นายกฯ รับรายงานเช้านี้ พร้อมรับ 4 คนไทยกลับบ้าน ด้าน สธ. เตรียมพร้อมดูแลสุขภาพกายและใจทันทีที่เหยียบแผ่นดินไทย


วันศุกร์ที่ 6 ธันวาคม 2567
06/12/2567
พิมพ์
นายกฯ รับรายงานเช้านี้ พร้อมรับ 4 คนไทยกลับบ้าน ด้าน สธ. เตรียมพร้อมดูแลสุขภาพกายและใจทันทีที่เหยียบแผ่นดินไทย
นายกฯ รับรายงานเช้านี้ พร้อมรับ 4 คนไทยกลับบ้าน ด้าน สธ. เตรียมพร้อมดูแลสุขภาพกายและใจทันทีที่เหยียบแผ่นดินไทย
วันนี้ (6 ธันวาคม 2567) นายจิรายุ  ห่วงทรัพย์โฆษกประจำสำนักนายกรัฐมนตรีเปิดเผยเมื่อเวลา 11:00 น. ว่า นางสาวแพทองธาร ชินวัตร นายกรัฐมนตรีได้รับรายงานว่า ในส่วนของประเทศไทยได้เตรียมพร้อมในการรอรับ 4 คนไทยที่จะข้ามกลับมา ที่จังหวัดระนอง ซึ่งจากการรายงานจากส่วนหน้าพื้นที่จังหวัดระนองแจ้งว่า คาดว่าจะเป็นช่วงบ่ายวันนี้ที่จะส่งคนไทยมายังจังหวัดระนอง บริเวณ ท่าเรือประภาคาร ขณะนี้ อยู่ระหว่างการทำรายละเอียดของคณะกรรมการส่วนชายแดนท้องถิ่นหรือ TBC ของทั้งสองประเทศอยู่
กระทรวงสาธารณสุขได้ รายงานว่าได้เตรียมความพร้อมไว้คือ แผนการดูแลเยียวยาจิตใจผู้ได้รับผลกระทบทั้ง 4 คนและครอบครัวโดยทีมสุขภาพจิตของ รพ.ระนอง และมีทีมแพทย์ประกอบด้วย นายแพทย์นรเทพ อัศวพัชระ นายแพทย์ สสจ.ระนอง นายแพทย์นิคม มะลิทอง ผู้อำนวยการ รพ.ระนอง รองแพทย์ รพ.ระนอง จิตแพทย์ แพทย์เวชศาสตร์ฉุกเฉิน พยาบาลจิตเวช พยาบาลหน่วยปฐมพยาบาล  ทีมเจ้าหน้าที่ทางการแพทย์ รพ.ระนอง
ทีมกรมสุขภาพจิต นพ.กิตติศักดิ์ อักษรวงศ์ อธิบดีกรมสุขภาพจิต ได้สั่งทีมสุขภาพจิตเตรียมข้อมูลพื้นฐานของทั้ง 4 ครอบครัว และได้เตรียมพร้อมให้การประเมินและดูแลทั้ง 4 ครอบครัวเมื่อเดินทางมาถึง  โดยรพ.ระนอง จะนำรถพยาบาลไปรับทั้ง 4 คนและนำมาที่ รพ.ระนอง เพื่อตรวจร่างกายและประเมินสุขภาพจิต เบื้องต้นก่อน
จากนั้นจะประเมินปัญหาเรื่อง การตอบสนองของจิตใจต่อความเครียดรุนแรง (reaction to severe stress) เพื่อป้องกันโรคเครียดภายหลังเผชิญเหตุการณ์รุนแรง หรือ โรค PTSD ระยะยาว พร้อมทั้ง วางแผนการดูแลปัญหาโรค PTSD ในครอบครัว โดยเฉพาะกลุ่มเด็ก นอกจากนี้กระทรวงสาธารณสุขจะช่วยวางแผนด้านอาชีพและเศรษฐกิจให้กับครอบครัวรวมทั้ง การเชื่อมโยงในการวางแผนและลงพื้นที่ ทั้ง MCATT ในพื้นที่ระนอง และหน่วยงานของกรมสุขภาพจิตของ กระทรวงโดยรพ.ระนอง ได้จัดทีมจิตแพทย์และหอผู้ป่วย หากมีความจำเป็นต้องแอดมิด ก็สามารถแอดมิดได้ที่ รพ.ระนอง หรือรพ.สวนสราญรมย์
ขณะนี้ทราบกำหนดการเบื้องต้นแล้วว่า คณะลูกเรือทั้ง 4 ท่าน จะออกเดินทางจากเกาะสอง เวลา 12.30 น.โดยสารทางเรือสปีดโบ๊ท ใช้เวลาประมาณ 30 นาที ถึงฝั่งระนอง ที่ท่าเรือประภาคาร ซึ่งทางทีมแพทย์สาธารณสุขพร้อมสำหรับการรับตัวคณะลูกเรือทันที่เดินทางทาถึง

ที่มา : https://www.thaigov.go.th/news/contents/details/91116