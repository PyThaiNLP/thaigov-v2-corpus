รัฐบาลไทย-ข่าวทำเนียบรัฐบาล-กระทรวงมหาดไทยและสมาคมแม่บ้านมหาดไทย ร่วมสนับสนุนการจัดงาน “๑๐ ทศมราชา สายธารพระเมตตาสู่แผ่นดิน เพื่อนพึ่ง (ภาฯ) 2567


วันพฤหัสบดีที่ 5 ธันวาคม 2567
05/12/2567
พิมพ์
กระทรวงมหาดไทยและสมาคมแม่บ้านมหาดไทย ร่วมสนับสนุนการจัดงาน “๑๐ ทศมราชา สายธารพระเมตตาสู่แผ่นดิน เพื่อนพึ่ง (ภาฯ) 2567
กระทรวงมหาดไทยและสมาคมแม่บ้านมหาดไทย ร่วมสนับสนุนการจัดงาน “๑๐ ทศมราชา สายธารพระเมตตาสู่แผ่นดิน เพื่อนพึ่ง (ภาฯ) 2567" 5 -10 ธ.ค. 67 ณ ศูนย์การค้าเอ็มสเฟียร์ กรุงเทพฯ
วันนี้ (5 ธ.ค. 67) เวลา 15.00 น. ที่ศูนย์การค้าเอ็มสเฟียร์ เขตคลองเตย กรุงเทพฯ นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น (ถ) เป็นผู้แทน นายอรรษิษฐ์ สัมพันธรัตน์ ปลัดกระทรวงมหาดไทย เข้ารับพระราชทานเข็มที่ระลึกเบื้องหน้าพระรูป สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย ในฐานะผู้ให้การสนับสนุนการจัดงาน “๑๐ ทศมราชา สายธารพระเมตตาสู่แผ่นดิน เพื่อนพึ่ง (ภาฯ) 2567" ระหว่างวันที่ 5 -10 ธันวาคม 2567 โดยมี ศาสตราจารย์พิเศษ ดร.สุรเกียรติ์ เสถียรไทย รองประธานกรรมการที่ปรึกษา มูลนิธิอาสาเพื่อนพึ่ง (ภาฯ) ยามยาก สภากาชาดไทย เป็นประธานในพิธี
โอกาสนี้ นางบุษบา บุญญลักษม์ อุปนายกสมาคมแม่บ้านมหาดไทย และประธานชมรมแม่บ้านกรมป้องกันและบรรเทาสาธารณภัย เป็นผู้แทน นางจิณณารัชช์ สัมพันธรัตน์ นายกสมาคมแม่บ้านมหาดไทย เข้ารับของที่ระลึกฯ ด้วย
การจัดงาน “๑๐ ทศมราชา สายธารพระเมตตาสู่แผ่นดิน เพื่อนพึ่ง (ภาฯ) 2567" จัดขึ้นเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยประชาชนผู้ร่วมงานจะได้ชื่นชมพระบารมี และสำนึกในพระมหากรุณาธิคุณที่พระบาทสมเด็จพระเจ้าอยู่หัว ทรงมีพระเมตตาต่อพสกนิกรชาวไทยในยามที่ต้องเผชิญกับภัยพิบัติต่าง ๆ อาทิ ภัยหนาว วาตภัย อัคคีภัย ซึ่งในส่วนของมูลนิธิอาสาเพื่อนพึ่ง (ภาฯ) ยามยาก สภากาชาดไทย โดยมี พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ นายกกิตติมศักดิ์ตลอดชีพ และสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ประธานกรรมการมูลนิธิฯ เป็นส่วนหนึ่งในการช่วยเหลือผู้ประสบอุทกภัยอย่างครบวงจรและยั่งยืนกว่า 29 ปี
ภายในงานยังจะได้พบกับ การจัดแสดงการถอดบทเรียนการช่วยเหลือผู้ประสบอุทกภัยจากเหตุอุทกภัยจังหวัดเชียงราย การบริจาคสมทบและร่วมจัดถุงยังชีพ ร้านโครงการส่วนพระองค์ ร้านพระบรมวงศานุวงศ์ ร้านพึ่งพา - PAfé และร้านค้ารับเชิญจากหน่วยต่าง ๆ รายได้นำสมทบทุนมูลนิธิฯ เพื่อช่วยเหลือผู้ประสบอุทกภัย

ที่มา : https://www.thaigov.go.th/news/contents/details/91086