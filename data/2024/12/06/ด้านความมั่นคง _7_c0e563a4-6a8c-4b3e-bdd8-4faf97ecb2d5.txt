รัฐบาลไทย-ข่าวทำเนียบรัฐบาล-รมช. ทรงศักดิ์ นั่งหัวโต๊ะประชุมคณะกรรมการ ศปถ. พิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลและช่วงวันหยุด พ.ศ. 2568


วันศุกร์ที่ 6 ธันวาคม 2567
06/12/2567
พิมพ์
รมช. ทรงศักดิ์ นั่งหัวโต๊ะประชุมคณะกรรมการ ศปถ. พิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลและช่วงวันหยุด พ.ศ. 2568
รมช. ทรงศักดิ์ นั่งหัวโต๊ะประชุมคณะกรรมการ ศปถ. พิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลและช่วงวันหยุด พ.ศ. 2568
วันนี้ (6 ธ.ค. 67) เวลา 10.00 น. ที่ห้องประชุม 1 กรมป้องกันและบรรเทาสาธารณภัย นายทรงศักดิ์ ทองศรี รัฐมนตรีช่วยว่าการกระทรวงมหาดไทย (มท.2) เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 2/2567 เพื่อติดตามความคืบหน้าในการดำเนินงานด้านการเพิ่มความปลอดภัยทางถนน และพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลและวันหยุด พ.ศ. 2568 สำหรับใช้เป็นกรอบแนวทางการปฏิบัติงานของหน่วยงานที่เกี่ยวข้องในการป้องกันและลดอุบัติเหตุทางถนน โดยมี นายสันติธร ยิ้มละมัย รองปลัดกระทรวงมหาดไทย นายเธียรชัย ชูกิตติวิบูลย์ นางสาวชัชดาพร บุญพีระณัช รองอธิบดีกรมป้องกันและบรรเทาสาธารณภัย นายสมเกียรติ กิจเจริญ คณะทำงาน รมช.มท. และผู้แทนจากหน่วยงานที่เกี่ยวข้อง อาทิ สำนักงานตำรวจแห่งชาติ กระทรวงคมนาคม กระทรวงสาธารณสุข กระทรวงศึกษาธิการ กระทรวงยุติธรรม กระทรวงพลังงานกระทรวงแรงงาน กระทรวงทรัพยากรธรรมชาติและสิ่งแวดล้อม กระทรวงอุตสาหกรรม กระทรวงการคลัง และหน่วยงานภาคีเครือข่าย ในฐานะคณะกรรมการ ศปถ. เข้าร่วมประชุมฯ ผ่านสื่ออิเล็กทรอนิกส์
นายทรงศักดิ์ ทองศรี รัฐมนตรีช่วยว่าการกระทรวงมหาดไทย เปิดเผยว่า รัฐบาลมีความห่วงใยในความปลอดภัยของประชาชน โดยเฉพาะอย่างยิ่งความปลอดภัยจากอุบัติเหตุทางถนน เนื่องจากที่ผ่านมา อุบัติเหตุทางถนนถือเป็นหนึ่งในสาเหตุหลักของการเสียชีวิตในประเทศไทย ซึ่งรัฐบาลได้ให้ความสำคัญกับการป้องกันและแก้ไขปัญหาอุบัติเหตุทางถนนอย่างต่อเนื่อง มีการดำเนินงานผ่านกลไกต่าง ๆ ไม่ว่าจะเป็นคณะกรรมการนโยบายป้องกันและลดอุบัติเหตุทางถนนแห่งชาติ (นปถ.) คณะกรรมการศูนย์อำนวยการความปลอดภัยทางถนน (ศปถ.) ทุกระดับ รวมถึงภาคีเครือข่ายทั้งจากภาครัฐ ภาคเอกชน และภาคประชาสังคม เพื่อขับเคลื่อนการดำเนินงานด้านการป้องกันและลดอุบัติเหตุทางถนนให้เป็นไปอย่างมีประสิทธิภาพและสร้างผลลัพธ์อย่างเป็นรูปธรรม โดยในปี พ.ศ. 2570 อัตราการเสียชีวิตจากอุบัติเหตุทางถนนของประเทศไทยจะต้องลดลงเหลือเพียง 12 คนต่อแสนประชากร หรือ 8,474 คน
“การประชุมคณะกรรมการ ศปถ. ในวันนี้ ถือเป็นอีกหนึ่งการดำเนินงานของภาครัฐเพื่อขับเคลื่อนการทำงานป้องกันและแก้ไขปัญหาอุบัติเหตุทางถนนอย่างมีประสิทธิภาพ มุ่งสู่เป้าหมายการลดอัตราผู้เสียชีวิตอย่างเป็นรูปธรรม โดยเป็นการนำเสนอข้อมูลที่สำคัญและเป็นประโยชน์ต่อการดำเนินงานเพื่อเสริมสร้างความปลอดภัยทางถนน อาทิ แนวทางการขับเคลื่อนการป้องกันและลดอุบัติเหตุทางถนนโดยการกำหนดมาตรการองค์กร ผลการจัดกิจกรรมรณรงค์เนื่องในวันโลกรำลึกถึงผู้สูญเสียจากอุบัติเหตุทางถนน ประจำปี 2567 ข้อเสนอเชิงนโยบายที่ได้จากการจัดงานสัมมนาวิชาการระดับชาติ เรื่อง ความปลอดภัยทางถนน ครั้งที่ 16 ที่จัดขึ้นเมื่อวันที่ 20-21 พ.ย. ที่ผ่านมา มาตรการเชิงป้องกันสำหรับการให้บริการขนส่งด้วยรถโดยสารสาธารณะ และภาพรวมสถานการณ์การเสียชีวิตจากอุบัติเหตุทางถนนของประเทศไทย เพื่อให้หน่วยงานที่เกี่ยวข้องได้นำข้อมูลเหล่านี้ไปประยุกต์ใช้ในการทำงานต่อไป ไม่เพียงเท่านั้น ในวันนี้ ที่ประชุมยังได้ร่วมกันพิจารณาแผนบูรณาการป้องกันและลดอุบัติเหตุทางถนนช่วงเทศกาลและวันหยุด พ.ศ. 2568 เพื่อให้หน่วยงานที่เกี่ยวข้องและจังหวัดได้ใช้เป็นกรอบในการปฏิบัติงานในช่วงเทศกาลปีใหม่ สงกรานต์ และช่วงวันหยุดอื่น ๆ ในปี พ.ศ. 2568 อีกด้วย โดยที่ประชุมคณะกรรมการ ศปถ. ได้มีมติเห็นชอบ (ร่าง) แผนดังกล่าว ตามที่กรมป้องกันและบรรเทาสาธารณภัยในฐานะฝ่ายเลขานุการเสนอ และจะเร่งนำ (ร่าง) แผนดังกล่าว พร้อมข้อสังเกตที่ได้จากคณะกรรมการ ศปถ. ส่งให้คณะกรรมการ นปถ. พิจารณาให้ความเห็นชอบ ก่อนให้หน่วยงานที่เกี่ยวข้องและจังหวัดนำไปใช้ปฏิบัติงานสร้างความปลอดภัยทางถนนแก่พี่น้องประชาชนในช่วงเทศกาลส่งท้ายปีเก่าต้อนรับปีใหม่ที่จะถึงนี้”
นายทรงศักดิ์ กล่าวต่อว่า ขอให้ทุกฝ่ายเน้นดำเนินการเชิงรุกในการจัดการแก้ไขปัญหาอุบัติเหตุทางถนน โดยให้ความสำคัญกับการลดปัจจัยเสี่ยงการเกิดอุบัติเหตุทางถนน ทั้งด้านคน ถนน ยานพาหนะ และสิ่งแวดล้อม และการบูรณาการหน่วยงานที่เกี่ยวข้องขับเคลื่อนการดำเนินงานเพิ่มความปลอดภัยทางถนนอย่างต่อเนื่องตลอดทั้งปี โดยเฉพาะอย่างยิ่งในเรื่องของการนำข้อมูลอุบัติเหตุทางถนนมาร่วมกันถอดบทเรียนและหาแนวทางการแก้ไขปัญหาที่ตรงจุด ช่วยลดอุบัติเหตุได้จริง และการเสริมสร้างปลูกฝังจิตสำนึกด้านความปลอดภัยทางถนนให้แก่ประชาชน ให้ประชาชนตระหนักถึงความอันตรายที่อาจเกิดขึ้นและปฏิบัติตามกฎจราจรอย่างเคร่งครัด
ด้าน นายเธียรชัย ชูกิตติวิบูลย์ รองอธิบดีกรมป้องกันและบรรเทาสาธารณภัย กล่าวว่า การป้องกันและแก้ไขปัญหาอุบัติเหตุทางถนนจะดำเนินการโดยหน่วยงานใดหน่วยงานหนึ่งไม่ได้ ต้องอาศัยการบูรณาการทำงานร่วมกันระหว่างทุกหน่วยงานที่เกี่ยวข้อง ซึ่งแผนบูรณาการป้องกันและลดอุบัติเหตุทางถนนช่วงเทศกาลและวันหยุด พ.ศ. 2568 ถือเป็นสิ่งสำคัญที่จะช่วยให้ทุกหน่วยงานมีหลักการและการขับเคลื่อนการดำเนินงานที่เป็นไปในทิศทางเดียวกันอย่างเป็นเอกภาพ ซึ่งไม่เพียงแต่จะช่วยให้สามารถบรรลุเป้าหมายการลดจำนวนผู้เสียชีวิตให้เหลือเพียง 12 คน ต่อแสนประชากรตามที่ได้วางไว้ แต่ยังจะช่วยสร้างการสัญจรที่ปลอดภัยและสร้างวัฒนธรรมความปลอดภัยทางถนนให้เกิดขึ้นในสังคมไทยอย่างยั่งยืน
#พูดแล้วทำ #บำบัดทุกข์บำรุงสุข #ปภ #ข่าว #ศปถ #อุบัติเหตุทางถนน #ความปลอดภัยทางถนน

ที่มา : https://www.thaigov.go.th/news/contents/details/91134