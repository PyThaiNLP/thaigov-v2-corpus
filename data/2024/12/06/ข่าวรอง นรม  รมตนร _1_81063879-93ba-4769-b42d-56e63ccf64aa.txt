รัฐบาลไทย-ข่าวทำเนียบรัฐบาล-ชาวใต้ปลื้ม “พีระพันธุ์” ไม่ทอดทิ้ง ลุยพื้นที่น้ำท่วม สั่งเร่งเยียวยาผู้ประสบอุทกภัยในสงขลาและพัทลุงทันที


วันศุกร์ที่ 6 ธันวาคม 2567
06/12/2567
พิมพ์
ชาวใต้ปลื้ม “พีระพันธุ์” ไม่ทอดทิ้ง ลุยพื้นที่น้ำท่วม สั่งเร่งเยียวยาผู้ประสบอุทกภัยในสงขลาและพัทลุงทันที
ชาวใต้ปลื้ม “พีระพันธุ์” ไม่ทอดทิ้ง ลุยพื้นที่น้ำท่วม สั่งเร่งเยียวยาผู้ประสบอุทกภัยในสงขลาและพัทลุงทันที
วันนี้ ( 6 ธันวาคม 2567) เวลา 15.30 น.  นายพีระพันธุ์ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงานพร้อมคณะเดินทางลงพื้นที่ จังหวัดสงขลาและจังหวัดพัทลุง เพื่อตรวจติดตามสถานการณ์และช่วยเหลือเยียวยาผู้ประสบอุทกภัย โดยได้เดินทางไปยัง คลองระบายน้ำที่ 1 คลองภูมินาถดำริ (สะพานคลอง ร.1) ตำบลท่าช้าง อำเภอบางกล่ำ จังหวัดสงขลา จากนั้นได้เดินทางต่อไปยัง ศาลากลางจังหวัดสงขลา เป็นประธานการประชุม ติดตามสถานการณ์และช่วยเหลือเยียวยาผู้ประสบอุทกภัย และกำกับติดตามการปฏิบัติราชการในภูมิภาคพื้นที่เขตตรวจราชการที่ 5
ในช่วงบ่ายวันนี้ ยังได้ลงพื้นที่ตรวจติดตามสถานการณ์อุทกภัยในจังหวัดพัทลุง ที่หอประชุมโรงเรียนพนางตุง ตำบลพนางตุง อำเภอควนขนุน จังหวัดพัทลุง พร้อมทั้งตรวจเยี่ยม ให้กำลังใจและมอบสิ่งของให้แก่ผู้ประสบอุทกภัย ในพื้นที่ 3 ตำบล ได้แก่ ตำบลพนางตุง ตำบลทะเลน้อย และ ตำบลมะกอกเหนือ จากนั้น จึงเดินต่อไปยังพื้นที่ประสบอุทกภัย (น้ำทะเลหนุน) ที่ทะเลน้อย อำเภอควนขนุน จังหวัดพัทลุง เพื่อตรวจติดตามสถานการณ์น้ำทะเลหนุน และโครงการแก้ไขปัญหาน้ำท่วมขององค์การบริหารส่วนจังหวัดพัทลุง
“การเดินทางไปตรวจราชการครั้งนี้เพื่อติดตามสถานการณ์และติดตามการช่วยเหลือผู้ประสบอุทกภัย เพื่อบรรเทาความเดือดร้อนให้กับพี่น้องประชาชนในพื้นที่อย่างเร่งด่วน ขอยืนยันว่ารัฐบาลพร้อมช่วยเหลือ ฟื้นฟู เยียวยาให้พี่น้องประชาชนผู้ประสบอุทกภัยอย่างเต็มที่ " นายพีระพันธุ์ กล่าว
สำหรับสถานการณ์อุทกภัยในพื้นที่จังหวัดพัทลุง ตั้งแต่วันที่ 21 พฤศจิกายน 2567 – มีพื้นที่ประสบอุทกภัยจำนวนทั้งหมด 11 อำเภอ 64 ตำบล 613 หมู่บ้าน 1 เทศบาล (10 ชุมชน)มีผู้ประสบภัยได้รับความเดือดร้อน จำนวน 304,178 คน 117,713 ครัวเรือน    ซึ่งในวันนี้ยังมีพื้นที่ที่ยังมีน้ำท่วมเหลืออยู่เพียง 5 อำเภอ 16 ตำบล 61 หมู่บ้าน ซึ่งทุกภาคส่วนในพื้นที่จังหวัดพัทลุงได้ร่วมกันลงพื้นที่ช่วยเหลือประชาชนในจังหวัดพัทลุงอย่างต่อเนื่องแล้ว

ที่มา : https://www.thaigov.go.th/news/contents/details/91125