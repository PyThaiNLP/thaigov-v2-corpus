รัฐบาลไทย-ข่าวทำเนียบรัฐบาล-“สมศักดิ์” เผยความสำเร็จ  “คนไทยห่างไกล NCDs” มีผู้เรียนนับคาร์บแล้วกว่า 7.64 ล้านคน เตรียมผลักดันเป็นวาระชาติ 


วันศุกร์ที่ 6 ธันวาคม 2567
“สมศักดิ์” เผยความสำเร็จ  “คนไทยห่างไกล NCDs” มีผู้เรียนนับคาร์บแล้วกว่า 7.64 ล้านคน เตรียมผลักดันเป็นวาระชาติ
“สมศักดิ์” เผยความสำเร็จ  “คนไทยห่างไกล NCDs” มีผู้เรียนนับคาร์บแล้วกว่า 7.64 ล้านคน เตรียมผลักดันเป็นวาระชาติ พร้อมเดินหน้าฉีดวัคซีน HPV นร.หญิง ป.5 ต่อเนื่อง ลดการเกิดมะเร็งปากมดลูกในหญิงไทย
รัฐมนตรีว่าการกระทรวงสาธารณสุข เผยความสำเร็จโครงการ “คนไทยห่างไกล NCDs” ให้ความรู้ครอบคลุมทุกเขตสุขภาพ มีผู้เรียนรู้การนับคาร์บรวมกว่า 7.64 ล้านคน เตรียมผลักดันเป็นวาระแห่งชาติ พร้อมเตรียม Kick off ฉีดวัคซีน HPV 9 สายพันธุ์ ในเด็กนักเรียนหญิงชั้นประถมศึกษาปีที่ 5 เพื่อลดการป่วยมะเร็งปากมดลูกในหญิงไทย ตามนโยบายมะเร็งครบวงจร
วันนี้ (6 ธันวาคม 2567) ที่ สำนักงานปลัดกระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานการประชุมผู้บริหารระดับสูงกระทรวงสาธารณสุข ครั้งที่ 11/2567 โดยมี นพ.โอภาส การย์กวินพงศ์ ปลัดกระทรวงสาธารณสุข และผู้บริหารกระทรวงสาธารณสุขเข้าร่วม โดยก่อนการประชุมมีพิธีลงนามคำรับรองปฏิบัติราชการของผู้บริหารกระทรวงสาธารณสุข ประจำปีงบประมาณ 2568 ระหว่าง รัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข ปลัดกระทรวงสาธารณสุข รองปลัดกระทรวงสาธารณสุข อธิการบดีสถาบันพระบรมราชชนก อธิบดีทุกกรม และเลขาธิการคณะกรรมการอาหารและยา เพื่อถ่ายทอดตัวชี้วัด แผนยุทธศาสตร์ การดำเนินการ และการกำกับติดตามการปฏิบัติราชการสำเร็จตามเป้าหมาย “ยกระดับการสาธารณสุขไทยสุขภาพแข็งแรงทุกวัย เศรษฐกิจสุขภาพไทยมั่นคง”
นายสมศักดิ์ กล่าวว่า ในปีงบประมาณ 2568 กระทรวงสาธารณสุข จะเร่งรัดการให้บริการวัคซีนป้องกันการติดเชื้อไวรัส HPV ตามนโยบายมะเร็งครบวงจร ซึ่งได้มีการจัดหาวัคซีนร่วมกับสำนักงานหลักประกันสุขภาพแห่งชาติ เป็นวัคซีนชนิด 2 หรือ 4 สายพันธุ์ จำนวน 400,000 โดส และชนิด 9 สายพันธุ์ จำนวน 673,500 โดส เพื่อจัดสรรวัคซีนตามกลุ่มเป้าหมาย ดังนี้ 1.หญิงอายุ 11 – 20 ปี ที่ได้รับวัคซีนเข็มที่ 1 แล้ว กำหนดให้วัคซีน HPVชนิด 2 หรือ 4 สายพันธุ์ ฉีดเป็นเข็มที่ 2 ซึ่งได้จัดส่งให้ทุกจังหวัดเรียบร้อยแล้ว 2.นักเรียน ป.5 ปีการศึกษา 2567 กำหนดให้วัคซีน HPV 9 สายพันธุ์ จำนวน 1 เข็ม 3.หญิงอายุ 11-20 ปี นอกเหนือจากกลุ่ม ป.5 ที่ยังไม่ได้รับวัคซีน กำหนดให้วัคซีน HPV 9 สายพันธุ์ จำนวน 1 เข็ม ทั้งนี้ ได้วางแผน Kick off ฉีดวัคซีน HPV 9 สายพันธุ์ในเด็กนักเรียนหญิง ชั้นประถมศึกษาปีที่ 5 ใน 5 ภาคทั่วประเทศ โดยเริ่มครั้งแรก ที่ รร.วัดเขียนเขต จ.ปทุมธานี ในที่ 20 ธันวาคม 2567 นี้
นายสมศักดิ์กล่าวต่อว่า สำหรับสถานการณ์ PM 2.5 ที่กำลังมีแนวโน้มเพิ่มมากขึ้น ได้มีการเพิ่มคลินิกมลพิษในโรงพยาบาล ให้บริการเฉพาะแยกจากคลินิกโรคอื่นๆ โดยเน้นผู้ป่วยกลุ่มเสี่ยง กลุ่มเปราะบางในพื้นที่เสี่ยง PM2.5 พร้อมทั้งเพิ่มการนัดหมายออนไลน์เพื่อเข้ารับบริการผ่านแอปพลิเคชั่นหมอพร้อม นำร่องใน 4 เขตสุขภาพที่มีสถาการณ์ PM 2.5 ในปีที่ผ่านมาสูง รวม 25 จังหวัด พร้อมขยายทั่วประเทศตามสถานการณ์ฝุ่น PM2.5 ในแต่ละพื้นที่ ส่วนการจัดกิจกรรมการขับเคลื่อนนโยบายคนไทยห่างไกลโรคไม่ติดต่อเรื้อรัง (NCDs) ที่ดำเนินการครอบคลุมทั้ง 12 เขตสุขภาพ และในระดับจังหวัดที่เชียงราย มีผู้เรียนรู้การนับคาร์บแล้ว 7,644,615 คน แบ่งเป็น อสม. 948,216 และ ประชาชน 6,696,399 คน โดยได้เตรียมผลักดันนโยบายคนไทยห่างไกล NCDs ให้เป็นวาระแห่งชาติ เพื่อการมีส่วนร่วมของกระทรวงและหน่วยงานต่างๆ ที่เกี่ยวข้องต่อไป
************************************************* 6 ธันวาคม 2567

ที่มา : https://www.thaigov.go.th/news/contents/details/91120