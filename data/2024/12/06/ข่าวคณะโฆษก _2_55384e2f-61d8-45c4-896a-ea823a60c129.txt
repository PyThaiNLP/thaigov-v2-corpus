รัฐบาลไทย-ข่าวทำเนียบรัฐบาล-นี่สิ..ไทยแลนด์..“ศศิกานต์” เผย 6 แหล่งท่องเที่ยวไทยติดน่าเที่ยวระดับโลก ชวนคนไทยร่วมเป็นเจ้าบ้าน สวัสดี..ต้อนรับนักท่องเที่ยวทั่วโลก


วันศุกร์ที่ 6 ธันวาคม 2567
นี่สิ..ไทยแลนด์..“ศศิกานต์” เผย 6 แหล่งท่องเที่ยวไทยติดน่าเที่ยวระดับโลก ชวนคนไทยร่วมเป็นเจ้าบ้าน สวัสดี..ต้อนรับนักท่องเที่ยวทั่วโลก
นี่สิ..ไทยแลนด์..“ศศิกานต์” เผย 6 แหล่งท่องเที่ยวไทยติดน่าเที่ยวระดับโลก ชวนคนไทยร่วมเป็นเจ้าบ้าน สวัสดี..ต้อนรับนักท่องเที่ยวทั่วโลก
วันนี้ (6 ธ.ค. 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เผยข่าวดีประเทศไทยติดท็อป 100 แหล่งท่องเที่ยวยั่งยืนระดับโลก 2024 ตามที่ Green Destinations Top 100 Stories  รายการประจำปีที่จัดขึ้นโดยมูลนิธิ Green Destinations เพื่อส่งเสริมโครงการริเริ่มสร้างสรรค์และนวัตกรรมจากทั่วโลกที่มีส่วนร่วมในการพัฒนาการท่องเที่ยวอย่างยั่งยืน โดยในแต่ละปีจะมีการคัดเลือก 100 จุดหมายปลายทางที่ดำเนินโครงการอย่างมีประสิทธิภาพเพื่อส่งเสริมการอนุรักษ์สิ่งแวดล้อม เสริมสร้างความเข้มแข็งให้กับชุมชน และการท่องเที่ยวอย่างรับผิดชอบ
ในปีนี้ มีการลงทะเบียนมากกว่า 170 เรื่อง จาก 45 ประเทศ โดยมีเรื่องส่งเข้าประกวด 129 เรื่องได้รับการประเมินโดยผู้เชี่ยวชาญในแต่ละประเทศและพันธมิตร ซึ่งประสานงานโดย Green Destinations ส่วนเกณฑ์การคัดเลือกจะพิจารณาจากองค์ประกอบต่าง ๆ เช่น คุณภาพของเรื่อง ความสามารถในการถ่ายทอด ระดับของนวัตกรรม และการมีอยู่ของเสาหลักด้านความยั่งยืนทั้งหมด
นางสาวศศิกานต์ กล่าวว่า  Green Destinations ได้ประกาศรายชื่อ Green Destinations Top 100 Stories ประจำปี 2024 โดยมี 6 แหล่งท่องเที่ยวที่องค์การบริหารการพัฒนาพื้นที่พิเศษ เพื่อการท่องเที่ยวอย่างยั่งยืน (อพท.) ของประเทศไทย ซึ่งพัฒนาตามแนวทางเกณฑ์การท่องเที่ยวอย่างยั่งยืนโลก (GSTC) ได้รับการประกาศให้เป็นแหล่งท่องเที่ยวยั่งยืน 100 แห่งของโลก ได้แก่
* เวียงภูเพียงแช่แห้ง จังหวัดน่าน
* เมืองโบราณอู่ทอง จังหวัดสุพรรณบุรี
* เมืองเก่าสงขลา จังหวัดสงขลา
* เชียงคาน จังหวัดเลย
* หัวหิน จังหวัดประจวบคีรีขันธ์
* เมืองเก่าอุทัยธานี จังหวัดอุทัยธานี
“ประเทศไทยยังคงเป็นหนึ่งในจุดหมายปลายทางยอดฮิตในสายตาของนักท่องเที่ยวจากทั่วทุกมุมโลก ด้วยเสน่ห์ของความหลากหลายทางวัฒนธรรม ประเพณีอันงดงาม และธรรมชาติที่สวยงามทั้งทะเล ภูเขา น้ำตก รวมถึงวัดและโบราณสถานอันทรงคุณค่า อาหารไทยที่อร่อยเลื่องชื่อและการต้อนรับที่อบอุ่นจากรอยยิ้มของคนไทย ล้วนสร้างประสบการณ์ที่น่าประทับใจให้กับผู้มาเยือน“
“ดิฉันขอถือโอกาสนี้ เชิญชวนคนไทยทุกคนร่วมเป็นเจ้าบ้านที่ดี ในการต้อนรับนักท่องเที่ยวจากทุกมุมโลกอย่างอบอุ่น ตามแบบฉบับของชาวไทยกันค่ะ” นางสาวศศิกานต์ กล่าว

ที่มา : https://www.thaigov.go.th/news/contents/details/91111