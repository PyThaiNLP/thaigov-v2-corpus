รัฐบาลไทย-ข่าวทำเนียบรัฐบาล-มท.อิ่ม ลงพื้นที่ยะลา เดินหน้าใช้ GIS พลิกวิกฤตน้ำท่วม สร้างฐานข้อมูลรับมืออนาคต


วันศุกร์ที่ 6 ธันวาคม 2567
06/12/2567
พิมพ์
มท.อิ่ม ลงพื้นที่ยะลา เดินหน้าใช้ GIS พลิกวิกฤตน้ำท่วม สร้างฐานข้อมูลรับมืออนาคต
มท.อิ่ม ลงพื้นที่ยะลา เดินหน้าใช้ GIS พลิกวิกฤตน้ำท่วม สร้างฐานข้อมูลรับมืออนาคต
วันนี้ (6 ธันวาคม 2567) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่จังหวัดยะลาเพื่อตรวจสอบและช่วยเหลือผู้ประสบภัยน้ำท่วม หลังจากฝนตกหนักต่อเนื่องทำให้น้ำท่วมขังในหลายพื้นที่ บ้านเรือนเสียหาย และประชาชนได้รับความเดือดร้อนจำนวนมาก
ในระหว่างการลงพื้นที่ รัฐมนตรีช่วยว่าการกระทรวงมหาดไทยพร้อมคณะได้แจกจ่ายสิ่งของจำเป็น เช่น ข้าวสาร อาหารแห้ง และถุงยังชีพ พร้อมสั่งการเจ้าหน้าที่เร่งฟื้นฟูพื้นที่ที่ได้รับความเสียหาย ตรวจสอบความปลอดภัยของเขื่อน อ่างเก็บน้ำ และโครงสร้างสาธารณูปโภค เพื่อป้องกันน้ำท่วมซ้ำ
นางสาวธีรรัตน์ กล่าวถึงแนวคิดในการพลิกวิกฤตครั้งนี้เป็นโอกาส โดยการนำเทคโนโลยีสารสนเทศภูมิศาสตร์ (GIS) มาสร้างฐานข้อมูลพื้นที่เสี่ยงน้ำท่วมและข้อมูลประชากรที่ได้รับผลกระทบ “GIS ช่วยให้เราวิเคราะห์และวางแผนได้อย่างแม่นยำ ทั้งในด้านการระบุพื้นที่เสี่ยง การจัดการโครงสร้างพื้นฐาน และการแจ้งเตือนภัยล่วงหน้า เราต้องใช้โอกาสนี้พัฒนาระบบข้อมูลเพื่อป้องกันและลดผลกระทบจากน้ำท่วมในอนาคต ซึ่งปัจจุบันมีเครื่องมือ GIS เช่น ระบบ ThaiWater หรือ TVIS ที่ช่วยติดตามสถานการณ์น้ำและพยากรณ์อากาศ แต่ยังขาดการบูรณาการและการใช้ประโยชน์อย่างเต็มศักยภาพ ซึ่งในอนาคตต้องเร่งเก็บฐานข้อมูลที่สำคัญต่าง ๆ ในทุกพื้นที่ และต้องพัฒนาระบบไปสู่ GIS for Crisis Management หรือ จีไอเอสเพื่อการบริหารจัดการสถานการณ์วิกฤตครบวงจรที่ใช้กันทั่วโลกในปัจจุบัน
การช่วยเหลือผู้ประสบภัยธรรมชาติ นับตั้งแต่อุทกภัยดินโคลนถล่ม น้ำป่าหลากที่ภาคเหนือ จนมาถึงภาคใต้ครั้งนี้ รัฐบาลมุ่งหน้าพัฒนาระบบข้อมูลเชิงพื้นที่ที่ยั่งยืน ซึ่งจะช่วยลดความเสียหายจากภัยพิบัติในอนาคตและสร้างความพร้อมให้กับประเทศในการรับมือกับสภาพอากาศที่เปลี่ยนแปลงอย่างรวดเร็ว
นอกจากนี้ นางสาวธีรรัตน์ยังได้ส่งต่อความห่วงใยจาก นางสาวแพทองธาร ชินวัตร นายกรัฐมนตรี ถึงประชาชนในพื้นที่ โดยกล่าวว่า “ท่านนายกฝากกำลังใจถึงพี่น้องชาวยะลาทุกคน และในฐานะกระทรวงมหาดไทยที่มีหน้าที่ บำบัดทุกข์ บำรุงสุข ในวันนี้พี่น้องมีความทุกข์ เราก็ต้องมาบำบัดทุกข์ เพื่อให้พี่น้องผ่านวิกฤตครั้งนี้ไปได้ และขอขอบคุณทุกหน่วยงานราชการ และทุกภาคส่วนที่เข้ามาช่วยเหลือประชาชนอย่างเต็มที่”

ที่มา : https://www.thaigov.go.th/news/contents/details/91133