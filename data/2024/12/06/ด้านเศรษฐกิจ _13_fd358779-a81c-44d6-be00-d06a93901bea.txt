รัฐบาลไทย-ข่าวทำเนียบรัฐบาล-“รมว.นฤมล” หารือ ผอ.สถาบันวิจัยข้าวระหว่างประเทศ กระชับความร่วมมือด้านการวิจัยข้าวและพัฒนาบุคคลากร พร้อมผลักดันการจัดทำ Host Country Agreement


วันศุกร์ที่ 6 ธันวาคม 2567
“รมว.นฤมล” หารือ ผอ.สถาบันวิจัยข้าวระหว่างประเทศ กระชับความร่วมมือด้านการวิจัยข้าวและพัฒนาบุคคลากร พร้อมผลักดันการจัดทำ Host Country Agreement
“รมว.นฤมล” หารือ ผอ.สถาบันวิจัยข้าวระหว่างประเทศ กระชับความร่วมมือด้านการวิจัยข้าวและพัฒนาบุคคลากร พร้อมผลักดันการจัดทำ Host Country Agreement
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังหารือร่วมกับ ดร. อีวอน มาเรีย พินโต ผู้อำนวยการสถาบันวิจัยข้าวระหว่างประเทศ โดยมี นายถาวร ทันใจ รองปลัดกระทรวงเกษตรและสหกรณ์ ดร.ชิษณุชา บุดดาบุญ รองอธิบดีกรมการข้าว และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ ว่า กระทรวงเกษตรและสหกรณ์ ได้เข้าร่วมเป็นสมาชิกสถาบันวิจัยข้าวระหว่างประเทศ (International Rice Research Institute: IRRI) ตั้งแต่ปีเริ่มก่อตั้งในปี พ.ศ. 2503 และดำเนินความร่วมมือร่วมกันมาเป็นเวลากว่า 50 ปี และได้มีบันทึกความเข้าใจ (MOU) ว่าด้วยความร่วมมือด้านการเกษตร ระหว่างไทย - IRRI เมื่อปี พ.ศ. 2540
“ประเทศไทยได้มีส่วนในการการร่วมวางแผน กำหนดนโยบายต่าง ๆ และองค์ความรู้จากสถาบัน IRRI และหุ้นส่วนความร่วมมืออื่น ๆ ในการต่อยอดงานวิจัยและพัฒนาข้าวของประเทศไทย และสามารถนำไปถ่ายทอดสู่ชาวนา เจ้าหน้าที่ภาครัฐ และภาคเอกชน ทำให้เพิ่มขีดความสามารถในการแข่งขันของข้าวไทย เป็นการสร้างมูลค่าทางเศรษฐกิจทั้งโดยตรงจาก การส่งออกข้าว รวมทั้งทำให้นักวิชาการของประเทศไทยมีโอกาสได้เผยแพร่ผลงานวิจัยด้านข้าวให้เป็นที่รู้จักและได้รับการยอมรับในระดับนานาชาติ”ศ.ดร.นฤมล กล่าว
ศ.ดร.นฤมล ได้เน้นย้ำการประสานความร่วมมือกับ IRRI อย่างต่อเนื่อง และให้ความสำคัญกับการพัฒนาเทคโนโลยีและนวัตกรรมมาใช้เพิ่มประสิทธิภาพการผลิตข้าวและลดการปล่อยก๊าซเรือนกระจกจากการปลูกข้าว โดยปัจจุบันการปล่อยก๊าซเรือนกระจกของภาคเกษตร 57 ล้านตันฯ มาจากการปลูกข้าวมากที่สุด 29 ล้านตันฯ คิดเป็นร้อยละ 51 เพื่อสนับสนุนเป้าหมายของประเทศไทยในการลดการปล่อยก๊าซเรือนกระจกภายใต้ NDC ร้อยละ 40 ภายในปี ค.ศ. 2030 และการปล่อยก๊าซเรือนกระจกสุทธิเป็นศูนย์ได้ในปี ค.ศ. 2050 รวมถึงการสนับสนุนการจัดทำเอกสารความตกลงประเทศเจ้าบ้าน (Host Country Agreement: HCA) ระหว่างไทย – IRRI ซึ่งสถานะปัจจุบันอยู่ระหว่างการจัดเตรียมเอกสารเพื่อเสนอให้คณะรัฐมนตรีพิจารณาต่อไป
นอกจากนี้ สำหรับความร่วมมือระหว่างไทย-IRRI ได้มีความร่วมมือร่วมมือกันในด้านการวิจัยและพัฒนาบุคลากร โดยได้มีการหารือในการจัดตั้งศูนย์ฝึกอบรมในระดับภูมิภาคเอเชียตะวันออกเฉียงใต้ จังหวัดสุพรรณบุรี สำหรับประเด็นการเปลี่ยนแปลงสภาพภูมิอากาศ (Climate change) IRRI ได้มีการดำเนินงานจัดทำโครงการลดการปล่อยก๊าซเรือนกระจกตลอดห่วงโซ่อุปทาน เพื่อลดผลกระทบจากการเปลี่ยนแปลงสภาพภูมิอากาศ รวมถึงการวิจัยปรับปรุงพันธุ์ข้าวที่มีความยืดหยุ่นต่อการเปลี่ยนแปลงสภาพอากาศ
ในโอกาสนี้ ได้เรียนเชิญรัฐมนตรีว่าการกระทรวงเกษตรและสหกรณ์เข้าร่วมงานเฉลิมฉลองดังกล่าว ณ สำนักงานใหญ่สถาบันวิจัยข้าวระหว่างประเทศ เมืองลอสบันยอส (Los Banos) จังหวัดลากูนา (Laguna) ประเทศฟิลิปปินส์ ซึ่ง IRRI ได้กำหนดจัดงานครบรอบ 65 ปี ของการก่อตั้งIRRI ในปี 2568 และได้เชิญผู้นำประเทศต่าง ๆ เข้าร่วมด้วย
ทั้งนี้ ประเทศไทยประสบปัญหาการผลิตเมล็ดพันธุ์ข้าวยังไม่เพียงพอกับปริมาณความต้องการเมล็ดพันธุ์ข้าวของทั้งประเทศ ผลิตได้ถึง 10 % ของความต้องการประมาณ 1.33 ล้านตัน กระทรวงเกษตรและสหกรณ์ โดยกรมการข้าว ได้มีนโยบายส่งเสริมและสนับสนุนให้เกษตรกรผู้ปลูกข้าวรวมตัวกันจัดตั้ง “ศูนย์ข้าวชุมชน” เพื่อเป็นรากฐานในการส่งเสริมและพัฒนาการผลิตข้าว (1 ตำบล 1 ศูนย์ข้าวชุมชน) ซึ่งปัจจุบันมีอยู่ประมาณ 6,000 แห่งทั่วประเทศ โดยมุ่งเน้นการผลิตและการกระจายเมล็ดพันธุ์ดี เปิดโอกาสให้เกษตรกรผู้ปลูกข้าวมีส่วนร่วมในการบริหารจัดการเกี่ยวกับการพัฒนาข้าวด้วยตนเอง ช่วยให้ชุมชนและองค์กรชาวนาเกิดความเข้มแข็ง รวมถึงบทบาทของเกษตรกรรุ่นใหม่ให้เข้ามามีส่วนร่วม ฝ่ายไทยจึงขอรับการสนับสนุนจาก IRRI ในการพัฒนาบุคลากร และถ่ายทอดองค์ความรู้ในแก่เกษตร เพื่อให้เกิดความยั่งยืนและความมั่นคงทางอาหารในพื้นที่ต่อไป

ที่มา : https://www.thaigov.go.th/news/contents/details/91112