รัฐบาลไทย-ข่าวทำเนียบรัฐบาล-คณะรัฐมนตรีเห็นชอบขยายเวลาปรับลดภาษีสถานบริการออกไปอีก 1 ปี เพื่อช่วยเหลือผู้ประกอบการ และสนับสนุนการจ้างงานในประเทศ


วันอังคารที่ 24 ธันวาคม 2567
24/12/2567
พิมพ์
คณะรัฐมนตรีเห็นชอบขยายเวลาปรับลดภาษีสถานบริการออกไปอีก 1 ปี เพื่อช่วยเหลือผู้ประกอบการ และสนับสนุนการจ้างงานในประเทศ
ครม. เมื่อวันที่ 24 ธ.ค.2567 มีมติเห็นชอบให้ขยายระยะเวลาปรับลดอัตราภาษีสรรพสามิตสถานบริการ จาก 10% เป็น 5% ของรายรับ ออกไปอีก 1 ปี ตั้งแต่วันที่ 1 ม.ค. - 31 ธ.ค.2568 เพื่อช่วยกระตุ้นเศรษฐกิจและอุตสาหกรรมการท่องเที่ยวของประเทศ
ดร.เผ่าภูมิ  โรจนสกุล รัฐมนตรีช่วยว่าการกระทรวงการคลัง เปิดเผยว่า การประชุมคณะรัฐมนตรีในวันนี้ (วันที่ 24 ธันวาคม 2567) มีมติเห็นชอบให้ขยายระยะเวลาปรับลดอัตราภาษีสรรพสามิตสถานบริการ จาก 10% เป็น 5% ของรายรับ ออกไปอีก 1 ปี ตั้งแต่วันที่ 1 มกราคม 2568 ถึงวันที่ 31 ธันวาคม 2568 เพื่อช่วยกระตุ้นเศรษฐกิจและอุตสาหกรรมการท่องเที่ยวของประเทศ
ดร. เผ่าภูมิ โรจนสกุล รัฐมนตรีช่วยว่าการกระทรวงการคลัง กล่าวว่า ตามนโยบายกระตุ้นเศรษฐกิจภาคการท่องเที่ยวของรัฐบาล รวมถึงการจัดกิจกรรมการท่องเที่ยวไทย “Amazing Thailand Grand Tourism Year 2025” ที่คาดว่า จะเป็นมาตรการที่จะสร้างการกระจายรายได้ไปยังท้องถิ่น และดึงดูดนักท่องเที่ยวให้มาท่องเที่ยวในประเทศมากยิ่งขึ้นนั้น กิจการบันเทิงหรือหย่อนใจถือเป็นกิจการที่เกี่ยวข้องโดยตรงกับอุตสาหกรรมการท่องเที่ยว กระทรวงการคลัง โดยกรมสรรพสามิต จึงเสนอคณะรัฐมนตรีเพื่อเห็นชอบขยายระยะเวลาการปรับลดอัตราภาษีสรรพสามิตสถานบริการหรือหย่อนใจ อาทิ ไนต์คลับ ดิสโกเธค ผับบาร์ ค็อกเทลเลาจน์ ฯลฯ จาก 10% เหลือ 5% ของรายรับของสถานบริการ ซึ่งจะหมดอายุลงในวันที่ 31 ธันวาคม 2567 ออกไปอีก 1 ปี โดยจะมีผลบังคับใช้ ตั้งแต่วันที่ 1 มกราคม 2568 ถึง วันที่ 31 ธันวาคม 2568 เพื่อเป็นการกระตุ้นเศรษฐกิจในภาคการท่องเที่ยวและบริการให้สอดคล้องกับนโยบายของรัฐบาล นอกจากนี้ จะช่วยส่งเสริมสภาพคล่องให้กับผู้ประกอบการ และมีส่วนช่วยกระตุ้นการท่องเที่ยวและการใช้จ่ายของนักท่องเที่ยว ซึ่งจะสร้างรายได้ให้แก่ประเทศ ผู้ประกอบการ และประชาชนในพื้นที่มากยิ่งขึ้น
ดร. เผ่าภูมิ โรจนสกุล รัฐมนตรีช่วยว่าการกระทรวงการคลัง กล่าวทิ้งท้ายว่า การต่ออายุมาตรการทางภาษีสรรพสามิตในครั้งนี้ สอดคล้องกับนโยบายรัฐบาลที่ต้องการให้ผู้ประกอบการมีต้นทุนลดลง ซึ่งต้นทุนที่ลดลงดังกล่าว จะทำให้ผู้ประกอบการมีสภาพคล่องเพื่อใช้ในการดำเนินธุรกิจมากยิ่งขึ้น สามารถลงทุน เพื่อต่อยอดทางธุรกิจ หรือทำแผนส่งเสริมการขายเพื่อช่วยจูงใจให้นักท่องเที่ยวใช้จ่ายมากยิ่งขึ้น ซึ่งเป็นการช่วยกระตุ้นเศรษฐกิจและอุตสาหกรรมการท่องเที่ยวของประเทศ และที่สำคัญคือจะช่วยกระตุ้นให้เกิดการจ้างงาน   เป็นผลดีต่อเศรษฐกิจภาพรวมของประเทศอีกด้วย
ฝ่ายประชาสัมพันธ์ กรมสรรพสามิต
โทร. 022415600 ต่อ 552301

ที่มา : https://www.thaigov.go.th/news/contents/details/91701