รัฐบาลไทย-ข่าวทำเนียบรัฐบาล-รัฐบาลเชิญชวนประชาชนเลือกซื้อผลิตภัณฑ์วัฒนธรรมไทย (CPOT) เพื่อมอบเป็นของขวัญปีใหม่ พ.ศ. 2568 และร่วมกิจกรรมสวดมนต์ข้ามปี ถวายเป็นพระราชกุศล เสริมสิริมงคลทั่วไทย ต้อนรับปีใหม่


วันอังคารที่ 24 ธันวาคม 2567
24/12/2567
พิมพ์
รัฐบาลเชิญชวนประชาชนเลือกซื้อผลิตภัณฑ์วัฒนธรรมไทย (CPOT) เพื่อมอบเป็นของขวัญปีใหม่ พ.ศ. 2568 และร่วมกิจกรรมสวดมนต์ข้ามปี ถวายเป็นพระราชกุศล เสริมสิริมงคลทั่วไทย ต้อนรับปีใหม่
รัฐบาลเชิญชวนประชาชนเลือกซื้อผลิตภัณฑ์วัฒนธรรมไทย (CPOT) เพื่อมอบเป็นของขวัญปีใหม่ พ.ศ. 2568 และร่วมกิจกรรมสวดมนต์ข้ามปี ถวายเป็นพระราชกุศล เสริมสิริมงคลทั่วไทย ส่งท้ายปีเก่า ต้อนรับปีใหม่
วันนี้ (24 ธันวาคม 2567) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม และคณะผู้บริหาร เข้าพบนางสาวแพทองธาร ชินวัตร นายกรัฐมนตรี เพื่อประชาสัมพันธ์การจัดกิจกรรมรณรงค์ประชาสัมพันธ์ผลิตภัณฑ์วัฒนธรรมไทย (CPOT) เพื่อมอบเป็นของขวัญปีใหม่ พ.ศ. 2568 ให้แก่ประชาชน โดยมีนายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสํานักนายกรัฐมนตรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายสมศักดิ์ เทพสุทิน รัฐมนตรีว่าการกระทรวงสาธารณสุข นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า นางสาวแพทองธาร ชินวัตร นายกรัฐมนตรี ได้ร่วมรับฟังการนำเสนอการประชาสัมพันธ์กิจกรรมรณรงค์ประชาสัมพันธ์ผลิตภัณฑ์วัฒนธรรมไทย (CPOT) เพื่อมอบเป็นของขวัญปีใหม่ พ.ศ. 2568 โดยกระทรวงวัฒนธรรม (วธ.) มุ่งขับเคลื่อน Soft Power ยกระดับสินค้าวัฒนธรรมไทยอย่างเต็มรูปแบบและได้นำร่องโดยการเปิดตัว e-catalog “CPOT Souvenir Catalog” ภายใต้แนวคิด "ของดีจากชุมชน สุขใจผู้ให้ ถูกใจผู้รับ" เพื่อให้หน่วยงาน องค์กรต่าง ๆ ทั้งภาครัฐและเอกชนทั้งในและต่างประเทศ รวมถึงประชาชนทั่วไป สามารถเลือกซื้อผลิตภัณฑ์ CPOT เพื่อมอบเป็นของขวัญ ของฝาก ของที่ระลึกจากประเทศไทย เป็นสินค้าที่มีคุณภาพ มีเอกลักษณ์ความเป็นไทย มีความร่วมสมัย ตอบโจทย์การใช้งานได้จริง และสามารถสั่งซื้อได้จากทั่วโลก โดยผลิตภัณฑ์ CPOT ส่วนใหญ่มุ่งเน้นการใช้ทรัพยากรในท้องถิ่นอย่างคุ้มค่าและเป็นมิตรกับสิ่งแวดล้อม สามารถตอบโจทย์ผู้บริโภคที่มุ่งเน้นการอนุรักษ์สิ่งแวดล้อมทั้งในและต่างประเทศ  สำหรับผู้ที่สนใจสามารถชม e-catalog ได้ทาง https://adminli.m-culture.go.th/th/e-book/1537 และสามารถเลือกซื้อผลิตภัณฑ์ CPOT กว่า 300 รายการ หรือทาง Website cpotshop.com, Facebook CPOT, TikTok cpotshop และสอบถามรายละเอียดเพิ่มเติมได้ที่ กองเศรษฐกิจวัฒนธรรม โทร. 0 2209 3597, 0 2209 3599
โอกาสนี้ นายกรัฐมนตรีได้รับมอบผ้าคลุมไหล่เป็นของที่ระลึก โดยนายกรัฐมนตรีกล่าวว่า ผ้าไทยมีลวดลายสวย ๆ จำนวนมาก ซึ่งผ้าผ้าคลุมไหล่ที่ได้รับเป็น “ผ้าลายเกาะแก้วสุทธารมย์” เป็นลายผ้าที่เขียนแบบขึ้นใหม่ด้วยมือ นำแรงบันดาลใจลวดลายมาจากภาพจิตรกรรมฝาผนังในพระอุโบสถ วัดเกาะแก้วสุทธาราม จังหวัดเพชรบุรี
นายจิรายุ กล่าวว่า เนื่องในโอกาสเทศกาลส่งท้ายปีเก่า ต้อนรับปีใหม่ พ.ศ. 2568 รัฐบาลโดยกระทรวงวัฒนธรรม (วธ.) จัดกิจกรรมพิเศษในช่วงเดือนธันวาคม 2567 ถึงมกราคม 2568 เพื่อเป็นของขวัญปีใหม่ให้แก่ประชาชน โดยมีกิจกรรมต่าง ๆ ดังนี้ กิจกรรมสวดมนต์ข้ามปี ถวายพระราชกุศล เสริมสิริมงคลทั่วไทย ส่งท้ายปีเก่า ต้อนรับศักราชใหม่ 2568 ระหว่างวันที่ 31 ธันวาคม 2567 ถึงวันที่ 1 มกราคม 2568 ณ มณฑลพิธีท้องสนามหลวง และวัดที่ร่วมดำเนินการ ส่วนภูมิภาคจัดกิจกรรม ณ วัดหรือสถานที่ที่จังหวัดกำหนด นอกจากนี้ ยังจัดกิจกรรมสวดมนต์ข้ามปีอาเซียน โดยร่วมกับจังหวัดที่มีพรมแดนติดต่อกับประเทศเพื่อนบ้านในภูมิภาคอาเซียน 17 จังหวัด ได้แก่ จังหวัดบึงกาฬ ศรีสะเกษ สุรินทร์ เชียงราย มุกดาหาร อุบลราชธานี นครพนม หนองคาย เลย ระนอง ตาก ตราด แม่ฮ่องสอน สตูล สงขลา ยะลา และนราธิวาส จัดกิจกรรมตามบริบทของพื้นที่ พร้อมทั้งจัดกิจกรรมสวดมนต์ข้ามปีในต่างประเทศ โดยร่วมกับมหาวิทยาลัยมหาจุฬาลงกรณราชวิทยาลัยและเครือข่ายที่เกี่ยวข้อง ขอความร่วมมือวัดไทยและวัดพุทธทั่วโลกจัดกิจกรรม อีกทั้งยังเปิดช่องทางให้ประชาชนทุกกลุ่มเป้าหมายร่วมสวดมนต์ข้ามปีออนไลน์ผ่านทางเว็บเพจสวดมนต์ข้ามปี chanting 2025 อีกด้วย
ขณะเดียวกัน วธ. ได้จัดกิจกรรมส่งความสุขออนไลน์ด้วยบัตรอวยพรอิเล็กทรอนิกส์ (e-Card) กระทรวงวัฒนธรรมช่วงเทศกาลขึ้นปีใหม่ พ.ศ. 2568 โดยจัดกิจกรรมวันที่ 15 ธันวาคม 2567 ถึงวันที่ 15 มกราคม 2568 ซึ่งผู้สนใจสามารถร่วมกิจกรรมได้ที่ระบบบัตรอวยพรอิเล็กทรอนิกส์ (e-Card) กระทรวงวัฒนธรรม https://ecard.m-culture.go.th

ที่มา : https://www.thaigov.go.th/news/contents/details/91682