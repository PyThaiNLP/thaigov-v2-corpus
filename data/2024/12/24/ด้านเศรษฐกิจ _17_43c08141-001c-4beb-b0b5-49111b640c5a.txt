รัฐบาลไทย-ข่าวทำเนียบรัฐบาล-รชค.สุรพงษ์ ปิยะโชติ ให้สมาคมวิชาชีพผู้ขับขี่รถยนต์สาธารณะแท็กซี่ เข้าพบ เพื่อหารือเกี่ยวกับการสร้างความเท่าเทียมระหว่างรถแท็กซี่กับ ผู้ให้บริการรถยนต์ผ่านระบบแอปพลิเคชัน


วันอังคารที่ 24 ธันวาคม 2567
รชค.สุรพงษ์ ปิยะโชติ ให้สมาคมวิชาชีพผู้ขับขี่รถยนต์สาธารณะแท็กซี่ เข้าพบ เพื่อหารือเกี่ยวกับการสร้างความเท่าเทียมระหว่างรถแท็กซี่กับ ผู้ให้บริการรถยนต์ผ่านระบบแอปพลิเคชัน
...
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม มอบหมายให้ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานประชุมร่วมกับสมาคมวิชาชีพผู้ขับขี่รถยนต์สาธารณะแท็กซี่ เพื่อหารือเกี่ยวกับการสร้างความเท่าเทียมระหว่างรถแท็กซี่กับผู้ให้บริการรถยนต์ผ่านระบบแอปพลิเคชัน ในวันที่ 24 ธันวาคม 2567 ณ ห้องประชุมกระทรวงคมนาคม
นายสุรพงษ์ ปิยะโชติ กล่าวว่า วันนี้ตนได้เป็นผู้แทนรัฐมนตรีว่าการกระทรวงคมนาคม เพื่อรับข้อร้องเรียนจากนายวรพล แกมขุนทด นายกสมาคมวิชาชีพผู้ขับขี่รถยนต์สาธารณะแท็กซี่ และทีมงาน เกี่ยวกับรายได้ที่ลดลงของรถแท็กซี่ เนื่องจากประชาชนหันไปใช้บริการรถยนต์ผ่านระบบแอปพลิเคชัน ซึ่งปัจจุบันยังไม่มีกฎหมายรับรองอย่างถูกต้อง จึงต้องการให้กระทรวงคมนาคมช่วยแก้ปัญหาในประเด็นต่าง ๆ ดังนี้
1) ขอให้สร้างแอปพลิเคชันของรถแท็กซี่โดยเฉพาะ เนื่องจากการเข้าร่วมผ่านระบบแอปพลิเคชันของบริษัทเอกชนมีการเก็บค่าธรรรมเนียมสูง ไม่คุ้มค่า
2) ขอให้แก้ไขกฎกระทรวงว่าด้วยรถยนต์รับจ้างบรรทุกคนโดยสารไม่เกินเจ็ดคน อาทิ
เรื่องลักษณะและขนาดของรถยนตร์รับจ้างและกำลังของเครื่องยนต์หรือมอเตอร์ไฟฟ้าของรถยนต์รับจ้าง เป็นต้น เพื่อให้ผู้บริการรถแท็กซี่มีข้อจำกัดในการให้บริการประชาชนน้อยลง
3) ขอให้ตรวจสอบบริษัทที่ให้บริการรถยนต์ผ่านแอปพลิเคชันว่ามีการเปิดการให้บริการถูกต้องตามกฎกระทรวงหรือไม่
ทั้งนี้ รัฐมนตรีช่วยว่าการกระทรวงคมนาคม ได้มอบหมายให้กรมการขนส่งทางบก (ขบ.) จัดเจ้าหน้าที่เพื่อร่วมหารือกับทีมกฎหมายของสมาคมวิชาชีพผู้ขับขี่รถยนต์สาธารณะแท็กซี่ และทุกฝ่ายที่เกี่ยวข้อง เพื่อหาแนวทางในการแก้ไขกฎกระทรวงให้รถแท็กซี่และผู้ให้บริการรถยนต์ผ่านระบบแอปพลิเคชัน สามารถให้บริการประชาชนบนถนนร่วมกันได้ พร้อมทั้งให้ ขบ. ประสานงานกับกระทรวงดิจิทัลเพื่อเศรษฐกิจและสังคมถึงรายละเอียดข้อกฎหมายเพิ่มเติมเพื่อประโยชน์สูงสุดของประชาชน

ที่มา : https://www.thaigov.go.th/news/contents/details/91707