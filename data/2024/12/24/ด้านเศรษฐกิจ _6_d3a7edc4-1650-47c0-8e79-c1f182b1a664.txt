รัฐบาลไทย-ข่าวทำเนียบรัฐบาล-กรมการขนส่งทางบก มอบของขวัญปีใหม่ 2568 อำนวยความสะดวกประชาชนขยายเวลารับชำระภาษีรถยนต์ ผ่านช่องทางเลื่อนล้อต่อภาษี (Drive Thru for Tax) 


วันอังคารที่ 24 ธันวาคม 2567
กรมการขนส่งทางบก มอบของขวัญปีใหม่ 2568 อำนวยความสะดวกประชาชนขยายเวลารับชำระภาษีรถยนต์ ผ่านช่องทางเลื่อนล้อต่อภาษี (Drive Thru for Tax)
กรมการขนส่งทางบก มอบของขวัญปีใหม่ 2568 อำนวยความสะดวกประชาชนขยายเวลารับชำระภาษีรถยนต์ ผ่านช่องทางเลื่อนล้อต่อภาษี (Drive Thru for Tax) ตั้งแต่วันนี้จนถึงวันที่ 3 มกราคม 2568 เวลา 07.30 - 18.00 น. (เว้นวันหยุดราชการ)
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ตามที่กระทรวงคมนาคมได้จัดกิจกรรมอำนวยความสะดวกประชาชนเพื่อเป็นของขวัญในช่วงเทศกาลปีใหม่ 2568 กรมการขนส่งทางบก (ขบ.) ได้มอบของขวัญให้ประชาชน โดยขยายเวลารับชำระภาษีรถยนต์ผ่านช่องทางเลื่อนล้อต่อภาษี (Drive Thru for Tax) ทั้งก่อนและหลังเวลาราชการ ตั้งแต่เวลา 07.30 - 18.00 น. ณ สำนักงานขนส่งทั่วประเทศ ตั้งแต่วันนี้จนถึงวันที่ 3 มกราคม 2568 นอกจากนี้ ได้จัดกิจกรรม “ตรวจรถฟรี ขับขี่ปลอดภัย” โดยร่วมมือกับพันธมิตรภาคีเครือข่ายทั้งภาครัฐและเอกชนให้บริการตรวจความพร้อมของรถยนต์และรถจักรยานยนต์เบื้องต้นก่อนเดินทางกว่า 20 รายการ โดยไม่คิดค่าบริการ เช่น การตรวจระบบเบรก สภาพยาง การทำงานของเครื่องยนต์ ระดับน้ำมันเครื่องและความสกปรกของน้ำมันเครื่อง หม้อน้ำและรอยรั่ว ไส้กรองอากาศ การทำงานของไฟส่องสว่าง และไฟสัญญาณต่าง ๆ เป็นต้น ซึ่งจะได้รับการดูแลจากช่างผู้ชำนาญงาน กิจกรรมดังกล่าวจัดขึ้นเพื่อส่งเสริมและสร้างความตระหนักให้เจ้าของรถเห็นความสำคัญของการตรวจเช็กสภาพความพร้อมของรถ เครื่องยนต์ และอุปกรณ์ส่วนควบของรถก่อนออกเดินทาง ทั้งนี้ สามารถนำรถเข้ารับบริการที่ศูนย์บริการของภาคีเครือข่ายที่มีป้ายประชาสัมพันธ์ “ตรวจรถฟรี ขับขี่ปลอดภัย” ตั้งแต่บัดนี้จนถึงวันที่ 31 ธันวาคม 2567
นอกจากนี้ ขบ. ได้ร่วมกับสำนักงานคณะกรรมการการอาชีวศึกษา จัดตั้ง “ศูนย์อาชีวะอาสา ร่วมด้วยช่วยประชาชน” ในช่วงเทศกาลปีใหม่ 2568 จำนวน 150 จุดทั่วประเทศ บริเวณถนนสายหลักที่มีการจราจรหนาแน่นและถนนสายรอง โดยจะให้บริการเช็กสภาพรถเบื้องต้นเพื่อความปลอดภัย ให้ความช่วยเหลือผู้เดินทางกรณีฉุกเฉิน บริการรถยก (บางพื้นที่) บริการนวดผ่อนคลาย ผ้าเย็น น้ำดื่ม ข้อมูลเส้นทางและแหล่งท่องเที่ยว รายชื่ออู่รถที่เปิดให้บริการ เป็นต้น ทั้งนี้ ขบ. แนะนำประชาชนที่มีแผนเดินทางกลับภูมิลำเนาหรือท่องเที่ยวในช่วงเทศกาลปีใหม่นี้ ขอให้ขับรถด้วยความระมัดระวัง ไม่ใช้ความเร็วเกินกว่าที่กฎหมายกำหนด เมาไม่ขับ รวมถึงใช้อุปกรณ์ป้องกันเพื่อความปลอดภัย อาทิ สวมหมวกกันน็อก หรือคาดเข็มขัดนิรภัย เพื่อให้ทุกท่านที่เดินทางในช่วงเทศกาลปีใหม่ 2568 ถึงจุดหมายอย่างปลอดภัย

ที่มา : https://www.thaigov.go.th/news/contents/details/91677