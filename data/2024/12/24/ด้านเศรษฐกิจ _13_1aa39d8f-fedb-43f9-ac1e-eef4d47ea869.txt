รัฐบาลไทย-ข่าวทำเนียบรัฐบาล-กรมสรรพากรออกมาตรการภาษีเพื่อสนับสนุนการพัฒนาการแพทย์และการสาธารณสุข


วันอังคารที่ 24 ธันวาคม 2567
24/12/2567
พิมพ์
กรมสรรพากรออกมาตรการภาษีเพื่อสนับสนุนการพัฒนาการแพทย์และการสาธารณสุข
คณะรัฐมนตรีมีมติเมื่อวันที่ 24 ธันวาคม 2567 อนุมัติหลักการร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. .... ตามมาตรการภาษีเพื่อสนับสนุนการพัฒนาการแพทย์และการสาธารณสุข
นายปิ่นสาย สุรัสวดี อธิบดีกรมสรรพากร เปิดเผยว่า “กระทรวงการคลัง โดยกรมสรรพากรตระหนักถึงความสำคัญในการส่งเสริมให้ภาคเอกชนมีส่วนร่วมสนับสนุนการพัฒนาบริการการแพทย์และบริการสาธารณสุขของประเทศอย่างต่อเนื่อง จึงได้เสนอร่างพระราชกฤษฎีกาออกตามความ ในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. .... ต่อคณะรัฐมนตรี ให้บุคคลธรรมดาหักลดหย่อนเงินบริจาคได้ 2 เท่า และบริษัทหรือห้างหุ้นส่วนนิติบุคคลหักรายจ่ายการบริจาคได้ 2 เท่า สำหรับการบริจาคผ่านระบบบริจาคอิเล็กทรอนิกส์ของกรมสรรพากร (e-Donation) ให้แก่องค์การหรือมูลนิธิ จำนวน 27 แห่ง ตั้งแต่วันที่ 1 มกราคม 2568 ถึงวันที่ 31 ธันวาคม 2570”
อธิบดีกรมสรรพากร กล่าวเพิ่มเติมว่า “มาตรการนี้จะช่วยส่งเสริมให้ประเทศไทยมีงานวิจัยด้านการแพทย์และการสาธารณสุข รวมทั้งมีเทคโนโลยีและนวัตกรรมการแพทย์เพิ่มขึ้น ตลอดจนสนับสนุนให้บริการทางการแพทย์และบริการสาธารณสุขมีคุณภาพและมาตรฐานเพิ่มขึ้น อันจะส่งผลให้ประชาชนโดยเฉพาะผู้มีรายได้น้อยสามารถเข้าถึงบริการทางการแพทย์และบริการสาธารณสุขที่มีคุณภาพ  อย่างทั่วถึงยิ่งขึ้น”
หากมีข้อสงสัย สอบถามรายละเอียดได้ที่สำนักงานสรรพากรทุกแห่งทั่วประเทศ  หรือศูนย์สารนิเทศสรรพากร (RD Intelligence Center) โทร. 1161
องค์การและมูลนิธิตามมาตรการภาษีเพื่อสนับสนุนการพัฒนาการแพทย์และการสาธารณสุข จำนวน 27 แห่ง
(1) สภากาชาดไทย
(2) มูลนิธิศรีสวางควัฒน ในพระอุปถัมภ์สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี
(3) มูลนิธิรามาธิบดี ในพระราชูปถัมภ์ สมเด็จพระเทพรัตนราชสุดาฯ สยามบรมราชกุมารี
(4) มูลนิธิชัยพัฒนา
(5) ศิริราชมูลนิธิ
(6) มูลนิธิเทคโนโลยีสารสนเทศตามพระราชดำริสมเด็จพระเทพรัตนราชสุดาฯ สยามบรมราชกุมารี
(7) มูลนิธิจุฬาภรณ์
(8) มูลนิธิโรคมะเร็ง โรงพยาบาลศิริราช
(9) มูลนิธิโรงพยาบาลพระมงกุฎเกล้า ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี
(10) มูลนิธิโรงพยาบาลเวชศาสตร์เขตร้อน ในพระอุปถัมภ์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์
(11) มูลนิธิโรงพยาบาลราชวิถี
(12) มูลนิธิสมเด็จพระปิ่นเกล้า
(13) มูลนิธิโรงพยาบาลสมเด็จพระนางเจ้าสิริกิติ์ กองทัพเรือ ในพระบรมราชินูปถัมภ์
(14) มูลนิธโรงพยาบาลสวนดอก คณะแพทยศาสตร์ มหาวิทยาลัยเชียงใหม่
(15) มูลนิธิสนับสนุนสถาบันประสาทวิทยา
(16) มูลนิธิโรงพยาบาลเด็ก
(17) มูลนิธิกาญจนบารมี
(18) มูลนิธิคณะแพทยศาสตร์ จุฬาลงกรณ์
(19) มูลนิธิโรงพยาบาลสงฆ์
(20) มูลนิธิโรงพยาบาลพระจอมเกล้าเจ้าคุณทหาร ในพระสังฆราชูปถัมภ์
(21) มูลนิธิโรงพยาบาลสงขลานครินทร์
(22) มูลนิธิสถาบันมะเร็งแห่งชาติ
(23) มูลนิธิโรงพยาบาลตำรวจ ในพระบรมราชินูปถัมภ์
(24) มูลนิธิโรงพยาบาลเลิดสิน ในพระอุปถัมภ์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์
(25) มูลนิธิสถาบันสิรินธรเพื่อการฟื้นฟูสมรรถภาพทางการแพทย์แห่งชาติ
(26) มูลนิธิโรงพยาบาลหาดใหญ่
(27) มูลนิธิโรงพยาบาลภูมิพลอดุลยเดช

ที่มา : https://www.thaigov.go.th/news/contents/details/91703