รัฐบาลไทย-ข่าวทำเนียบรัฐบาล-“สมศักดิ์” มอบ รก.ผู้ตรวจ สธ. เขตฯ 2 ลงพื้นที่ติดตามเฝ้าระวัง “อหิวาต์” ตรวจเข้มประปา-น้ำดื่ม-ตลาดสด เผย รพ.แม่สอดมีแนวทางดูแลผู้ป่วยไม่ให้เกิดการระบาด


วันอังคารที่ 24 ธันวาคม 2567
“สมศักดิ์” มอบ รก.ผู้ตรวจ สธ. เขตฯ 2 ลงพื้นที่ติดตามเฝ้าระวัง “อหิวาต์” ตรวจเข้มประปา-น้ำดื่ม-ตลาดสด เผย รพ.แม่สอดมีแนวทางดูแลผู้ป่วยไม่ให้เกิดการระบาด
“รัฐมนตรีสมศักดิ์” มอบหมายรักษาการผู้ตรวจราชการฯ เขต 2 พร้อมกองระบาดวิทยาและ สสจ.ตาก ลงพื้นที่ติดตามสถานการณ์และมาตรการเฝ้าระวังควบคุม “อหิวาตกโรค”
เผย ในไทยมีผู้ป่วย 4 ราย เป็นเมียนมา 2 ราย คนไทย 2 ราย สอบสวนเบื้องต้นพบ 3 ราย รับประทานอาหารร่วมกัน ตรวจเข้มน้ำประปา น้ำดื่ม ตลาดสดให้สะอาดได้มาตรฐาน ย้ำประชาชน “กินร้อน ช้อนกลาง ล้างมือ” ช่วยป้องกันได้ ยืนยันโรคนี้มียารักษา โรงพยาบาลแม่สอดเตรียมพร้อมรับมือ จัดบริการแยกเฉพาะกลุ่มผู้ป่วยท้องเสีย
วันนี้ (24 ธันวาคม 2567) นพ.สุภโชค เวชภัณฑ์เภสัช รักษาการในตำแหน่งผู้ตรวจราชการกระทรวงสาธารณสุข เขตสุขภาพที่ 2 กล่าวถึงความคืบหน้าการเฝ้าระวังป้องกันควบคุมอหิวาตกโรคที่ระบาดในเมืองชเวโก๊กโก่ ประเทศเมียนมา ซึ่งเป็นพื้นที่ติดกับชายแดนไทย จ.ตาก ว่า นายสมศักดิ์ เทพสุทิน รัฐมนตรีว่าการกระทรวงสาธารณสุข มีความห่วงใยสถานการณ์ จึงมอบหมายให้ตนพร้อมกับ นพ.วิชาญ บุญกิติกร ผู้อำนวยการกองระบาดวิทยา กรมควบคุมโรค นายแพทย์สาธารณสุขจังหวัดตาก และผู้อำนวยการโรงพยาบาลแม่สอด ลงพื้นที่ร่วมกันเพื่อประเมินสถานการณ์และติดตามมาตรการเฝ้าระวังป้องกันและควบคุมโรคในเขตเศรษฐกิจพิเศษชเวโก๊กโก่ ซึ่งตั้งแต่วันที่ 1-21 ธันวาคม 2567 พบผู้ป่วยรวม 132 ราย เสียชีวิต 2 ราย ส่วนใหญ่ร้อยละ 39 เป็นเด็กอายุต่ำกว่า 5 ปี และเกือบทั้งหมดเป็นสัญชาติเมียนมา ส่วนในประเทศไทย ล่าสุดพบผู้ป่วยอหิวาตกโรคเข้ารับการรักษาในโรงพยาบาลแม่สอดจำนวน 4 ราย เป็นชาวเมียนมา 2 ราย และคนไทย 2 ราย โดยตรวจพบเชื้อ Vibrio Cholerae O-1 Ogawa ซึ่งเป็นสายพันธุ์เดียวกับที่ระบาดในเมียนมา
“จากการสอบสวนโรคเบื้องต้นในผู้ป่วยชาวเมียนมา 2 รายแรก พบว่าทั้งคู่ได้ซื้ออาหารจากร้านเดียวกัน เมื่อตรวจเชิงรุกด้วย Rectal Swab พบผลบวกในคนไทย 1 ราย ที่นั่งรับประทานอาหารด้วยกันแต่ไม่มีอาการส่วนผู้ป่วยชาวไทยอีก 1 ราย ไม่มีประวัติเชื่อมโยงกับ 3 คนแรก สันนิษฐานว่าน่าจะรับประทานอาหารที่นำมาจากเมียวดี” นพ.สุภโชคกล่าว
นพ.สุภโชคกล่าวต่อว่า โรงพยาบาลแม่สอดได้เตรียมความพร้อมเรื่องการดูแลรักษา โดยแยกจัดบริการผู้ป่วยท้องเสียโดยเฉพาะทั้งผู้ป่วยนอกและผู้ป่วยใน จัดทำแผนรองรับกรณีมีผู้ป่วยท้องเสียรุนแรงจำนวนมากตามมาตรฐานการป้องกันโรคติดเชื้อในโรงพยาบาล จัดทำแนวทางการรักษาและการค้นหาเชิงรุกให้กับสาธารณสุขในพื้นที่และบุคลากรทางการแพทย์ที่จะดูแลผู้ป่วยท้องเสียทั้งในและนอกโรงพยาบาล โดยแพทย์เฉพาะทางโรคติดเชื้อ เตรียมพร้อมยาปฏิชีวนะและน้ำเกลือ รวมถึงความพร้อมของห้องปฏิบัติการ ทั้งนี้ ในการลงพื้นที่ได้ตรวจสอบคุณภาพน้ำประปาและน้ำดื่มในพื้นที่ พร้อมทั้งกำชับให้ปฏิบัติตามมาตรฐานน้ำประปาและให้คำแนะนำในการปรับปรุงคุณภาพน้ำประปาเพื่อยกระดับความมั่นใจให้กับประชาชน และได้สั่งการให้มีการตรวจสอบน้ำดื่มและน้ำแข็งตามสถานที่ต่าง ๆ อย่างเข้มงวด เพื่อป้องกันการปนเปื้อนและสร้างความมั่นใจด้านสุขอนามัยแก่ผู้บริโภค และในการตรวจเยี่ยมตลาดสด ได้ขอความร่วมมือจากผู้ประกอบการและประชาชนให้ช่วยกันดูแลสุขอนามัยน้ำสะอาด และระบบสุขาภิบาลที่มีประสิทธิภาพ รวมทั้งสั่งการให้สำนักงานสาธารณสุขอำเภอและจังหวัด เข้มงวดมาตรการป้องกันอย่างเต็มที่ นอกจากนี้ ยังได้ตรวจสอบจุดผ่านแดนและกระบวนการคัดกรองผู้เดินทาง โดยกำชับมาตรการที่ด่านอาหารและยาและด่านควบคุมโรคติดต่อระหว่างประเทศ เพื่อเสริมสร้างความมั่นใจให้กับประชาชนในพื้นที่
กระทรวงสาธารณสุขมีการเฝ้าระวังและดำเนินมาตรการต่าง ๆ อย่างเต็มที่ เพื่อป้องกันไม่ให้เกิดการแพร่ระบาดในวงกว้าง ย้ำว่าอหิวาตกโรคไม่ใช่โรคใหม่ สามารถรักษาได้ และสามารถป้องกันได้ด้วยการปฏิบัติตามแนวทางด้านสุขอนามัยที่กำหนด โดยเฉพาะการ กินร้อน ช้อนกลาง ล้างมือเนื่องจากการสัมผัสเชื้อจะมาจาก 3 ปัจจัย คือ 1) คน โดยเฉพาะมือของผู้ประกอบอาหาร ป้องกันได้ด้วยการล้างมือด้วยสบู่ที่ถูกต้องก่อน-หลังรับประทานและเข้าห้องน้ำ 2) อาหารและน้ำ ต้องเน้นอาหารปรุงสุก น้ำดื่มสะอาด และ 3) สิ่งแวดล้อมที่เกี่ยวเนื่องกับอาหารและน้ำ เช่น ระบบสุขาภิบาล ประปา ตลาดสด ต้องทำให้สะอาดและได้มาตรฐาน นพ.สุภโชคกล่าวในตอนท้าย
*********************************************24 ธันวาคม 2567

ที่มา : https://www.thaigov.go.th/news/contents/details/91702