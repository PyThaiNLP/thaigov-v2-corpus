รัฐบาลไทย-ข่าวทำเนียบรัฐบาล-นายกฯ ‘แพทองธาร’ นั่งหัวโต๊ะ กก.ยุทธศาสตร์ซอฟต์พาวเวอร์ เร่งผลักดันทุกโครงการอย่างเต็มที่ มั่นใจปีหน้า กิจกรรมซอฟพาวเวอร์ทั่วประเทศไทยคึกคักส่งเสริม ศก.แน่


วันอังคารที่ 24 ธันวาคม 2567
24/12/2567
พิมพ์
นายกฯ ‘แพทองธาร’ นั่งหัวโต๊ะ กก.ยุทธศาสตร์ซอฟต์พาวเวอร์ เร่งผลักดันทุกโครงการอย่างเต็มที่ มั่นใจปีหน้า กิจกรรมซอฟพาวเวอร์ทั่วประเทศไทยคึกคักส่งเสริม ศก.แน่
นายกฯ ‘แพทองธาร’ นั่งหัวโต๊ะ กก.ยุทธศาสตร์ซอฟต์พาวเวอร์ เร่งผลักดันทุกโครงการอย่างเต็มที่ มั่นใจปีหน้า กิจกรรมซอฟพาวเวอร์ทั่วประเทศไทยคึกคักส่งเสริม ศก.แน่
วันนี้ (24 ธันวาคม 2567) เวลา 13.30 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการยุทธศาสตร์ซอฟต์พาวเวอร์แห่งชาติ ครั้งที่ 1/2567  โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายพิพัฒน์ รัชกิจประการ รัฐมนตรีว่าการกระทรวงแรงงาน นายสมศักดิ์ เทพสุทิน รัฐมนตรีว่าการกระทรวงสาธารณสุข นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม พล.ต.อ. เพิ่มพูน  ชิดชอบ รัฐมนตรีว่าการกระทรวงศึกษาธิการ นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นายแพทย์ สุรพงษ์ สืบวงศ์ลี กรรมการและเลขานุการ คณะกรรมการยุทธศาสตร์ซอฟต์พาวเวอร์แห่งชาติ นายพันศักดิ์ วิญญรัตน์ ที่ปรึกษาและกรรมการยุทธศาสตร์ซอฟต์พาวเวอร์แห่งชาติ และคณะกรรมการฯ เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรี กล่าวเปิดการประชุมว่า การดำเนินการซอฟต์พาวเวอร์ มีการดำเนินมาปีกว่าแล้ว แม้จะเป็นการประชุมครั้งแรกของรัฐบาลชุดนี้ก็ตาม แต่เป็นการทำงานอย่างต่อเนื่องที่เคยทำกันมา โดยหลาย ๆ อุตสาหกรรมได้เห็นผลงานเป็นที่ประจักษ์แล้วหลายเรื่อง  อาทิ OFOS ซึ่งหลายหลักสูตรและงบประมาณบางส่วนได้ดำเนินการแล้ว  ทั้งนี้ ทราบว่ากำลังดำเนินการเรื่องงบประมาณในปี 2569  และจะมีการหารือให้เหมาะสมกับโครงการที่จะทำ สำหรับเรื่องหลักในการประชุมวันนี้ เช่น รับทราบการแต่งตั้งคณะอนุกรรมการฯ การขอจัดสรรงบประมาณฯ เป็นต้น รวมทั้งประเด็นอื่น ๆ  ที่เกี่ยวกับนโยบายซอฟต์พาวเวอร์ ซึ่งเป็นนโยบายหลักของรัฐบาลที่จะผลักดันให้เต็มที่
ที่ประชุมรับทราบ การแต่งตั้งคณะกรรมการยุทธศาสตร์สอบเพาเวอร์แห่งชาติ และการแต่งตั้งคณะอนุกรรมการยุทธศาสตร์ซอฟต์พาวเวอร์ รายสาขาภายใต้คณะกรรมการพัฒนาซอฟต์พาวเวอร์ แห่งชาตินอกจากนี้ ยังรับทราบผลการประชุมคณะกรรมการยุทธศาสตร์ซอฟต์พาวเวอร์ แห่งชาติครั้งที่ 2/2567 ตลอดจนความคืบหน้าการขับเคลื่อนอุตสาหกรรมซอฟต์พาวเวอร์ เป้าหมายปีงบประมาณ พ.ศ. 2567-2568 และปฏิทินปีงบประมาณ พ.ศ. 2569
ทั้งนี้ ในที่ประชุมได้มีการพิจารณา เรื่อง การขอรับจัดสรรประมาณรายจ่ายงบประมาณรายการเงินสำรองจ่ายเพื่อกรณีฉุกเฉินหรือจำเป็นมีงบประมาณ 2568 (ร่าง) พระราชบัญญัติส่งเสริมวัฒนธรรมสร้างสรรค์ พ.ศ. ... (พ.ร.บ. THACCA)  การจัดประชุมนานาชาติด้านซอฟต์พาวเวอร์ และโครงการที่จะขอรับจัดสรรงบประมาณประจำปีงบประมาณ พ.ศ. 2569  โดยที่ประชุมได้รับทราบตามที่นำเสนอ และให้หน่วยงานที่เกี่ยวข้อง รับข้อสังเกตและข้อเสนอแนะในที่ประชุมนำไปดำเนินการต่อไป

ที่มา : https://www.thaigov.go.th/news/contents/details/91708