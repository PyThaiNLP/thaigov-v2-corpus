รัฐบาลไทย-ข่าวทำเนียบรัฐบาล-รองปลัดฯ ศุภกิจ เปิดเวทีถ่ายทอดองค์ความรู้ เสริมพลังเครือข่ายสิ่งแวดล้อมตามหลักธรรมาภิบาล ปี 2568


วันจันทร์ที่ 23 ธันวาคม 2567
23/12/2567
พิมพ์
รองปลัดฯ ศุภกิจ เปิดเวทีถ่ายทอดองค์ความรู้ เสริมพลังเครือข่ายสิ่งแวดล้อมตามหลักธรรมาภิบาล ปี 2568
รองปลัดฯ ศุภกิจ เปิดเวทีถ่ายทอดองค์ความรู้ เสริมพลังเครือข่ายสิ่งแวดล้อมตามหลักธรรมาภิบาล ปี 2568
วันที่ 23 ธันวาคม 2567 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดกิจกรรมถ่ายทอดองค์ความรู้ในการพัฒนาสถานประกอบการและเครือข่ายความร่วมมือด้านสิ่งแวดล้อมตามหลักธรรมาภิบาล ประจำปีงบประมาณ พ.ศ. 2568 โดยมีนายทินวัฒน์ แก้วสวี ผู้อำนวยการกองยุทธศาสตร์และแผนงาน อุตสาหกรรมจังหวัด 76 จังหวัด และเจ้าหน้าที่ที่เกี่ยวข้อง เข้าร่วม ณ ห้องประชุม กยผ. ชั้น 6 สำนักงานปลัดกระทรวงอุตสาหกรรม และผ่านระบบ Zoom Meeting
ในการถ่ายทอดองค์ความรู้ครั้งนี้ ได้รับเกียรติจากวิทยากรผู้เชี่ยวชาญในหลายหัวข้อสำคัญ ได้แก่ การอนุรักษ์พลังงานและการบริหารจัดการทรัพยากร พร้อมทั้งการประเมินปริมาณการลดก๊าซเรือนกระจกในกิจกรรมต่างๆ จากองค์การบริหารจัดการก๊าซเรือนกระจก, การใช้งานระบบ i-Dee Pro เพื่อการแจ้งเรื่องร้องเรียนเกี่ยวกับสถานประกอบกิจการโรงงานอุตสาหกรรม โดยวิทยากรจากกองตรวจราชการ และการบรรยายในหัวข้อ “คิดจากหัว ทำด้วยใจ (MIND)” กับธรรมาภิบาลสิ่งแวดล้อม โดยวิทยากรจากกรมโรงงานอุตสาหกรรม
นายศุภกิจ บุญศิริ รองปลัดกระทรวงอุตสาหกรรม กล่าวว่า การส่งเสริมให้สถานประกอบการดำเนินธุรกิจตามหลักธรรมาภิบาลสิ่งแวดล้อมสอดคล้องกับนโยบาย “สู้ เซฟ สร้าง” ของกระทรวงอุตสาหกรรม ซึ่งมุ่งเน้นการเติมเต็มห่วงโซ่อุปทานของธุรกิจไทย ควบคู่ไปกับการปกป้องสิ่งแวดล้อมเพื่อสร้างความยั่งยืน ประกอบกับนโยบาย MIND 4 มิติ ใช้ “หัว” และ “ใจ” ปั้นอุตสาหกรรมคู่ชุมชนให้สมดุลและยั่งยืน สำนักงานปลัดกระทรวงอุตสาหกรรมจึงได้ถ่ายทอดนโยบายไปสู่การปฏิบัติให้เกิดผลสัมฤทธิ์ของ “ชุมชนรักโรงงาน โรงงานรักชุมชนและสร้างการกระจายรายได้สู่ชุมชน” โดยได้มุ่งเน้นการส่งเสริมการสร้างจิตสำนึกของผู้ประกอบการภาคอุตสาหกรรมให้มีความรับผิดชอบต่อสิ่งแวดล้อมและชุมชน รวมทั้งการบูรณาการทำงานร่วมกันของทุกภาคส่วนในพื้นที่ในการกำกับดูแลสถานประกอบการให้ดำเนินการตามกฎหมายและส่งเสริมให้ภาคอุตสาหกรรมได้ดำเนินการหลักธรรมาภิบาลสิ่งแวดล้อมให้เป็นมิตรกับสังคมและชุมชนโดยรอบนั้น ไม่สามารถดำเนินการโดยหน่วยงานภาครัฐเพียงลำพัง แต่ต้องอาศัยความร่วมมือจากภาคประชาชน สถานประกอบการและทุกภาคส่วนที่เกี่ยวข้องร่วมกัน
นอกจากนี้ ความเข้มแข็งของเครือข่ายความร่วมมือด้านสิ่งแวดล้อม ซึ่งมีสมาชิกเครือข่าย ทั้งภาคประชาชน ภาคเอกชน และภาครัฐ จึงเป็นกลไกหลักที่จะช่วยเฝ้าระวัง และร่วมป้องกันผลกระทบด้านมลพิษต่อสิ่งแวดล้อมในระดับพื้นที่อย่างเป็นระบบ สถานประกอบการมีแนวปฏิบัติและดำเนินธุรกิจที่มีความรับผิดชอบต่อสังคมและสิ่งแวดล้อมบนพื้นฐานของการมีส่วนร่วม นำไปสู่การลดปัญหาข้อร้องเรียนระหว่างชุมชนและสถานประกอบการ เกิดเป็นชุมชนรักโรงงาน โรงงานรักชุมชน เพื่อให้อุตสาหกรรมอยู่คู่กับสังคม/ชุมชน อย่างเป็นมิตร
โดยกิจกรรมครั้งนี้คาดหวังให้เจ้าหน้าที่ผู้เข้าร่วมสามารถนำองค์ความรู้ที่ได้รับไปประยุกต์ใช้ในการส่งเสริมสถานประกอบการในพื้นที่ให้ปฏิบัติตามหลักธรรมาภิบาลสิ่งแวดล้อม และพัฒนาเครือข่ายความร่วมมือด้านสิ่งแวดล้อมให้เข้มแข็ง นำไปสู่การลดข้อร้องเรียนระหว่างชุมชนกับสถานประกอบการ รวมทั้งสร้างความสมดุลระหว่างอุตสาหกรรมและชุมชนให้สามารถอยู่ร่วมกันอย่างยั่งยืนต่อไป

ที่มา : https://www.thaigov.go.th/news/contents/details/91673