รัฐบาลไทย-ข่าวทำเนียบรัฐบาล-รมว.“สุดาวรรณ”นำนายกรัฐมนตรี-ครม.เยี่ยมชมกิจกรรมประชาสัมพันธ์ผลิตภัณฑ์วัฒนธรรมไทย (CPOT) มอบเป็นของขวัญปีใหม่  เปิดตัว  CPOT   ชูเป็นตัวแทนประเทศไทยเผยแพร่ Soft Power ไปสู่ทั่วโลก


วันอังคารที่ 24 ธันวาคม 2567
รมว.“สุดาวรรณ”นำนายกรัฐมนตรี-ครม.เยี่ยมชมกิจกรรมประชาสัมพันธ์ผลิตภัณฑ์วัฒนธรรมไทย (CPOT) มอบเป็นของขวัญปีใหม่  เปิดตัว  CPOT   ชูเป็นตัวแทนประเทศไทยเผยแพร่ Soft Power ไปสู่ทั่วโลก
รมว.“สุดาวรรณ”นำนายกรัฐมนตรี-ครม.เยี่ยมชมกิจกรรมประชาสัมพันธ์ผลิตภัณฑ์วัฒนธรรมไทย (CPOT) มอบเป็นของขวัญปีใหม่  เปิดตัว  CPOT   ชูเป็นตัวแทนประเทศไทยเผยแพร่ Soft Power ไปสู่ทั่วโลก
รมว.“สุดาวรรณ”นำนายกรัฐมนตรี-ครม.เยี่ยมชมกิจกรรมประชาสัมพันธ์ผลิตภัณฑ์วัฒนธรรมไทย (CPOT) มอบเป็นของขวัญปีใหม่  เปิดตัว  CPOT   ชูเป็นตัวแทนประเทศไทยเผยแพร่ Soft Power ไปสู่ทั่วโลก
วันที่ 24 ธันวาคม 2567  นางสาวแพทองธาร ชินวัตร นายกรัฐมนตรี นายภูมิธรรม เวชยชัย   รองนายกรัฐมนตรีและรัฐมนตรีว่าการกระทรวงกลาโหมและคณะรัฐมนตรี (ครม.) เยี่ยมชมกิจกรรมรณรงค์ประชาสัมพันธ์ผลิตภัณฑ์วัฒนธรรมไทย (Cultural Product of Thailand : CPOT) เพื่อมอบเป็นของขวัญปีใหม่ พ.ศ. 2568 “ของดีจากชุมชน สุขใจผู้ให้ ถูกใจผู้รับ” โดยมีนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม(รมว.วธ.)พร้อมด้วยนางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม นางโชติกา อัครกิจโสภากุล รองปลัดกระทรวงวัฒนธรรม นางสาวฐิต์ณัฐ สมบัติศิริ  ผู้ช่วยปลัดกระทรวงวัฒนธรรมและผู้บริหารกระทรวงวัฒนธรรม ให้การต้อนรับและนำเยี่ยมชม ณ ตึกบัญชาการ 1 ทำเนียบรัฐบาล
โดยกระทรวงวัฒนธรรม (วธ.) นำตัวอย่างผลิตภัณฑ์ CPOT มาจัดแสดงในกิจกรรมรณรงค์ประชาสัมพันธ์ (CPOT) ได้แก่  ชุดน้ำชาเบญจรงค์ จังหวัดนครปฐม  เครื่องเบญจรงค์ลายซิ่น ชุดดริปเซรามิก จังหวัดอุตรดิตถ์  เครื่องประดับเบญจรงค์ จังหวัดสมุทรสงคราม  พวงมาลัยจักสานตอกไม้ไผ่ จังหวัดเชียงใหม่ ผลิตภัณฑ์ฅญาบาติก จังหวัดนครราชสีมา กระเป๋าผ้าไหม จังหวัดขอนแก่น กระเป๋าใบตองแห้ง จังหวัดอุตรดิตถ์ และผลิตภัณฑ์สมุนไพร จังหวัดชลบุรี เป็นต้น
พร้อมกันนี้รัฐมนตรีว่าการกระทรวงวัฒนธรรมและผู้บริหารกระทรวงวัฒนธรรม นำนายกรัฐมนตรีและคณะรัฐมนตรี ชม CPOT Catalog การสาธิตการเขียนทองบนผ้าลายอย่าง จากจังหวัดเพชรบุรี โดยชุมชนคุณธรรมบ้านไร่มะตูม จังหวัดเพชรบุรี  ซึ่งได้นำผ้าลายอย่างและผลิตภัณฑ์ “ภูษา ผ้าลายอย่าง” เช่น เสื้อ กางเกง ผ้าคลุมไหล่ กระเป๋าและพัดมาจัดแสดงด้วย  โดย“ผ้าลายอย่าง” เป็นผ้าที่มีมาตั้งแต่สมัยกรุงศรีอยุธยา เป็นที่นิยมใช้กันอย่างแพร่หลายในสมัยพระนารายณ์มหาราช  และในอดีตมีการออกแบบลวดลายผ้าของอยุธยาแล้วส่งไปที่อินเดียและสั่งพิมพ์ หลังจากนั้นนำผ้ามาเขียนทองทับภายหลังและยังคงได้รับการสืบทอดมาจนถึงปัจจุบัน
นางสาวสุดาวรรณ หวังศุภกิจโกศล  รัฐมนตรีว่าการกระทรวงวัฒนธรรม (รมว.วธ.) กล่าวว่า กระทรวงวัฒนธรรม(วธ.) มุ่งขับเคลื่อน Soft Power ยกระดับสินค้าวัฒนธรรมไทยอย่างเต็มรูปแบบและได้นำร่องโดยการเปิดตัว  e - catalog  “CPOT Souvenir Catalog” ภายใต้แนวคิด "ของดีจากชุมชน สุขใจผู้ให้ ถูกใจผู้รับ" เพื่อให้หน่วยงาน องค์กรต่างๆ ทั้งภาครัฐและเอกชนทั้งในและต่างประเทศ รวมถึงประชาชนทั่วไป สามารถเลือกซื้อผลิตภัณฑ์ CPOT เพื่อมอบเป็นของขวัญ ของฝาก ของที่ระลึก ที่สามารถมอบให้เป็นตัวแทนประเทศไทย เป็นสินค้าที่มีคุณภาพ มีเอกลักษณ์ความเป็นไทย มีความร่วมสมัย ตอบโจทย์การใช้งานได้จริง และสามารถสั่งซื้อได้จากทั่วโลก โดยผลิตภัณฑ์ CPOT ส่วนใหญ่มุ่งเน้นการใช้ทรัพยากรในท้องถิ่นอย่างคุ้มค่าและเป็นมิตรกับสิ่งแวด
ล้อมสามารถตอบโจทย์ผู้บริโภคที่มุ่งเน้นการอนุรักษ์สิ่งแวดล้อมทั้งในและต่างประเทศ
รัฐมนตรีว่าการกระทรวงวัฒนธรรม กล่าวอีกว่า สำหรับตัวอย่างผลิตภัณฑ์ CPOT ที่โดดเด่น เช่น พวงมาลัยรักษ์โลก ราชบุรี เป็นงานหัตถศิลป์ที่ต่อยอดจากการร้อยพวงมาลัยดอกไม้สดเอกลักษณ์การต้อนรับของคนไทย เพื่อให้สามารถเก็บรักษาพวงมาลัยที่ระลึกได้ยาวนานขึ้น จึงใช้วัสดุดินหอมและกระดาษทิชชู่ปั้นเป็นรูปดอกมะลิ ดอกรัก และนำมาร้อยเป็นพวงมาลัย นำมาอบร่ำน้ำปรุงและเทียนอบทำให้มีกลิ่นมะลิหอมอ่อนๆ ติดทนนาน  กระเป๋าผ้าไหมมัดหมี่ ขอนแก่น เป็นผลงานกระเป๋าร่วมสมัยที่นำผ้าไหมจากโครงการส่งเสริมศิลปาชีพบ้านโสกส้มกบในจังหวัดขอนแก่น ผสานกับหนังแท้โดยการนำรูปทรงพานพุ่ม รูปทรงงานสถาปัตยกรรมไทย โดยการลดทอนเหลี่ยมมุมทรงเรขาคณิต เพื่อให้เกิดการตกกระทบแสงทำให้เกิดมิติแสงเงาบนพื้นผิวกระเป๋า เป็นชิ้นงานที่โดดเด่น ร่วมสมัยผ่านเอกลักษณ์ความเป็นไทย ชุดช้างไทย สมุทรสาคร เป็นผลิตภัณฑ์จากการนำกระดาษเหลือใช้มาขึ้นรูปช้าง สัตว์ประจำชาติ และเนื่องจากจังหวัดสมุทรสาครมีชื่อด้านเบญจรงค์ จึงได้นำเทคนิคการเดินเส้นทองลวดลายไทยบนเครื่องเบญจรงค์ มาผสมผสานออกมาเป็นชิ้นงานที่ร่วมสมัยแต่มีกลิ่นอายความเป็นไทย
ชุด Smart Office อุตรดิตถ์ ผลิตภัณฑ์ของใช้ในสำนักงานจากใบตองแห้งของกล้วยกว่า 7 สายพันธุ์ในพื้นที่จังหวัดอุตรดิตถ์ โดยนำภูมิปัญญาท้องถิ่นการรีดใบตองมาประยุกต์ใช้ ความร้อนจะทำให้ใบตองแห้งระเหยน้ำมันออกมาเป็นสารเคลือบ กันแมลง กันน้ำ และมีความหยืดหยุ่น อีกทั้งยังมีกลิ่นหอมเหมือนขนมไทย นำมาผสานกับผืนผ้า ออกแบบใหม่ให้มีความโดดเด่น ด้วยการเล่นสีของใบตองที่มีความเข้ม อ่อน แตกต่างกัน เพราะใบตองแต่ละใบจะผ่านการโดนแดดไม่เท่ากัน ทุกขั้นตอนการผลิตล้วนใช้วัสดุธรรมชาติปราศจากสารเคมี ผลิตภัณฑ์สมุนไพรมาบเอื้อง ชลบุรี ผลิตภัณฑ์ที่แปรรูปจากผลผลิตเกษตรอินทรีย์ผสานกับภูมิปัญญาชาวบ้านที่มีมาแต่โบราณ มาต่อยอดโดยการนำสมุนไพรสดมาแปรรูปโดยสารต่าง ๆ ที่อยู่ในสมุนไพรไม่ได้ถูกสกัดออกไป เช่น แชมพูสมุนไพรสด ยาสีฟันสมุนไพรเม็ด น้ำมันมะพร้าวสกัดเย็น น้ำยาทำความสะอาดช่องปาก และสเปรย์น้ำแร่ ฯลฯ ผลิตภัณฑ์ต่างๆ จะมีความใกล้เคียงกับธรรมชาติ มากเนื่องจากลดการใช้สารเคมีที่ไม่จำเป็น เป็นมิตรกับธรรมชาติ  ไม่ส่งผลเสียกับผู้ผลิตและปลอดภัยต่อผู้ใช้ผลิตภัณฑ์
รัฐมนตรีว่าการกระทรวงวัฒนธรรม กล่าวด้วยว่า โครงการนำร่องนี้ จะช่วยให้ผู้ประกอบการสามารถสร้างรายได้ให้กับชุมชนมีความเข้มแข็งทางเศรษฐกิจ สังคมและที่สำคัญมีพลังในการนำภูมิปัญญา มรดกทางศิลปวัฒนธรรมในท้องถิ่นมาพัฒนาต่อยอดเพื่อยกระดับผลิตภัณฑวัฒนธรรมไทยให้เป็นสินค้าชั้นนำส่งออกไปในเวทีโลก ทั้งนี้ ผู้ที่สนใจสามารถชม e - catalog ได้ผ่าน https://adminli.m-culture.go.th/th/e-book/1537 และสามารถเลือกซื้อผลิตภัณฑ์ CPOT กว่า 300 รายการ เพิ่มเติมผ่าน Website cpotshop.com, Facebook CPOT, TikTok cpotshop สอบถามรายละเอียดเพิ่มเติมได้ กองเศรษฐกิจวัฒนธรรม ที่ 0 2209 3597, 0 2209 3599

ที่มา : https://www.thaigov.go.th/news/contents/details/91687