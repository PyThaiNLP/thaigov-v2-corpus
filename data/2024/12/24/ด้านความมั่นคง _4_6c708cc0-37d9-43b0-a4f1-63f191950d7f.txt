รัฐบาลไทย-ข่าวทำเนียบรัฐบาล-กรมการจัดหางาน ย้ำ ! แรงงานต่างชาติ ตามมติครม. 24 กันยายน 2567 ต้องตรวจสุขภาพกับสถานพยาบาลของรัฐ หรือสถานพยาบาลเอกชนตามประกาศกรมการจัดหางาน เท่านั้น


วันอังคารที่ 24 ธันวาคม 2567
24/12/2567
พิมพ์
กรมการจัดหางาน ย้ำ ! แรงงานต่างชาติ ตามมติครม. 24 กันยายน 2567 ต้องตรวจสุขภาพกับสถานพยาบาลของรัฐ หรือสถานพยาบาลเอกชนตามประกาศกรมการจัดหางาน เท่านั้น
อธิบดีกรมการจัดหางาน เผย การตรวจสุขภาพของแรงงานต่างชาติตามมติคณะรัฐมนตรีเมื่อวันที่ 24 กันยายน 2567 ต้องตรวจกับสถานพยาบาลของรัฐ หรือสถานพยาบาลเอกชนที่กรมการจัดหางานประกาศให้เป็นสถานพยาบาลเอกชนที่ตรวจสุขภาพแรงงานต่างชาติ เท่านั้น
นายสมชาย มรกตศรีวรรณ อธิบดีกรมการจัดหางาน เปิดเผยว่า มติคณะรัฐมนตรีเมื่อวันที่ 24 กันยายน 2567 กำหนดให้แรงงานสัญชาติกัมพูชา ลาว เมียนมา และเวียดนาม ที่จะขอรับใบอนุญาตทำงานต้องเข้ารับการตรวจสุขภาพเพื่อคัดกรองโรคต้องห้ามตามกฎกระทรวงว่าด้วยการกำหนดคุณสมบัติและลักษณะต้องห้ามของคนต่างด้าวที่จะขอรับใบอนุญาตทำงาน โดยสามารถตรวจสุขภาพได้ ณ สถานพยาบาลของรัฐทุกแห่ง หรือสถานพยาบาลเอกชนที่ได้รับใบอนุญาตให้ประกอบกิจการสถานพยาบาลที่ผ่านการตรวจพิจารณาตามหลักเกณฑ์ที่กำหนด มีการเชื่อมโยงข้อมูลผลการตรวจสุขภาพกับกรมการจัดหางาน และได้รับการประกาศรายชื่อเป็นสถานพยาบาลเอกชนที่ตรวจสุขภาพแรงงานต่างชาติได้ โดยคนต่างชาติที่ทำงานกับนายจ้างในกิจการซึ่งได้รับยกเว้นไม่ต้องเข้าประกันสังคม ต้องทำประกันสุขภาพกับสถานพยาบาลของรัฐตามประกาศกระทรวงสาธารณสุขว่าด้วยการตรวจสุขภาพและประกันสุขภาพแรงงานต่างชาติ หรือทำประกันสุขภาพกับบริษัทประกันภัยตามกฎหมายว่าด้วยการประกันวินาศภัยที่มีความมั่นคงและผ่านการตรวจพิจารณาตามหลักเกณฑ์ที่กำหนด มีการเชื่อมโยงข้อมูลการประกันสุขภาพกับกรมการจัดหางาน และได้รับการประกาศรายชื่อเป็นบริษัทประกันภัยที่ทำประกันสุขภาพแรงงานต่างชาติได้
“กรมการจัดหางานขอประชาสัมพันธ์เน้นย้ำข้อมูลดังกล่าวให้นายจ้าง สถานประกอบการ ทราบ เนื่องจาก “ท่านและครอบครัวเป็นผู้ใกล้ชิดแรงงานมากที่สุด” ดังนั้น การตรวจสุขภาพของแรงงานอย่างมีมาตรฐานย่อมสร้างความปลอดภัยในการป้องกันโรคติดต่อร้ายแรงที่อาจเกิดขึ้นกับท่านได้” อธิบดีกรมการจัดหางาน กล่าว
นายสมชาย กล่าวต่อว่า สำหรับสถานพยาบาลเอกชนที่ผ่านการตรวจพิจารณาตามหลักเกณฑ์ที่กำหนด มีการเชื่อมโยงข้อมูลผลการตรวจสุขภาพกับกรมการจัดหางาน และได้รับการประกาศรายชื่อเป็นสถานพยาบาลเอกชนที่ตรวจสุขภาพแรงงานต่างชาติได้แล้ว ขอให้ดำเนินการตรวจสุขภาพแรงงานต่างชาติตามรายละเอียดการตรวจสุขภาพให้ครบถ้วน เพื่อความมีมาตรฐานในการตรวจคัดกรองโรคติดต่อร้ายแรง และหากตรวจสอบพบว่าไม่ได้ตรวจสุขภาพแรงงานจริง มีการซื้อขายใบรับรองแพทย์ กรมการจัดหางานจะถอดรายชื่อออกจากประกาศสถานพยาบาลเอกชนที่ตรวจสุขภาพแรงงานต่างชาติได้ของกรมการจัดหางาน ทั้งนี้ จะดำเนินการเพิกถอนใบอนุญาตทำงานของแรงงานต่างชาติที่ไม่ได้ผ่านการตรวจสุขภาพจริงในทันที
ทั้งนี้ สามารถติดตามรายละเอียดได้ทางเว็บไซต์กรมการจัดหางาน doe.go.th หรือสอบถามรายละเอียดเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร 1506 กด 2 กรมการจัดหางานหรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/91700