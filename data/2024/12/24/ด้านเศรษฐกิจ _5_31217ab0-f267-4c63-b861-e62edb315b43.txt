รัฐบาลไทย-ข่าวทำเนียบรัฐบาล-“สุริยะ” สั่งการ “กรมทางหลวง” เตรียมความพร้อมรองรับการเดินทางช่วงเทศกาลปีใหม่ 2568 


วันอังคารที่ 24 ธันวาคม 2567
“สุริยะ” สั่งการ “กรมทางหลวง” เตรียมความพร้อมรองรับการเดินทางช่วงเทศกาลปีใหม่ 2568
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ในช่วงเทศกาลปีใหม่ 2568 ที่จะถึงนี้ คาดการณ์ว่าจะมีประชาชนและนักท่องเที่ยวเดินทางกลับภูมิลำเนาและท่องเที่ยวเป็นจำนวนมาก จึงได้สั่งการให้กรมทางหลวง (ทล.) เตรียมความพร้อมในการอำนวยความสะดวก และความปลอดภัยในการเดินทางตลอดเส้นทางให้กับประชาชน พร้อมทั้งมอบหมาย ทล. ให้โครงการที่อยู่ระหว่างดำเนินการก่อสร้าง “หยุดดำเนินการ” ทั่วประเทศ และคืนพื้นผิวจราจรในช่วงระหว่างวันที่ 26 ธันวาคม 2567 - 2 มกราคม 2568 รวม 8 วัน เพื่อให้ประชาชนเดินทางได้อย่างสะดวก รวดเร็ว และปลอดภัย
นอกจากนี้ ยังได้มอบหมายให้ทุกฝ่ายที่เกี่ยวข้อง ดำเนินการปรับปรุงซ่อมแซมทางหลวงไม่ให้มีหลุมบ่อ ตรวจสอบไฟฟ้าแสงสว่างและไฟสัญญาณให้เพียงพอ พร้อมทั้งตัดหญ้า ตัดแต่งกิ่งไม้ และทำความสะอาดป้ายจราจร เพื่อให้เส้นทางอยู่ในสภาพพร้อมใช้งาน 100% สอดคล้องกับนโยบายของกระทรวงคมนาคม ภายใต้แนวคิด “I - SMART” มุ่งสู่เป้าหมาย “การเดินทางสะดวก ปลอดภัย ลดอุบัติเหตุ” ตลอด 24 ชั่วโมง (ชม.)
นายสุริยะ กล่าวต่อว่า สำหรับโครงการก่อสร้างบนทางหลวงหมายเลข 35 (ถนนพระราม 2) ได้สั่งการให้หยุดดำเนินการก่อสร้างทุกโครงการในช่วงเทศกาลปีใหม่ 2568 พร้อมคืนพื้นผิวจราจรให้มีการใช้สัญจรได้มากที่สุด เพื่อต้องการอำนวยความสะดวกให้กับประชาชนที่ใช้เส้นทาง อย่างไรก็ตามขอแนะนำให้ประชาชนศึกษาเส้นทางก่อนเดินทาง เพื่อหลีกเลี่ยงการจราจรที่ติดขัดในช่วงเทศกาลปีใหม่ รวมถึงปฏิบัติตามคำแนะนำของเจ้าหน้าที่และปฏิบัติตามกฎจราจรอย่างเคร่งครัดด้วย
นายอภิรัฐ ไชยวงศ์น้อย อธิบดีกรมทางหลวง กล่าวว่า จากข้อสั่งการของนายสุริยะนั้น ทล. ได้ดำเนินการตามที่ได้รับมอบหมายอย่างเคร่งครัด เพื่อให้การเดินทางของพี่น้องประชาชนมีความสะดวกและปลอดภัยในระดับสูงสุด ซึ่งขณะนี้ได้สั่งการเจ้าหน้าที่ ทล. ลงพื้นที่เตรียมความพร้อมในทุกเส้นทาง พร้อมกับเตรียมอำนวยความปลอดภัย เพื่อป้องกันและลดอุบัติเหตุบนท้องถนน ทั้งนี้ ทล. ได้บูรณาการความร่วมมือกับตำรวจทางหลวง เจ้าหน้าที่ในพื้นที่ และหน่วยงานที่เกี่ยวข้อง ในการกวดขันวินัยจราจรอย่างเข้มงวด เพื่อลดพฤติกรรมเสี่ยงที่อาจก่อให้เกิดอุบัติเหตุ พร้อมกับแก้ไขจุดเสี่ยง จุดอันตราย เช่น ทางโค้ง ทางลาดชัน จุดตัดทางรถไฟ เป็นต้น เพื่อเพิ่มความปลอดภัยในการสัญจร รวมถึงปิดจุดกลับรถในบางจุดที่อาจก่อให้เกิดอันตราย หรือทำให้การจราจรติดขัด และรณรงค์ขับขี่ปลอดภัยผ่านสื่อต่าง ๆ เพื่อสร้างจิตสำนึก และกระตุ้นเตือนให้ผู้ใช้รถใช้ถนนให้ตระหนักถึงความสำคัญของความปลอดภัย
นายอภิรัฐ กล่าวต่อว่า ทล. ยังได้จัดเตรียมแผนอำนวยความสะดวกต่าง ๆ เพื่อให้ประชาชนได้รับความสะดวกสบายในการเดินทาง ได้แก่ จัดตั้งจุดให้บริการทั่วไทยกว่า 300 แห่ง จุดให้บริการ ทล. 136 แห่ง แบ่งเป็นจุดให้บริการทั่วไป 84 แห่ง และจุดให้บริการพิเศษ (Premium) 52 แห่ง จุดให้บริการตำรวจทางหลวง 205 แห่ง จุดให้บริการสถานีตรวจสอบน้ำหนักและจุดพักรถบรรทุก 92 แห่ง การอำนายความสะดวกและบริการต่าง ๆ อาทิ ห้องน้ำสะอาด 643 แห่ง (แบ่งเป็นห้องน้ำชาย 357 แห่ง หญิง 357 แห่ง และผู้พิการ 170 แห่ง)    หน่วยบริการเคลื่อนที่เร็ว 556 หน่วย พร้อมให้บริการช่วยเหลือฉุกเฉิน ทั้งในส่วนของการเปลี่ยนยางรถยนต์ การเติมน้ำมัน และการซ่อมแซมรถเบื้องต้น
ขณะเดียวกัน ยังได้เตรียมจุดกางเต็นท์ 37 แห่ง สำหรับประชาชนที่ต้องการพักค้างแรมโดยไม่มีค่าใช้จ่าย และบริการอื่น ๆ เช่น การติดตั้งป้ายแนะนำทางเลือก การบริหารสัญญาณไฟจราจร การเปิดช่องทางพิเศษ การจัดเจ้าหน้าที่อำนวยความสะดวกในจุดที่การจราจรติดขัด การจัดทีมเจ้าหน้าที่ช่วยเหลือฉุกเฉิน และการบริหารจัดการจราจร เป็นต้น อีกทั้ง ทล. ยังได้จัดเตรียมช่องทางการสื่อสารเพื่อให้ประชาชนสามารถแจ้งเหตุ ขอความช่วยเหลือ ติดตามข้อมูลข่าวสาร และสอบถามข้อมูลได้ตลอด 24 ชม. เพื่ออำนวยความสะดวกแก่ประชาชนผู้ใช้เส้นทางอย่างเต็มที่ ได้แก่ สายด่วน 1586 แอปพลิเคชัน Highway Traffic และ Line Official Account ทล.
“กรมทางหลวง ขอเป็นส่วนหนึ่งในการส่งมอบความสุขในเทศกาลปีใหม่ 2568 นี้ ด้วยความมุ่งมั่นในการดูแลพี่น้องประชาชนทุกท่านให้เดินทางถึงที่หมายโดยสวัสดิภาพ ด้วยความห่วงใย ขอความร่วมมือทุกท่านวางแผนการเดินทางล่วงหน้า ตรวจสอบสภาพรถให้พร้อมใช้งาน และปฏิบัติตามกฎจราจรอย่างเคร่งครัด เพื่อความปลอดภัยในการเดินทาง ขอให้ทุกท่านเดินทางโดยสวัสดิภาพ ประสบแต่ความสุข ความเจริญ ตลอดปีใหม่ 2568 และตลอดไป” นายอภิรัฐ กล่าว

ที่มา : https://www.thaigov.go.th/news/contents/details/91676