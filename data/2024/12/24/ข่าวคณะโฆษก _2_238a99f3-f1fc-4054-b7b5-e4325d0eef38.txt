รัฐบาลไทย-ข่าวทำเนียบรัฐบาล-นายกฯ ขอ ครม. แจ้งข่าวดีปีใหม่ทุกกระทรวง พร้อมนโยบายปีหน้า ส่วนช่วงเทศกาลปีใหม่นี้สั่งทุกหน่วยงานดูแลประชาชนให้เต็มที่ โดยเฉพาะ “เมาไม่ขับ” พร้อมลงตรวจความพร้อมการเดินทาง พฤหัสนี้


วันอังคารที่ 24 ธันวาคม 2567
24/12/2567
พิมพ์
นายกฯ ขอ ครม. แจ้งข่าวดีปีใหม่ทุกกระทรวง พร้อมนโยบายปีหน้า ส่วนช่วงเทศกาลปีใหม่นี้สั่งทุกหน่วยงานดูแลประชาชนให้เต็มที่ โดยเฉพาะ “เมาไม่ขับ” พร้อมลงตรวจความพร้อมการเดินทาง พฤหัสนี้
นายกฯ ขอ ครม. แจ้งข่าวดีปีใหม่ทุกกระทรวง พร้อมนโยบายปีหน้า ส่วนช่วงเทศกาลปีใหม่นี้สั่งทุกหน่วยงานดูแลประชาชนให้เต็มที่ โดยเฉพาะ “เมาไม่ขับ” พร้อมลงตรวจความพร้อมการเดินทาง ปชช. พฤหัสนี้ ส่วนปีหน้าพร้อมลงใต้จัดประชุม ครม. สัญจร ครั้งที่ 2 ที่สงขลา
วันอังคารที่ 24 ธันวาคม 2567 เวลา 10.30 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ก่อนการประชุมคณะรัฐมนตรี (ครม.) นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ได้เป็นตัวแทน ครม. กล่าวอวยพรแด่นายกรัฐมนตรีในโอกาสเทศกาลปีใหม่ ขณะเดียวกันนายกรัฐมนตรีได้กล่าวอวยพรให้คณะรัฐมนตรีและผู้ที่เกี่ยวข้องมีสุขภาพที่แข็งแรง มีความรักระหว่างกันทั้งจากครอบครัว และคนใกล้ชิด จากนั้นนายกรัฐมนตรีได้เชิญร่วมกันถ่ายภาพคณะรัฐมนตรีและคณะทำงานในการประชุมคณะรัฐมนตรีทุกท่าน
จากนั้น นายกรัฐมนตรีมีข้อสั่งการดังนี้
1. เรื่องเป้าหมายทางเศรษฐกิจและแผนการคลังในระยะกลางและระยะยาวตั้งแต่รัฐบาลเข้ามาทำงาน มีนโยบายต่าง ๆ ในการกระตุ้นเศรษฐกิจเพื่อให้ภาคธุรกิจและพี่น้องประชาชน มีความเป็นอยู่ที่ดียิ่งขึ้น แต่ตัวเลขประมาณการทางเศรษฐกิจหลาย ๆ ตัว ซึ่งกระทรวงการคลัง จะนำเสนอในวาระแผนการคลังระยะปานกลางและระยะยาว ยังไม่ค่อยน่าพอใจ จึงขอยกเรื่องนี้มาพูดในช่วงต้น เพราะเห็นว่าเป็นเรื่องสำคัญ จึงอยากให้ทุกกระทรวงที่เกี่ยวข้องช่วยกันทำงาน และขอฝากให้ ก.คลัง หารือกับหน่วยงานที่เกี่ยวข้องในการปรับประมาณการ รวมทั้งมาตรการต่าง ๆ ให้มีประสิทธิภาพมากขึ้นโดยเฉพาะเรื่องการจัดเก็บรายได้ / การปรับลดงบประมาณที่ไม่จำเป็นและการลงทุนของภาครัฐและรัฐวิสาหกิจ
2. เรื่องเทศกาลปีใหม่ พ.ศ. 2568 การประชุม ครม. ครั้งนี้ เป็นการประชุมครั้งสุดท้ายของปี 2567 ขอถือโอกาสนี้อวยพรให้ ครม. และครอบครัว ตลอดจนทุกท่าน ประสบแต่ความสุข ความเจริญในปีใหม่นี้ คิดสิ่งใดขอให้สมปรารถนา และได้พักผ่อนในช่วงวันหยุดปีใหม่กับครอบครัวให้เต็มที่อย่างมีความสุข ทั้งนี้ ในช่วงวันหยุดยาวช่วงปีใหม่ ขอให้หน่วยงานที่เกี่ยวข้อง เช่น กระทรวงคมนาคม สำนักงานตำรวจแห่งชาติ กระทรวงมหาดไทย กระทรวงสาธารณสุข จัดเตรียมเจ้าหน้าที่ให้เพียงพอเพื่อดูแลประชาชนให้ได้รับความสะดวก มีความปลอดภัยในการเดินทาง ทั้งทางบก ทางเรือ และทางอากาศ รวมทั้งขอให้เข้มงวดกับการป้องกันอุบัติภัยและอุบัติเหตุ โดยเฉพาะการรณรงค์เมาไม่ขับ โดยนายกรัฐมนตรี จะลงไปตรวจดูความพร้อมที่ศูนย์ควบคุมจราจรในวันพฤหัสบดีที่ 26 ธันวาคมนี้ เพื่ออำนวยความสะดวกต่อการเดินทางของประชาชนในช่วงเทศกาลปีใหม่
3. สำหรับแพ็กเกจของขวัญสำหรับประชาชนในช่วงเทศกาลปีใหม่ เนื่องในเทศกาลปีใหม่ที่กำลังจะถึงนี้ ขอให้ทุกกระทรวงเตรียมนโยบายหรือแพ็กเกจของขวัญที่จะมอบให้กับประชาชนในช่วงเทศกาลปีใหม่ที่กำลังจะถึงนี้ โดยในตอนท้ายของการประชุมจะขอให้แต่ละกระทรวง เสนอในที่ประชุมว่าเตรียมอะไรไว้ให้ประชาชนบ้าง และขอให้โฆษกรัฐบาล รวมทั้งทุกหน่วยงานเร่งประชาสัมพันธ์ เพื่อให้เกิดการรับรู้ของประชาชนและทุกภาคส่วนด้วย
4. สำหรับการประชาสัมพันธ์ผลงานการทำงานของแต่ละกระทรวง เนื่องด้วยแต่ละกระทรวงมีนโยบายสำคัญ ๆ ที่เป็นประโยชน์ต่อพี่น้องประชาชนหลายนโยบาย แต่ยังขาดการประชาสัมพันธ์และการสื่อสารให้เป็นที่เข้าใจกับภาคประชาชนหรือสื่อมวลชน จึงขอให้ทุกกระทรวงเร่งรัดการแต่งตั้งโฆษกประจำกระทรวงแต่ละกระทรวงให้แล้วเสร็จโดยเร็ว โดยให้ประสานงานกับสำนักโฆษก เพื่อที่จะทำการประชาสัมพันธ์ผลงานของรัฐบาล และผลงานของแต่ละกระทรวงอย่างเป็นรูปธรรม และบูรณาการทำงานกันอย่างมีประสิทธิภาพ
5. สำหรับการประชุม ครม. นอกสถานที่อย่างเป็นทางการ ได้กำหนดเป็นวันอังคารที่ 28 มกราคม พ.ศ. 2568 จะมีการประชุม ครม. นอกสถานที่อย่างเป็นทางการ ในจังหวัดสงขลา และเขตตรวจราชการที่ 5 จังหวัดชุมพร พัทลุง นครศรีธรรมราช และสุราษฎร์ธานี จึงขอให้หน่วยงานที่เกี่ยวข้อง เช่น สภาพัฒน์ฯ จัดทำโครงการต่าง ๆ เพื่อเป็นการกระตุ้นเศรษฐกิจและช่วยเหลือประชาชนในพื้นที่ ทั้งการฟื้นฟูระบบสาธารณูปโภคและภาคธุรกิจ หลังจากที่ได้รับผลกระทบจากเหตุการณ์อุทกภัยที่ผ่านมา
จึงขอเรียนแจ้งให้ที่ประชุม ครม. ได้ทราบโดยทั่วกัน เพื่อจะได้เตรียมความพร้อมในการประชุม ครม. นอกสถานที่ในครั้งนี้

ที่มา : https://www.thaigov.go.th/news/contents/details/91683