รัฐบาลไทย-ข่าวทำเนียบรัฐบาล-"วราวุธ" เผย พม. รับปีใหม่ 68 การเคหะฯ จัดโปรฯ หั่นราคา 102 โครงการทั่วประเทศ ลด 5-20%


วันอังคารที่ 24 ธันวาคม 2567
"วราวุธ" เผย พม. รับปีใหม่ 68 การเคหะฯ จัดโปรฯ หั่นราคา 102 โครงการทั่วประเทศ ลด 5-20%
"วราวุธ" เผย พม. รับปีใหม่ 68 การเคหะฯ จัดโปรฯ หั่นราคา 102 โครงการทั่วประเทศ ลด 5-20%
วันที่ 24 ธันวาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) มอบของขวัญปีใหม่ พ.ศ. 2568 เพื่อพัฒนาคุณภาพชีวิตด้านที่อยู่อาศัยให้กับพี่น้องประชาชน โดยเฉพาะกลุ่มเปราะบาง เป็น "บ้านคุ้มค่า ราคาโดนใจ รับปีใหม่ 2568" โดยการเคหะแห่งชาติ (กคช.) จัดโปรโมชันลดราคาที่อยู่อาศัยทั่วประเทศ 5-20 เปอร์เซ็นต์ จำนวน 102 โครงการ และลดราคาพิเศษโครงการบ้านเอื้ออาทร จำนวน 47 โครงการ ราคาขายห้องชุดขนาด 24 ตารางเมตร เริ่มต้น 250,000 บาท และราคาขายห้องชุดขนาด 33 ตารางเมตร เริ่มต้น 390,000 บาท
สำหรับลูกค้าที่ยื่นขอสินเชื่อกับสถาบันการเงินแล้วไม่ได้รับอนุมัติ สามารถยื่นขอสินเชื่อในโครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อย พร้อมรับอัตราดอกเบี้ยพิเศษ 1.5 เปอร์เซ็นต์ใน 4 ปีแรก และปีที่ 5 เป็นต้นไป รับอัตราดอกเบี้ย 2.25  เปอร์เซ็นต์ ส่วนกลุ่มเปราะบาง (คนพิการ ผู้สูงอายุ พ่อแม่เลี้ยงเดี่ยว หรือบุตรที่ประสงค์จะซื้อที่อยู่อาศัยในโครงการที่พ่อแม่อาศัยอยู่เดิม หรือผู้ที่มีภาระต้องดูแลผู้ป่วยติดเตียง หรือผู้ทุพพลภาพ) ในช่วง 5 ปีแรกรับดอกเบี้ย 1.5  เปอร์เซ็นต์ และปีที่ 6 เป็นต้นไป รับอัตราดอกเบี้ย 2.25  เปอร์เซ็นต์เช่นกัน โดยให้ระยะเวลาผ่อนนานถึง 40 ปี แต่เมื่อรวมกับอายุผู้เช่าซื้อจะต้องไม่เกิน 75 ปี โดยลูกค้าจะต้องมีรายได้ไม่เกิน 43,000 บาทต่อครัวเรือนต่อเดือน
หรือหากไม่ได้รับอนุมัติสินเชื่อโครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อย ลูกค้ายังสามารถยื่นขอทำสัญญาเช่าซื้อโดยตรงกับการเคหะแห่งชาติได้อีก โดยปีที่ 1-3 จะได้รับอัตราดอกเบี้ยพิเศษ 4.25  เปอร์เซ็นต์ ปีที่ 4-5 อัตราดอกเบี้ย 5.25 เปอร์เซ็นต์ ปีที่ 6-10 อัตราดอกเบี้ย 6.50  เปอร์เซ็นต์ และปีที่ 11 เป็นต้นไป อัตราดอกเบี้ย 6.75 เปอร์เซ็นต์ ส่วนกลุ่มเปราะบาง ปีที่ 1-5 จะได้รับอัตราดอกเบี้ยพิเศษ 4.25  เปอร์เซ็นต์ปีที่ 6-10 อัตราดอกเบี้ย 6.50 เปอร์เซ็นต์ และปีที่ 11 เป็นต้นไป อัตราดอกเบี้ย 6.75 เปอร์เซ็นต์ ระยะเวลาผ่อนชำระสูงสุดไม่เกิน 30 ปี
ทั้งนี้ ประชาชนสามารถสอบถามรายละเอียดเพิ่มเติมได้ที่เฟซบุ๊กแฟนเพจ : การเคหะแห่งชาติ เฟซบุ๊กแฟนเพจ : NHA Marketing หรือ Call Center 1615
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ของขวัญปีใหม่ #ลดราคา #ที่อยู่อาศัย #การเคหะแห่งชาติ

ที่มา : https://www.thaigov.go.th/news/contents/details/91690