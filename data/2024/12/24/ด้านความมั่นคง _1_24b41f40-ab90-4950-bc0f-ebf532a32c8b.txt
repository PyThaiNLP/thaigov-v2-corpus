รัฐบาลไทย-ข่าวทำเนียบรัฐบาล-“พิพัฒน์” รมว.แรงงาน รับหนังสือลูกจ้าง “ยานภัณฑ์” หลังถูกเลิกจ้างไม่ได้ค่าชดเชย สั่งช่วยเต็มที่ เตรียมเชิญนายจ้างมาชี้แจง


วันอังคารที่ 24 ธันวาคม 2567
24/12/2567
พิมพ์
“พิพัฒน์” รมว.แรงงาน รับหนังสือลูกจ้าง “ยานภัณฑ์” หลังถูกเลิกจ้างไม่ได้ค่าชดเชย สั่งช่วยเต็มที่ เตรียมเชิญนายจ้างมาชี้แจง
“พิพัฒน์” รมว.แรงงาน รับหนังสือลูกจ้าง “ยานภัณฑ์” หลังถูกเลิกจ้างไม่ได้ค่าชดเชย สั่งช่วยเต็มที่ เตรียมเชิญนายจ้างมาชี้แจง
วันที่ 23 ธันวาคม 2567 เวลา 12.00 น. นายพิพัฒน์ รัชกิจประการ รัฐมนตรีว่าการกระทรวงแรงงาน รับหนังสือจากนายวีระศักดิ์ ลุพา ประธานสหภาพแรงงานยานภัณฑ์ และตัวแทนลูกจ้างบริษัท ยานภัณฑ์ จำกัด (มหาชน) ประมาณ 200 คน ขอให้กระทรวงแรงงานดำเนินการช่วยเหลือกรณีที่ถูกเลิกจ้างและไม่ได้รับค่าชดเชย โดยมี นายอารี ไกรนรา เลขานุการรัฐมนตรีว่าการกระทรวงแรงงาน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน และนางสาวกาญจนา พูลแก้ว รองอธิบดี กสร. ผู้บริหารและเจ้าหน้าที่ที่เกี่ยวข้องเข้าร่วม ณ บริเวณลานด้านหน้าประตู 3 กระทรวงแรงงาน และห้องประชุมคณะกรรมการแรงงานสัมพันธ์ ชั้น 1
นายพิพัฒน์ เปิดเผยถึงกรณีที่บริษัทยานภัณฑ์ จำกัด (มหาชน) จังหวัดสมุทรปราการ มีหนังสือเลิกจ้างลูกจ้าง จำนวน 859 คน เมื่อวันที่ 26 พฤศจิกายน ที่ผ่านมา และไม่จ่ายค่าชดเชย ว่า ผมรับทราบถึงความเดือดร้อนของลูกจ้าง และยินดีให้ความช่วยเหลือลูกจ้างอย่างเต็มที่ โดยขอให้ลูกจ้างที่ถูกเลิกจ้างและยังไม่ได้รับค่าชดเชยมายื่นคำร้องต่อพนักงานตรวจแรงงาน (คร.7) เพื่อให้กรมสวัสดิการและคุ้มครองแรงงาน ได้ดำเนินการตามขั้นตอนของกฎหมายต่อไป และเพื่อให้ลูกจ้างได้รับสิทธิจากกองทุนสงเคราะห์ลูกจ้างด้วย ทั้งนี้ ขอให้ลูกจ้างไม่ต้องกังวลเพราะผมจะคอยกระตุ้นให้กรมสวัสดิการและคุ้มครองแรงงานเร่งดำเนินการด้วยความรวดเร็ว พร้อมทั้งจะประสานกับทางนายจ้างเพื่อให้เข้ามาหารือร่วมกันและชี้แจงถึงสถานการณ์ที่เกิดขึ้นที่กระทรวงแรงงานอีกครั้งหนึ่ง นอกจากนี้ ผมได้สั่งการให้กรมการจัดหางาน ดูแลลูกจ้างที่ว่างงานโดยการ Matching งานให้กับทุกคน และให้สำนักงานประกันสังคมดูแลสิทธิประโยชน์ของลูกจ้างในเรื่องประกันการว่างงาน
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน กล่าวเพิ่มเติมว่า บริษัทยานภัณฑ์ จำกัด (มหาชน) ได้มีหนังสือเลิกจ้างลูกจ้าง จำนวน 859 คน ตั้งแต่วันที่ 26 พฤศจิกายน 2567 โดยให้มีผลทันที โดยนายจ้างได้มีหนังสือตกลงในการจ่ายค่าชดเชยและค่าจ้างแทนการบอกกล่าวล่วงหน้า แบ่งเป็น 3 ครั้ง คือ ครั้งที่ 1 นัดจ่ายในวันที่ 20 ธันวาคม 2567 ที่ 70% สำหรับครั้งที่ 2 และครั้งที่ 3 จะจ่ายในวันที่ 27 ธันวาคม 2567 และ 27 มกราคม 2568 ที่ 20% และ 10 % ตามลำดับ แต่เมื่อวันที่ 20 ธันวาคมที่ผ่านมา นายจ้างผิดนัดไม่ได้มีการจ่ายค่าชดเชยครั้งที่ 1 ตามที่ตกลงกับลูกจ้างไว้ ทำให้ลูกจ้างได้รับความเดือดร้อนจึงเป็นสาเหตุในการมายื่นหนังสือในวันนี้ ทั้งนี้ กรมสวัสดิการและคุ้มครองแรงงานจะติดตามให้ลูกจ้างยื่นคำร้องต่อพนักงานตรวจแรงงานให้ครบถ้วน และได้กำชับให้เจ้าหน้าที่จัดเตรียมความพร้อมและอำนวยความสะดวกในการนำลูกจ้างไปร้องทุกข์กล่าวโทษต่อพนักงานสอบสวนต่อไป

ที่มา : https://www.thaigov.go.th/news/contents/details/91675