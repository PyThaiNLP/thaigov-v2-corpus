รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสายส่วนต่อขยายถนนเฉลิมพระเกียรติ จังหวัดนครศรีธรรมราช คาดแล้วเสร็จปี 2570 


วันอังคารที่ 24 ธันวาคม 2567
กรมทางหลวงชนบท สร้างถนนสายส่วนต่อขยายถนนเฉลิมพระเกียรติ จังหวัดนครศรีธรรมราช คาดแล้วเสร็จปี 2570
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสายส่วนต่อขยายถนนเฉลิมพระเกียรติ ตอนที่ 1 และ 2 จังหวัดนครศรีธรรมราช เพื่อรองรับการเจริญเติบโตของเมืองในอนาคต แก้ไขปัญหาการจราจรติดขัดในตัวเมือง เชื่อมโยงโครงข่ายคมนาคมขนส่งรอบตัวเมือง และช่วยสนับสนุนเศรษฐกิจการท่องเที่ยวในจังหวัดอีกด้วย ปัจจุบันได้เริ่มเข้าพื้นที่เพื่อก่อสร้างแล้ว คาดว่าจะแล้วเสร็จในปี 2570 ต่อไป
โครงการก่อสร้างถนนสายดังกล่าว แบ่งการดำเนินงานเป็นตอนที่ 1 ระยะทาง 5.500 กิโลเมตร เริ่มต้นโครงการ กม. ที่ 0+000 เชื่อมต่อกับ ทล.408 (กม. ที่ 7+000 - 7+600) และสิ้นสุดโครงการเชื่อมต่อกับถนนสาย นศ.4039 ก่อสร้างเป็นผิวจราจรแบบแอสฟัลท์ติกติกคอนกรีต ขนาด 4 - 6 ช่องจราจร มีเกาะกลางถนน พร้อมก่อสร้างสะพานคอนกรีตเสริมเหล็ก 3 แห่ง มีระบบระบายน้ำ ไฟฟ้าแสงสว่าง การติดตั้งเครื่องหมายจราจร สิ่งอำนวยความปลอดภัยตลอดเส้นทาง และตอนที่ 2 ระยะทาง 5.280 กิโลเมตร เริ่มต้นโครงการ กม. ที่ 5+500 เชื่อมต่อจากถนนสายส่วนต่อขยายถนนเฉลิมพระเกียรติ ตอนที่ 1 จุดตัดถนนสาย นศ.4039 และสิ้นสุดโครงการ กม. ที่ 10+780 เชื่อมต่อกับ ทล.4013 (ตอน อำเภอเมืองนครศรีธรรมราช - อำเภอปากพนัง) และเชื่อมต่อกับถนนเฉลิมพระเกียรติ ก่อสร้างเป็นผิวจราจรแบบแอสฟัลท์ติกติกคอนกรีต ขนาด 4 ช่องจราจร มีเกาะกลางถนน พร้อมก่อสร้างสะพานข้ามคลอง 2 แห่ง สะพานข้ามทางแยก 1 แห่ง มีระบบระบายน้ำ ไฟฟ้าแสงสว่าง การติดตั้งเครื่องหมายจราจร สิ่งอำนวยความปลอดภัยตลอดเส้นทาง
ทั้งนี้ ก่อนดำเนินการก่อสร้าง ทช. ได้จัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย (MOU) ระหว่าง ทช. ผู้รับจ้าง และผู้แทนประชาชน โดยนำเสนอความเป็นมา ลักษณะของโครงการ ขั้นตอนการดำเนินงาน และรายงานผลการดำเนินงาน พร้อมทั้งได้มีการตอบข้อซักถาม รับฟังข้อเสนอแนะ ความคิดเห็นจากผู้นำชุมชน ประชาชน หน่วยงานราชการที่เกี่ยวข้อง เพื่อให้งานสอดคล้องกับความต้องการและเป็นประโยชน์ต่อประชาชนในพื้นที่ให้มากที่สุด

ที่มา : https://www.thaigov.go.th/news/contents/details/91689