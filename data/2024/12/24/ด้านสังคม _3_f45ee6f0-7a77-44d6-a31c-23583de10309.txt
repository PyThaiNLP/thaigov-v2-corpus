รัฐบาลไทย-ข่าวทำเนียบรัฐบาล-“วราวุธ” กำชับ ทีม พม. ดูแลกลุ่มเปราะบาง ทั่วประเทศ รับมือ ภัยหนาว-มรสุม-ฝุ่น PM 2.5


วันอังคารที่ 24 ธันวาคม 2567
“วราวุธ” กำชับ ทีม พม. ดูแลกลุ่มเปราะบาง ทั่วประเทศ รับมือ ภัยหนาว-มรสุม-ฝุ่น PM 2.5
“วราวุธ” กำชับ ทีม พม. ดูแลกลุ่มเปราะบาง ทั่วประเทศ รับมือ ภัยหนาว-มรสุม-ฝุ่น PM 2.5
วันที่ 24 ธันวาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า ในช่วงเวลานี้ สภาพภูมิอากาศประเทศไทยทั่วทุกภาคมีการเปลี่ยนแปลงอย่างมาก ไม่ว่าจะเป็นอากาศหนาวเย็น มรสุม ฝนฟ้าคะนอง โดยประกาศจากกรมอุตุนิยมวิทยา ในช่วงวันที่ 24 – 28 ธ.ค. 67 บริเวณความกดอากาศสูงหรือมวลอากาศเย็น ที่ปกคลุมประเทศไทยตอนบน ภาคใต้ตอนบน และทะเลจีนใต้เริ่มมีกำลังอ่อนลง ลักษณะเช่นนี้ทำให้ประเทศไทยตอนบนมีอุณหภูมิสูงขึ้น แต่ยังคงมีอากาศเย็นถึงหนาว ในขณะที่จะมีคลื่นกระแสลมฝ่ายตะวันออกพัดปกคลุมภาคตะวันออกเฉียงเหนือตอนล่าง ภาคกลาง รวมทั้งกรุงเทพมหานครและปริมณฑล และภาคตะวันออก ทำให้มีฝนเกิดขึ้นได้บางพื้นที่ สำหรับมรสุมตะวันออกเฉียงเหนือที่พัดปกคลุมอ่าวไทยตอนล่างและภาคใต้ตอนล่างมีกำลังปานกลาง ตลอดช่วง ทำให้ยังคงมีฝนฟ้าคะนองบางแห่งในบริเวณภาคใต้ ส่งผลทำให้ประชาชนในพื้นที่หลายจังหวัดเริ่มประสบปัญหาภัยหนาวและอุทกภัย
กระทรวง พม. และตน มีความห่วงใยพี่น้องประชาชนทั่วทุกภาค โดยเฉพาะกลุ่มเปราะบาง ที่จะได้รับผลกระทบจากการเปลี่ยนแปลงสภาพภูมิอากาศ ขอให้ทุกท่านเตรียมตัวเฝ้าระวังเหตุภัยพิบัติต่างๆ โดยรับฟังข้อมูลข่าวสารจากทางหน่วยงานราชการต่างๆ และระมัดระวังในการดูแลสุขภาพให้แข็งแรง ปลอดภัย รวมถึงระวังอันตรายจากอัคคีภัยและอุทกภัยที่อาจเกิดขึ้น  อีกทั้งได้กำชับไปยัง ทีม พม.หนึ่งเดียวจังหวัดทั่วประเทศ ช่วยกันเฝ้าระวังภัยพิบัติต่างๆ พร้อมดูแลกลุ่มเปราะบาง ได้แก่ เด็ก ผู้สูงอายุ คนพิการ และผู้ด้อยโอกาส อย่างใกล้ชิดและเต็มที่ นอกจากนี้ หลังจากช่วงเทศกาลปีใหม่ 2568 จะเกิดสถานการณ์หมอกควัน ฝุ่นละอองขนาดเล็ก (PM 2.5) ทางตอนบนของประเทศ จึงขอให้พี่น้องประชาชน โดยเฉพาะกลุ่มเปราะบาง เฝ้าระวังเช่นเดียวกัน อย่างไรก็ตาม หากประสบปัญหาความเดือดร้อน ได้รับผลกระทบจากภัยต่างๆ ดังที่กล่าวไป ติดต่อมาที่ศูนย์เร่งรัดจัดการสวัสดิภาพประชาชน (ศรส.) โทร. 1300 สายด่วน ศรส.พม. ตลอด 24 ชั่วโมง
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ภัยหนาว #น้ำท่วม #ภัยพิบัติ

ที่มา : https://www.thaigov.go.th/news/contents/details/91691