รัฐบาลไทย-ข่าวทำเนียบรัฐบาล-รัฐบาลเร่งโอนเงินเยียวยาน้ำท่วม 9,000 บาทรอบแรก ภายในสิ้นปีนี้ ขณะที่ “บิ๊กอ้วน” สั่งการศปช. เตรียมพร้อมรับมือพายุปาบึก ฝนตกรอบใหม่  


วันอังคารที่ 24 ธันวาคม 2567
24/12/2567
พิมพ์
รัฐบาลเร่งโอนเงินเยียวยาน้ำท่วม 9,000 บาทรอบแรก ภายในสิ้นปีนี้ ขณะที่ “บิ๊กอ้วน” สั่งการศปช. เตรียมพร้อมรับมือพายุปาบึก ฝนตกรอบใหม่
รัฐบาลเร่งโอนเงินเยียวยาน้ำท่วม 9,000 บาทรอบแรก ภายในสิ้นปีนี้ ขณะที่ “บิ๊กอ้วน” สั่งการศปช. เตรียมพร้อมรับมือพายุปาบึก ฝนตกรอบใหม่
วันนี้ (24 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่าตามที่นางสาวแพทองธาร ชินวัตร นายกรัฐมนตรี ได้สั่งการให้ทุกหน่วยเร่งช่วยเหลือผู้ประสบอุทกภัยโดยเฉพาะการลงทะเบียนจ่ายเงินเยียวยาครัวเรือนละ 9,000 บาท นั้น ล่าสุดนายภาสกร บุญญลักษม์ อธิบดีกรมป้องกันและบรรเทาสาธารณภัยได้รายงานว่ามีพื้นที่ประสบอุทกภัยที่เข้าหลักเกณฑ์ ตามที่ ครม.กำหนดมีประชาชนมายื่นขอรับเงินช่วยเหลือแล้วมากกว่า 7 แสนครัวเรือน โดยอยู่ระหว่างการตรวจสอบข้อมูลจากองค์กรปกครองส่วนท้องถิ่นในแต่ละพื้นที่และมีผู้ประชาชนที่ผ่านการตรวจสอบสิทธิ์แล้วหลักข่ายเกณฑ์ได้รับเงินเยียวยาจำนวน 1,978 ครัวเรือน ซึ่งคาดว่าจะสามารถโอนเงินเข้าบัญชี ผู้ประสบภัยรอบแรกได้ภายในเดือนธันวาคมนี้
“ตามที่ ครม. กำหนด คือ ประชาชนในพื้นที่ จ.ชัยนาท บุรีรัมย์ สมุทรสาคร และสิงห์บุรี จะต้องเป็นผู้ที่ได้รับผลกระทบจากอุทกภัยในห้วงวันที่ 20 พ.ค. – 2 พ.ย. 67 และประชาชน ในพื้นที่ 12 จังหวัดภาคใต้ กระบี่ ชุมพร นครศรีธรรมราช นราธิวาส ปัตตานี ประจวบคีรีขันธ์ ตรัง พัทลุง ยะลา สงขลา สตูล และสุราษฎร์ธานี จะต้องเป็นผู้ที่ได้รับผลกระทบจากอุทกภัยในห้วงวันที่ 3 พ.ย. 67 เป็นต้นไปเท่านั้น นายกรัฐมนตรีได้กำชับให้จังหวัดได้ประชาสัมพันธ์ข้อมูลให้ประชาชนให้จัดเตรียมเอกสารหลักฐานเพื่อลงทะเบียนขอรับความช่วยเหลือ ทั้งแบบ Onsite ยื่นด้วยตนเอง ณ องค์กรปกครองส่วนท้องถิ่น ในพื้นที่ประสบภัย และแบบ Online ผ่านเว็บไซต์ www.flood67.disaster.go.th” นางสาวศศิกานต์ กล่าว
พร้อมกันนี้ รองโฆษกประจำสำนักนายกรัฐมนตรี ยังกล่าวอีกว่านายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหมและประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม(ศปช.) ได้รับทราบ ประกาศแจ้งเตือน ฉบับที่ 7 เรื่องพายุโซนร้อนปาบึกจากกรมอุตุนิยมวิทยา เมื่อเวลา 11.00 น.ว่าพายุเคลื่อนเข้าใกล้ชายฝั่งเวียดนามก่อนอ่อนกำลังเป็นหย่อมความกดอากาศต่ำ และส่งผลให้หลายพื้นที่ เกิดฝนตกช่วง 25 – 26 ธันวาคมนี้ จึงได้สั่งการให้ทุกหน่วยงานเตรียมพร้อมรับมือกับฝนที่จะตกลงมาอีกรอบ โดยเฉพาะพื้นที่ประสบอุทกภัยเดิมหากจะมีปริมาณฝนเพิ่มขึ้นในช่วงนี้ก็สามารถใช้กำลังคนและเครื่องจักรกลที่ช่วยบรรเทาสถานการณ์ได้อย่างต่อเนื่อง โดยกรมป้องกันและบรรเทาสาธารณภัยได้จัดเจ้าหน้าที่อาสาสมัคร 1,686 นาย พร้อมเครื่องมืออุปกรณ์ 1,195 หน่วย พร้อมให้ความช่วยเหลือประชาชนทันทีที่เกิดสถานการณ์

ที่มา : https://www.thaigov.go.th/news/contents/details/91695