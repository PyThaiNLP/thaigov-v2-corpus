รัฐบาลไทย-ข่าวทำเนียบรัฐบาล-"วราวุธ" นั่งหัวโต๊ะ เวิร์คช็อป พม. 14 จังหวัดภาคเหนือ ป้องกลุ่มเปราะบาง - เตรียมรับมือภัยพิบัติในอนาคต มีผู้แทนธนาคารโลกเข้าร่วม


วันจันทร์ที่ 16 ธันวาคม 2567
"วราวุธ" นั่งหัวโต๊ะ เวิร์คช็อป พม. 14 จังหวัดภาคเหนือ ป้องกลุ่มเปราะบาง - เตรียมรับมือภัยพิบัติในอนาคต มีผู้แทนธนาคารโลกเข้าร่วม
"วราวุธ" นั่งหัวโต๊ะ เวิร์คช็อป พม. 14 จังหวัดภาคเหนือ ป้องกลุ่มเปราะบาง - เตรียมรับมือภัยพิบัติในอนาคต มีผู้แทนธนาคารโลกเข้าร่วม
วันที่ 14 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมเชิงปฏิบัติการเพื่อเตรียมความพร้อมรับมือภัยพิบัติในพื้นที่ภาคเหนือ 14 จังหวัด ตามบทบาทภารกิจของกระทรวง พม. ในการดูแลกลุ่มเปราะบาง และมอบนโยบายสำคัญในการขับเคลื่อนศูนย์บริหารการดูแลกลุ่มเปราะบางจากภัยพิบัติ (ศบปภ.) สำหรับหน่วยงาน ทีม พม.หนึ่งเดียว จังหวัดในพื้นที่ภาคเหนือ 14 จังหวัด โดยมี นายธเนศพล ธนบุณยวัฒน์ เลขานุการรัฐมนตรีว่าการกระทรวง พม. นายอนุกูล ปีดแก้ว ปลัดกระทรวง พม. คณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวง พม. และคณะผู้บริหารกระทรวง พม. เข้าร่วม นอกจากนี้ยังมี ผู้แทนธนาคารโลก (World Bank) ร่วมประชุมและให้ข้อเสนอแนะความร่วมมือระหว่างกระทรวง พม. และ ธนาคารโลก (World Bank) ในการสนับสนุนและการปกป้องกลุ่มเปราะบางจากการเปลี่ยนแปลงสภาพภูมิอากาศ ณ หอประชุมเฉลิมพระเกียรติ 80 พรรษา องค์การบริหารส่วนจังหวัดเชียงใหม่
นายวราวุธ กล่าวว่า กระทรวง พม. ได้มาประชุมที่จังหวัดเชียงใหม่ พร้อมทีม พม.หนึ่งเดียว 14 จังหวัดภาคเหนือ เพื่อนำเสนอข้อมูลกลุ่มเปราะบางและภัยพิบัติต่างๆ ที่เกิดขึ้น แต่ที่สำคัญวันนี้ นอกเหนือจากกระทรวง พม. ยังมีองค์กรที่สำคัญคือ ธนาคารโลก (World Bank) เข้ามาร่วมประชุม ซึ่งในที่ประชุมได้พูดถึงประเด็นอุปสรรคและปัญหาการทำงานของกระทรวง พม. ไม่ว่าจะเป็นเรื่องงบประมาณ กำลังคน รวมถึงข้อมูลต่างๆ ซึ่งสิ่งหนึ่งที่เราได้เรียนรู้คือ ในแต่ละพื้นที่ ไม่ว่าจะเป็นภาคเหนือ ภาคกลาง ภาคอีสาน หรือภาคใต้ ภัยพิบัติจะมีลักษณะแตกต่างกันไป และพี่น้องกลุ่มเปราะบางในแต่ละพื้นที่จะต้องได้รับการดูแลที่แตกต่างกัน ซึ่งสะท้อนไปถึงการนำเสนอข้อมูลในแต่ละพื้นที่หรือแต่ละภาคนั้น จะต้องมีความแตกต่างเช่นกัน
นายวราวุธ กล่าวเพิ่มเติมว่า ทีม พม. หนึ่งเดียว ทั้ง 14 จังหวัดภาคเหนือ ได้นำเสนอข้อมูลกลุ่มเปราะบางไม่ว่าจะเป็นเด็กเล็ก ผู้สูงอายุ รวมถึงคนพิการ ว่าได้รับผลกระทบอย่างไรบ้าง ในช่วงเวลา 4 ปีที่ผ่านมา ซึ่งสะท้อนให้เห็นถึงความเร่งด่วนที่กระทรวง พม. จะต้องเร่งดำเนินการ ไม่ว่าจะเป็นเรื่องงบประมาณ นโยบายที่จะสอดรับกับการแก้ไขปัญหาพี่น้องกลุ่มเปราะบาง ให้เข้ากับสถานการณ์โลกที่เปลี่ยนไป และภัยพิบัติต่างๆ ที่จะเกิดขึ้น โดยเฉพาะอย่างยิ่งศูนย์บริหารการดูแลกลุ่มเปราะบางจากภัยพิบัติ (ศบปภ.). ซึ่งทุกจังหวัดจะต้องเตรียมตัวให้พร้อม เพราะว่าในอนาคตจากนี้ไปลักษณะของภัยพิบัติที่เกิดขึ้นจะเปลี่ยนไป จึงจำเป็นต้องเตรียมตัวให้ทัน และเตรียมพร้อมในการประสานงานกับทุกหน่วยงาน ดังนั้นทวันนี้ เพื่อนข้าราชการและเจ้าหน้าที่กระทรวง พม. ในภาคเหนือ มารวมตัวกันและได้ทำงานร่วมกันกับ ธนาคารโลก (World Bank) เป็นครั้งแรก  และหวังว่า จากนี้ไปการทำงานอย่างใกล้ชิดระหว่างกระทรวง พม. และ ธนาคารโลก (World Bank) จะส่งผลให้เราสามารถมีศักยภาพในการดูแลพี่น้องประชาชนให้มีประสิทธิภาพได้มากขึ้น และหัวใจสำคัญคือ เราจะไม่ได้ทำงานให้กับพี่น้องประชาชนเพียงอย่างเดียว แต่เราจะทำงานเคียงบ่าเคียงไหล่กับพี่น้องประชาชนทุกๆคน เพราะว่าการทำงานของเรานั้นเราต้องทำงานร่วมกันในการแก้ไขปัญหาและจะไม่ทิ้งใครไว้ข้างหลัง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ภัยพิบัติ #ศบปภ
#เชียงใหม่ #ธนาคารโลก #World Bank

ที่มา : https://www.thaigov.go.th/news/contents/details/91408