รัฐบาลไทย-ข่าวทำเนียบรัฐบาล-“เฉลิมชัย” เผยข่าวดี พบ “พะยูน“ สุขภาพดี ที่พังงา ภูเก็ต ส่งสัญญาณบวกต่อความร่วมมือฟื้นฟูพะยูนและหญ้าทะเล


วันอาทิตย์ที่ 15 ธันวาคม 2567
“เฉลิมชัย” เผยข่าวดี พบ “พะยูน“ สุขภาพดี ที่พังงา ภูเก็ต ส่งสัญญาณบวกต่อความร่วมมือฟื้นฟูพะยูนและหญ้าทะเล
“เฉลิมชัย” เผยข่าวดี พบ “พะยูน“ สุขภาพดี ที่พังงา ภูเก็ต ส่งสัญญาณบวกต่อความร่วมมือฟื้นฟูพะยูนและหญ้าทะเล
“เฉลิมชัย” เผยข่าวดี พบ “พะยูน“ สุขภาพดี ที่พังงา ภูเก็ต ส่งสัญญาณบวกต่อความร่วมมือฟื้นฟูพะยูนและหญ้าทะเล
วันที่ 15 ธันวาคม 2567 ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม เผยข่าวดี หลังศูนย์ปฏิบัติการร่วมพิทักษ์พะยูน ซึ่งเป็นการทำงานร่วมกันระหว่างกรมทรัพยากรทางทะเลและชายฝั่ง และกรมอุทยานแห่งชาติ สัตว์ป่า และพันธุ์พืช ในการแก้ไขปัญหาวิกฤตพะยูนและแหล่งหญ้าทะเล แหล่งอาหารสำคัญของพะยูน ใช้โดรนบินสำรวจพะยูนเมื่อวันที่ 14 ธันวาคม 2567 พบ พะยูน 2 ตัว ที่หาดบางขวัญ จังหวัดพังงา มีร่างกายอยู่ในระดับสมบูรณ์ดี มีสุขภาพแข็งแรง สามารถดำน้ำหาอาหารได้ตามปกติ และพบพะยูนถึง 7 ตัว ที่อ่าวตังเข็น จังหวัดภูเก็ต โดยมีความสมบูรณ์ของร่างกายอยู่ในระดับสมบูรณ์ดี 6 ตัว และอยู่ในระดับผอม 1 ตัว ซึ่งต้องมีการเฝ้าระวังติดตามต่อไป แต่อย่างไรก็ตาม จากการพบพะยูนที่มีสุขภาพสมบูรณ์ดีทั้งที่พังงา และภูเก็ต ถือเป็นสัญญาณที่ดี หลังจากที่ได้มีการออกมาตรการเข้มข้นในการแก้ไขปัญหาวิกฤตพะยูนที่เกิดขึ้น
ดร.เฉลิมชัย กล่าวต่อว่า และจากการติดตามความคืบหน้าการดำเนินงานตามนโยบายที่ได้ให้ไว้ในการลงพื้นที่เกาะลิบง จังหวัดตรัง เมื่อวันที่ 8 ธันวาคม ที่ผ่านมา ประกอบกับการดำเนินการตาม 4 มาตรการ ในการแก้ไขปัญหา ทั้ง 2 หน่วยงาน คือ กรมทรัพยากรทางทะเลฯ และกรมอุทยานฯ ยังคงร่วมกันสำรวจ ติดตาม เฝ้าระวัง ประชากรพะยูน ใน 7 พื้นที่หลักอย่างต่อเนื่อง เช่น บริเวณอ่าวตังเข็น และหาดบางขวัญ จนนำมาซึ่งความหวังที่ได้สำรวจพบพะยูนสุขภาพดีทั้ง 2 ตัวดังกล่าว นอกจากนี้ ยังได้มีการประกาศพื้นที่คุ้มครองพะยูน โดยบังคับใช้มาตรการในเขตวางทุ่นชะลอความเร็วเรือ การประชาสัมพันธ์สร้างความเข้าใจกับประชาชนในพื้นที่ การจัดตั้งทีมอาสาและชุดลาดตระเวนเฝ้าระวังคุ้มครองพะยูน เพื่อควบคุมกิจกรรมที่อาจก่อให้เกิดความเสี่ยงสร้างผลกระทบต่อพะยูน รวมถึงการจัดเตรียมทีมแพทย์สำหรับให้ความช่วยเหลือพะยูนบาดเจ็บหรือเกยตื้นได้อย่างทันทีเมื่อพบเจอ สำหรับการทดลองวางแปลงอาหารเสริมเพื่อเป็นแหล่งอาหารเพิ่มเติมให้กับพะยูน ในบริเวณอ่าวตังเข็น และหาดบางขวัญ นั้น ก็มีสัญญาณที่ดี ที่พบพะยูนเข้าวนเวียนด้วยเช่นกัน

ที่มา : https://www.thaigov.go.th/news/contents/details/91374