รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี พระราชดำเนินไปทรงเปิดสะพานทศมราชัน


วันจันทร์ที่ 16 ธันวาคม 2567
พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี พระราชดำเนินไปทรงเปิดสะพานทศมราชัน
...
พระบาทสมเด็จพระเจ้าอยู่หัว พร้อมด้วย สมเด็จพระนางเจ้าฯ พระบรมราชินี เสด็จพระราชดำเนินไปทรงเปิดสะพานทศมราชัน ซึ่งเป็นส่วนหนึ่งของโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ด้านตะวันตก โดยมี คณะองคมนตรี นางสาวแพทองธาร ชินวัตร นายกรัฐมนตรี พร้อมด้วย นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม คณะรัฐมนตรี ผู้บริหารกระทรวงคมนาคม ผู้บริหารการทางพิเศษแห่งประเทศไทย ข้าราชการ หน่วยงานภาครัฐและเอกชน เฝ้าทูลละอองธุลีพระบาทรับเสด็จ เมื่อวันที่ 14 ธันวาคม 2567
นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย (กทพ.) กระทรวงคมนาคม เปิดเผยว่า สะพานทศมราชันเป็นส่วนหนึ่งของโครงการทางพิเศษสายพระราม 3 - ดาวคะนอง – วงแหวนรอบนอกกรุงเทพมหานคร ด้านตะวันตก ซึ่งจะช่วยอำนวยความสะดวกในการเดินทางจากภาคใต้สู่กรุงเทพมหานครได้อย่างรวดเร็วและปลอดภัย พร้อมทั้งลดปัญหาการจราจรติดขัดบนถนนพระรามที่ 2 และทางพิเศษเฉลิมมหานคร บริเวณด่านดาวคะนอง โดยมีลักษณะเป็นสะพานขึงที่มีความกว้างมากที่สุดในประเทศไทย ขนาด 4 ช่องจราจรต่อทิศทาง ความยาว 781.20 เมตร ความยาวช่วงกลางที่ยาวถึง 450 เมตร ใช้งบประมาณ 6,636,192,131.80 บาท สะพานฯมีความโดดเด่นทางด้านการออกแบบงานสถาปัตยกรรม โดย กทพ. ได้รวบรวมข้อมูลจากพระราชประวัติ คติความเชื่อ ขนบธรรมเนียม จารีตประเพณี นำมาเป็นแรงบันดาลใจในการกำหนดแนวคิดในการออกแบบผลงานเพื่อเทิดพระเกียรติ และน้อมรำลึกในพระมหากรุณาธิคุณของพระบาทสมเด็จพระเจ้าอยู่หัว อาทิ ส่วนยอดของเสาสะพาน หมายถึงฝ่าพระหัตถ์ของพระองค์ สายเคเบิลเป็นสีเหลืองเพื่อสื่อถึงวันพระราชสมภพของพระองค์ คือวันจันทร์ พญานาค ราศีประจำปีพระราชสมภพของพระองค์ คือ ปีมะโรงงูใหญ่ (พญานาค) รั้วสะพานกันกระโดด ออกแบบสื่อให้เป็นต้นรวงผึ้ง ต้นไม้ประจำพระองค์ และราวกันตกริมด้านนอกสุดของสะพาน ออกแบบให้ดูโปร่งโดยใช้วัสดุ Stainless ทั้งนี้ สะพานฯ ยังสามารถรับแรงลมที่กระทบตัวสะพานได้สูงสุด 270 กิโลเมตร/ชั่วโมง
“ในโอกาสอันเป็นมงคลยิ่ง พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานชื่อสะพานดังกล่าวว่า “สะพานทศมราชัน” หมายถึงพระมหากษัตริย์ลำดับที่ 10 และพระราชทานพระบรมราชานุญาตให้เชิญตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขึ้นประดิษฐานบนคานยอดเสาสะพาน สร้างความปลาบปลื้มแก่ผู้บริหาร พนักงาน และลูกจ้าง กทพ. รวมถึงประชาชนทุกหมู่เหล่าในพระมหากรุณาธิคุณครั้งนี้ สะพานฯ จะช่วยเสริมความสมบูรณ์ให้กับโครงข่ายทางพิเศษในพื้นที่กรุงเทพมหานครและปริมณฑล ช่วยเพิ่มทางเลือกในการเดินทางและขนส่งสินค้าอย่างรวดเร็ว และเป็นส่วนสำคัญในการพัฒนาโครงสร้างพื้นฐานของประเทศเพื่อขับเคลื่อนเศรษฐกิจและยกระดับคุณภาพชีวิตของประชาชน ทั้งนี้ คาดว่าจะเปิดให้บริการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ด้านตะวันตก ได้บางส่วนภายในเดือนมกราคม 2568” นายสุรเชษฐ์ กล่าว

ที่มา : https://www.thaigov.go.th/news/contents/details/91396