รัฐบาลไทย-ข่าวทำเนียบรัฐบาล-ประชุมผู้นำไทยมาเลเซียชื่นมื่นนายกฯ แพทองธาร พร้อมดาโตะ เซอรี อันวาร์ อิบราฮิม นายกรัฐมนตรีมาเลเซีย ร่วมกันยืนยันศักยภาพความร่วมมือเศรษฐกิจ การค้า การลงทุน


วันจันทร์ที่ 16 ธันวาคม 2567
ประชุมผู้นำไทยมาเลเซียชื่นมื่นนายกฯ แพทองธาร พร้อมดาโตะ เซอรี อันวาร์ อิบราฮิม นายกรัฐมนตรีมาเลเซีย ร่วมกันยืนยันศักยภาพความร่วมมือเศรษฐกิจ การค้า การลงทุน
ความเชื่อมโยง และสันติภาพในภูมิภาค พร้อมเทียบเชิญเยือนไทยอย่างเป็นทางการ
วันนี้ (16 ธันวาคม 2567) เวลา 11.00 น. (ตามเวลาท้องถิ่น โดยเวลาที่กรุงเทพฯ ช้ากว่ามาเลเซีย 1 ชั่วโมง) ณ ห้อง Dewan Putra ชั้น 3 สำนักนายกรัฐมนตรีมาเลเซีย นางสาวแพทองธาร ชินวัตร นายกรัฐมนตรี และดาโตะ เซอรี อันวาร์ อิบราฮิม (Dato’ Seri Anwar Ibrahim) นายกรัฐมนตรีมาเลเซีย ร่วมเป็นสักขีพยานการแลกเปลี่ยน (1) บันทึกความเข้าใจระหว่าง Malaysian Rubber Board (MRB) กับการยางแห่งประเทศไทย เพื่อการพัฒนาอุตสาหกรรมยางพาราและความร่วมมือทางเศรษฐกิจ และ (2) ร่างบันทึกความเข้าใจระหว่างรัฐบาลแห่งมาเลเซียและรัฐบาลแห่งราชอาณาจักรไทยว่าด้วยความร่วมมือด้านวัฒนธรรม ศิลปะและมรดกทางวัฒนธรรม
โอกาสนี้ นายกรัฐมนตรีไทยและนายกรัฐมนตรีมาเลเซียร่วมแถลงข่าว ภายหลังการประชุมประจำปี ครั้งที่ 7  โดยนางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีเน้นย้ำความมุ่งมั่นที่จะรักษาพลวัตความสัมพันธ์เพื่อ “สันติสุขและความเจริญรุ่งเรืองร่วมกัน” (“Common Peace and Prosperity) และไทยสนับสนุนการเป็นประธานอาเซียนของมาเลเซีย ในปี 2025 พร้อมเน้นประเด็นสำคัญ ดังนี้
- ความร่วมมือทางเศรษฐกิจที่ทั้งสองฝ่ายต่างเห็นพ้องที่จะให้ความสำคัญ โดยเฉพาะในด้านการค้าและการลงทุน การเชื่อมโยงชายแดน เศรษฐกิจดิจิทัล และการท่องเที่ยว
- ส่งเสริมศักยภาพความร่วมมือในอุตสาหกรรมยางและฮาลาล ซึ่งจะเป็นประโยชน์ต่อทั้งสองประเทศ นอกจากนี้ ไทยและมาเลเซียจะเดินหน้าเพื่อบรรลุเป้าหมายการค้า 30,000 ล้านเหรียญสหรัฐฯ ภายในปี 2027 ด้วย
- ความร่วมมือในพื้นที่ชายแดน ทั้งสองฝ่ายได้หารือถึงการแก้ไขปัญหาอุทกภัยที่สองประเทศเผชิญอยู่ โดยได้สั่งการให้หน่วยงานที่เกี่ยวข้องหาทางแก้ปัญหาที่ยั่งยืนในระยะยาว นอกจากนี้ ไทยและมาเลเซียยินดีที่โครงการโครงสร้างพื้นฐานชายแดนมีความคืบหน้า และพร้อมจะทำงานอย่างใกล้ชิดต่อไปเพื่อยกระดับการเชื่อมโยงทางถนนและทางราง เพื่ออำนวยความสะดวกในการค้าชายแดนและให้เกิดการปฏิสัมพันธ์ระหว่างประชาชนมากขึ้น
โอกาสนี้  ผู้นำทั้งสองได้ร่วมเป็นสักขีพยานการลงนามบันทึกความเข้าใจที่สำคัญ 2 ฉบับเกี่ยวกับความร่วมมือด้านยางและวัฒนธรรม ซึ่งเชื่อมั่นว่า เสริมสร้างความสัมพันธ์ทางเศรษฐกิจ และความสัมพันธ์ระหว่างประชาชนของสองประเทศ
ในตอนท้าย นายกรัฐมนตรีกล่าวขอบคุณนายกรัฐมนตรีมาเลเซียสำหรับมิตรภาพ และเชื่อมั่นเป็นอย่างยิ่งในศักยภาพความร่วมมือระหว่างกันที่จะก้าวไปข้างหน้าในอนาคต และความสำคัญของการพบปะหารือกันเป็นประจำ พร้อมเชิญนายกรัฐมนตรีมาเลเซียเดินทางเยือนประเทศไทยในโอกาสต่อไป
จากนั้น นายกรัฐมนตรีได้เข้าร่วมงานเลี้ยงรับรองอาหารกลางวันอย่างเป็นทางการที่จัดขึ้นเพื่อเป็นเกียรติ ณ ห้อง Protocol ทำเนียบนายกรัฐมนตรี มาเลเซีย  ก่อนเดินทางกลับถึงประเทศไทยในช่วงเย็นของวันเดียวกัน

ที่มา : https://www.thaigov.go.th/news/contents/details/91392