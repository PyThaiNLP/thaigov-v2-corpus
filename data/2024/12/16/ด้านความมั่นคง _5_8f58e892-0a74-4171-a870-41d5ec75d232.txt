รัฐบาลไทย-ข่าวทำเนียบรัฐบาล-โฆษก มท. เผย 17 ธ.ค. "อนุทิน" เตรียมลงพื้นที่สุราษฎร์ธานี นครศรีธรรมราช ติดตามการช่วยเหลือผู้ประสบภัย กำชับอธิบดี ปภ. ผู้ว่าฯ จังหวัดมีสถานการณ์ให้ความสำคัญสูงสุดดูแลความปลอดภัย


วันจันทร์ที่ 16 ธันวาคม 2567
16/12/2567
พิมพ์
โฆษก มท. เผย 17 ธ.ค. "อนุทิน" เตรียมลงพื้นที่สุราษฎร์ธานี นครศรีธรรมราช ติดตามการช่วยเหลือผู้ประสบภัย กำชับอธิบดี ปภ. ผู้ว่าฯ จังหวัดมีสถานการณ์ให้ความสำคัญสูงสุดดูแลความปลอดภัย
โฆษก มท. เผย 17 ธ.ค. "อนุทิน" เตรียมลงพื้นที่สุราษฎร์ธานี นครศรีธรรมราช ติดตามการช่วยเหลือผู้ประสบภัย กำชับอธิบดี ปภ. ผู้ว่าฯ จังหวัดมีสถานการณ์ให้ความสำคัญสูงสุดดูแลความปลอดภัยชีวิตประชาชน
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า จากที่ขณะนี้ได้มีสถานการณ์อุกภัยในพื้นที่ภาคใต้ และนายอนุทิน ชาญวีรกูล รองนายกรัฐมนตรีและรมว.มหาดไทย ได้รับรายงานจากกรมป้องกันและบรรเทาสาธารณภัย (ปภ.) แจ้งว่ามีกรณีประชาชนเสียชีวิตนั้น ด้วยความห่วงใยประชาชนและเจ้าหน้าที่ผู้ปฏิบัติงาน ในวันพรุ่งนี้ (17 ธ.ค. 67) นายอนุทิน จึงมีกำหนดจะนำผู้บริหารกระทรวงมหาดไทย ลงพื้นที่ จ.สุราษฎร์ธานี และ จ.นครศรีธรรมราช เพื่อติดตามการให้ความช่วยเหลือผู้ประสบภัย พร้อมรับฟังปัญหา อุปสรรคในพื้นที่เพื่อพิจารณาให้การสนับสนุนในด้านต่าง ๆ
"ขณะนี้นายอนุทินปฏิบัติภารกิจร่วมในคณะนายกรัฐมนตรีในการเยือนมาเลเซียอย่างเป็นทางการ แต่ได้มีการติดตามสถานการณ์อุทกภัยในพื้นที่ภาคใต้อย่างใกล้ชิด กำชับอธิบดีกรมป้องกันและบรรเทาสาธารณภัย ท่านผู้ว่าราชการจังหวัดที่มีสถานการณ์ในขณะนี้ไม่ว่าจะเป็นสุราษฎร์ธานี นครศรีธรรมราช ชุมพร ระนอง ให้ประสานงานกับหน่วยงานที่เกี่ยวข้องในการให้ความช่วยเหลือผู้ประสบภัย โดยท่านเน้นย้ำว่าให้ความสำคัญสูงสุดกับการดูแลความปลอดภัยในชีวิตประชาชน" น.ส.ไตรศุลี กล่าว
ทั้งนี้ ข้อมูลของ ปภ. ณ วันที่ 15 ธ.ค. 67 มีสถานการณ์อุทกภัยใน 4 จังหวัด ได้แก่ ชุมพร ระนอง สุราษฎร์ธานี นครศรีธรรมราช รวม 27 อำเภอ 137 ตำบล 814 หมู่บ้าน ประชาชนได้รับผลกระทบ 43,595 ครัวเรือน มีผู้เสียชีวิต 3 ราย (ใน จ.นครศรีธรรมราช)
อย่างไรก็ตาม หากรวมข้อมูลสถานการณ์น้ำท่วมฉับพลันและน้ำป่าไหลหลากตั้งแต่วันที่ 22 พ.ย. - 15 ธ.ค. 67 เกิดสถานการณ์อุทกภัยในพื้นที่ 11 จังหวัด ได้แก่ ชุมพร ระนอง สุราษฎร์ธานี นครศรีธรรมราช พัทลุง ตรัง สตูล สงขลา ปัตตานี ยะลา นราธิวาส รวม 98 อำเภอ 625 ตำบล 4,264 หมู่บ้าน ประชาชนได้รับผลกระทบ 675,160 ครัวเรือน ผู้เสียชีวิต 32 ราย

ที่มา : https://www.thaigov.go.th/news/contents/details/91411