รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนทางหลวงชนบทสาย พท.4003 แยก ทล.4050 - บ้านจงเก อำเภอเมือง, เขาชัยสน จังหวัดพัทลุง สนับสนุนการท่องเที่ยวทะเลสาบสงขลาไปสู่ระดับสากลอย่างยั่งยืน 


วันจันทร์ที่ 16 ธันวาคม 2567
กรมทางหลวงชนบท ก่อสร้างถนนทางหลวงชนบทสาย พท.4003 แยก ทล.4050 - บ้านจงเก อำเภอเมือง, เขาชัยสน จังหวัดพัทลุง สนับสนุนการท่องเที่ยวทะเลสาบสงขลาไปสู่ระดับสากลอย่างยั่งยืน
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ก่อสร้างถนนทางหลวงชนบทสาย พท.4003 แยก ทล.4050 - บ้านจงเก อำเภอเมือง และเขาชัยสน จังหวัดพัทลุง แล้วเสร็จและเปิดให้ประชาชนใช้สัญจรแล้ว เพื่อสนับสนุนการท่องเที่ยวทะเลสาบสงขลาไปสู่ระดับสากลอย่างยั่งยืน เน้นความต่อเนื่อง ความสวยงาม ความสะดวกปลอดภัย และสามารถแบ่งเบาปริมาณจราจรในถนนสายหลักภาคใต้ (ทล.4 และ ทล.408) กรณีถนนสายหลักเกิดกรณีฉุกเฉินได้ด้วย
โครงการฯ มีจุดเริ่มต้นบริเวณ กม. ที่ 0+000 ตำบลลำปำ อำเภอเมือง จังหวัดพัทลุง สิ้นสุดที่ กม.13+800 ตำบลจองถนน อำเภอเขาชัยสน จังหวัดพัทลุง โดยก่อสร้างเป็นถนนแอสฟัลท์ติกคอนกรีต ขนาด 2 ช่องจราจร ไป - กลับ ผิวจราจรกว้างข้างละ 3.5 เมตร ไหล่ทางข้างละ 1 - 2.5 เมตร พร้อมก่อสร้างสะพานคอนกรีตเสริมเหล็ก 13 แห่ง ก่อสร้างจุดพักรถ จุดชมทัศนียภาพ ระบบระบายน้ำ ระบบไฟฟ้าแสงสว่าง ติดตั้งเครื่องหมายจราจร สิ่งอำนวยความปลอดภัย เพื่อรองรับปริมาณจราจรที่เพิ่มขึ้นและสนับสนุนการพัฒนาเศรษฐกิจส่งเสริมการท่องเที่ยวในพื้นที่ภาคใต้ ระยะทาง 13.800 กิโลเมตร ใช้งบประมาณ 164.750 ล้านบาท
ทั้งนี้ โครงการฯ จะช่วยเชื่อมโยงการคมนาคมขนส่งจากภาคกลางสู่ภาคใต้อย่างมีประสิทธิภาพ ยกระดับการท่องเที่ยวลุ่มน้ำทะเลสาบสงขลาสู่ต้นแบบการท่องเที่ยวยั่งยืน และเพิ่มขีดความสามารถทางการแข่งขันด้านการท่องเที่ยวของพื้นที่ เตรียมพร้อมรองรับนักท่องเที่ยวที่มาพร้อมกับการเติบโตของเศรษฐกิจ จากโครงการพัฒนาระเบียงเศรษฐกิจภาคใต้ มีส่วนช่วยผลักดันยุทธศาสตร์ด้านการท่องเที่ยวเชิงอนุรักษ์ประวัติศาสตร์ วัฒนธรรม และการจัดการทรัพยากรธรรมชาติที่ยั่งยืน

ที่มา : https://www.thaigov.go.th/news/contents/details/91397