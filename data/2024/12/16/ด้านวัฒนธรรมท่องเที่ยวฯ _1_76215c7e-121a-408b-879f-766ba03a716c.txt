รัฐบาลไทย-ข่าวทำเนียบรัฐบาล-“สุดาวรรณ” เผยวธ.ไทยและมาเลเซีย ลงนามความร่วมมือด้านวัฒนธรรมฯ ฉบับแรก ยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ


วันจันทร์ที่ 16 ธันวาคม 2567
“สุดาวรรณ” เผยวธ.ไทยและมาเลเซีย ลงนามความร่วมมือด้านวัฒนธรรมฯ ฉบับแรก ยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ
“สุดาวรรณ” เผยวธ.ไทยและมาเลเซีย ลงนามความร่วมมือด้านวัฒนธรรมฯ ฉบับแรก ยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ แบ่งปันความรู้ - ประสบการณ์-พัฒนาศักยภาพบุคลากร พร้อมเชื่อมความสัมพันธ์ไทยและมาเลเซีย
“สุดาวรรณ” เผยวธ.ไทยและมาเลเซีย ลงนามความร่วมมือด้านวัฒนธรรมฯ ฉบับแรก ยกระดับ - พัฒนาความร่วมมือด้านวัฒนธรรม ศิลปะ และมรดกทางวัฒนธรรมของสองชาติ แบ่งปันความรู้ - ประสบการณ์-พัฒนาศักยภาพบุคลากร พร้อมเชื่อมความสัมพันธ์ไทยและมาเลเซีย
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่า ที่ประชุมคณะรัฐมนตรี (ครม.) เมื่อวันที่ 11 ธันวาคม 2567 ได้มีมติเห็นชอบต่อการจัดทำร่างบันทึกความเข้าใจระหว่างรัฐบาลแห่งมาเลเซียและรัฐบาลแห่งราชอาณาจักรไทยว่าด้วยความร่วมมือด้านวัฒนธรรม ศิลปะและมรดกทางวัฒนธรรม โดยหากมีการปรับเปลี่ยนถ้อยคำของร่างบันทึกความเข้าใจฯ ที่ไม่ส่งผลกระทบต่อสาระสำคัญหรือที่ไม่ขัดต่อผลประโยชน์ของประเทศไทย ให้กระทรวงวัฒนธรรมสามารถดำเนินการได้ โดยไม่ต้องเสนอคณะรัฐมนตรีเพื่อพิจารณาอีก รวมทั้งอนุมัติให้รัฐมนตรีว่าการกระทรวงวัฒนธรรมลงนามฝ่ายไทยในร่างบันทึกความเข้าใจฯ ตามที่ วธ. เสนอ
“การจัดทำร่างบันทึกความเข้าใจฯ ฉบับดังกล่าว เป็นผลสืบเนื่องจากผลการประชุมคณะกรรมาธิการร่วมว่าด้วยความร่วมมือทวิภาคี (JC)  ครั้งที่ 15 และการประชุมคณะกรรมการว่าด้วยยุทธศาสตร์การพัฒนาร่วมสำหรับพื้นพื้นที่ชายแดน (JDS) ระดับรัฐมนตรี ครั้งที่ 6 เมื่อวันที่ 6 สิงหาคม 2567 และระดับเจ้าหน้าที่อาวุโส ในกรอบ JC และ JDSในวันที่ 5 สิงหาคม 2567 ณ กรุงกัวลาลัมเปอร์ ประเทศมาเลเซีย ที่ประชุมเห็นพ้องให้หน่วยงานที่เกี่ยวข้องของทั้งสองฝ่ายร่วมมือกันอย่างใกล้ชิดในการจัดทำบันทึกความเข้าใจว่าด้วยความร่วมมือด้านวัฒนธรรมระหว่างกระทรวงวัฒนธรรมแห่งราชอาณาจักรไทยและกระทรวงการท่องเที่ยว ศิลปะและวัฒนธรรมแห่งมาเลเซีย เพื่อส่งเสริมความร่วมมือในด้านศิลปะและวัฒนธรรม และยกระดับความร่วมมือระดับทวิภาคีด้านวัฒนธรรมระหว่างทั้งสองประเทศต่อไปในอนาคต และผลการประชุมคณะกรรมาธิการร่วมว่าด้วยความร่วมมือทวิภาคี (JC) ครั้งที่ 15 ได้ปรับเปลี่ยนประเภทของความร่วมมือจากเดิมคือ ความตกลงว่าด้วยความร่วมมือด้านวัฒนธรรม (Agreement on Cultural Cooperation) เป็นบันทึกความเข้าใจว่าด้วยความร่วมมือด้านวัฒนธรรม (Memorandum of Understanding on  Cultural Cooperation) ซึ่งมุ่งเน้นให้มีการวางแผนหรือจัดทำกิจกรรมร่วมกันในภาพกว้าง และไม่ถือเป็นสัญญาผูกมัดใด ๆ (Non-legally binding) ภายใต้การจัดทำสนธิสัญญาระหว่างประเทศ” นางสาวสุดาวรรณ กล่าว
รัฐมนตรีว่าการกระทรวงวัฒนธรรม กล่าวว่า สำหรับสาระสำคัญของร่างบันทึกความเข้าใจฯ มุ่งเน้นพัฒนาและส่งเสริมความสัมพันธ์ทวิภาคีระหว่างสองประเทศผ่านความร่วมมือในด้านวัฒนธรรม ศิลปะ และมรดกทางวัฒนธรรม ในสาขาต่าง ๆ ได้แก่ การส่งเสริมความร่วมมือที่ใกล้ชิดระหว่างสถาบันศิลปะ มรดก และวัฒนธรรม ของทั้งสองประเทศ การยกระดับวรรณกรรม ศิลปะการแสดง ทัศนศิลป์และกิจกรรมทางวัฒนธรรมที่เกี่ยวข้อง การแลกเปลี่ยนวัสดุ การร่วมมือกันวิจัยและพัฒนาผ่านการแลกเปลี่ยนประสบการณ์ สิ่งพิมพ์ การศึกษาวิจัย และข้อมูลอื่น ๆ ที่เกี่ยวข้องกับวัฒนธรรม รวมถึงการอำนวยความสะดวกในการแลกเปลี่ยนบุคลากร เพื่อแบ่งปันความรู้และประสบการณ์ การประชาสัมพันธ์และส่งเสริมนิทรรศการและการแสดงทางวัฒนธรรมในทั้งสองประเทศและความร่วมมืออื่น ๆ ตามที่ตกลงร่วมกัน นอกจากนี้ ร่างบันทึกความเข้าใจฯ จะเสริมสร้างและพัฒนาความร่วมมือในด้านวัฒนธรรม ศิลปะ และมรดกทางวัฒนธรรมระหว่างไทยและมาเลเซีย บนพื้นฐานของการต่างตอบแทนและผลประโยชน์ร่วมกัน ซึ่งจะช่วยส่งเสริมความสัมพันธ์ในระดับประชาชนให้ใกล้ชิดยิ่งขึ้น เพื่อเป็นพื้นฐานที่เข้มแข็งในการพัฒนาความสัมพันธ์ระหว่างไทยและมาเลเซียต่อไปในอนาคตอีกด้วย
อย่างไรก็ตาม สำหรับร่างบันทึกความเข้าใจระหว่างรัฐบาลแห่งราชอาณาจักรไทยและรัฐบาลแห่งมาเลเซียว่าด้วยความร่วมมือด้านวัฒนธรรม ศิลปะและมรดกทางวัฒนธรรม จะมีการลงนามในร่างบันทึกความเข้าใจฯ และมีพิธีแลกเปลี่ยนบันทึกความเข้าใจฯ กับฝ่ายมาเลเซีย ในโอกาสที่นายกรัฐมนตรีเดินทางเยือนประเทศมาเลเซียอย่างเป็นทางการ ระหว่างวันที่ 15 - 16 ธันวาคม 2567

ที่มา : https://www.thaigov.go.th/news/contents/details/91390