รัฐบาลไทย-ข่าวทำเนียบรัฐบาล-"ซาบีดา" มอบนโยบายกรมโยธาธิการและผังเมือง ย้ำขับเคลื่อน 5 นโยบายหลักของ รมว.มท. พร้อมสนับสนุนนโยบายกรม มุ่งบูรณาการเทคโนโลยีดิจิทัลมาใช้ในการดำเนินงาน เพื่อยกระดับคุณภาพชีวิตให้ดี


วันจันทร์ที่ 16 ธันวาคม 2567
16/12/2567
พิมพ์
"ซาบีดา" มอบนโยบายกรมโยธาธิการและผังเมือง ย้ำขับเคลื่อน 5 นโยบายหลักของ รมว.มท. พร้อมสนับสนุนนโยบายกรม มุ่งบูรณาการเทคโนโลยีดิจิทัลมาใช้ในการดำเนินงาน เพื่อยกระดับคุณภาพชีวิตให้ดี
"ซาบีดา" มอบนโยบายกรมโยธาธิการและผังเมือง ย้ำขับเคลื่อน 5 นโยบายหลักของ รมว.มท. พร้อมสนับสนุนนโยบายของกรมฯ มุ่งบูรณาการเทคโนโลยีดิจิทัลมาใช้ในการดำเนินงาน เพื่อยกระดับคุณภาพชีวิตประชาชนให้ดียิ่งขึ้น
วันนี้ (16 ธ.ค. 67) เวลา 09.30 น. ที่กรมโยธาธิการและผังเมือง ถนนพระรามที่ 6 กรุงเทพฯ น.ส.ซาบีดา ไทยเศรษฐ์ รัฐมนตรีช่วยว่าการกระทรวงมหาดไทย (มท.3) เดินทางตรวจเยี่ยมและมอบนโยบายในการปฏิบัติราชการแก่กรมโยธาธิการและผังเมือง โดยมี นายณัฏฐพล จรัสรพีพงษ์ ที่ปรึกษารัฐมนตรีช่วยว่าการกระทรวงมหาดไทย นายนิยม ช่างพินิจ ประธานคณะที่ปรึกษาฯ นายศุภฤกษ์ เอี่ยมละออ ประธานคณะทำงานรัฐมนตรีช่วยว่าการกระทรวงมหาดไทย นายเพิ่มพูน พึ่งประสิทธิ์ พันตำรวจโท บรรณฑูรย์ ฉิมกรา คณะที่ปรึกษาฯ เข้าร่วม โดย นายพงษ์นรา เย็นยิ่ง อธิบดีกรมโยธาธิการและผังเมือง นำคณะผู้บริหาร ข้าราชการ และเจ้าหน้าที่ ให้การต้อนรับ
เมื่อเดินทางถึง น.ส.ซาบีดา ได้ทำพิธีเปิดตู้น้ำดื่มสะอาดฟรีบริการประชาชน และปลูกต้นรวงผึ้ง และเป็นประธานมอบนโยบาย ณ ห้องประชุมนริศรานุสรณ์ ซึ่งมีการถ่ายทอดสดผ่านระบบ Web Broadcast ให้เจ้าหน้าที่ในหน่วยงานส่วนกลาง และสำนักงานโยธาธิการและผังเมืองจังหวัด ทั้ง 76 จังหวัดทั่วประเทศ ร่วมรับมอบนโยบาย
น.ส.ซาบีดา กล่าวว่า กรมโยธาธิการและผังเมือง เป็นหน่วยงานที่มีความสำคัญต่อการพัฒนาประเทศ ที่ต้องเร่งขับเคลื่อนภารกิจต่าง ๆ ตามนโยบายรัฐบาลและกระทรวงมหาดไทย โดยเฉพาะ 5 นโยบายหลัก ของนายอนุทิน ชาญวีรกูล รองนายกรัฐมนตรีและ รมว.มหาดไทย คือ 1) การจัดระเบียบสังคม ปราบปรามผู้มีอิทธิพล 2) การป้องกันและแก้ไขปัญหายาเสพติด 3) การสร้างอาชีพ เพิ่มรายได้ให้กับประชาชน 4) การส่งเสริมการท่องเที่ยวชุมชน สร้างความเข้มแข็งของเศรษฐกิจฐานราก และ 5) น้ำดื่มสะอาดบริการประชาชน เพื่อนำไปสู่เป้าหมายสำคัญของกระทรวงมหาดไทยในการบำบัดทุกข์ บำรุงสุข ช่วยยกระดับคุณภาพชีวิตของประชาชนให้ดีขึ้น ใน 3 ด้าน ได้แก่ ด้านความมั่นคงปลอดภัย เศรษฐกิจ และความสะดวกสบายในการใช้ชีวิตและการรับบริการจากภาครัฐ
น.ส.ซาบีดา กล่าวเพิ่มเติมว่า กรมโยธาธิการและผังเมืองมีภารกิจเกี่ยวกับโครงการพัฒนาเมือง เพื่อพัฒนาโครงสร้างพื้นฐานและระบบสาธารณูปโภคของประเทศ ให้ประชาชนมีชีวิตความเป็นอยู่ที่ดีขึ้น จึงขอให้กรมฯ เร่งรัดการจัดซื้อจัดจ้าง การบริหารสัญญาจ้าง และเบิกจ่ายงบประมาณ ประจำปีงบประมาณ พ.ศ. 2568 ให้เป็นไปตามนโยบายของรัฐบาล และกฎหมาย ซึ่งจะเป็นการกระตุ้นเศรษฐกิจของประเทศ โดยมุ่งหวังผลประโยชน์ให้เกิดขึ้นแก่ประชาชนเป็นสำคัญ
นอกจากนี้ ได้กำชับให้กรมฯ สนับสนุนการบริหารงานของผู้ว่าราชการจังหวัดและส่วนราชการในพื้นที่ในการขับเคลื่อน พัฒนา ร่วมแก้ไขปัญหา เพื่อบรรเทาความเดือดร้อนของพี่น้องประชาชน และเป็นที่ปรึกษาให้แก่องค์กรปกครองส่วนท้องถิ่นในการถ่ายทอดองค์ความรู้ (Know how) เพื่อพัฒนาความรู้ เทคนิค หรือเพิ่มทักษะในการบังคับใช้กฎหมายให้แก่องค์กรปกครองส่วนท้องถิ่น โดยเฉพาะการบังคับใช้กฎหมาย ทั้งกฎหมายว่าด้วยการควบคุมอาคาร การขุดดินและถมดิน การจัดรูปที่ดินเพื่อพัฒนาพื้นที่ และการผังเมือง

ที่มา : https://www.thaigov.go.th/news/contents/details/91421