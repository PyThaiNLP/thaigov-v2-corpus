รัฐบาลไทย-ข่าวทำเนียบรัฐบาล-“สมศักดิ์” นำทีมประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” ประจำปี 2568


วันจันทร์ที่ 16 ธันวาคม 2567
“สมศักดิ์” นำทีมประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” ประจำปี 2568
รัฐมนตรีว่าการกระทรวงสาธารณสุข นำคณะผู้บริหาร ข้าราชการ และเจ้าหน้าที่กระทรวงสาธารณสุข ประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption)”
ไม่ยอมรับและไม่ทนต่อการทุจริต ร่วมสร้างวัฒนธรรมความซื่อสัตย์สุจริตให้เกิดขึ้นในกระทรวงสาธารณสุขอย่างจริงจัง และช่วยยกระดับค่าดัชนีการรับรู้การทุจริตของประเทศไทย
วันนี้ (16 ธันวาคม 2567) ณ กระทรวงสาธารณสุข จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข คณะผู้บริหาร ข้าราชการ และเจ้าหน้าที่กระทรวงสาธารณสุข ร่วมประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption), ประกาศเจตนารมณ์นโยบายไม่รับของขวัญและของกำนัลทุกชนิดจากการปฏิบัติหน้าที่ (No Gift Policy) กระทรวงสาธารณสุข, ประกาศเจตนารมณ์การป้องกันและแก้ไขปัญหาการแสวงหาประโยชน์ทางเพศ การล่วงละเมิดและการคุกคามทางเพศในการทำงาน และมอบโล่เชิดชูเกียรติหน่วยงานในสังกัดที่มีผลการประเมินระดับผ่านดี 3 หน่วยงาน
นายสมศักดิ์ กล่าวว่า ตนและบุคลากรกระทรวงสาธารณสุข มีความมุ่งมั่นที่จะร่วมกันประกาศจุดยืนอย่างชัดเจนในการไม่ยอมรับและไม่อดทนต่อการทุจริตทุกรูปแบบ ไม่กระทำการอันเป็นการขัดกันระหว่างประโยชน์ส่วนบุคคลกับประโยชน์ส่วนรวม ไม่รับของขวัญและของกำนัลทุกชนิดจากการปฏิบัติหน้าที่ เคารพสิทธิมนุษยชนและศักดิ์ศรีความเป็นมนุษย์ของผู้ปฏิบัติงาน ไม่กระทำการใดที่เป็นการแสวงหาประโยชน์ทางเพศ ล่วงละเมิดและคุกคามทางเพศในการทำงาน รวมทั้งน้อมนำหลักปรัชญาของเศรษฐกิจพอเพียงมาใช้ในการดำเนินชีวิต
เพื่อสร้างค่านิยมความซื่อสัตย์สุจริตให้เกิดขึ้นในองค์กร และช่วยยกระดับค่าดัชนีการรับรู้การทุจริตของประเทศไทย
ด้าน นายแพทย์โอภาส กล่าวว่า การประกาศเจตนารมณ์การต่อต้านการทุจริต กระทรวงสาธารณสุข
ใสสะอาด ร่วมต้านทุจริต หรือ MOPH Together Against Corruption รวมทั้งประกาศเจตนารมณ์นโยบาย No Gift Policy ที่เจ้าหน้าที่กระทรวงสาธารณสุขทุกคน ไม่รับของขวัญและของกำนัลทุกชนิดจากการปฏิบัติหน้าที่ ตลอดจนการประกาศเจตนารมณ์ป้องกันการแสวงหาประโยชน์ทางเพศ การล่วงละเมิด และการคุกคามทางเพศในการทำงาน เป็นไปตามแผนปฏิบัติราชการด้านการป้องกัน ปราบปรามการทุจริตและประพฤติมิชอบ กระทรวงสาธารณสุขระยะที่ 2 (พ.ศ. 2566-2570) ที่เชื่อมโยงกับแผนปฏิบัติการด้านการต่อต้านการทุจริตและประพฤติมิชอบ ระยะที่ 2 (พ.ศ. 2566-2570) (ฉบับแก้ไขเพิ่มเติม) ของสำนักงาน ป.ป.ช. และการประเมินคุณธรรมและความโปร่งใสในการดำเนินงานของหน่วยงานภาครัฐ หรือ ITA ซึ่งในวันนี้ ได้มีการมอบโล่เชิดชูเกียรติหน่วยงานในสังกัดกระทรวงสาธารณสุข ที่มีผลการประเมิน ITA ประจำปีงบประมาณ พ.ศ.2567 จากสำนักงาน ป.ป.ช. ในระดับผ่านดี จำนวน 3 หน่วยงาน ได้แก่ สำนักงานปลัดกระทรวงสาธารณสุข คะแนนเฉลี่ย 93.92 สำนักงานคณะกรรมการอาหารและยา คะแนนเฉลี่ย 93.81 และ กรมอนามัย คะแนนเฉลี่ย 91.68 ตามลำดับ
************************************************* 16 ธันวาคม 2567

ที่มา : https://www.thaigov.go.th/news/contents/details/91394