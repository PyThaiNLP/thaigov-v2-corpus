รัฐบาลไทย-ข่าวทำเนียบรัฐบาล-"อนุทิน" ขอบคุณประชาชนให้คะแนนมหาดไทยอันดับ 1 กระทรวงและรัฐมนตรีมีผลงานด้านสังคม เผยเป็นทั้งกำลังใจและแรงกระตุ้นให้ทำงานหนักขึ้นเพื่อประชาชนและประเทศชาติ


วันจันทร์ที่ 16 ธันวาคม 2567
16/12/2567
พิมพ์
"อนุทิน" ขอบคุณประชาชนให้คะแนนมหาดไทยอันดับ 1 กระทรวงและรัฐมนตรีมีผลงานด้านสังคม เผยเป็นทั้งกำลังใจและแรงกระตุ้นให้ทำงานหนักขึ้นเพื่อประชาชนและประเทศชาติ
"อนุทิน" ขอบคุณประชาชนให้คะแนนมหาดไทยอันดับ 1 กระทรวงและรัฐมนตรีมีผลงานด้านสังคม เผยเป็นทั้งกำลังใจและแรงกระตุ้นให้ทำงานหนักขึ้นเพื่อประชาชนและประเทศชาติ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรี และ รมว.มหาดไทย ได้ทราบจากสื่อมวลชนเกี่ยวกับผลการสำรวจของ สำนักวิจัย "ซูเปอร์โพล" เรื่อง ประเมินผลงานกระทรวงสังคมและเศรษฐกิจ ที่ผลปรากฎว่าในด้านสังคม กระทรวงมหาดไทยโดยนายอนุทินนั้น ได้คะแนนสูงสุดอันดับ1 ด้วยคะแนน 7.52 คะแนนจากเต็ม 10 คะแนน ขณะที่กระทรวงแรงงาน นายพิพัฒน์ รัชกิจประการ รมว.แรงงาน ได้รับคะแนนเป็นอันดับที่ 2 คือ ที่ 7.41 คะแนน
โดย นายอนุทิน ได้ขอบคุณประชาชนที่ให้ความไว้วางใจ เชื่อมั่นและมอบคะแนนให้ ซึ่งคะแนนที่ได้รับนี้เป็นเหมือนกำลังใจที่พิเศษอย่างมาก แต่ขณะเดียวกันก็เป็นแรงกระตุ้นให้ทั้งทีมรัฐมนตรี ผู้บริหารกระทรวงและเจ้าหน้าที่ของมหาดไทยทำงานหนักขึ้น เพื่อให้ภารกิจต่าง ๆ ที่ประชาชนมองเห็นและให้คะแนนมหาดไทยมาได้รับการพัฒนาและเกิดประโยชน์กับชาชนยิ่งขึ้นอีก ไม่ว่าจะเป็นการจัดระเบียบสังคม ปราบปรามผู้มีอิทธิพล ทลายแหล่งมั่วสุมตามสถานบันเทิง การแก้ไขปัญหายาเสพติด การเยียวยาปัญหาน้ำท่วม ภัยพิบัติ การพัฒนาพื้นที่ท่องเที่ยว เศรษฐกิจพอเพียง พึ่งพาตนเอง เศรษฐกิจสินค้าโอทอป (OTOP) และการพัฒนาท้องถิ่น สาธารณูปโภค น้ำ ไฟฟ้า ถนนหนทาง ที่ดินทำกิน สิ่งแวดล้อม พื้นที่สีเขียว ชีวิตความเป็นอยู่ทั่วไปของประชาชน การพัฒนาชุมชนและเมือง
น.ส.ไตรศุลี กล่าวว่า นอกจากภารกิจของกระทรวงมหาดไทยแล้ว นายอนุทินยังให้ความสำคัญกับการสนับสนุนกระทรวงในกำกับดูแลในฐานะรองนายกรัฐมนตรี ขับเคลื่อนภารกิจต่าง ๆ ให้เกิดผลงานเป็นประโยชน์กับประชาชนอย่างเป็นรูปธรรม เห็นได้จากที่กระทรวงแรงงานที่ได้คะแนนเป็นอันดับ2 ของกระทรวงด้านสังคม ด้วยผลงานด้านสิทธิประโยชน์ประกันสังคม การสนับสนุนให้ประชาชนมีงานทำ เพิ่มโอกาสการจ้างงานสำหรับประชาชน ความปลอดภัยในการทำงาน สวัสดิการสำหรับแรงงาน และทราบว่าแนวทางที่กระทรวงแรงงานกำลังเร่งผลักดันอยู่คือการพัฒนาฝีมือแรงงาน ให้มีทักษะรับกับเทคโนโลยีใหม่ ๆ ที่เกิดขึ้นพร้อมกับอุตสาหกรรมแห่งอนาคต และอุตสาหกรรมเป้าหมายของประเทศ

ที่มา : https://www.thaigov.go.th/news/contents/details/91413