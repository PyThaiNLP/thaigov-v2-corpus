รัฐบาลไทย-ข่าวทำเนียบรัฐบาล-ด่วน..! ศปช. เตือนหลายอำเภอนครศรีฯ อพยพกลุ่มเปราะบางไปในพื้นที่ปลอดภัย หวั่นระดับน้ำสูงกว่าปี 2563 พร้อมสั่งศูนย์ ศปช.ส่วนหน้า ระดมกำลังตรึงพื้นที่  


วันจันทร์ที่ 16 ธันวาคม 2567
16/12/2567
พิมพ์
ด่วน..! ศปช. เตือนหลายอำเภอนครศรีฯ อพยพกลุ่มเปราะบางไปในพื้นที่ปลอดภัย หวั่นระดับน้ำสูงกว่าปี 2563 พร้อมสั่งศูนย์ ศปช.ส่วนหน้า ระดมกำลังตรึงพื้นที่
ด่วน..! ศปช. เตือนหลายอำเภอนครศรีฯ อพยพกลุ่มเปราะบางไปในพื้นที่ปลอดภัย หวั่นระดับน้ำสูงกว่าปี 2563 พร้อมสั่งศูนย์ ศปช.ส่วนหน้า ระดมกำลังตรึงพื้นที่ พร้อมเตือนและอพยพเข้าช่วยเหลือ ตลอด 24 ชั่วโมง
วันนี้ (16 ธันวาคม 2567)นายจิรายุ  ห่วงทรัพย์ ที่ปรึกษาของนายกรัฐมนตรี และโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการ ศปช. สั่งทุกหน่วยเกาะติดสถานการณ์น้ำท่วมในพื้นที่ภาคใต้ ที่วันนี้ยังมีฝนตกหนักอย่างต่อเนื่อง ซึ่งกรมป้องกันและบรรเทาสาธารณภัย (ปภ.) รายงานว่า มีน้ำท่วมขัง 5 จังหวัด ที่ จ.ชุมพร ระนองและพัทลุง แต่ช่วงเช้าที่ผ่านมาระดับน้ำ มีแนวโน้มลดลง ส่วนที่จ.สุราษฎร์ธานีและนครศรีธรรมราช ศปช. ได้สั่งการให้ตรึงกำลังและเครื่องจักรและเครื่องมือเฝ้าระวังเต็มรูปแบบเพราะ กรมอุตุนิยมวิทยาคาดการณ์ไว้ว่า ยังมีฝนตกหนัก และคาดว่าจะมีมวลน้ำจากเทือกเขาหลวง ไหลหลากเข้าท่วมเขตเทศบาลเมืองนครศรีธรรมราชพื้นที่เศรษฐกิจ 4 โซน จำนวน 20 ชุมชน วันนี้ (16 ธ.ค.) เวลาประมาณ 16.00 น. และระดับน้ำจะสูงกว่าปี 2563 ประมาณ 40 เซนติเมตร ขอให้ประชาชนยกของขึ้นที่สูงและย้ายไปอยู่ในที่ปลอดภัย โดยเฉพาะกลุ่มเปราะบาง
“ผอ.ศปช. สั่งทุกหน่วยระดมสรรพกำลังรับมือน้ำท่วม จ.นครศรีธรรมราช หลัง สทนช. และกรมชลประทาน คาดการณ์ระดับน้ำจะสูงกว่าปี 2563 ประกอบกับเช้านี้ กรมทรัพยากรธรณี รายงานที่บ้านยอดน้ำ อ.สิชล จ.นครศรีธรรมราช มีปริมาณฝนสูงสุด 560 มม. ชั้นดินอุ้มน้ำไว้มาก อาจส่งผลให้เกิดดินโคลนถล่ม และต้องเฝ้าระวังเป็นพิเศษในพื้นที่ 58 ตำบล 18 อำเภอของนครศรีธรรมราช ที่อ.พรหมคีรี ชะอวด ลานสกา นาบอน สิชล  ทุ่งสง ท่าศาลา ฉวาง ขนอม จุฬาภรณ์ นบพิตำ ถ้ำพรรณรา พิปูน ทุ่งใหญ่ ร่อนพิบูลย์ บางขัน ช้างกลางและหัวไทร ซึ่งจะมีอาสาสมัครเครือข่ายเฝ้าระวังเหตุการณ์ตลอด 24 ชั่วโมง  ที่สำคัญต้องป้องกันโรงพยาบาลและ สถานที่ราชการ เพื่อรองรับดูแลช่วยเหลือประชาชนด้วย” นายจิรายุ กล่าว
โฆษก ศปช. กล่าวด้วยว่า พรุ่งนี้ อังคารที่ (17 ธ.ค.) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย จะลงพื้นที่จ.สุราษฎร์ธานีและนครศรีธรรมราช ติดตามสถานการณ์น้ำท่วมและเร่งช่วยเหลือประชาชน ตามข้อสั่งการนายกรัฐมนตรี พร้อมแจ้งเตือนประชาชนรับมือฝนตกหนักวันนี้อีกวัน ทั้งที่จ.ชุมพร สุราษฎร์ธานี ระนอง พัทลุง ตรัง และวันพรุ่งนี้ (17 ธ.ค.) แนวฝนจะเลื่อนลงไปที่จ.ยะลา ปัตตานีและนราธิวาส ขอให้เตรียมรับสถานการณ์ฝนตกหนัก จากนั้นวันที่ 18 ธันวาคม 2567 ปริมาณฝนภาคใต้จะลดลง สำหรับภาคเหนือและภาคตะวันออกเฉียงเหนือ ขอให้ประชาชนรักษาสุขภาพเนื่องจากสภาพอากาศที่เปลี่ยนแปลง จากความกดอากาศสูงหรือมวลอากาศเย็นกำลังค่อนข้างแรงจากประเทศจีนแผ่ปกคลุม ทำให้อากาศเย็นลง มีลมแรง อุณหภูมิจะลดลง 1-3 องศาเซลเซียส ส่วนยอดดอยและยอดภูมีอากาศหนาวถึงหนาวจัด
ผู้ประสบภัยในพื้นที่ภาคใต้ที่ต้องการความช่วยเหลือ ติดต่อได้ที่ศูนย์บรรเทาสาธารณภัยกองทัพภาคที่ 4 โทรศัพท์ 075-383-405  หรือสายด่วนศูนย์ดำรงธรรม กระทรวงมหาดไทย 1567 ตลอด 24 ชั่วโมง และสามารถติดตามรับฟังข้อมูลข่าวสารน้ำท่วมได้จากสื่อของกรมประชาสัมพันธ์ ทางสถานีวิทยุกระจายเสียงแห่งประเทศไทย (สวท.) FM 92.50 MHz สถานีวิทยุกระจายเสียงในพื้นที่จังหวัดชุมพร ระนอง สุราษฎร์ธานี นครศรีธรรมราช กระบี่ พังงา ภูเก็ต สมุย ทุ่งสง ตะกั่วป่า สวท.เพื่อการเรียนรู้และเตือนภัยภาคใต้ สุราษฎร์ธานี และ สวท.สงขลา ปัตตานี ยะลา สตูล นราธิวาส เบตง สุไหงโก-ลก สถานีโทรทัศน์ช่อง NBT2HD (กดเลข2), NBT South (กดเลข11) และ Facebook page สำนักประชาสัมพันธ์เขต 5 กรมประชาสัมพันธ์, สำนักประชาสัมพันธ์เขต 6 V.2 รวมทั้งประชาสัมพันธ์จังหวัดในพื้นที่

ที่มา : https://www.thaigov.go.th/news/contents/details/91412