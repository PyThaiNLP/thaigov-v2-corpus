รัฐบาลไทย-ข่าวทำเนียบรัฐบาล-บสย. ผนึก “ซีพี แอ็กซ์ตร้า” เปิดโครงการ “บสย. พร้อมค้ำ พร้อมช่วย”  ปักธงโลตัส 12 สาขาทั่วประเทศ ช่วย SMEs เข้าถึงสินเชื่อ-แก้หนี้ยั่งยืน  


วันจันทร์ที่ 16 ธันวาคม 2567
16/12/2567
พิมพ์
บสย. ผนึก “ซีพี แอ็กซ์ตร้า” เปิดโครงการ “บสย. พร้อมค้ำ พร้อมช่วย”  ปักธงโลตัส 12 สาขาทั่วประเทศ ช่วย SMEs เข้าถึงสินเชื่อ-แก้หนี้ยั่งยืน
บสย. ขานรับนโยบายรัฐ ช่วย SMEs แก้หนี้ เติมทุน เสริมสภาพคล่อง จับมือ “ซีพี แอ็กซ์ ตร้า” เปิดตัวโครงการ “บสย. พร้อมค้ำ พร้อมช่วย” ระดมทีมงาน “ช่วยคิด ช่วยแก้ ช่วยจบ” ตั้งเป้าช่วยผู้ประกอบการ และกลุ่มเกษตรกรเข้าถึงสินเชื่อ
บสย. ขานรับนโยบายรัฐ ช่วย SMEs แก้หนี้ เติมทุน เสริมสภาพคล่อง จับมือ “ซีพี แอ็กซ์ ตร้า” เปิดตัวโครงการ “บสย. พร้อมค้ำ พร้อมช่วย” ระดมทีมงาน “ช่วยคิด ช่วยแก้ ช่วยจบ” ตั้งเป้าช่วยผู้ประกอบการ และกลุ่มเกษตรกรเข้าถึงสินเชื่อ พร้อมช่วยลูกหนี้ SMEs ที่ถูกจ่ายเคลมปรับโครงสร้างหนี้ไม่ต่ำกว่า 5,000 ราย “ลด ปลด หนี้” แก้หนี้ยั่งยืน
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) และนางศิริพร เดชสิงห์ ประธานเจ้าหน้าที่บริหาร สายงานการสื่อสารองค์กร บริษัท ซีพี แอ็กซ์ตร้า จำกัด (มหาชน) ลงนามบันทึกข้อตกลงความร่วมมือ (MOU) เชื่อมโยงผู้ประกอบการรายย่อย (SMEs) และเกษตรกรให้เข้าถึงแหล่งเงินทุน และการเข้าถึงมาตรการบริหารหนี้ โดยมี นายวุฒิพันธุ์ ปริดิพันธ์ รองผู้จัดการทั่วไป สายงานปฏิบัติการ บสย. และ นางสาววรรณดี รังษีสุกานนท์  ผู้อำนวยการ ฝ่ายบริหารประสบการณ์และการดำเนินงานศูนย์การค้า บริษัท ซีพี แอ็กซ์ตร้า จำกัด (มหาชน) ร่วมเป็นสักขีพยาน ณ ชั้น 1 อาคารธาราพัฒนาการ สำนักงานใหญ่ ซีพี แอ็กซ์ตร้า เมื่อวันที่ 16 ธันวาคม 2567
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. ขานรับนโยบายภาครัฐ เดินหน้าให้ความช่วยเหลือผู้ประกอบการ SMEs เสริมสภาพคล่อง แก้หนี้ยั่งยืน โดยผนึกความร่วมมือกับ ซีพี แอ็กซ์ตร้า ให้ความช่วยเหลือผู้ประกอบการ SMEs ใน 2 มิติ ได้แก่ 1. สนับสนุน SMEs เข้าถึงสินเชื่อในระบบ และ 2. ปรับปรุงโครงสร้างหนี้ให้กับ SMEs ที่ถือหนังสือค้ำประกันของ บสย. และถูกจ่ายเคลมจากสถาบันการเงิน ให้สามารถกลับมาเป็นลูกหนี้ปกติได้ ภายใต้โครงการ “บสย. พร้อมค้ำ พร้อมช่วย” ในคอนเซ็ปต์ “ช่วยคิด ช่วยแก้ ช่วยจบ” โดยจัดเตรียมกิจกรรม “3 เช็ค 3 แนะ 3 ช่วย” เพื่อตอบโจทย์ผู้ประกอบการ SMEs อย่างครบวงจร อาทิ ตรวจสุขภาพทางการเงิน, ตรวจเครดิตบูโร, วิเคราะห์วงเงินสินเชื่อเบื้องต้น, แนะนำบริการ E consent, E KYC ผ่าน LINE OA และช่วย SMEs แก้หนี้ผ่านมาตรการ “บสย. พร้อมช่วย” เป็นต้น
สำหรับกลุ่มเป้าหมายของโครงการนี้ มุ่งไปที่กลุ่มผู้ประกอบการ SMEs ทั่วไป และผู้ประกอบการรายย่อย พ่อค้า แม่ค้า ที่เข้ามาใช้บริการในโลตัส ครอบคลุมทั้งภาคบริการ การผลิต อาหารและเครื่องดื่ม ซึ่งเป็นกลุ่มธุรกิจหลักที่ บสย. ให้การค้ำประกันคิดเป็นสัดส่วน 50% ของพอร์ตค้ำประกันทั้งหมด เช่นเดียวกับกลุ่มเกษตรกร ซึ่งมีสัดส่วนการค้ำประกันในอันดับต้นๆ โดยในปี 2567 (ม.ค. – พ.ย. 2567) มียอดค้ำประกันกลุ่มธุรกิจการเกษตร อยู่ในอันดับที่ 4 คิดเป็น 8.9% โดยมียอดค้ำประกันสินเชื่อกว่า 4,280 ล้านบาท
ภายใต้ความร่วมมือครั้งนี้ บสย. จะเดินสายออกบูธที่ห้างโลตัส 12 จังหวัดที่เป็นศูนย์กลางทางเศรษฐกิจของแต่ละภาค กระจายไปยังทุกภูมิภาคทั่วประเทศ โดยจะมีการคิกออฟโครงการ ณ โลตัส บางแค กรุงเทพฯ ระหว่างวันที่ 7-9 มกราคม 2568 หลังจากนั้นจะเดินสายไปยังภูมิภาคต่างๆ ทั่วประเทศ โดยกิจกรรมจะมีไปถึงสิ้นเดือนมีนาคม 2568 ผู้ประกอบการ SMEs ที่สนใจเข้าร่วมโครงการสามารถลงทะเบียนผ่าน LINE OA : @tcgfirst หรือสามารถลงทะเบียนที่บูธกิจกรรม “บสย. พร้อมค้ำ พร้อมช่วย” ที่จะเดินสายไปยังจังหวัดต่างๆ ทั่วประเทศ โดย บสย. ได้จัดเตรียมวงเงินค้ำประกันสินเชื่อภายใต้โครงการ PGS 11 “บสย. SMEs ยั่งยืน” อีกกว่า 20,000 ล้านบาท เพื่อช่วยเหลือ SMEs และกลุ่มเกษตรกรเข้าถึงแหล่งเงินทุน พร้อมรองรับการช่วยเหลือลูกหนี้ บสย. (ผู้ประกอบการ SMEs ที่ บสย. จ่ายค่าประกันชดเชยให้สถาบันการเงิน) สามารถปรับโครงสร้างหนี้ผ่านมาตรการ “บสย. พร้อมช่วย” จำนวนไม่ต่ำกว่า 5,000 ราย คิดเป็นมูลหนี้ไม่ต่ำกว่า 5,000 ล้านบาท
นอกจากนี้ เพื่อให้การช่วยเหลือลูกหนี้ บสย. เป็นไปอย่างต่อเนื่อง ล่าสุดยังได้ขยายระยะเวลามาตรการปรับโครงสร้างหนี้ “บสย. พร้อมช่วย” ไปอีก 1 ปี ถึง 31 ธันวาคม 2568 จากเดิมสิ้นสุด 31 ธันวาคม 2567 ด้วยเงื่อนไขที่ผ่อนปรนมากขึ้น ช่วย SMEs ลด ปลดหนี้ได้ง่ายขึ้น เร็วขึ้น รองรับกับความสามารถในการชำระหนี้ 3 ระดับ (ม่วง เหลือง เขียว) อาทิ มาตรการสีม่วง “ลูกหนี้ดี ไม่มีแรงผ่อน” ตัดเงินต้นเพิ่มเป็น 50% จากเดิมตัดเงินต้น 20% และสามารถปลดหนี้ ลดต้น 10% เมื่อจ่ายต่อเนื่อง 12 งวด, มาตรการสีเหลือง “ลูกหนี้ผ่อนดี มีศักยภาพ” เพิ่มระยะเวลาผ่อนจาก 5 ปี เป็น 7 ปี และสามารถปลดหนี้ ลดต้น 10% เมื่อจ่ายต่อเนื่อง 12 งวด และมาตรการสีเขียว “ลูกหนี้ดี มีวินัย” ตัดเงินต้นทั้งจำนวน และสามารถปลดหนี้ ลดต้น 15% เมื่อจ่ายต่อเนื่อง 6 งวด เป็นต้น
ทั้งนี้ ตั้งแต่ออกมาตรการปรับโครงสร้างหนี้ในปี 2565 ถึงปัจจุบัน บสย. ประสบผลสำเร็จในการดำเนินมาตรการช่วยเหลือลูกหนี้ค้ำประกันสินเชื่อที่ถูกจ่ายเคลมไปแล้วถึง 17,934 ราย (ในปี 2567 ระยะเวลา 11 เดือน จำนวน 3,482 ราย) คิดเป็นมูลหนี้รวมกว่า 10,718 ล้านบาท สูงสุดเป็นประวัติการณ์ในรอบ 33 ปี นับตั้งแต่ก่อตั้ง บสย.

ที่มา : https://www.thaigov.go.th/news/contents/details/91415