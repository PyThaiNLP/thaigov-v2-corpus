รัฐบาลไทย-ข่าวทำเนียบรัฐบาล- "รมว.ทส.” สั่งด่วน! กรมอุทยานฯ ช่วยเหลือ ปชช. เสียชีวิตจากช้างป่า จ.ปราจีนบุรี พร้อมตั้งวอร์รูมเร่งผลักดันช้างกลับเข้าป่า เพื่อความปลอดภัยของประชาชน


วันอาทิตย์ที่ 15 ธันวาคม 2567
"รมว.ทส.” สั่งด่วน! กรมอุทยานฯ ช่วยเหลือ ปชช. เสียชีวิตจากช้างป่า จ.ปราจีนบุรี พร้อมตั้งวอร์รูมเร่งผลักดันช้างกลับเข้าป่า เพื่อความปลอดภัยของประชาชน
"รมว.ทส.” สั่งด่วน! กรมอุทยานฯ ช่วยเหลือ ปชช. เสียชีวิตจากช้างป่า จ.ปราจีนบุรี พร้อมตั้งวอร์รูมเร่งผลักดันช้างกลับเข้าป่า เพื่อความปลอดภัยของประชาชน
"รมว.ทส.” สั่งด่วน! กรมอุทยานฯ ช่วยเหลือ ปชช. เสียชีวิตจากช้างป่า จ.ปราจีนบุรี พร้อมตั้งวอร์รูมเร่งผลักดันช้างกลับเข้าป่า เพื่อความปลอดภัยของประชาชน
วันที่ 15 ธันวาคม 2567 ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ได้สั่งการด่วนให้กรมอุทยานแห่งชาติ สัตว์ป่า และพันธุ์พืช เร่งให้ความช่วยเหลือผู้ได้รับผลกระทบจากการถูกช้างป่าทำร้าย กรณีช้างป่าออกนอกพื้นที่อนุรักษ์ในท้องที่จังหวัดปราจีนบุรี จนเป็นเหตุให้คนงานตัดอ้อยเสียชีวิต 1 ราย ซึ่งในวันเดียวกันนี้ ยังได้รับรายงานว่ามีผู้เสียชีวิตจากเหตุช้างป่าทำร้ายในพื้นที่จังหวัดกาญจนบุรีอีก 1 ราย จึงได้กำชับให้เร่งแก้ปัญหาช้างป่าออกนอกพื้นที่ป่า ที่ส่งผลกระทบต่อความเป็นอยู่และความปลอดภัยของพี่น้องประชาชนตามแนวพื้นที่ป่าอย่างเป็นระบบ โดยให้บูรณาการกับทุกภาคส่วน ตั้งวอร์รูมในพื้นที่ เพื่อป้องกันไม่ให้เกิดความสูญเสียต่อชีวิตและทรัพย์สินของพี่น้องประชาชน รวมถึงให้เจ้าหน้าที่ชุดผลักดันช้างป่าเพิ่มการลาดตระเวนให้เข้มข้นมากขึ้นอีก เพื่อให้พี่น้องประชาชนในพื้นที่ได้ใช้ชีวิตอย่างปกติและปลอดภัย
โดยกรมอุทยานแห่งชาติฯ ได้มอบหมายให้ผู้อำนวยการสำนักบริหารพื้นที่อนุรักษ์ที่ 1 (ปราจีนบุรี) และสำนักบริหารพื้นที่อนุรักษ์ที่ 2 (ชลบุรี) ลงพื้นที่เป็นการด่วน เพื่อให้ความช่วยเหลือครอบครัวผู้เสียชีวิต พร้อมทั้งประเมินและติดตามสถานการณ์อย่างใกล้ชิด โดยให้รายงานตรงกับอธิบดีกรมอุทยานฯ ทันที และในวันพรุ่งนี้รองอธิบดีกรมอุทยานฯ ที่กำกับดูแลในเรื่องนี้จะลงพื้นที่ติดตามการแก้ไขปัญหา ทั้งการตั้งวอร์รูมในพื้นที่ การเพิ่มกำลังเจ้าหน้าที่จำนวน 80 นาย ลงพื้นที่ร่วมผลักดันช้างป่าออกนอกพื้นที่เกษตรของประชาชนโดยเร็ว และติดตามการช่วยเหลือผู้ประสบเหตุ ทั้งเงินเยียวยาครอบครัวผู้เสียชีวิต และการกำหนดมาตรการป้องกันและแจ้งเตือนประชาชนในพื้นที่ที่มีช้างป่าออกนอกพื้นที่ป่าอย่างต่อเนื่อง

ที่มา : https://www.thaigov.go.th/news/contents/details/91373