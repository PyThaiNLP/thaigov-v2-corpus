รัฐบาลไทย-ข่าวทำเนียบรัฐบาล-"วราวุธ" เล็งผุดที่พักอาศัยสำหรับผู้สูงอายุเชียงใหม่ แก้ปัญหาวิกฤติประชากร บนที่ดิน 50 ไร่ การเคหะฯ เชียงใหม่


วันจันทร์ที่ 16 ธันวาคม 2567
"วราวุธ" เล็งผุดที่พักอาศัยสำหรับผู้สูงอายุเชียงใหม่ แก้ปัญหาวิกฤติประชากร บนที่ดิน 50 ไร่ การเคหะฯ เชียงใหม่
"วราวุธ" เล็งผุดที่พักอาศัยสำหรับผู้สูงอายุเชียงใหม่ แก้ปัญหาวิกฤติประชากร บนที่ดิน 50 ไร่ การเคหะฯ เชียงใหม่
วันที่ 14 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากการลงพื้นที่ตรวจราชการที่จังหวัดเชียงใหม่ ดูพื้นที่บริเวณตำบลหนองหอย อำเภอเมือง จังหวัดเชียงใหม่ ซึ่งเป็นที่ดินของการเคหะแห่งชาติ(กคช.) มีพื้นที่ประมาณ 50 ไร่ เป็นพื้นที่รกร้างว่างเปล่า ไม่ได้ใช้ประโยชน์มานานกว่า 50 ปี ด้วยปัญหาของประเทศไทยกรณีสังคมสูงอายุ จังหวัดเชียงใหม่เป็นอีกหนึ่งจังหวัดของภาคเหนือที่มีประชากรผู้สูงอายุเพิ่มขึ้นทุกปี และเชียงใหม่เป็นอีกหนึ่งจังหวัดที่มีผู้สูงอายุมากที่สุดในภาคเหนือ ดังนั้นเราจึงมาพิจารณาว่าจากนี้ไปเราจะดูแลผู้สูงอายุอย่างไร เพราะว่ามีผู้สูงอายุอีกมากที่ยังต้องการความดูแล และต้องการพื้นที่สำหรับผู้สูงอายุ
นายวราวุธ กล่าวเพิ่มเติมว่า ตนพร้อมด้วยผู้บริหารกระทรวง พม. และผู้ว่าการการเคหะแห่งชาติ ได้มาดูพื้นที่แห่งนี้เพื่อศึกษาความเป็นไปได้ในการทำให้พื้นที่แปลงนี้เกิดประโยชน์ต่อพี่น้องประชาชนในบริเวณโดยรอบ ไม่ว่าจะเป็นการกักเก็บน้ำไว้ใต้ดิน หรือการให้พี่น้องผู้สูงอายุมาใช้พื้นที่เป็น Senior Complex ที่พักอาศัยสำหรับผู้สูงอายุ นอกจากตัวอาคารแล้วจะมีพื้นที่ส่วนกลางจำนวนมากในการที่จะดูแลสุขภาพ ทั้งสุขภาพกาย สุขภาพใจ มีพื้นที่ให้ผู้สูงอายุได้เดินออกกำลังกาย ดังนั้นพม.เราจึงมาดูกันว่าการเคหะแห่งชาติ ที่หนึ่งในภารกิจสำคัญคือการดูแลพี่น้องกลุ่มผู้สูงอายุว่าจะอยู่อย่างไรภายหลังเกษียณ จึงเป็นที่มาว่าเราจะศึกษาว่าพื้นที่บริเวณตำบลหนองหอยแห่งนี้ การเคหะแห่งชาติจะมีแนวทางที่สามารถพัฒนาในอนาคตต่อไปได้อย่างไร เพราะอย่าลืมว่าวันนี้พี่น้องผู้สูงอายุในประเทศไทยเพิ่มขึ้นปีละ 5-6 แสนคน และอีกไม่กี่ปีต่อจากนี้ ผู้สูงอายุในประเทศไทยจะเพิ่มจาก 13.5 ล้านคน ไปใกล้เคียง 20 ล้านคน และเมื่อถึงเวลานั้นปัญหาที่พักอาศัย รวมทั้งสาธารณูปโภคต่างๆ การใช้ชีวิตของผู้สูงอายุนั้นเป็นสิ่งที่จำเป็นอย่างยิ่ง และเป็นภารกิจหลักของกระทรวง พม.
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #เชียงใหม่ #การเคหะแห่งชาติ #กคช

ที่มา : https://www.thaigov.go.th/news/contents/details/91404