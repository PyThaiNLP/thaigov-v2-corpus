รัฐบาลไทย-ข่าวทำเนียบรัฐบาล-สธ. เปิดตัวชุดของขวัญสมุนไพร “9 ดีปีใหม่ 9 สมุนไพร 9 สุขภาพ” ส่งมอบความสุขและสุขภาพดีรับปี 2568


วันพุธที่ 25 ธันวาคม 2567
สธ. เปิดตัวชุดของขวัญสมุนไพร “9 ดีปีใหม่ 9 สมุนไพร 9 สุขภาพ” ส่งมอบความสุขและสุขภาพดีรับปี 2568
กระทรวงสาธารณสุข เปิดตัวชุดของขวัญสมุนไพรสำหรับเทศกาลปีใหม่ 2568 “9 ดีปีใหม่  9 สมุนไพร  9 สุขภาพ” ขมิ้นชัน บัวบก กระชายดำ มะระขี้นก แก่นฝาง ใบหมี่ ดอกมะลิ ตำรับยาหอม และตำรับตรีผลา เป็นทางเลือกในการส่งมอบความสุขและสุขภาพดีต้อนรับปีใหม่
วันนี้ (25 ธันวาคม 2567) ที่ เรือนพระยาพิศณุประสาทเวช (เรือนหมอคง) กรมการแพทย์แผนไทยและการแพทย์ทางเลือก นายสราวุธ อ่อนละมัย ที่ปรึกษารัฐมนตรีช่วยว่าการกระทรวงสาธารณสุข เปิดตัวโครงการของขวัญปีใหม่ กระทรวงสาธารณสุข “9 ดีปีใหม่ 9 สมุนไพร 9 สุขภาพ” พร้อมมอบประกาศเกียรติคุณให้กับผู้ประกอบการสมุนไพรคุณภาพ โดยมี ดร.โฆสิต สุวินิจจิต คณะที่ปรึกษารัฐมนตรีว่าการกระทรวงสาธารณสุข นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก และคณะผู้บริหาร เข้าร่วม
นายสราวุธ กล่าวว่า กระทรวงสาธารณสุข มีนโยบายดูแลสุขภาพประชาชนต่อเนื่องตลอดปี เป็นของขวัญปีใหม่ 2568 และสนับสนุนให้ใช้ประโยชน์จากสมุนไพรไทยในการดูแลคนไทยให้มีสุขภาพที่ดี โดยไม่ต้องรอให้เจ็บป่วย โดยมอบหมายกรมการแพทย์แผนไทยและการแพทย์ทางเลือกคัดเลือกผลิตภัณฑ์สมุนไพรไทยคุณภาพ (Premium Herbal Products) ที่ดำเนินการมาตั้งแต่ปี 2560 จนถึงปัจจุบัน จำนวน 1,257 ผลิตภัณฑ์ จากผู้ประกอบการ 526 บริษัท นำมาจัดชุดของขวัญเพื่อเป็นทางเลือกสำหรับประชาชนนำไปมอบเป็นของขวัญในเทศกาลปีใหม่ ภายใต้แนวคิด “9 ดีปีใหม่ 9 สมุนไพร  9 สุขภาพ” ส่งต่อสุขภาพที่ดีควบคู่ไปกับการส่งเสริมเศรษฐกิจไทย ประกอบด้วย 9 สมุนไพรที่มีประโยชน์ต่อสุขภาพ 9 ด้าน  คือ 1) ผิวสวย ผิวดี ด้วยขมิ้นชัน 2) สมองดี ด้วยบัวบก 3) แรงดี สมรรถนะทางกายดี ด้วยกระชายดำ 4) กินดี น้ำตาลในเลือดดีด้วยมะระขี้นก 5) เลือดดี บำรุงเลือดด้วยน้ำแก่นฝาง 6) ผมดี ผมสวย ช่วยให้รากผมแข็งแรง ด้วยใบหมี่ 7) ผ่อนคลายลดอาการเครียด ด้วยดอกมะลิ 8) นอนหลับดี ร่างกายสมดุลดี สดชื่นดี ด้วยตำรับยาหอม และ 9) ขับถ่ายดี ด้วยตำรับตรีผลา
ด้าน นพ.สมฤกษ์ กล่าวว่า ในการเลือกซื้อกระเช้าของขวัญปีใหม่ แนะนำให้ตรวจสอบผลิตภัณฑ์ที่นำมาจัดกระเช้า ต้องเป็นผลิตภัณฑ์ที่มีคุณภาพ ปลอดสารพิษ มีฉลากผลิตภัณฑ์ที่แสดงวันเดือนปีที่ผลิตและหมดอายุ ตามประกาศกระทรวงสาธารณสุข โดยไม่ควรเลือกผลิตภัณฑ์ที่ใกล้หมดอายุ เพื่อให้ผู้รับสามารถเก็บผลิตภัณฑ์ไว้ใช้ได้ ทั้งนี้ ขอเชิญชวนประชาชนส่งมอบความสุขให้กันด้วยผลิตภัณฑ์จากสมุนไพรไทย ซึ่งนอกจากเป็นการส่งเสริมพัฒนาคุณภาพและมาตรฐานของผลิตภัณฑ์สมุนไพร ตั้งแต่ต้นน้ำ กลางน้ำ และปลายน้ำแล้ว ยังเป็นการส่งเสริมให้คนไทยภาคภูมิใจในภูมิปัญญาของบรรพบุรุษ และ สืบสาน รักษา ต่อยอดภูมิปัญญาไทยตามนโยบายรัฐมนตรีว่าการกระทรวงสาธารณสุข “เจ็บป่วยคราใด คิดถึงยาไทย ก่อนไปหาหมอ” อีกด้วย
สำหรับ ประชาชนที่สนใจชุดของขวัญผลิตภัณฑ์สมุนไพรเพื่อมอบเป็นของขวัญปีใหม่ ซึ่งเป็นผลิตภัณฑ์สมุนไพรไทยคุณภาพ (Premium Herbal Products) ที่ผ่านการผลิตจากผู้ประกอบการผลิตภัณฑ์สมุนไพรที่ได้มาตรฐาน และได้รับการคัดเลือกจากกรมการแพทย์แผนไทยและการแพทย์ทางเลือก สามารถดูข้อมูลโปรโมชั่นเพิ่มเติมได้ที่เฟซบุ๊กกองสมุนไพรเพื่อเศรษฐกิจ กรมการแพทย์แผนไทยและการแพทย์ทางเลือก
******************************************** 25 ธันวาคม 2567

ที่มา : https://www.thaigov.go.th/news/contents/details/91746