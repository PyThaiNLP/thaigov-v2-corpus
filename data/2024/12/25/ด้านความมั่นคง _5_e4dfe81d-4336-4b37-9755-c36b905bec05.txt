รัฐบาลไทย-ข่าวทำเนียบรัฐบาล-“อนุทิน” เปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. 2568 กำชับผู้ว่าฯ ดูแลความปลอดภัยประชาชนและเจ้าหน้าที่ผู้ปฏิบัติงานในช่วงวันหยุดยาว


วันพุธที่ 25 ธันวาคม 2567
25/12/2567
พิมพ์
“อนุทิน” เปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. 2568 กำชับผู้ว่าฯ ดูแลความปลอดภัยประชาชนและเจ้าหน้าที่ผู้ปฏิบัติงานในช่วงวันหยุดยาว
“อนุทิน” เปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. 2568 กำชับผู้ว่าฯ ดูแลความปลอดภัยประชาชนและเจ้าหน้าที่ผู้ปฏิบัติงานในช่วงวันหยุดยาว
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (25 ธ.ค. 67) เวลา 14.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. 2568 โดยมี พล.ต.อ.เพิ่มพูน ชิดชอบ รมว.ศึกษาธิการ นายอรรษิษฐ์ สัมพันธรัตน์ ปลัดกระทรวงมหาดไทย นายสุเทพ แก่งสันเทียะ ปลัดกระทรวงศึกษาธิการ นายภาสกร บุญลักษม์ อธิบดีกรมป้องกันและบรรเทาสาธารณภัย นพ.ภาณุมาศ ญาณเวทย์สกุล อธิบดีกรมควบคุมโรค คณะทำงาน รมว.มหาดไทย และหน่วยงานภาคีเครือข่ายด้านความปลอดภัยทางถนน ร่วมประชุม ณ ห้องประชุม 1 ปภ. อาคาร 3 ชั้น 5 กรมป้องกันและบรรเทาสาธารณภัย
ทั้งนี้ รัฐบาลได้มอบหมายให้กระทรวงมหาดไทยโดยคณะกรรมการอำนวยการป้องกันและลดอุบัติเหตุทางถนน (ศปถ.) เปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2568 เพื่อทำหน้าที่เป็นศูนย์กลางในการบริหารจัดการ อำนวยการติดตาม และสนับสนุนการปฏิบัติงานให้แก่ส่วนกลางและระดับพื้นที่ เพิ่มประสิทธิภาพการปฏิบัติงานป้องกันและลดอุบัติเหตุทางถนน ผ่านการบูรณาการของหน่วยงานต่างๆ ทั้งมิติการบังคับใช้กฎหมาย การจัดการโครงสร้างพื้นฐาน สร้างจิตสำนึกผู้ใช้รถใช้ถนน
“นายอนุทิน ได้เน้นย้ำให้ทั้งส่วนกลาง จังหวัด ผู้ว่าราชการจังหวัดในการบูรณาการการทำงานหน่วยงานที่เกี่ยวข้องในทุกมิติ เพื่อการอำนวยความสะดวก ดูแลความปลอดภัยของประชาชนที่ขับขี่พาหนะกลับภูมิลำเนา รวมถึงเดินทางไปท่องเที่ยวในทุกภูมิภาคทั่วประเทศ ผ่านการจัดการจราจร การบังคับใช้กฎหมายอย่างเคร่งครัดและเข้มงวด ให้การลดอุบัติเหตุทางถนนมีประสิทธิภาพ และยังได้เน้นย้ำในเรื่องความปลอดภัยของเจ้าหน้าที่ที่ทุ่มเทปฏิบัติงานในช่วงเทศกาล เพื่อเป็นขวัญและกำลังใจของผู้ปฏิบัติงาน” น.ส.ไตรศุลี กล่าว
น.ส.ไตรศุลี กล่าวว่า การปฏิบัติงานของศูนย์อำนวยการป้องกันและลดอุบัติเหตุทางถนนฯ จะมีผู้บริหารระดับสูงและเจ้าหน้าที่ของกระทรวงและหน่วยงานต่าง ๆ มาปฏิบัติหน้าที่ตลอด 24 ชั่วโมง เพื่อตรวจตรา เฝ้าระวัง อำนวยการ และบริหารจัดการ เพื่อประสานงานการปฏิบัติงานของทุกส่วนในการลดผลกระทบและความร้ายแรงจากอุบัติเหตุความสูญเสีย โดยกระทรวงมหาดไทยจะสนับสนุนการขับเคลื่อนอย่างเต็มที่เพื่อให้การทำงานของทุกหน่วยงานทั้งส่วนกลาง ส่วนภูมิภาค และองค์กรปกครองส่วนท้องถิ่น
ทั้งนี้ ในการประชุมเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. 2568 ในครั้งนี้ มีผู้บริหารกระทรวงมหาดไทยร่วมประชุม ได้แก่ นายไชยวัฒน์ จุนถิระพงศ์ อธิบดีกรมการปกครอง นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง ตลอดจนผู้ว่าราชการจังหวัดทุกจังหวัดร่วมรับฟังและประชุมผ่านระบบประชุมทางไกล (Video Conference) อีกด้วย

ที่มา : https://www.thaigov.go.th/news/contents/details/91747