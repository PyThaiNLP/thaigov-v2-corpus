รัฐบาลไทย-ข่าวทำเนียบรัฐบาล-รัฐบาลสั่งอำนวยความสะดวก ปชช.เดินทางให้สะดวกเต็มที่“คารม” เผยช่วงเทศกาลปีใหม่ 2568 ห้ามรถบรรทุก 10 ล้อขึ้นไป วิ่งถนน 8 สาย เพื่อความปลอดภัยและความสะดวกในการจราจรของประชาชน 


วันพุธที่ 25 ธันวาคม 2567
25/12/2567
พิมพ์
รัฐบาลสั่งอำนวยความสะดวก ปชช.เดินทางให้สะดวกเต็มที่“คารม” เผยช่วงเทศกาลปีใหม่ 2568 ห้ามรถบรรทุก 10 ล้อขึ้นไป วิ่งถนน 8 สาย เพื่อความปลอดภัยและความสะดวกในการจราจรของประชาชน
รัฐบาลสั่งอำนวยความสะดวก ปชช.เดินทางให้สะดวกเต็มที่“คารม” เผยช่วงเทศกาลปีใหม่ 2568 ห้ามรถบรรทุก 10 ล้อขึ้นไป วิ่งถนน 8 สาย เพื่อความปลอดภัยและความสะดวกในการจราจรของประชาชน ลดความเสี่ยงต่อการเกิดอุบัติเหตุ
วันนี้ (25 ธันวาคม 2567) เวลา 10.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ในช่วงเทศกาลปีใหม่ประจำปี 2568 มีวันหยุดราชการ ตั้งแต่วันอังคารที่ 31 ธันวาคม 2567 ถึงวันพุธที่ 1 มกราคม 2568 ประกอบกับคณะรัฐมนตรีได้มีมติ เมื่อวันที่ 24 ตุลาคม 2566 เห็นชอบให้วันจันทร์ที่ 30 ธันวาคม 2567 เป็นวันหยุดราชการเพิ่มเป็นกรณีพิเศษ จึงทำให้มีวันหยุดราชการติดต่อกันหลายวันตั้งแต่วันเสาร์ที่ 28 ธันวาคม 2567 ถึงวันพุธที่ 1 มกราคม 2568 (รวม 5 วัน) ซึ่งจะมีประชาชนใช้รถใช้ถนนเดินทางกลับภูมิลำเนาและท่องเที่ยวในต่างจังหวัดเป็นจำนวนมาก อาจทำให้เกิดปัญหาด้านการจราจร และเสี่ยงต่อการเกิดอุบัติเหตุมากขึ้น ดังนั้น เพื่อความปลอดภัยและความสะดวกในการจราจร จึงจำเป็นต้องออกประกาศข้อบังคับหัวหน้าเจ้าพนักงานจราจรทั่วราชอาณาจักร กำหนดช่องหรือแนวทางเดินรถเพื่อให้เหมาะสมกับการจัดการจราจรในถนนบางสาย ในช่วงเทศกาลดังกล่าว โดยได้มีการกำหนดการห้ามรถบรรทุก 10 ล้อขึ้นไป เดินรถบนถนน 8 สาย ตั้งแต่วันศุกร์ที่ 27 ธันวาคม 2567 ถึงวันอาทิตย์ที่ 29 ธันวาคม 2567 และตั้งแต่วันพุธที่ 1 มกราคม 2568 ถึงวันพฤหัสบดีที่ 2 มกราคม 2568 ทั้งขาขึ้นและขาล่อง ดังต่อไปนี้
1.ถนนพหลโยธิน (ทางหลวงแผ่นดินหมายเลข 1) ตั้งแต่กิโลเมตรที่ 99+800 ถึงกิโลเมตรที่ 106+150 ตำบลหนองยาว อำเภอเมืองสระบุรี จังหวัดสระบุรี ระยะทาง 7 กิโลเมตร
2.ถนนพหลโยธิน (ทางหลวงแผ่นดินหมายเลข 1) ตั้งแต่กิโลเมตรที่ 332 ตำบลกลางแดด อำเภอเมืองนครสวรรค์ จังหวัดนครสวรรค์ ถึง กิโลเมตรที่ 347 ตำบลหนองกรด อำเภอเมืองนครสวรรค์ จังหวัดนครสวรรค์ ระยะทาง 15 กิโลเมตร
3.ถนนมิตรภาพ (ทางหลวงแผ่นดินหมายเลข 2) ตั้งแต่กิโลเมตรที่ 15+600 ตำบลทับกวาง อำเภอแก่งคอย จังหวัดสระบุรี ถึงกิโลเมตรที่ 102 ตำบลมิตรภาพ อำเภอสีคิ้ว จังหวัดนครราชสีมา ระยะทาง 87 กิโลเมตร
4.ถนนพระรามที่ 2 (ทางหลวงแผ่นดินหมายเลข 35) ตั้งแต่กิโลเมตรที่ 15 ตำบลบางน้ำจืด อำเภอเมืองสมุทรสาคร จังหวัดสมุทรสาคร ถึงกิโลเมตรที่ 53 ตำบลนาโคก อำเภอเมืองสมุทรสาคร จังหวัดสมุทรสาคร ระยะทาง 38 กิโลเมตร
5.ถนนรังสิโยทัย (ทางหลวงแผ่นดินหมายเลข 117) ตั้งแต่กิโลเมตรที่ 0+000 ตำบลปากน้ำโพ อำเภอเมืองนครสวรรค์ จังหวัดนครสวรรค์ ถึงกิโลเมตรที่ 7 ตำบลบางม่วง อำเภอเมืองนครสวรรค์ จังหวัดนครสวรรค์ ระยะทาง 7 กิโลเมตร
6.ถนนกบินทร์บุรี-ปักธงชัย (ทางหลวงแผ่นดินหมายเลข 304) ตั้งแต่กิโลเมตรที่ 165 ตำบลเมืองเก่า อำเภอกบินทร์บุรี จังหวัดปราจีนบุรี ถึงกิโลเมตรที่ 222 ตำบลไทยสามัคคี อำเภอวังน้ำเขียว จังหวัดนครราชสีมา ระยะทาง 57 กิโลเมตร
7.ถนนบุรีรัมย์-อรัญประเทศ (ทางหลวงแผ่นดินหมายเลข 348) ตั้งแต่กิโลเมตรที่ 71 ตำบลทัพราช อำเภอตาพระยา จังหวัดสระแก้ว ถึงกิโลเมตรที่ 83 ตำบลลำนางรอง อำเภอโนนดินแดง จังหวัดบุรีรัมย์ ระยะทาง 12 กิโลเมตร
8.ถนนเลี่ยงเมืองสระบุรีฝั่งตะวันตก (ทางหลวงแผ่นดินหมายเลข 362) ตั้งแต่กิโลเมตรที่ 0+000 ถึงกิโลเมตรที่ 9+288 ตำบลปากเพรียว อำเภอเมืองสระบุรี จังหวัดสระบุรี ระยะทาง 9 กิโลเมตร
“ในกรณีรถบรรทุกบางประเภทที่มีความจำเป็นต้องเดินรถในถนนดังกล่าวข้างต้นในช่วงวันดังกล่าว ภายในจังหวัดเดียวกัน ให้หัวหน้าเจ้าพนักงานจราจรจังหวัดนั้น ๆ เป็นผู้มีอำนาจพิจารณาอนุญาต หากเป็นการขอเดินรถผ่านหลายจังหวัด ตั้งแต่สองจังหวัดขึ้นไป ให้ผู้บังคับการตำรวจทางหลวง เป็นผู้มีอำนาจพิจารณาอนุญาต” นายคารม กล่าว

ที่มา : https://www.thaigov.go.th/news/contents/details/91722