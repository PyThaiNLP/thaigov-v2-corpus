รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี ฯ พระราชทานบัตรอวยพร ส.ค.ส. เนื่องในโอกาสวันขึ้นปีใหม่ 2568 แก่ผู้บริหารกระทรวงมหาดไทย สมาคมแม่บ้าน มท. และผู้สนองพระกรุณาธิคุณผ่านโครงการ ฯ


วันพุธที่ 25 ธันวาคม 2567
25/12/2567
พิมพ์
สมเด็จพระเจ้าลูกเธอ เจ้าฟ้าสิริวัณณวรี ฯ พระราชทานบัตรอวยพร ส.ค.ส. เนื่องในโอกาสวันขึ้นปีใหม่ 2568 แก่ผู้บริหารกระทรวงมหาดไทย สมาคมแม่บ้าน มท. และผู้สนองพระกรุณาธิคุณผ่านโครงการ ฯ
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานบัตรอวยพร ส.ค.ส. เนื่องในโอกาสวันขึ้นปีใหม่ 2568 แก่ผู้บริหารกระทรวงมหาดไทย สมาคมแม่บ้านมหาดไทย และผู้สนองพระกรุณาธิคุณผ่านโครงการ “ผ้าไทยใส่ให้สนุก”
วันนี้ (25 ธ.ค. 67) เวลา 10.20 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานในพิธีรับบัตรอวยพร ส.ค.ส. พระราชทานเบื้องหน้าพระรูปสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โดยมี นางจิณณารัชช์ สัมพันธรัตน์ นายกสมาคมแม่บ้านมหาดไทย และคณะผู้บริหารกระทรวงมหาดไทย สมาคมแม่บ้านมหาดไทย ข้าราชการ พนักงาน เจ้าหน้าที่ ร่วมในพิธี ณ ห้องประชุมอัษฎางค์ ชั้น 5 อาคารดํารงราชานุสรณ์ กระทรวงมหาดไทย กรุงเทพฯ
ทั้งนี้ ภายในบัตรอวยพร ส.ค.ส. พระราชทานฯ ด้านซ้าย มีพระนาม สร. พร้อมข้อความอวยพร 3 ภาษา ได้แก่ ภาษาอังกฤษ Season's Greetings and Best wishes for the New Year 2025 ภาษาฝรั่งเศส Joyeuses fêtes et Meilleurs voeux pour l'année 2025 และภาษาไทย "สวัสดีปีใหม่ พ.ศ. 2568 ขอให้สุขสันต์ตลอดปี" โดยด้านล่างทรงลงพระนาม "สิริวัณณวรี"
นอกจากนี้ ส.ค.ส. ด้านขวา เป็นภาพพระราชทาน 3 ภาพ ประกอบด้วย พระรูปฉายคู่กับสุนัขทรงเลี้ยง, พระรูปฉลองพระองค์ชุดไทยบรมพิมาน ในวันเสด็จพระราชทานผ้าพระกฐินวัดอรุณฯ ทางชลมารค ปี พ.ศ. 2567 และพระรูปฉลองพระองค์ชุดราชองครักษ์ทหารม้ารักษาพระองค์ ในวันสวนสนาม 3 ธันวาคม พ.ศ. 2567
นายอรรษิษฐ์ กล่าวว่า ตลอดระยะเวลาที่ผ่านมา สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ได้ทรงอุทิศพระองค์ปฏิบัติบำเพ็ญพระกรณียกิจนานัปการ เพื่ออำนวยประโยชน์สุขแก่อาณาประชาราษฎร์ โดยเฉพาะอย่างยิ่ง การสืบสาน รักษา และต่อยอดภูมิปัญญาผ้าไทยและงานหัตถกรรม เป็นการสร้างงาน สร้างรายได้ให้ประชาชนมีความเป็นอยู่ที่ดี สามารถพึ่งพาตนเอง ได้อย่างมั่นคง
"กระทรวงมหาดไทยและสมาคมแม่บ้านมหาดไทยต่างปลื้มปีติเป็นล้นพ้นที่ทรงพระกรุณาพระราชทานขวัญกำลังใจ โดยทรงพระราชทานบัตรอวยพร (ส.ค.ส) เนื่องในโอกาสขึ้นปีใหม่ พ.ศ. 2568 ให้กับผู้บริหารกระทรวงมหาดไทย สมาคมแม่บ้านมหาดไทย และบุคลากรในสังกัด รวมถึงคณะทำงานที่สนองพระกรุณาธิคุณผ่านโครงการ “ผ้าไทยใส่ให้สนุก” ประจำปี 2567"
นายอรรษิษฐ์ กล่าวเพิ่มเติมว่า ด้วยสำนึกในพระกรุณาธิคุณ ที่ทรงมีต่อเหล่าปวงชนชาวไทย กระทรวงมหาดไทยและสมาคมแม่บ้านมหาดไทย จะสืบสานพระปณิธาน ด้วยการน้อมนำแนวพระดำริ “ผ้าไทยใส่ให้สนุก” มาฟื้นฟู พัฒนา ต่อยอดศิลปวัฒนธรรมภูมิปัญญาผ้าไทย และงานหัตถกรรม ให้ดำรงอยู่อย่างยั่งยืน
“ขออานุภาพแห่งพระรัตนตรัย และสิ่งศักดิ์สิทธิ์ ในสากลโลกตลอดจนพระเทวานุภาพ แห่งพระสยามเทวาทิราช และพระบรมเดชานุภาพ แห่งองค์สมเด็จพระบูรพมหากษัตริยาธิราชเจ้าทุกพระองค์ ได้โปรดอภิบาลรักษา สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ให้ทรงพระเกษมสำราญ มีพลานามัย ที่สมบูรณ์แข็งแรง สถิตเป็นมิ่งขวัญ ปกเกล้าปกประหม่อม พสกนิกรชาวไทยตลอดกาลนานเทอญ”

ที่มา : https://www.thaigov.go.th/news/contents/details/91737