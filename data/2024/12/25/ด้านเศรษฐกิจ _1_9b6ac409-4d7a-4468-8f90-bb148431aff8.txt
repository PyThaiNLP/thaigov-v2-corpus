รัฐบาลไทย-ข่าวทำเนียบรัฐบาล-รมช.อิทธิ หารือ เอกอัครราชทูตจีน กระชับความสัมพันธ์ด้านปศุสัตว์


วันพุธที่ 25 ธันวาคม 2567
รมช.อิทธิ หารือ เอกอัครราชทูตจีน กระชับความสัมพันธ์ด้านปศุสัตว์
รมช.อิทธิ หารือ เอกอัครราชทูตจีน กระชับความสัมพันธ์ด้านปศุสัตว์ พร้อมผลักดันการส่งออกโคมีชีวิตจากไทยไปสาธารณรัฐประชาชนจีน
นายอิทธิ ศิริลัทยากร รัฐมนตรีช่วยว่าการกระทรวงเกษตรและสหกรณ์ พร้อมด้วย นายสัตวแพทย์สมชวน รัตนมังคลานนท์ อธิบดีกรมปศุสัตว์ เข้าหารือกับ นายหาน จื้อเฉียง (H.E. Mr. Han Zhiqiang) เอกอัครราชทูตวิสามัญผู้มีอำนาจเต็มแห่งสาธารณรัฐประชาชนจีน เพื่อแลกเปลี่ยนข้อคิดเห็นในประเด็นที่เกี่ยวกับการผลักดันการส่งออกโคมีชีวิตจากไทยไปสาธารณรัฐประชาชนจีน โดยกระทรวงเกษตรและสหกรณ์ ได้ดำเนินการตามนโยบายของรัฐบาล นางสาวแพทองธาร ชินวัตร นายกรัฐมนตรี ที่ได้มอบหมายให้กระทรวงเกษตรและสหกรณ์ และกรมปศุสัตว์เร่งดำเนินการผลักดันการส่งออกโคมีชีวิตไปยังสาธารณรัฐประชาชนจีน เพื่อเป็นการยกระดับคุณภาพชีวิตและความเป็นอยู่ของเกษตรกรผู้เลี้ยงโคเนื้อให้มีความอยู่ดี กินดี เป็นไปตามนโยบายของรัฐบาล โดยเอกอัครราชทูตฯ ได้รับทราบถึงความสำคัญของนโยบายของรัฐบาลและเล็งเห็นถึงศักยภาพของกรมปศุสัตว์ อีกทั้งยังเป็นหน่วยงานที่มีประสบการณ์ในการจัดทำพื้นที่ปลอดโรคเพื่อการส่งออกโคมีชีวิตไปยังประเทศเพื่อนบ้านมาก่อนแล้ว จึงมีความยินดีที่จะอำนวยความสะดวกให้การผลักดันการส่งออกโคมีชีวิตจากไทยไปยังสาธารณรัฐประชาชนจีนให้สำเร็จ อันจะเป็นการส่งเสริมความร่วมมือด้านปศุสัตว์ระหว่างไทยและจีนให้เข้มแข็งต่อไป พร้อมทั้งได้แจ้งความคืบหน้าในการดำเนินงานของสำนักงานศุลกากรแห่งสาธารณรัฐประชาชนจีน (General Administration of Customs of China หรือ GACC) ในเรื่องดังกล่าว และยืนยันว่าจะสนับสนุนและผลักดันเรื่องนี้ให้สำเร็จอย่างเป็นรูปธรรม
นอกจากนี้ กรมปศุสัตว์ยังได้ขอความอนุเคราะห์เอกอัครราชทูตฯ ในการติดตามความคืบหน้าเรื่องการขอต่ออายุสถานผลิตและประกอบการเนื้อสัตว์ปีกแช่แข็ง ปลาป่นและอาหารสัตว์เลี้ยงของไทยเพื่อส่งออกไปยังสาธารณรัฐประชาชนจีน ซึ่งอยู่ระหว่างรอผลการอนุมัติให้ต่ออายุจาก GACC ซึ่งจะเป็นการสร้างความเชื่อมั่นให้แก่คู่ค้าในการทำการค้าสินค้าปศุสัตว์ทั้งสองฝ่ายต่อไป

ที่มา : https://www.thaigov.go.th/news/contents/details/91716