รัฐบาลไทย-ข่าวทำเนียบรัฐบาล-“วราวุธ” กำชับ พม.สงขลา เยียวยาใกล้ชิด ต่อเนื่อง เหยื่อ อส.ปืนโหด ยิงในร้านข้าวต้มหาดใหญ่


วันพุธที่ 25 ธันวาคม 2567
“วราวุธ” กำชับ พม.สงขลา เยียวยาใกล้ชิด ต่อเนื่อง เหยื่อ อส.ปืนโหด ยิงในร้านข้าวต้มหาดใหญ่
“วราวุธ” กำชับ พม.สงขลา เยียวยาใกล้ชิด ต่อเนื่อง เหยื่อ อส.ปืนโหด ยิงในร้านข้าวต้มหาดใหญ่
วันที่ 25 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีอาสาสมัครรักษาดินแดน (อส.)ปืนโหด กระหน่ำยิงคนตาย กลางร้านข้าวต้มหาดใหญ่ จังหวัดสงขลา ทำให้มีผู้เสียชีวิต 2 ราย และบาดเจ็บสาหัส 1 ราย ว่า ขอแสดงความเสียใจกับครอบครัวผู้เสียชีวิต และผู้ได้รับบาดเจ็บ สำหรับเหตุการณ์ความรุนแรงไม่คาดคิดเกิดขึ้น ได้มอบหมายให้ ทีม พม. หนึ่งเดียว จังหวัดสงขลา โดยพัฒนาสังคมและความมั่นคงของมนุษย์จังหวัดสงขลา ลงพื้นที่ตรวจสอบข้อเท็จจริง และให้ความช่วยเหลือเยียวยา พบว่าผู้เสียชีวิตเป็นคู่สามีภรรยา ซึ่งสามีอายุ  48 ปี และภรรยาอายุ  47 ปี มีลูกอยู่ในความดูแล จำนวน 2 คน อายุ 12 ปี และ 6 ปี โดย ทีม พม. หนึ่งเดียวจังหวัดสงขลา ได้ลงพื้นที่เยี่ยมบ้านให้กำลังใจครอบครัวผู้เสียชีวิต ซึ่งได้พูดคุยกับป้าของเด็กซึ่งจะเป็นผู้ดูแลเด็กแทนพ่อแม่เด็กที่เสียชีวิต ร่วมกับนายอำเภอหาดใหญ่ ยุติธรรมจังหวัดสงขลา และผู้กำกับการสถานีตำรวจภูธรคอหงส์ หาดใหญ่ สงขลา ในเบื้องต้น ได้ให้ความช่วยเหลือตามภารกิจของกระทรวง พม. โดยได้ประสานกับเจ้าหน้าที่โรงพยาบาลหาดใหญ่เพื่อเยียวยาจิตใจ (MCATT) ตรวจและประเมินสภาพจิตใจของเด็กและครอบครัว เพื่อการช่วยเหลือดูแลจิตใจผู้ได้รับผลกระทบ พร้อมมอบเงินสงเคราะห์ครอบครัวและเงินครอบครัวอุปถัมภ์ แก่ญาติผู้ดูแลเด็กในการเลี้ยงดูเด็ก โดยพิจารณาจ่ายเป็นเงินครอบครัวอุปถัมภ์ต่อเด็ก 2 รายๆ ละ 2,000 บาทต่อเดือน ให้กับผู้ดูแลเด็กต่อเนื่องจนเด็กอายุ 18 ปี
และเมื่อวันที่ 24 ธันวาคม 2567 ที่ผ่านมา ทีมพม. หนึ่งเดียวจังหวัดสงขลา ได้ร่วมประชุมคณะอนุกรรมการพิจารณาค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญาประจำจังหวัดสงขลาของสำนักงานยุติธรรมจังหวัดสงขลา โดยที่ประชุมได้มีมติให้พิจารณาจ่ายค่าตอบแทนผู้เสียหายให้แก่เด็กชาย เป็นเงินจำนวน 400,000 บาท เพื่อทดแทนค่าเสียหายที่เกิดขึ้นจากกรณีที่บิดาและมารดาเสียชีวิตจากคดีอาญาดังกล่าว อย่างไรก็ตาม กระทรวง พม. โดย ทีม พม.หนึ่งเดียวจังหวัดสงขลา จะดำเนินการติดตามการให้ความช่วยเหลือร่วมกับหน่วยงานที่เกี่ยวข้องสำหรับครอบครัวผู้เสียชีวิตอย่างใกล้ชิดและต่อเนื่องในทุกมิติ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สงขลา #อสปืนโหด #ยิงในร้านข้าวต้มหาดใหญ่

ที่มา : https://www.thaigov.go.th/news/contents/details/91740