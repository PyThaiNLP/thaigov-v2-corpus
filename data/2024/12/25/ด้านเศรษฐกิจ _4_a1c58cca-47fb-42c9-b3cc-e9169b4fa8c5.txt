รัฐบาลไทย-ข่าวทำเนียบรัฐบาล-ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง แถลงแนวทางการปรับปรุงแก้ไขหลักเกณฑ์และเงื่อนไขเกี่ยวกับการผลิตสุรา


วันพุธที่ 25 ธันวาคม 2567
25/12/2567
พิมพ์
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง แถลงแนวทางการปรับปรุงแก้ไขหลักเกณฑ์และเงื่อนไขเกี่ยวกับการผลิตสุรา
ดร.เผ่าภูมิ โรจนสกุล รมช.คลัง แถลงแนวทางการปรับปรุงแก้ไขหลักเกณฑ์และเงื่อนไขเกี่ยวกับการผลิตสุรา ตามนโยบายของนายกรัฐมนตรี ที่ต้องการส่งเสริมสุราชุมชนด้วยการลดข้อจำกัดในการเข้าสู่ธุรกิจของผู้ประกอบธุรกิจเกี่ยวกับสุรารายใหม่
เมื่อวันที่ 25 ธันวาคม 2567 ดร. เผ่าภูมิ โรจนสกุล รัฐมนตรีช่วยว่าการกระทรวงการคลัง ได้แถลงถึงแนวทางการปรับปรุงแก้ไขหลักเกณฑ์และเงื่อนไขเกี่ยวกับการผลิตสุรา ตามนโยบายของนายกรัฐมนตรี ที่ต้องการส่งเสริมสุราชุมชนด้วยการลดข้อจำกัดในการเข้าสู่ธุรกิจของผู้ประกอบธุรกิจเกี่ยวกับสุรารายใหม่ โดยเฉพาะอย่างยิ่งกลุ่มผู้ประกอบการผลิตสุราขนาดเล็กและขนาดกลาง (สุราชุมชน) ให้มีคุณสมบัติและเงื่อนไขของการได้รับใบอนุญาตผลิตสุราที่มีความเหมาะสมสอดคล้องกับบริบทของธุรกิจ ส่งเสริมความสามารถในการแข่งขัน เพื่อส่งเสริมการเป็นธุรกิจที่มีศักยภาพที่จะสามารถยกระดับรายได้ของชุมชนและส่งเสริมการใช้ผลผลิตภายในประเทศมาต่อยอดได้ ณ ชั้น 1 อาคารอเนกประสงค์ กรมสรรพสามิต
ดร. เผ่าภูมิ โรจนสกุล รัฐมนตรีช่วยว่าการกระทรวงการคลัง กล่าวว่า จากการรับฟังความคิดเห็นในการลงพื้นที่ไปพูดคุยกับผู้มีส่วนเกี่ยวข้อง ประกอบกับได้หารือกับผู้ประกอบการเห็นว่า มีประเด็นที่สามารถปรับปรุงแก้ไขหลักเกณฑ์และเงื่อนไขต่าง ๆ ให้ผ่อนคลายขึ้นบนพื้นฐานของการสร้างสมดุลระหว่างการสนับสนุนประชาชนและการดูแลด้านสิ่งแวดล้อมและมาตรฐานคุณภาพที่เกี่ยวข้องกับการผลิตสุรา โดยกระทรวงการคลังอยู่ระหว่างการพิจารณาปรับปรุงกฎระเบียบเพื่อส่งเสริมผู้ผลิตสุราขนาดเล็กและขนาดกลางที่อยู่ระหว่างดำเนินการเพิ่มเติม ได้แก่
(1) การลดข้อจำกัดเกี่ยวกับสถานที่ตั้งโรงงานขนาดเล็กและขนาดกลาง ให้สามารถตั้งอยู่ห่างจากแหล่งน้ำสาธารณะน้อยกว่า 100 เมตร โดยต้องมีการติดตั้งระบบบำบัดน้ำเสียตามที่กำหนด
(2) การเปิดโอกาสให้ผู้ประกอบการที่มีศักยภาพสามารถตั้งโรงอุตสาหกรรมขนาดกลางได้ทันทีโดยไม่ต้องรอเป็นโรงอุตสาหกรรมขนาดเล็ก 1 ปี
(3) การขยายโอกาสให้โรงเบียร์ Brewpub ที่ต้องผลิตเพื่อขายและบริโภคในร้านเท่านั้น ให้สามารถบรรจุถัง Keg ออกขายนอกสถานที่ได้
ดร. เผ่าภูมิ โรจนสกุล รัฐมนตรีช่วยว่าการกระทรวงการคลัง ทิ้งท้ายว่า แนวทางการปรับปรุงแก้ไขหลักเกณฑ์และเงื่อนไขเกี่ยวกับการผลิตสุราในครั้งนี้ จะสามารถช่วยลดข้อจำกัดด้านกฎระเบียบที่เป็นอุปสรรคสำหรับผู้ผลิตรายย่อยและรายกลาง เพิ่มความยืดหยุ่นในการดำเนินธุรกิจและส่งเสริมความสามารถในการแข่งขัน และกระตุ้น  การเติบโตของเศรษฐกิจท้องถิ่นผ่านการพัฒนาธุรกิจสุราขนาดเล็กและขนาดกลางได้ ซึ่งแนวทางเหล่านี้ เป็นการสะท้อนถึงความมุ่งมั่นของกระทรวงการคลังในการสร้างความสมดุลระหว่างการสนับสนุนผู้ประกอบการในอุตสาหกรรมสุรา และการควบคุมตามมาตรฐานที่เหมาะสม เพื่อให้มั่นใจว่าการผลิตสุราจะมีคุณภาพและมาตรฐานที่เหมาะสม พร้อมทั้งไม่กระทบต่อการบริหารการจัดเก็บภาษี และการรักษาคุณภาพผลิตภัณฑ์ให้เป็นไปตามกฎหมายและระเบียบที่กำหนดด้วย และสำหรับขั้นตอนการปรับปรุงกฎหมายดังกล่าว กรมสรรพสามิตอยู่ระหว่างการรับฟังความคิดเห็นของผู้ประกอบการที่เกี่ยวข้องและ/หรือประชาชน โดยสามารถให้ความคิดเห็นต่อร่างกฎกระทรวงการผลิตสุรา (ฉบับที่..) พ.ศ. ....ผ่านเว็บไซต์กรมสรรพสามิต www.excise.go.th ตั้งแต่วันที่ 25 ธันวาคม 2567 ถึงวันที่ 9 มกราคม 2568 เพื่อให้กรมสรรพสามิตรวบรวมความเห็นเพื่อประกอบการพิจารณา ก่อนนำเสนอเข้าสู่การพิจารณาของคณะรัฐมนตรีต่อไป
ฝ่ายประชาสัมพันธ์ กรมสรรพสามิต
โทร. 022415600 ต่อ 552301

ที่มา : https://www.thaigov.go.th/news/contents/details/91725