รัฐบาลไทย-ข่าวทำเนียบรัฐบาล-นายกฯ “แพทองธาร” ร่วมกิจกรรมสื่อมวลชนสัมพันธ์ ขอบคุณสื่อมวลชนที่ทำงานหนัก ฝากเสนอข่าวด้วยความสร้างสรรค์ เพื่อประโยชน์ของประชาชนและประเทศชาติ


วันอังคารที่ 24 ธันวาคม 2567
24/12/2567
พิมพ์
นายกฯ “แพทองธาร” ร่วมกิจกรรมสื่อมวลชนสัมพันธ์ ขอบคุณสื่อมวลชนที่ทำงานหนัก ฝากเสนอข่าวด้วยความสร้างสรรค์ เพื่อประโยชน์ของประชาชนและประเทศชาติ
นายกฯ “แพทองธาร” ร่วมกิจกรรมสื่อมวลชนสัมพันธ์ ขอบคุณสื่อมวลชนที่ทำงานหนัก ฝากเสนอข่าวด้วยความสร้างสรรค์ เพื่อประโยชน์ของประชาชนและประเทศชาติ
วันนี้ (24 ธ.ค. 67) เวลา 17.00 น. ณ บริเวณสนามหญ้า หน้าตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี ร่วมกิจกรรมพบปะสื่อมวลชนสัมพันธ์ประจำทำเนียบรัฐบาล โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นายพรหมินทร์ เลิศสุริย์เดช เลขาธิการนายกรัฐมนตรี คณะโฆษกประจำสำนักนายกรัฐมนตรี และสื่อมวลชนเข้าร่วมกิจกรรม
ตัวแทนสื่อมวลชนกล่าวแสดงความรู้สึกว่า ตลอดระยะเวลาสามเดือนที่ผ่านมานายกรัฐมนตรีมีความเป็นกันเอง บางครั้งสื่อมวลชนอาจมีคำถามอะไรที่อาจจะไม่ตรงใจ แต่นายกรัฐมนตรีก็ให้เกียรติตอบทุกคำถาม ในนามของสื่อมวลชนทุกคนขออวยพรให้นายกรัฐมนตรีและรัฐบาลบริหารงานครบวาระและทำงานเพื่อประเทศชาติ ประชาชนต่อไป
นายกรัฐมนตรีกล่าวว่า วันนี้เป็นการเลี้ยงขอบคุณสื่อมวลชนสำหรับการทำงานหนักมาตลอดทั้งปี ส่วนเรื่องคำถามนั้นเข้าใจสื่อมวลชน เพราะเป็นหน้าที่ที่ต้องถามเพื่อให้ประชาชนได้รับทราบ โดยตลอดระยะเวลาที่เข้ามาเป็นรัฐบาลได้รู้จักสื่อมวลชนมากขึ้น ทุกคนมีความเป็นกันเองและให้เกียรติรัฐบาลมาโดยตลอด ทั้งนี้ ขอให้สื่อมวลชนทุกคนตั้งใจทำงาน นำเสนอข่าวด้วยความสร้างสรรค์ เพื่อประโยชน์ของประชาชนและประเทศชาติ พร้อมกล่าวอวยพรให้สื่อทุกคนมีสุขภาพร่างกายที่แข็งแรงและมีความสุขกับวันปีใหม่นี้
สำหรับบรรยากาศภายในงานเป็นไปด้วยความอบอุ่นและเป็นกันเอง ภายใต้ธีม “Merry christmas" เมื่อนายกฯ เดินทางถึงบริเวณงานได้ร่วมลงทะเบียนเข้าร่วมงาน จากนั้นเดินเยี่ยมชมบูธอาหารต่าง ๆ พร้อมลองชิมอาหาร เช่น ข้าวหมูแดง ข้าวมันไก่ ข้าวซอย กระเพาะปลา หมูสะเต๊ะ เป็นต้น

ที่มา : https://www.thaigov.go.th/news/contents/details/91713