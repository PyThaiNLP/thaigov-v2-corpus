รัฐบาลไทย-ข่าวทำเนียบรัฐบาล-บสย. มอบของขวัญปีใหม่ 2568 ช่วย SMEs ตัวเบา ส่งมาตรการใหม่ หนุน SMEs “กลุ่มเปราะบาง” ลด ปลด หนี้   


วันพุธที่ 25 ธันวาคม 2567
25/12/2567
พิมพ์
บสย. มอบของขวัญปีใหม่ 2568 ช่วย SMEs ตัวเบา ส่งมาตรการใหม่ หนุน SMEs “กลุ่มเปราะบาง” ลด ปลด หนี้
บสย. พร้อมขานรับนโยบายภาครัฐ ในการแก้หนี้ และลดภาระทางการเงินให้กับผู้ประกอบการ SMEs โดยส่งมาตรการของขวัญปีใหม่ 2568 ตอบโจทย์ผู้ประกอบการ SMEs 2 กลุ่ม
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. พร้อมขานรับนโยบายภาครัฐ ในการแก้หนี้ และลดภาระทางการเงินให้กับผู้ประกอบการ SMEs โดยส่งมาตรการของขวัญปีใหม่ 2568 ตอบโจทย์ผู้ประกอบการ SMEs 2 กลุ่ม ได้แก่
1. ผู้ประกอบการ SMEs ที่ต้องการขอสินเชื่อพร้อมการค้ำประกัน บสย. ยกเว้นค่าดำเนินการค้ำประกันสินเชื่อ ในโครงการ PGS 11 “บสย. SMEs ยั่งยืน” ตลอดปี 2568 สำหรับผู้ประกอบการ SMEs ที่ส่งคำขอค้ำประกันระหว่างวันที่  1 - 31 มกราคม 2568
2. ผู้ประกอบการ SMEs ที่ บสย. จ่ายค่าประกันชดเชย (ลูกหนี้ บสย.) ขยายระยะเวลาโครงการ “บสย. พร้อมช่วย” หรือ มาตรการ 3 สี ม่วง เหลือง เขียว ไปอีก 1 ปี ถึง 31 ธันวาคม 2568 จากเดิมสิ้นสุด 31 ธันวาคม 2567 พร้อมปรับเงื่อนไขให้มีความผ่อนปรนมากยิ่งขึ้น ช่วย SMEs ลด ปลดหนี้ แก้หนี้ยั่งยืน รองรับกับความสามารถในการชำระหนี้ 3 ระดับ (ม่วง เหลือง เขียว) มาตรการสีม่วง “ลูกหนี้ดี ไม่มีแรงผ่อน” เพิ่มระยะเวลาผ่อนจาก 4 ปี เป็น 7 ปี ตัดเงินต้นเพิ่มเป็น 50% จากเดิมตัดเงินต้น 20% และสามารถปลดหนี้ ลดต้น 10% เมื่อจ่ายต่อเนื่อง 12 งวด, มาตรการสีเหลือง “ลูกหนี้ผ่อนดี มีศักยภาพ” เพิ่มระยะเวลาผ่อนจาก 4 ปี เป็น 7 ปี และสามารถปลดหนี้ ลดต้น 10% เมื่อจ่ายต่อเนื่อง 12 งวด และมาตรการสีเขียว “ลูกหนี้ดี มีวินัย” ตัดเงินต้นทั้งจำนวน และสามารถปลดหนี้ ลดต้น 15% เมื่อจ่ายต่อเนื่อง 6 งวด เป็นต้น
นอกจากนี้ เพื่อให้ความช่วยเหลือผู้ประกอบการ SMEs ได้มากยิ่งขึ้น บสย. ยังได้เปิดตัว มาตรการใหม่ ช่วย SMEs “กลุ่มเปราะบาง” ที่มีเงินต้นไม่เกิน 2 แสนบาท อัตราดอกเบี้ย 0% ชำระครั้งแรกเพียง 500 บาท ผ่อนสูงสุด 80 เดือน ตัดเงินต้นทั้งจำนวน ค่างวดขั้นต่ำเพียง 500-2,500 บาท และสามารถปลดหนี้ ลดต้น 30% เมื่อจ่ายต่อเนื่อง 6 งวด โดยคาดว่าจะสามารถปรับโครงสร้างหนี้ผ่านมาตรการ “บสย. พร้อมช่วย” ตลอดปี 2568 ได้ไม่ต่ำกว่า 5,000 ราย คิดเป็นมูลหนี้ไม่ต่ำกว่า 5,000 ล้านบาท
สำหรับผู้ประกอบการ SMEs ที่สนใจเข้าร่วมมาตรการต่างๆ  นอกจากนี้ บสย. ยังเพิ่มความสะดวกให้ผู้ประกอบการ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ได้ที่ LINE OA : @tcgfirst

ที่มา : https://www.thaigov.go.th/news/contents/details/91743