รัฐบาลไทย-ข่าวทำเนียบรัฐบาล-ข่าวดีส่งท้ายปี !! กระทรวงแรงงาน จับมือ คาเธ่ย์ แปซิฟิค รับสมัครแอร์-สจ๊วต กว่า 300 อัตรา ตามโครงการ MOL Overseas Matching


วันพุธที่ 25 ธันวาคม 2567
25/12/2567
พิมพ์
ข่าวดีส่งท้ายปี !! กระทรวงแรงงาน จับมือ คาเธ่ย์ แปซิฟิค รับสมัครแอร์-สจ๊วต กว่า 300 อัตรา ตามโครงการ MOL Overseas Matching
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน ได้ให้ความสำคัญกับการส่งเสริมให้แรงงานไทยได้ไปทำงานในประเทศที่มีศักยภาพ สอดคล้องกับนโยบาย“หลักประกันสังคมเด่น เน้นทักษะทันสมัย คนไทยมีงานทำ สร้างวัฒนธรรมความปลอดภัย เศรษฐกิจ
โดยเฉพาะตลาดแรงงานในต่างประเทศ ซึ่งเมื่อวันที่ 19 ธันวาคมที่ผ่านมา ผมพร้อมด้วยผู้บริหารกระทรวงแรงงาน ได้ไป Roadshow ที่ประเทศญี่ปุ่นโดยมีเป้าหมายเพื่อขยายตลาดแรงงานไทย เพิ่มโอกาสในการทำงานในต่างประเทศ ในทักษะฝีมือที่ตรงกับความต้องการ และได้รับสวัสดิการที่เหมาะสม ตามโครงการ MOL Overseas Matching ที่กระทรวงแรงงานจัดขึ้น โดยมีวัตถุประสงค์เพื่อส่งเสริมให้องค์กรผู้ส่งแรงงานของไทยและองค์กรผู้รับแรงงานได้มีโอกาสพบปะเจรจาระหว่างกัน นอกจากนี้ กระทรวงยังมีแผนที่จะไป Roadshow ที่เขตบริหารพิเศษฮ่องกง เนื่องจากฮ่องกงยังขาดแคลนแรงงานทักษะฝีมือและกึ่งฝีมือเป็นจำนวนมาก รวมถึงตำแหน่งในภาคธุรกิจการบิน โดยเฉพาะพนักงานต้อนรับบนเครื่องบินที่พบว่ายังมีความต้องการสูง
ด้าน นายสมชาย มรกตศรีวรรณ อธิบดีกรมการจัดหางาน กล่าวต่อว่า กระทรวงแรงงาน โดยกรมการจัดหางาน ได้รับการประสานจากสำนักงานแรงงาน ณ เมืองฮ่องกงว่าบริษัท Cathay Pacific Airways Limited ซึ่งประกอบธุรกิจสายการบินทั้งภายในประเทศและระหว่างประเทศ เปิดรับสมัครคนไทยไปทำงานในฮ่องกง ตำแหน่งพนักงานต้อนรับบนเครื่องบิน จำนวน 300 อัตรา เงินเดือน 9,100 เหรียญฮ่องกง หรือประมาณ 39,488 บาท ค่าล่วงเวลาชม.ละ 130 เหรียญฮ่องกง หรือประมาณ 564 บาท โดยมีระยะเวลาจ้างงาน 3 ปี นายจ้างจ่ายค่าเช่าที่พัก ปีที่ 1 ถึง ปีที่ 2 เดือนละ 7,000 เหรียญฮ่องกง หรือประมาณ 30,375 บาท ปีที่ 3 เดือนละ 5,800 เหรียญฮ่องกง หรือประมาณ 25,168 บาท ค่าโดยสารเครื่องบินไป-กลับ เมื่อทำงานครบสัญญาจ้าง ค่ารักษาพยาบาลของพนักงานและผู้อยู่ในอุปการะ และความคุ้มครองประกันภัย ทั้งนี้สนใจสามารถยื่นใบสมัครและอัพโหลดเอกสาร ประกอบด้วย ประวัติส่วนตัวที่เป็นปัจจุบัน ผลการทดสอบภาษาอังกฤษ กรณี IELTS (Academic) ระดับ 6.0 ขึ้นไป หรือ TOEIC ทักษะการอ่านและการฟัง ระดับ 325 โดยตรงที่เว็บไซต์บริษัทhttps://careers.cathaypacific.com/jobs/flight-attendant-bangkok-based-in-hong-kong-9562218 ได้ตั้งแต่บัดนี้จนถึงวันที่ 31 ธันวาคม 2567 ไม่เว้นวันหยุดราชการ
ทั้งนี้ ผู้สนใจสามารถศึกษารายละเอียดการรับสมัครได้ที่เว็บไซต์ doe.go.th/overseas หัวข้อ “ข่าวประกาศรับสมัคร" และสามารถสอบถามข้อมูลเพิ่มเติมได้ที่บริษัท Cathay Pacific Airways Limited ทาง email: ppl8orec@
cathaypacific.com สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือ กองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/91723