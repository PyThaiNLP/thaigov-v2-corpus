รัฐบาลไทย-ข่าวทำเนียบรัฐบาล- เริ่มคึกคัก..”ศศิกานต์” เผยยอดจดทะเบียนธุรกิจใหม่ พ.ย. 67 พุ่ง 6,266 ราย ทุนรวม 2.4 หมื่นล้าน ชี้ทั้งปีจ่อแตะ 9 หมื่นราย  ส่งสัญญาณเศรษฐกิจดีขึ้น


วันพุธที่ 25 ธันวาคม 2567
25/12/2567
พิมพ์
เริ่มคึกคัก..”ศศิกานต์” เผยยอดจดทะเบียนธุรกิจใหม่ พ.ย. 67 พุ่ง 6,266 ราย ทุนรวม 2.4 หมื่นล้าน ชี้ทั้งปีจ่อแตะ 9 หมื่นราย  ส่งสัญญาณเศรษฐกิจดีขึ้น
เริ่มคึกคัก..”ศศิกานต์” เผยยอดจดทะเบียนธุรกิจใหม่ พ.ย. 67 พุ่ง 6,266 ราย ทุนรวม 2.4 หมื่นล้าน ชี้ทั้งปีจ่อแตะ 9 หมื่นราย  ส่งสัญญาณเศรษฐกิจดีขึ้น
วันนี้ (25 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ข้อมูลการจดทะเบียนจัดตั้งธุรกิจใหม่ ประจำเดือน พ.ย.2567 มีจำนวน 6,266 ราย เพิ่มขึ้น 4.80% ทุนจดทะเบียน 24,219.88 ล้านบาท โดยธุรกิจที่มีการจัดตั้งใหม่สูงสุด 3 อันดับแรก ได้แก่ ธุรกิจก่อสร้างอาคารทั่วไป ธุรกิจอสังหาริมทรัพย์ และธุรกิจภัตตาคาร/ร้านอาหาร ส่วนการจัดตั้งใหม่รวม 11 เดือนของปี 2567  (ม.ค.-พ.ย.)  มีจำนวน 83,219 ราย เพิ่มขึ้น 2.37% ทุนจดทะเบียน 262,850 ล้านบาท โดยธุรกิจที่จัดตั้งใหม่สูงสุด 3 อันดับแรก ในช่วง 11 เดือน คือ ธุรกิจอสังหาริมทรัพย์ ธุรกิจก่อสร้างอาคารทั่วไป และธุรกิจภัตตาคาร/ร้านอาหาร
ทั้งนี้ คาดว่าการจดทะเบียนในเดือน ธ.ค.2567 จะมียอดจดประมาณ 4,000-5,000 ราย เมื่อรวมกับยอด 11 เดือนที่ตั้งใหม่ 83,219 ราย ยอดตั้งใหม่ทั้งปีจะอยู่ที่ 8.8-8.9 หมื่นราย เพิ่ม 2-3% ใกล้เคียงกับเป้าหมายที่ตั้งไว้ที่ 9 หมื่นราย เพิ่ม 5% โดยมีปัจจัยสนับสนุนการจดทะเบียนตั้งใหม่ของปี 2567 เนื่องจากการฟื้นตัวของการท่องเที่ยว การจับจ่ายใช้สอยฟื้นตัว มีการตั้งโรงงานเพิ่มในหลายภูมิภาค และรัฐมีมาตรการกระตุ้นเศรษฐกิจต่อเนื่อง
“สำหรับธุรกิจที่ดำเนินกิจการอยู่ ณ วันที่ 30 พ.ย.2567 มีจำนวน 944,008 ราย ทุนจดทะเบียนรวม 22.50 ล้านล้านบาท แบ่งเป็นบริษัทจำกัด 740,373 ราย หรือ 78.43% ของจำนวนนิติบุคคลที่ดำเนินกิจการอยู่ทั้งหมด ทุนจดทะเบียนรวม 16.31 ล้านล้านบาท ห้างหุ้นส่วนจำกัดและห้างหุ้นส่วนสามัญนิติบุคคล 202,152 ราย หรือ 21.41% ของจำนวนนิติบุคคลดำเนินกิจการอยู่ทั้งหมด ทุนจดทะเบียนรวม 0.47 ล้านล้านบาท และบริษัทมหาชนจำกัด  1,483 ราย หรือ 0.16% ของจำนวนนิติบุคคลดำเนินกิจการอยู่ทั้งหมด ทุนจดทะเบียนรวม 5.72 ล้านล้านบาท” นางสาวศศิกานต์ ระบุ

ที่มา : https://www.thaigov.go.th/news/contents/details/91718