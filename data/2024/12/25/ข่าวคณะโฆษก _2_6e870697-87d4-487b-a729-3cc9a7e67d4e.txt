รัฐบาลไทย-ข่าวทำเนียบรัฐบาล-    “เที่ยวปีใหม่ทิ้งบ้านไว้ต้องปลอดภัย ”  รัฐบาล ย้ำ สตช.ฝากบ้านกับตำรวจเทศกาลปีใหม่ 2568 นี้ ต้องปลอดภัย เที่ยวสุขใจ คลายความกังวล


วันพุธที่ 25 ธันวาคม 2567
25/12/2567
พิมพ์
“เที่ยวปีใหม่ทิ้งบ้านไว้ต้องปลอดภัย ”  รัฐบาล ย้ำ สตช.ฝากบ้านกับตำรวจเทศกาลปีใหม่ 2568 นี้ ต้องปลอดภัย เที่ยวสุขใจ คลายความกังวล
“เที่ยวปีใหม่ทิ้งบ้านไว้ต้องปลอดภัย ”
รัฐบาล ย้ำ สตช.ฝากบ้านกับตำรวจเทศกาลปีใหม่ 2568 นี้ ต้องปลอดภัย เที่ยวสุขใจ คลายความกังวล
วันนี้ (25 ธันวาคม 2567) เวลา 08.30 น นายอนุกูล พฤกษานุศักดิ์  รองโฆษกประจำสำนักนายกรัฐมนตรี เปิดเผยว่า ช่วงเทศกาลส่งท้ายปีเก่าต้อนรับปีใหม่ 2568 รัฐบาลห่วงใยประชาชน พร้อมดูแลความปลอดภัยและทรัพย์สินในช่วงเทศกาล โดยขอให้สำนักงานตำรวจแห่งชาติ ออกมาตรการเข้มป้องกัน ปราบปรามอาชญากรรม ดูแลชีวิตและทรัพย์สินของพี่น้องประชาชนช่วงเทศกาลคริสต์มาส – ปีใหม่ 2568  และดำเนินโครงการ“ฝากบ้านกับตำรวจ “ยุคใหม่ใส่ใจดูแล ซึ่งเป็นโครงการร่วมใจดูแลความปลอดภัยบ้านประชาชนช่วงเทศกาลสำคัญ”  ทั้งนี้ ประชาชนสามารถฝากบ้านได้ตั้งแต่วันนี้ไปจนถึงวันที่ 2 มกราคม 2568 ผ่าน 2 ช่องทาง  ดังนี้
1.แจ้งผ่านออนไลน์ แอปพลิเคชัน ฝากบ้าน 4.0 (OBS) โหลดผ่าน App Store หรือ Google play Store เท่านั้น
- ลงทะเบียน ข้อมูลผู้เข้าร่วมโครงการ
- ใส่รายละเอียด ภาพถ่าย และ โลเคชั่น
2.แจ้งสถานีตำรวจ
- เดินทางไปสถานีตำรวจใกล้บ้าน
- แสดงบัตรประชาชนผู้แจ้ง
- แนบภาพถ่ายบ้านและโลเคชั่น
นายอนุกูล แนะนำ 10 สิ่งต้องทำเมื่อฝากบ้านกับตำรวจ ดังนี้ 1.เตรียมบัตรประชาชน ประสาน สน. / สภ.ผ่านช่องทาง ฝากบ้านกับตำรวจ 2.กรอกแบบฟอร์มยืนยัน แนบภาพถ่ายบ้าน 3.ก่อนออกเดินทางสำรวจทรัพย์สินมีค่า จัดเก็บในที่ปลอดภัย 4. ก่อนออกเดินทางสำรวจไฟฟ้า ธูป เทียน แก๊ส 5.สำรวจความเรียบร้อยของประตู – หน้าต่าง 6. หากติดตั้งกล้องวงจรปิด  ตรวจสอบให้อยู่ในสภาพพร้อมใช้งาน 7.ฝากบ้านข้างเคียงช่วยดูแลเป็นหู เป็นตา 8.ติดตามการอัปเดตข้อมูลรายงาน “ฝากบ้าน” จากตำรวจเสมอ 9. กรณีกลับบ้านล่าช้าเกินเวลาที่ฝากบ้าน แจ้งให้ตำรวจรับทราบ และ 10.เมื่อเดินทางกลับมาแล้วให้รีบแจ้งตำรวจไปพบเพื่อตรวจสอบทรัพย์สิน
“ก่อนออกเดินทางแนะประชาชนสำรวจทรัพย์สินมีค่า จัดเก็บในที่ปลอดภัย สำรวจไฟฟ้า ธูป เทียน แก๊ส และความเรียบร้อยของประตู – หน้าต่าง หากติดกล้องวงจรปิดไว้ ตรวจสอบให้อยู่ในสภาพพร้อมใช้งาน ติดตามการอัปเดตข้อมูลรายงาน “ฝากบ้าน” จากตำรวจเสมอ กรณีกลับบ้านล่าช้าเกินเวลาที่ฝากบ้าน แจ้งให้ตำรวจทราบ เมื่อเดินทางกลับมาแล้วให้รีบแจ้งตำรวจเพื่อตรวจสอบทรัพย์สิน คริสต์มาส – ปีใหม่ 2568 นี้ ขอให้ประชาชนเดินทางท่องเที่ยวปลอดภัย หากเกิดเหตุด่วนขอความช่วยเหลือโทร 191 หรือ 1599 ตลอด 24 ชั่วโมง”นายอนุกูล ระบุ

ที่มา : https://www.thaigov.go.th/news/contents/details/91719