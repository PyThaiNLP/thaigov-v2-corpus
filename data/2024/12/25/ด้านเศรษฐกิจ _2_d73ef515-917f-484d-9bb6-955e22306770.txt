รัฐบาลไทย-ข่าวทำเนียบรัฐบาล-​ก.อุตฯ โชว์ผลงานเด่น ปั้นต้นแบบ SME มืออาชีพ สอดรับนโยบายยกระดับขีดความสามารถภาคอุตสาหกรรมด้วยเทคโนโลยี-นวัตกรรม กระตุ้นเศรษฐกิจทั่วประเทศกว่า 1,278 ล้านบาท


วันพุธที่ 25 ธันวาคม 2567
25/12/2567
พิมพ์
​ก.อุตฯ โชว์ผลงานเด่น ปั้นต้นแบบ SME มืออาชีพ สอดรับนโยบายยกระดับขีดความสามารถภาคอุตสาหกรรมด้วยเทคโนโลยี-นวัตกรรม กระตุ้นเศรษฐกิจทั่วประเทศกว่า 1,278 ล้านบาท
​ก.อุตฯ โชว์ผลงานเด่น ปั้นต้นแบบ SME มืออาชีพ สอดรับนโยบายยกระดับขีดความสามารถภาคอุตสาหกรรมด้วยเทคโนโลยี-นวัตกรรม กระตุ้นเศรษฐกิจทั่วประเทศกว่า 1,278 ล้านบาท
24 ธันวาคม 2567 - ดร.ณัฐพล รังสิตพล ปลัดกระทรวงอุตสาหกรรม เปิดเผยว่า กระทรวงอุตสาหกรรม โดย สำนักงานปลัดกระทรวงอุตสาหกรรม ได้บูรณาการการดำเนินงาน ร่วมกับกรมส่งเสริมอุตสาหกรรม และสำนักงานอุตสาหกรรมจังหวัด 76 จังหวัด ในการส่งเสริมและพัฒนาภาคอุตสาหกรรมไทย ให้สอดรับกับ ความมุ่งมั่นของรัฐบาลที่จะใช้การพัฒนาที่ยั่งยืนเป็นพลังขับเคลื่อนเศรษฐกิจของประเทศ โดยให้ความสำคัญกับการสร้างความสำเร็จอย่างสมดุลใน 4 มิติ ทั้งด้านความสามารถในการแข่งขันการได้รับการยอมรับจากชุมชนและสังคม การตอบโจทย์กติกาสากลด้านสิ่งแวดล้อม และการกระจายรายได้สู่ชุมชน เพื่อให้ประชาชนมีคุณภาพชีวิตที่ดีขึ้น นอกจากนี้ ยังเห็นถึงความสำคัญของภาคอุตสาหกรรมที่ต้องขับเคลื่อนด้วยเทคโนโลยีและนวัตกรรมสู่การสร้างความตระหนักรู้ให้กับผู้ประกอบการ เพื่อให้ธุรกิจสามารถขับเคลื่อนและเชื่อมโยงเครือข่ายธุรกิจและการตลาดได้อย่างรวดเร็ว สามารถเข้าถึงข้อมูลเชิงลึกทั้งด้านความต้องการของลูกค้า ช่องทางการจัดจำหน่ายเพื่อให้ผลิตภัณฑ์เข้าถึงผู้บริโภคได้อย่างรวดเร็วผ่านการฝึกอบรม สัมมนา และการให้คำปรึกษาแนะนำเชิงลึกกับผู้ประกอบการ  เอสเอ็มอีวิสาหกิจชุมชนและประชาชนทั่วไปจากทั่วประเทศ
กระทรวงอุตสาหกรรม เล็งเห็นความสำคัญในการเร่งพัฒนาศักยภาพของภาคอุตสาหกรรมในพื้นที่ จึงได้มอบหมายให้ สำนักงานอุตสาหกรรมจังหวัด 76 จังหวัด ดำเนินงาน 6 โครงการ ได้แก่ โครงการเสริมสร้างผู้ประกอบการอุตสาหกรรมสู่การแข่งขันเศรษฐกิจวิถีใหม่ โครงการเพิ่มขีดความสามารถในการดำเนินธุรกิจด้วยบริการปรึกษาแนะนำเบื้องต้น (BSC) โครงการพัฒนาศักยภาพวิสาหกิจผ่านศูนย์ปฏิรูปอุตสาหกรรม (ITC) โครงการสร้างเสริม เติมทักษะ สู่อาชีพดีพร้อม โครงการพัฒนานักธุรกิจเกษตรอุตสาหกรรม และโครงการสร้างผู้ประกอบการจากช่างมืออาชีพ โดยดำเนินการในรูปแบบของกิจกรรมฝึกอบรม สัมมนา และการให้คำปรึกษาแนะนำเชิงลึกแก่กลุ่มเป้าหมาย คือ ผู้ประกอบการ SMEs วิสาหกิจชุมชน ผู้ประกอบการชุมชน ผู้ประกอบการ OTOP ประชาชนทั่วไป รวมถึงผู้ว่างงาน ใน 76 จังหวัด โดยเน้นเสริมสร้างศักยภาพที่จำเป็นต่อเศรษฐกิจในอนาคตให้แก่กลุ่มเป้าหมาย เช่น ความรู้ด้านเทคโนโลยีระดับสูง การตลาดดิจิทัล รวมถึงการพัฒนาทักษะการเป็นผู้ประกอบการ เพิ่มโอกาสในการจ้างงาน เพิ่มรายได้ และเพื่อสร้างความเจริญเติบโตทางเศรษฐกิจให้ครอบคลุม ในทุกพื้นที่ของประเทศไทย รวมถึง ยังได้คัดเลือก Success Case ผลิตภัณฑ์ดีเด่นและการพัฒนาสถานประกอบการดีเด่น เพื่อเป็นต้นแบบความสำเร็จ จำนวน 12 ราย
จากผลสำเร็จของทั้ง 6 โครงการ ได้รับผลตอบรับเป็นอย่างดีจากผู้ประกอบการเอสเอ็มอีประชาชนในพื้นที่เป้าหมายที่ให้ความสนใจเข้าถึงบริการการพัฒนาของกระทรวงอุตสาหกรรม สู่การเป็นนักธุรกิจอุตสาหกรรม มืออาชีพ สามารถเชื่อมโยงกิจกรรมทางเศรษฐกิจภาคอุตสาหกรรมให้เติบโตและสามารถสร้างงานสร้างอาชีพและเสริมแกร่งผู้ประกอบการเอสเอ็มอีได้กว่า 4,900 ราย กระตุ้นเศรษฐกิจได้กว่า 1,278 ล้านบาท ในพื้นที่ 76 จังหวัดทั่วประเทศ
กระทรวงอุตสาหกรรม จึงได้จัดกิจกรรมส่งเสริมการสร้างความตระหนัก เชื่อมโยงเครือข่ายธุรกิจและการตลาด ภายใต้ธีม “อุตสาหกรรมวิถีใหม่หัวใจชุมชน: Empowering SMEs to New Industry Model” ในครั้งนี้ เพื่อเสริมสร้างการรับรู้บูรณาการความร่วมมือกับภาคีเครือข่าย สร้างการมีส่วนร่วมกับทุกภาคส่วน รวมถึงสะท้อนให้เห็นถึงความสำคัญของการดำเนินโครงการสอดคล้องกับแผนปฏิบัติราชการในการยกระดับขีดความสามารถของผู้ประกอบการและภาคอุตสาหกรรมด้วยเทคโนโลยีและนวัตกรรม ส่งผลให้การดำเนินโครงการเป็นไปอย่างมีประสิทธิภาพ พร้อมขับเคลื่อนเศรษฐกิจไทยให้สามารถแข่งขันได้ในตลาดโลก โดยภายในงานยังมีพิธีมอบโล่รางวัล และการแสดงผลงานผลิตภัณฑ์ดีเด่นและพัฒนาสถานประกอบการดีเด่น จากผู้ประกอบการ Success Case จำนวน 12 ราย
นอกจากนี้ ในงานยังได้มีการบรรยายพิเศษหัวข้อ “การเชื่อมโยงเครือข่ายธุรกิจ และการตลาด” โดยผู้แทนจากบริษัท ซีพี ออลล์ จำกัด(มหาชน)  เพื่อให้สำนักงานอุตสาหกรรมจังหวัดทั้ง 76 จังหวัด ซึ่งเป็นหน่วยงานขับเคลื่อนและสนับสนุนผู้ประกอบการในพื้นที่ ได้ทราบถึงแนวทางและหลักเกณฑ์ในการส่งเสริมผู้ประกอบการและพัฒนาผลิตภัณฑ์ที่มีคุณภาพตรงกับความต้องการของตลาดที่จะนำสินค้าเข้าสู่ตลาดModern Trade เพื่อช่วยสร้างและขยายโอกาสทางการตลาดให้กับผู้ประกอบการต่อไป

ที่มา : https://www.thaigov.go.th/news/contents/details/91717