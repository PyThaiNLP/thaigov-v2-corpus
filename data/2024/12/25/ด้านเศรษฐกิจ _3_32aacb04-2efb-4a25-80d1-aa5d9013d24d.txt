รัฐบาลไทย-ข่าวทำเนียบรัฐบาล-กอช. จัดใหญ่ส่งท้ายปี แจกหนัก ”ทองคำ“ 10 รางวัล ในงาน “ยิ่งออมมาก รับสิทธิเพิ่ม ลุ้นรับทองจาก กอช.” ชู “สลากเกษียณ” ปลุกคนไทยรักการออม


วันพุธที่ 25 ธันวาคม 2567
25/12/2567
พิมพ์
กอช. จัดใหญ่ส่งท้ายปี แจกหนัก ”ทองคำ“ 10 รางวัล ในงาน “ยิ่งออมมาก รับสิทธิเพิ่ม ลุ้นรับทองจาก กอช.” ชู “สลากเกษียณ” ปลุกคนไทยรักการออม
กอช. จัดงานจับรางวัล “ยิ่งออมมาก รับสิทธิเพิ่ม ลุ้นรับทอง จาก กอช.” เพื่อส่งเสริมและกระตุ้นให้ประชาชนทุกคน รักการออม และสามารถวางแผนการเงิน สำหรับชีวิตหลังเกษียณได้อย่างมั่นคง
วันที่ 25 ธันวาคม ที่กระทรวงการคลัง กองทุนการออมแห่งชาติ (กอช.) จัดงานจับรางวัล “ยิ่งออมมาก รับสิทธิเพิ่ม ลุ้นรับทอง จาก กอช.” เพื่อส่งเสริมและกระตุ้นให้ประชาชนทุกคน รักการออม และสามารถวางแผนการเงิน สำหรับชีวิตหลังเกษียณได้อย่างมั่นคง ในงานได้รับเกียรติจาก ดร.วโรทัย โกศลพิศิษฐ์กุล ที่ปรึกษาด้านเศรษฐกิจการคลัง สำนักงานเศรษฐกิจการคลัง เป็นประธานในพิธีพร้อมกับร่วมจับรางวัลที่ 1 เป็นทองคำแท่ง หนัก 2 บาท จำนวน 5 รางวัล โดย ดร.วโรทัย ได้กล่าวย้ำถึงความสำคัญของการออมเงินเพื่อการเกษียณซึ่งเป็นเป้าหมายที่สำคัญของรัฐบาลในการวางรากฐานที่มั่นคงและยั่งยืนให้กับประชาชนยอมรับว่าปัจจุบันผู้สูงอายุจำนวนไม่น้อยมีรายได้หลักมาจากเบี้ยยังชีพผู้สูงอายุ และประชาชนอีกจำนวนมากที่ไม่มีเงินออมไว้ใช้หลังเกษียณ รัฐบาลจึงได้สนับสนุนและส่งเสริมการออมผ่าน กอช. ซึ่งช่วยให้แรงงานนอกระบบ ผู้ประกอบอาชีพอิสระกว่า 21 ล้านคน รวมถึงนักเรียน นักศึกษา อายุตั้งแต่ 15 - 60 ปี ได้มีโอกาสออมเงินและได้รับการสมทบจากรัฐบาล ให้มีบำนาญเหมือนข้าราชการได้เช่นกัน
ดร.วโรทัย กล่าวอีกว่า รัฐบาลมุ่งมั่นออกแบบนวัตกรรมการออมใหม่ ที่ตอบโจทย์ความต้องการและพฤติกรรมของคนในปัจจุบัน เพื่อยกระดับคุณภาพชีวิตของคนทุกช่วงวัย เช่นโครงการสลากออมทรัพย์เพื่อการเกษียณ หรือ หวยเกษียณ ที่เมื่อวันที่ 3 ธ.ค. ที่ผ่านมา ครม. ภายใต้รัฐบาลนางสาวแพรทองธาร ชินวัตร มีมติเห็นชอบหลักการร่างแก้ไข พ.ร.บ. กองทุนการออมแห่งชาติ (ฉบับที่...) เพื่อให้ กอช. สามารถดำเนินโครงการฯได้ สำหรับขั้นตอนถัดไป ร่างกฎหมายจะเข้าสู่การตรวจทานโดยคณะกรรมการกฤษฎีกา และเข้าสู่การพิจารณาต่อไปในสภาฯ ส่วนบุคคลใดมีสิทธิซื้อสลากได้นั้น กำหนดให้สมาชิก กอช. และอาชีพอิสระ แรงงานนอกระบบ และผู้ประกันตน มาตรา 40 รวมถึงผู้ที่มีอายุเกิน 60 ปีขึ้นไป สามารถซื้อสลากได้ แต่ต้องออมเงินไว้ 10 ปี ถึงจะถอนเงินจากการซื้อสลากทั้งหมดออกมาได้ สำหรับสลากจะจำหน่ายใบละ 50 บาทในทุกสัปดาห์ ซื้อได้ไม่เกิน 3,000 บาทต่อเดือน ออกรางวัลทุกวันศุกร์ เวลา 17.00 น. ผู้ถูกรางวัลจะได้รับเงินทันทีผ่าน PromptPay สำหรับรางวัลที่ 1 จำนวน 1 ล้านบาท 5 รางวัล และรางวัลที่ 2 จำนวน 1,000 บาท 10,000 รางวัล ทั้งนี้ทุกการซื้อสลากถือเป็นโอกาสลุ้นรางวัล
ด้านนางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ กล่าวว่า กอช. เป็นหนึ่งในเสาหลักที่ส่งเสริมการออมในระยะยาวและสร้างหลักประกันบำนาญพื้นฐานให้แก่สมาชิก โดยเฉพาะในกลุ่มนักเรียน นักศึกษา ผู้ประกอบอาชีพอิสระ และแรงงานนอกระบบ ที่มีอายุตั้งแต่ 15-60 ปี สามารถออมเงินได้ตามความสมัครใจ ขั้นต่ำตั้งแต่ 50 บาท สูงสุด 30,000 บาทต่อปี และรัฐสมทบสูงสุด 100% แต่ไม่เกิน 1,800 บาทต่อปี และไม่จำเป็นต้องออมเป็นประจำเท่ากันทุกเดือน ผู้ที่สนใจสามารถสมัครเป็นสมาชิก กอช. เพียงดาวน์โหลดแอปพลิเคชั่น กอช. หรือทางไลน์ แอด กอช. @nsf.th เพื่อตรวจสอบสิทธิและสมัครสมาชิก พร้อมกับระบุเลขประจำตัวประชาชน 13 หลัก และหมายเลขโทรศัพท์มือถือของตนเอง หรือสอบถามเพิ่มเติม ได้ที่สายด่วนเงินออม 02-049-9000
“กิจกรรมส่งเสริมการออมครั้งนี้ เริ่มดำเนินการมาตั้งแต่วันที่ 1 ม.ค. – 15 ธ.ค. 67 โดยสมาชิกที่ออมเงินกับ กอช. ในช่วงเวลาดังกล่าว จะได้รับสิทธิลุ้นรางวัลพิเศษมากมาย อาทิ ทองคำแท่ง หนัก 2 บาท จำนวน 5 รางวัล , ทองคำแท่ง หนัก 2 สลึง จำนวน 5 รางวัล และไมโครเวฟ โตชิบา อีก 50 รางวัล และการจับรางวัลครั้งนี้ เพื่อเป็นของขวัญให้กับสมาชิก ที่มีวินัยในการออมต่อเนื่อง เพื่อให้มีเงินใช้สบายๆ หลังเกษียณ โดยมีตัวแทนจากหน่วยงานต่างๆ มาร่วมเป็นสักขีพยาน” นางสาวจารุลักษณ์ กล่าว
สำหรับการประกาศรายชื่อผู้โชคดีที่ได้รับรางวัล สามารถตรวจสอบรายชื่อได้ผ่านทาง เว็บไซต์ กอช. www.nsf.or.th และเฟชบุ๊ก “กองทุนการออมแห่งชาติ-กอช.” ทั้งนี้ผู้โชคดีที่ได้รับรางวัล จะต้องทำการติดต่อขอรับรางวัล และต้องยืนยันตัวตนกับ กอช. ผ่านทางเบอร์โทรศัพท์ 02-049-9000 ภายใน 30 วัน (นับจากวันที่ประกาศผลรางวัล) ในเวลาทำการ (วันจันทร์ – วันศุกร์ เวลา 09.00 – 16.00น.) ยกเว้นวันหยุดนักขัตฤกษ์และวันหยุดทำการของ กอช. หากไม่มีการแสดงสิทธิ จะขอมอบรางวัลให้กับผู้โชคดีสำรองลำดับถัดไป และหากไม่มารับของรางวัล กอช. จะขอส่งมอบรางวัล ให้แก่หน่วยงานสาธารณกุศลต่อไป
ฝ่ายประชาสัมพันธ์และสื่อสารองค์กร กองทุนการออมแห่งชาติ
โทร.098-791-5149

ที่มา : https://www.thaigov.go.th/news/contents/details/91724