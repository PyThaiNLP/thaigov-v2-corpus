รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการบูรณาการความร่วมมือระหว่างหน่วยงาน (รถ ราง เรือ) 


วันพุธที่ 25 ธันวาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการบูรณาการความร่วมมือระหว่างหน่วยงาน (รถ ราง เรือ)
....
วันนี้ (25 ธันวาคม 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเผยว่า ในวันนี้ได้ลงพื้นที่ตรวจเยี่ยมการให้บริการและอำนวยความสะดวกประชาชนในการเดินทางช่วงเทศกาลปีใหม่ 2568 ภายใต้การบูรณาการกับหน่วยงานที่เกี่ยวข้องในกระทรวงคมนาคม (รถ ราง เรือ) ณ สถานีขนส่งผู้โดยสารกรุงเทพ (จตุจักร) ปัจจุบันพบว่าการเตรียมความพร้อมของสถานีขนส่งฯ พร้อมบริการ 100% อาทิ มีการปรับปรุงพื้นที่ชานชาลาใหม่ มีสิ่งอำนวยความสะดวกที่ชาร์จแบตเตอรี่โทรศัพท์มือถือฟรี มีห้องน้ำบริการ เก้าอี้    พักคอย มีจุดเชื่อมต่อการเดินทางกับรถแท็กซี่ รถโดยสารขององค์การขนส่งมวลชนกรุงเทพ (ขสมก.) รวมถึงการเชื่อมต่อระหว่างรถโดยสารของบริษัท ขนส่ง จำกัด (บขส.) กับรถเมล์ รถไฟ และรถไฟฟ้าที่สถานีกลางกรุงเทพอภิวัฒน์ สำหรับเทศกาลปีใหม่ 2568 คาดการณ์ว่าจะมีผู้ใช้บริการมากที่สุดวันที่ 27 - 28 ธันวาคม 2567 จำนวนประมาณ 120,000 คน โดยกำหนดให้ส่งผู้โดยสารคนสุดท้ายเดินทางกลับภูมิลำเนาได้ไม่เกินเวลา 24.00 น. ซึ่งได้กำชับ บขส. จัดรถโดยสารให้เพียงพอต่อความต้องการของประชาชน ไม่มีผู้โดยสารตกค้าง ตรวจเข้มความพร้อมด้านความปลอดภัยรถโดยสาร และพนักงานขับรถก่อนออกให้บริการ พักผ่อนให้เพียงพอ มีชั่วโมงการทำงานไม่เกินตามกฎหมายกำหนด
หลังจากนั้น รัฐมนตรีช่วยว่าการกระทรวงคมนาคม ได้เดินทางด้วยรถโดยสาร ขสมก. ไปยังสถานีรถไฟฟ้าหมอชิต เพื่อเดินทางด้วยรถไฟฟ้าไปยังสถานีสะพานตากสิน และเดินทางด้วยเรือตรวจการณ์กรมเจ้าท่า (จท.) จากท่าเรือสาทรไปยังท่าเรือไอคอนสยาม สถานีรถไฟฟ้าเจริญนคร ซึ่งถือเป็นการทดลองเดินทางด้วยระบบขนส่งสาธารณะไปยังสถานที่จัดงานส่งท้ายปีเก่าต้อนรับปีใหม่ขนาดใหญ่ และคาดว่าจะมีประชาชนมาร่วมงานเป็นจำนวนมาก เพื่อตรวจสอบความเชื่อมโยงการให้บริการการเดินทางของทั้งหน่วยงานภาครัฐ และภาคเอกชน ว่าจะต้องมีการแก้ไขและต้องการการสนับสนุนเรื่องใด เพื่อเป็นการเตรียมความพร้อมก่อนถึงเทศกาลปีใหม่ อย่างไรก็ตาม ภาพรวมมีความเรียบร้อยดี และเป็นไปตามที่คาดการณ์ไว้
“ขอขอบคุณทุกหน่วยงานทั้งภาครัฐ และเอกชนที่บูรณาการร่วมกันในการให้บริการพี่น้องประชาชน และนักท่องเที่ยว ขอให้มั่นใจว่ารัฐบาลโดยนายกรัฐมนตรี นางสาวแพรทองธาร ชินวัตร และกระทรวงคมนาคม โดยนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม มีความตั้งใจที่จะให้พี่น้องประชาชนเดินทางได้อย่างสะดวกสบาย ปลอดภัย ไร้รอยต่อ” นายสุรพงษ์ ปิยะโชติ กล่าว
ในโอกาสนี้ นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นางสาวรัชนีพร ธิติทัพย์ รองปลัดกระทรวงคมนาคม นางจิรุตม์ วิศาลจิตร อธิบดีกรมการขนส่งทางบก นายพิเชฐ คุณาธรรมรักษ์ อธิบดีกรมการขนส่งทางราง นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด และนายภูริพัฒน์ ธีระกุลพิศุทธิ์ รองอธิบดีกรมเจ้าท่า ร่วมลงพื้นที่ด้วย

ที่มา : https://www.thaigov.go.th/news/contents/details/91749