รัฐบาลไทย-ข่าวทำเนียบรัฐบาล-“อรรษิษฐ์ สัมพันธรัตน์” ปลัดกระทรวงมหาดไทย นำข้าราชการมหาดไทย และสมาคมแม่บ้านมหาดไทย เข้าอวยพรปีใหม่ 


วันพุธที่ 25 ธันวาคม 2567
25/12/2567
พิมพ์
“อรรษิษฐ์ สัมพันธรัตน์” ปลัดกระทรวงมหาดไทย นำข้าราชการมหาดไทย และสมาคมแม่บ้านมหาดไทย เข้าอวยพรปีใหม่
“อรรษิษฐ์ สัมพันธรัตน์” ปลัดกระทรวงมหาดไทย นำข้าราชการมหาดไทย และสมาคมแม่บ้านมหาดไทย เข้าอวยพรปีใหม่ "อนุทิน" เนื่องในโอกาสส่งท้ายปีเก่าต้อนรับปีใหม่ ประจำปี 2568
วันนี้ (25 ธ.ค. 67) เวลา 09.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมด้วย นายทรงศักดิ์ ทองศรี รมช.มหาดไทย น.ส.ธีรรัตน์ สำเร็จวานิชย์ รมช.มหาดไทย ร่วมอวยพรปีใหม่ เนื่องในโอกาสส่งท้ายปีเก่าต้อนรับปีใหม่ 2568 โดยมี นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นางจิณณารัชช์ สัมพันธรัตน์ นายกสมาคมแม่บ้านมหาดไทย นำคณะผู้บริหารระดับสูงกระทรวงมหาดไทย ผู้ว่าราชการจังหวัด สมาคมแม่บ้านมหาดไทย ข้าราชการ พนักงาน และบุคลากร ร่วมในงาน ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย
นายอนุทิน กล่าวว่า นับตั้งแต่ตนมาดำรงตำแหน่งรองนายกรัฐมนตรีและ รมว.มหาดไทย ตนมีความภาคภูมิใจและเป็นเกียรติอย่างยิ่งที่ได้ร่วมทำงานสนองคุณแผ่นดินร่วมกับข้าราชการกระทรวงมหาดไทยทุกท่าน และเชื่อมั่นว่า คนมหาดไทยทุกคนล้วนมีเจตนารมณ์อันตั้งมั่นในการดูแลพี่น้องประชาชน เพราะ "กระทรวงมหาดไทย คือ ที่พึ่งของพี่น้องประชาชนในทุกมิติ" ทุกคุณภาพชีวิตที่ดีของประชาชนล้วนอยู่ภายใต้การบริหารของข้าราชการกระทรวงมหาดไทย เราทุกคนมุ่งมั่นในการทำงานด้วยความสามัคคี ความเข้าใจ ให้เกียรติ เชื่อถือซึ่งกันและกัน ทำงานด้วยความสุข ความทุ่มเท เพื่อประสิทธิภาพของการทำงาน เพราะผู้ที่ได้รับประโยชน์จากการทำงานของคนมหาดไทย คือ “พี่น้องประชาชน”
โอกาสนี้ นายอรรษิษฐ์ เป็นตัวแทนข้าราชการ พนักงาน และเจ้าหน้าที่ กล่าวอวยพรนายอนุทิน ใจความสำคัญตอนหนึ่งว่า นับตั้งแต่ท่านรองนายกรัฐมนตรีและ รมว.มหาดไทย รับตำแหน่ง ท่านได้นำพากระทรวงมหาดไทยให้มีความเข้มแข็งและแข็งแกร่ง เป็นที่ประจักษ์ต่อพี่น้องประชาชน ไม่ว่าจะเป็นการจัดระเบียบสังคมปราบปรามผู้มีอิทธิพล การป้องกันและแก้ไขปัญหายาเสพติด และการป้องกันและบรรเทาสาธารณภัย โดยร่วมเป็นผู้นำกับชุดปฏิบัติการพิเศษกระทรวงมหาดไทย เข้าดำเนินการจับกุมสถานบริการที่ผิดกฎหมาย รวมถึงนโยบายด้านต่าง ๆ เพื่อบำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขโดยถ้วนหน้า และเนื่องในศุภวารดิถีขึ้นปีใหม่ พุทธศักราช 2568 นี้ ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากลโลก อีกทั้งพระบารมีแห่งองค์พระบาทสมเด็จเจ้าอยู่หัว สมเด็จพระนางเจ้า ฯ พระบรมราชินี และพระบรมวงศานุวงศ์ทุกพระองค์ ได้โปรดดลบันดาลประทานพรให้ท่านรองนายกรัฐมนตรีและ รมว.มหาดไทย และครอบครัว จงประสบแต่ความสุข ความเจริญ คิดหวังสิ่งใดให้สมความมุ่งมาดปรารถนาทุกประการ ตลอดปีพุทธศักราช 2568 และตลอดไป

ที่มา : https://www.thaigov.go.th/news/contents/details/91736