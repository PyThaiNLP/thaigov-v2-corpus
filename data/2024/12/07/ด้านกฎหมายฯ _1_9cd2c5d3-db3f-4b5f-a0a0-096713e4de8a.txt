รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่เร่งฟื้นฟูจังหวัดชายแดนใต้ ระดมกำลังผู้ต้องราชทัณฑ์ทำความสะอาดบ้านเรือนประชาชน-ซ่อมรถจักรยานยนต์ที่เสียหายจากอุทกภัย


วันเสาร์ที่ 7 ธันวาคม 2567
07/12/2567
พิมพ์
รัฐมนตรีว่าการกระทรวงยุติธรรม ลงพื้นที่เร่งฟื้นฟูจังหวัดชายแดนใต้ ระดมกำลังผู้ต้องราชทัณฑ์ทำความสะอาดบ้านเรือนประชาชน-ซ่อมรถจักรยานยนต์ที่เสียหายจากอุทกภัย
รัฐมนตรีว่าการกระทรวงยุติธรรม ลงพื้นที่เร่งฟื้นฟูจังหวัดชายแดนใต้ ระดมกำลังผู้ต้องราชทัณฑ์ทำความสะอาดบ้านเรือนประชาชน-ซ่อมรถจักรยานยนต์ที่เสียหายจากอุทกภัย ย้ำรัฐบาลดูแลเต็มที่
ในวันเสาร์​ที่ ๗ ธันวาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ เดินทางลง​พื้นที่​เรือนจำจังหวัดนราธิวาส ถนนสุริยะประดิษฐ์ ตำบลบางนาค อำเภอเมืองนราธิวาส จังหวัดนราธิวาส โดยได้รับฟังการบรรยายสรุปสถานการณ์อุทกภัย และแผนการแก้ไขปัญหา พร้อมมอบนโยบายแก่หัวหน้าส่วนราชการ ในสังกัดกระทรวงยุติธรรม ช่วยเหลือผู้ประสบภัยน้ำท่วม ในโครงการร่วมแรงซ่อมรถจักรยานยนต์ที่เสียหายจากอุทกภัย โดยความร่วมมือระหว่าง กรมราชทัณฑ์ กระทรวงยุติธรรม, มหาวิทยาลัยนราธิวาสราชนครินทร์ และศูนย์อำนวยการบริหารจังหวัดชายแดนใต้ (ศอ.บต.) รวมทั้งมีบริการซ่อมเครื่องใช้ไฟฟ้าที่เปิดโอกาสให้ผู้ต้องราชทัณฑ์ได้ช่วยเหลือประชาชนที่ประสบปัญหาน้ำท่วมในพื้นที่จังหวัดนราธิวาส และพื้นที่ใกล้เคียง รวมทั้งมอบถุงยังชีพให้กับผู้บัญชาการเรือนจำจังหวัดนราธิวาส เพื่อนำไปมอบให้กับประชาชนผู้ประสบภัยในพื้นที่ด้วย
โอกาส​นี้​ พันตำรวจเอกทวี สอดส่อง รัฐมนตรีว่าการกระทรวงยุติธรรม กล่าวถึงสถานการณ์ปัญหาอุทกภัยในหลายจังหวัดของพื้นที่จังหวัดชายแดนภาคใต้ว่า ในขณะนี้ปริมาณน้ำในหลายพื้นที่ลดลงสู่สภาวะปกติ แต่ปัญหาสำคัญ คือ การฟื้นฟูสภาพบ้านเรือน โดยเฉพาะการทำความสะอาดอาคารบ้านเรือนและร้านค้าในเขตเศรษฐกิจ ซึ่งได้สั่งการให้เรือนจำในพื้นที่จังหวัดชายแดนภาคใต้นำผู้ต้องราชทัณฑ์ออกช่วยเหลือทำความสะอาดพื้นที่สาธารณประโยชน์ ทั้งถนน ตลาดสด โรงเรียนและวัดในพื้นที่ รวมถึงการเข้าช่วยเหลือผู้ป่วยติดเตียงที่อาศัยอยู่ในที่พักพิง และครัวประกอบอาหารของเขตเทศบาลนครยะลา
”รัฐบาลตระหนักถึงความลำบากของประชาชนในสถานการณ์ปัจจุบัน จึงมุ่งมั่นที่จะปรับปรุงการยื่นเอกสารเยียวยาน้ำท่วมให้มีความรวดเร็วและง่ายดาย โดยจะลดขั้นตอนที่พร้อมนำเทคโนโลยีเข้ามาช่วยเหลือ เพื่อให้การเยียวยาทั่วถึงและโปร่งใส“ พันตำรวจเอกทวี สอดส่อง รัฐมนตรีว่าการกระทรวงยุติธรรม กล่าว
ต่อจากนั้น​ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ได้เดินทางต่อไปยังตลาดเทศบาลตำบลบาเจาะ อำเภอบาเจาะ จังหวัดนราธิวาส เพื่อมอบถุงยังชีพให้กับประชาชนที่ประสบอุทกภัย บริเวณตลาดเทศบาลตำบลบาเจาะ อำเภอบาเจาะ จังหวัดนราธิวาส และ เดินทางต่อไปยังบ้านชะมูแว ตำบลปะลุกาสาเมาะ อำเภอบาเจาะ จังหวัดนราธิวาส เพื่อมอบอุปกรณ์การซ่อมบำรุงรถจักรยานยนต์ และบริการซ่อมเครื่องใช้ไฟฟ้าที่เสียหายจากอุทกภัยด้วย โดยตั้งเป็นศูนย์ซ่อมฯ บริเวณ อบต.ปะลุกาสาเมาะ สำหรับเครื่องมือช่างและสิ่งของที่ได้รับการสนับสนุน ประกอบด้วย น้ำมันเครื่อง บล็อกถอดหัวเทียน กระดาษทราย ฯลฯ เป็นต้น
จากนั้น ในช่วงบ่าย พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ออกจากจังหวัดนราธิวาส ไปยังเรือนจำกลางปัตตานี จังหวัดปัตตานี เข้าตรวจเยี่ยมบ้านพักของข้าราชการที่เรือนจำกลางปัตตานี และมอบถุงยังชีพให้กับผู้บัญชาการเรือนจำกลางสงขลา ผู้บัญชาการเรือนจำกลางยะลา และผู้บัญชาการเรือนจำกลางปัตตานี เพื่อนำไปส่งมอบให้กับประชาชนต่อไป
รวมทั้งได้เดินทางต่อไปยังตำบลเขาตูม อำเภอยะรัง จังหวัดปัตตานี เพื่อมอบถุงยังชีพให้กับประชาชนที่ประสบภัยที่ ตำบลเขาตูม อำเภอยะรัง จังหวัดปัตตานี ก่อนเดินทางไปยังห้องรับรองสนามบินบ่อทอง จังหวัดปัตตานี เพื่อร่วมประชุมกับสมาคมประมงจังหวัดปัตตานี

ที่มา : https://www.thaigov.go.th/news/contents/details/91149