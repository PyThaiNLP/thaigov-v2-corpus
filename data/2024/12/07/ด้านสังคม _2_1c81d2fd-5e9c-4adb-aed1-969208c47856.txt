รัฐบาลไทย-ข่าวทำเนียบรัฐบาล-วราวุธ-ปลัด พม. รับมอบ ชุด นร. จากมูลนิธิความหวังใหม่ สร้างรอยยิ้มให้เด็กๆในสถานรองรับ


วันศุกร์ที่ 6 ธันวาคม 2567
วราวุธ-ปลัด พม. รับมอบ ชุด นร. จากมูลนิธิความหวังใหม่ สร้างรอยยิ้มให้เด็กๆในสถานรองรับ
วราวุธ-ปลัด พม. รับมอบ ชุด นร. จากมูลนิธิความหวังใหม่ สร้างรอยยิ้มให้เด็กๆในสถานรองรับ
วันที่ 6 ธันวาคม 2567 ที่กระทรวงการพัฒนาสังคมและความมั่นคงของมนุษย์ สะพานขาว นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีรับมอบชุดนักเรียนเพื่อน้องในสถานรองรับเด็ก ระหว่างกระทรวงการพัฒนาสังคมและความมั่นคงของมนุษย์ และ มูลนิธิความหวังใหม่ New Hope Foundation ภายใต้กิจกรรม “ชุดนักเรียนใหม่ ให้น้องยิ้ม” โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน นายพิศุทธิ์ นำเจริญชัย ประธานมูลนิธิความหวังใหม่ กล่าวถึงวัตถุประสงค์ของกิจกรรม และคณะผู้บริหารกระทรวง พม. ตัวแทนเด็กจากสถานรองรับเด็ก เข้าร่วม
นายวราวุธ กล่าวว่า กระทรวง พม. มีความมุ่งมั่นในการให้เด็กซึ่งเป็นอนาคตของประเทศไทยเติบโตขึ้นมาให้มีความเข้มแข็งทั้งร่างกายและจิตใจ วันนี้มูลนิธิความหวังใหม่ New Hope Foundation ได้ส่งมอบชุดนักเรียนใหม่จำนวน 4,000 ชุด ให้กระทรวง พม. เพื่อนำไปให้กับเด็กในความอุปการะในสถานรองรับเด็ก จำนวน 31 แห่งที่อยู่ในความดูแลของกระทรวง พม. นับเป็นการมอบโอกาสทางการศึกษาและความเท่าเทียมให้กับเด็กทุกๆ คน เพราะว่าชุดนักเรียนนั้นเป็นตัวแทนของความเสมอภาค ลดความเหลื่อมล้ำ ไม่ว่าเด็กจะมาจากครอบครัวใด มีฐานะเป็นอย่างไร จะมีเครื่องแต่งกายภายในสถานศึกษาอย่างเหมาะสมและเท่าเทียมกัน ตนเชื่อว่าเด็กในสถานรองรับหลายพันคนจะได้รับประโยชน์จากการได้รับชุดนักเรียนในครั้งนี้ และจะได้มีอนาคตทางการศึกษาที่เท่าเทียมกันทุกๆ คน ซึ่งวันนี้ประเทศไทยกำลังต้องการคนรุ่นใหม่ และต้องการกำลังของเด็กๆ เพื่อที่จะเติบโตขึ้นมาช่วยกันพัฒนาประเทศไทยของเรา อย่างไรก็ตาม กระทรวง พม. ไม่สามารถทำงานได้เพียงกระทรวงเดียว แต่ต้องทำงานร่วมกับกระทรวงอื่นๆ และที่สำคัญต้องมีการสนับสนุนจากภาคเอกชนและภาคประชาสังคม อย่างเช่นการจัดกิจกรรมในวันนี้ ทั้งนี้ ในนามของกระทรวง พม. ขอขอบคุณมูลนิธิความหวังใหม่ New Hope Foundation ที่เข้ามาเป็นอีกหนึ่งกำลังสำคัญในการมาช่วยให้เด็กๆของประเทศไทย มีอนาคตและความมั่นคง และเดินไปข้างหน้าด้วยกันต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก #ชุดนักเรียน

ที่มา : https://www.thaigov.go.th/news/contents/details/91138