รัฐบาลไทย-ข่าวทำเนียบรัฐบาล-    นายกฯ สั่งการ ศปช.ภาคใต้ เร่งระดมกำลังช่วยอีก4 จังหวัดที่เหลือ ก่อนรับฝนอีกระลอกสัปดาห์นี้ พร้อมขอให้เร่งสำรวจจัดทำแผนเยียวยา เฟสสองต่อไปทันที


วันเสาร์ที่ 7 ธันวาคม 2567
07/12/2567
พิมพ์
นายกฯ สั่งการ ศปช.ภาคใต้ เร่งระดมกำลังช่วยอีก4 จังหวัดที่เหลือ ก่อนรับฝนอีกระลอกสัปดาห์นี้ พร้อมขอให้เร่งสำรวจจัดทำแผนเยียวยา เฟสสองต่อไปทันที
นายกฯ สั่งการ ศปช.ภาคใต้ เร่งระดมกำลังช่วยอีก4 จังหวัดที่เหลือ ก่อนรับฝนอีกระลอกสัปดาห์นี้ พร้อมขอให้เร่งสำรวจจัดทำแผนเยียวยา เฟสสองต่อไปทันที
วันนี้ (7 ธันวาคม 2567) เวลา 15.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า
ในที่ประชุม ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) เช้าวันนี้ รับทราบข้อสั่งการ จากนายกรัฐมนตรี ที่ให้ติดตามความคืบหน้าสถานการณ์อุทกภัยในพื้นที่ภาคใต้ เพื่อจัดเตรียมทำข้อมูล เสนอต่อที่ประชุมคณะรัฐมนตรี
โดยที่ประชุม ศปช.รายงานว่า จากการพยากรณ์อากาศและสถานการณ์อุทกภัยในพื้นที่มีแนวโน้มดีขึ้นตามลำดับจากพื้นที่ประสบภัยทั้งหมด ที่ผ่านมามี 10 จังหวัด ขณะนี้คลี่คลายแล้ว  โดยยังมีพื้นที่ประสบภัยอีก 4 จังหวัด ได้แก่จังหวัดนครศรีธรรมราช สงขลา ปัตตานี และนราธิวาส ขณะที่ตัวเลขผู้ประสบภัยลดลงจาก 664,173 ครัวเรือน เหลือ 33,255 ครัวเรือนแล้วในวันนี้
ขณะที่ วานนี้ (6 ธ.ค.)นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยนางสาวธีรรัตน์ สำเร็จวาณิชย์รัฐมนตรีช่วยว่าการกระทรวงมหาดไทย ลงพื้นที่ จ.ยะลา และปัตตานี เพื่อติดตามสถานการณ์อุทกภัย ได้มีข้อสั่งการให้ ศอ.บต.ในฐานะ ศปช.ส่วนหน้า เร่งช่วยเหลือผู้ประสบอุทกภัย โดยให้ สทนช. กรมชลประทาน และปภ. เร่งระบายน้ำในพื้นที่ให้สถานการณ์กลับสู่ภาวะปกติโดยเร็ว พร้อมกันนี้ ให้บริหารจัดการน้ำในเขื่อนบางลาง ไม่ให้เกิดผลกระทบต่อประชาชนท้ายเขื่อน โดยให้กรมประชาสัมพันธ์ติดตามข้อมูลและแจ้งเตือนประชาชนในพื้นที่อย่างทันท่วงที โดยเฉพาะในช่วงวันที่ 12-16 ธ.ค.ที่จะมีฝนตกหนักอีกระลอก
"กรมอุตุนิยมวิทยา แจ้งเตือนว่าจะมีฝนตกหนักอีกระลอกช่วงกลางเดือนนี้ ในพื้นที่ภาคใต้ตอนกลาง โดยเฉพาะ สุราษฎร์ธานี นครศรีธรรมราช พัทลุง และ สงขลา ศปช.จึงได้สั่งการให้ ปภ. เข้าประจำการในพื้นที่  เพื่อให้การช่วยเหลือทั้งเครื่องสูบน้ำ เรือ และรถการเคลื่อนย้ายผู้ประสบภัยโดยเฉพาะกลุ่มเปราะบาง ผู้พิการและผู้ป่วยติดเตียง" นางสาวศศิกานต์ กล่าว
รองโฆษกประจำสำนักนายกรัฐมนตรี กล่าวเพิ่มเติมว่า สำหรับ 4 จังหวัดที่ยังประสบภัย กรมชลประทานได้ระดมเครื่องสูบน้ำ 118 เครื่อง เครื่องผลักดันน้ำ 31 เครื่อง เพื่อเร่งระบายน้ำออกจากพื้นที่ลุ่มต่ำ เนื่องจากยังมีผู้ประสบภัย 20,988 คนที่ต้องพักอาศัยในศูนย์พักพิง นอกจากนี้ ยังได้ระดมกำลังพล เจ้าหน้าที่อาสาสมัคร แจกจ่ายถุงยังชีพ อาหารปรุงสุกจากโรงครัวพระราชทาน และทีมปฏิบัติการด้านการแพทย์และสาธารณสุข 1,218 ทีม เข้าดูแลทุกพื้นที่แล้ว
"ขณะนี้ ปภ.ทุกจังหวัดทำงานร่วมกับองค์กรปกครองส่วนท้องถิ่น และหน่วยงานที่เกี่ยวข้องลงพื้นที่ช่วยเหลือผู้ประสบภัยอย่างเร่งด่วน รวมถึงจัดเจ้าหน้าที่สำรวจและจัดทำบัญชีความเสียหาย เพื่อดำเนินการให้ความช่วยเหลือตามระเบียบกระทรวงการคลังฯ และระเบียบอื่น ๆ ที่เกี่ยวข้อง ตามข้อสั่งการของนายกรัฐมนตรีที่ให้เร่งช่วยเหลือเยียวยาผู้ประสบภัยให้เร็วที่สุด" นางสาวศศิกานต์ กล่าว

ที่มา : https://www.thaigov.go.th/news/contents/details/91148