รัฐบาลไทย-ข่าวทำเนียบรัฐบาล-รัฐบาลโชว์ผลงาน ปิดกั้นโซเชียลมีเดีย เพจ และเว็บไซต์ผิดกฎหมายแล้ว กว่า 1.78 แสนรายการ


วันเสาร์ที่ 7 ธันวาคม 2567
07/12/2567
พิมพ์
รัฐบาลโชว์ผลงาน ปิดกั้นโซเชียลมีเดีย เพจ และเว็บไซต์ผิดกฎหมายแล้ว กว่า 1.78 แสนรายการ
รัฐบาลโชว์ผลงาน ปิดกั้นโซเชียลมีเดีย เพจ และเว็บไซต์ผิดกฎหมายแล้ว กว่า 1.78 แสนรายการ
วันนี้  (7  ธันวาคม 2567) เวลา 09.00  น  นายคารม พลพรกลาง รองโฆษกประจำสำนักนายกรัฐมนตรึ เผยผลการเร่งรัดมาตรการป้องกันและปราบปรามอาชญากรรมออนไลน์ หนึ่งในนโยบายเร่งด่วนของรัฐบาล โดยเฉพาะการปิดกั้นโซเชียลมีเดีย เพจ และเว็บไซต์ URLs ผิดกฎหมายทุกรูปแบบ เพื่อเป็นการตัดวงจรช่องทางการก่ออาชญากรรมที่สำคัญของขบวนการมิจฉาชีพ ในปีงบประมาณ 2567 ตั้งแต่เดือน ต.ค. 2566 – พ.ย. 2567 (14 เดือน) กระทรวงดิจิทัลเพื่อเศรษฐกิจและสังคม (ดีอี) ดำเนินการปิดกั้นโซเชียลมีเดีย เพจ และเว็บไซต์ URLs ผิดกฎหมายแล้ว 178,609 รายการ หรือ เฉลี่ย 12,757 รายการต่อเดือน เพิ่มขึ้น 8.6 เท่าตัว จากช่วงเดียวกันของปีงบประมาณ 2566 ตั้งแต่ ต.ค. 2565 – ก.ย. 2566 (12 เดือน) ที่ปิดกั้น 17,670 รายการ หรือ เฉลี่ย 1,472 รายการต่อเดือน
การดำเนินการกับเว็บไซต์หรือแพลตฟอร์มที่มีลักษณะหลอกลงทุนเป็นการกระทำความผิดเข้าข่ายตามมาตรา 14 (1) พ.ร.บ. คอมพิวเตอร์ฯ  กระทรวงดีอี มีขั้นตอนที่ต้องดำเนินการให้เป็นไปตามกฎหมาย ในการระงับการทำให้แพร่หลายของข้อมูลคอมพิวเตอร์  ซึ่งขั้นตอนต่าง ๆ กระทรวงดีอี ได้ดำเนินการผ่านระบบอิเล็กทรอนิกส์ทั้งสิ้น เว้นแต่เฉพาะในขั้นตอนการตรวจสอบพยานหลักฐาน ที่ยังมีความจำเป็นต้องให้เจ้าหน้าที่ผู้เชี่ยวชาญ เนื่องจากพยาน หลักฐานต้องมีองค์ประกอบตามที่กฎหมายกำหนด สำหรับข้อมูลเว็บไซต์ที่เจ้าหน้าที่ตำรวจมีอยู่แล้วนั้น เป็นอำนาจหน้าที่ของเจ้าหน้าที่ตำรวจจะต้องดำเนินคดีกับผู้ที่กระทำความผิดไปพร้อมกัน
“สถิติตัวเลขที่เพิ่มสูงขึ้นในปี 2567 ทุกเดือน เป็นผลจากการปรับกระบวนการทำงานให้มีความรวดเร็ว และมีประสิทธิภาพมากยิ่งขึ้น โดยการตรวจสอบ เฝ้าระวังอย่างต่อเนื่องของภาครัฐที่เกี่ยวข้อง” นายคารม ย้ำ

ที่มา : https://www.thaigov.go.th/news/contents/details/91143