รัฐบาลไทย-ข่าวทำเนียบรัฐบาล-ปลัด พม. นำทีม เปิดปฏิบัติการ “พม. สานสายใยร่วมกันพัฒนา ชุมชนริมคลองเปรมประชากร”


วันศุกร์ที่ 6 ธันวาคม 2567
ปลัด พม. นำทีม เปิดปฏิบัติการ “พม. สานสายใยร่วมกันพัฒนา ชุมชนริมคลองเปรมประชากร”
ปลัด พม. นำทีม เปิดปฏิบัติการ “พม. สานสายใยร่วมกันพัฒนา ชุมชนริมคลองเปรมประชากร”
วันที่ 6 ธันวาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดกิจกรรมปฏิบัติการ “พม. สานสายใยร่วมกันพัฒนา ชุมชนริมคลองเปรมประชากร” พร้อมมอบแนวทางการพัฒนา ปี 2568 อีกทั้งร่วมปรับภูมิทัศน์ในชุมชน และมอบถุงยังชีพเป็นกำลังใจให้กลุ่มเปราะบางในชุมชน โดยมีนายกฤษดา สมประสงค์ ผู้อำนวยการสถาบันพัฒนาองค์กรชุมชน กล่าวรายงาน พร้อมด้วยคณะผู้บริหารกระทรวง พม. ผู้นำชุมชน ประชาชนชาวชุมชนสวนผักและชุมชนริมคลอง เข้าร่วม ณ ชุมชนสวนผัก เขตจตุจักร กรุงเทพมหานคร
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. ได้กำหนดพื้นที่เป้าหมายการพัฒนาคุณภาพชีวิตด้านที่อยู่อาศัย และการสร้างชุมชนน่าอยู่ คือ ชุมชนริมคลองเปรมประชากร เพื่อสร้างชุมชนที่มีคุณภาพ 5 องค์ประกอบ ทั้ง คน-บ้าน-คลอง-สิ่งแวดล้อม-ระบบนิเวศ โดยสร้างชุมชนน่าอยู่ “ปลอดภัย ปลอดพิษ เป็นมิตร และเอื้ออาทรต่อทุกคน” มีบ้านสำหรับคนทุกช่วงวัย ทุกกลุ่มเป้าหมาย สามารถอยู่อาศัยได้อย่างปลอดภัย เข้าถึงแหล่งทุนได้เท่าเทียม และมีวินัยทางการเงินระดับครัวเรือน ซึ่งในช่วงที่ผ่านมา การพัฒนาพื้นที่คลองเปรมประชากร กระทรวง พม. โดย พอช. ได้ร่วมกับหุ้นส่วนทางสังคมหลายภาคส่วน โดยเฉพาะบริษัท ปตท.จำกัด (มหาชน) ซึ่งดำเนินโครงการปรับปรุงภูมิทัศน์พื้นที่สวน จำนวน 10 ไร่ บริเวณถนนกำแพงเพชร 6 แนวขนานคลองเปรมประชากร ด้วยการพัฒนาเป็นสวนสาธารณะ และจัดสร้างอาคารนิทรรศการเผยแพร่พระราชกรณียกิจ โครงการตามพระบรมราโชบาย ด้านการพัฒนาและฟื้นฟูแหล่งน้ำ รวมถึงโครงการพัฒนาคลองเปรมประชากร เพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งพระบาทสมเด็จพระเจ้าอยู่หัว ทรงมีพระมหากรุณาธิคุณพระราชทานชื่อสวนสาธารณะว่า “เปรมประชาวนารักษ์” และจะเสด็จพระราชดำเนินพร้อมด้วยสมเด็จพระนางเจ้าฯ พระบรมราชินี ไปทรงเปิดสวนสาธารณะ “เปรมประชาวนารักษ์” ในวันอังคารที่ 10 ธันวาคม 2567 นี้
นายอนุกูล กล่าวว่า การพัฒนาพื้นที่คลองเปรมประชากรในครั้งนี้ จึงถือเป็นโครงการสำคัญที่กระทรวง พม. ได้ร่วมกับหน่วยงานภาครัฐ ภาคเอกชน และพี่น้องประชาชน สนองพระบรมราโชบายด้านการพัฒนาและฟื้นฟูแหล่งน้ำของพระบาทสมเด็จพระเจ้าอยู่หัว และยังเป็นโครงการสำคัญในการแก้ไขปัญหาความเดือดร้อนของประชาชนริมคลองอย่างเป็นระบบ โดยเฉพาะการแก้ไขปัญหาที่อยู่อาศัยในพื้นที่ชุมชนแออัด ซึ่งกระบวนการพัฒนาครั้งนี้ จึงไม่ใช่เพียงการสร้างเขื่อน หรือการพัฒนาสภาพแวดล้อมเท่านั้น แต่ยังให้ความสำคัญกับการพัฒนาคุณภาพชีวิตของพี่น้องประชาชนริมคลองในด้านที่อยู่อาศัย โดยความร่วมมือของทุกภาคส่วนเพื่อให้พี่น้องประชาชนมีความมั่นคงในชีวิต ทั้งด้านกฎหมาย  สภาพแวดล้อม และสุขภาวะที่ดี ซึ่งพี่น้องในชุมชนสวนผัก ถือเป็นชุมชนเป้าหมายของการพัฒนาที่กระทรวง พม. จะขับเคลื่อนการพัฒนาคุณภาพชีวิตที่ดีอย่างมั่นคงของคนทุกช่วงวัย
นายอนุกูล กล่าวเพิ่มเติมว่า ในโอกาสนี้ ขอขอบคุณในความร่วมมือและความตั้งใจของพี่น้องชาวชุมชนทุกคนที่ไม่เพียงแต่ปรับตัว แต่ยังเสียสละ มีส่วนร่วมสำคัญในการสร้างชุมชนที่เข้มแข็งและมีคุณภาพ ขอแสดงความชื่นชมในพลังความร่วมมือของพี่น้องประชาชน เจ้าหน้าที่ทุกหน่วยงานที่เกี่ยวข้อง และขอให้มั่นใจว่า กระทรวง พม. จะเดินหน้าดูแลพี่น้องประชาชนทุกคน ให้มีคุณภาพชีวิตที่ดีขึ้น และขอให้ทุกคนร่วมกันเป็นพลัง ในการผลักดันโครงการนี้ให้เกิดผลสำเร็จตามเป้าหมาย เราจะทำงานด้วยหัวใจที่พร้อมรับใช้ประชาชน และเดินหน้าอย่างเข้มแข็งเพื่อสร้างความเปลี่ยนแปลงที่ดียิ่งขึ้น
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ชุมชนริมคลอง #คลองเปรมประชากร #จตุจกัร #กทม

ที่มา : https://www.thaigov.go.th/news/contents/details/91140