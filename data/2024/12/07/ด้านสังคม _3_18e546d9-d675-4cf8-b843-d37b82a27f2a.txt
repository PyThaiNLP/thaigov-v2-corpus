รัฐบาลไทย-ข่าวทำเนียบรัฐบาล-“วราวุธ” เปิดวอร์รูม คอนเฟอเร้นซ์ด่วน กำชับ ทีม พม. ช่วยเยียวยากลุ่มเปราะบาง ประสบภัยน้ำท่วมภาคใต้ สั่งจับตา สภาพอากาศ เตรียมพร้อมรับมือ


วันศุกร์ที่ 6 ธันวาคม 2567
“วราวุธ” เปิดวอร์รูม คอนเฟอเร้นซ์ด่วน กำชับ ทีม พม. ช่วยเยียวยากลุ่มเปราะบาง ประสบภัยน้ำท่วมภาคใต้ สั่งจับตา สภาพอากาศ เตรียมพร้อมรับมือ
“วราวุธ” เปิดวอร์รูม คอนเฟอเร้นซ์ด่วน กำชับ ทีม พม. ช่วยเยียวยากลุ่มเปราะบาง ประสบภัยน้ำท่วมภาคใต้ สั่งจับตา สภาพอากาศ เตรียมพร้อมรับมือ
วันที่ 6 ธันวาคม 2567 ที่ห้องวอร์รูมของศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมวอร์รูมผ่านระบบวิดีโอคอนเฟอเร้นซ์กับทีม พม. หนึ่งเดียว และพี่น้องประชาชนกลุ่มเปราะบางที่ได้รับผลกระทบจากอุทกภัยในพื้นที่ภาคใต้ ว่า กระทรวง พม. ได้ติดตามสถานการณ์น้ำท่วมในพื้นที่จังหวัดภาคใต้ จังหวัด สงขลา นครศรีธรรมราช นราธิวาส ปัตตานี ยะลา โดยพูดคุยถึงสถานการณ์น้ำท่วม กรณีกระทรวง พม. ได้เข้าไปดำเนินการช่วยเหลือ สนับสนุน และเยียวยาความเดือดร้อน ซึ่งทีม พม. หนึ่งเดียว ได้ประสานงานกับผู้นำชุมชน ต้องขอบคุณทีม พม. หนึ่งเดียวในทุกๆพื้นที่ ที่ได้เป็นกลไกสำคัญที่ช่วยกันดูแล อีกทั้งมีภาคเอกชน มูลนิธิต่างๆ เข้ามาช่วยในการทำงานของกระทรวงพม.
นายวราวุธ กล่าวว่า การทำงานของศูนย์บริหารการดูแลกลุ่มเปราะบางจากภัยพิบัติ (ศบปภ.) นั้น หัวใจสำคัญคือระหว่างเกิดภัยพิบัติ กระทรวง พม. เข้าไปช่วยเหลือเยียวยาอย่างไร แต่เมื่อภัยพิบัติผ่านไปแล้วการฟื้นฟูมีความสำคัญเช่นกัน และในขณะนี้ที่ยังอยู่ในช่วงเกิดภัยพิบัติอยู่นั้น จะเน้นเรื่องการเข้าไปสนับสนุนว่าการโยกย้าย การเปิดศูนย์พักพิงชั่วคราว ซึ่งในส่วนของกระทรวง พม. จะต้องดูแลพี่น้องกลุ่มเปราะบาง คือกลุ่มผู้สูงอายุ คนพิการ เด็กเล็ก หรือแม่เลี้ยงเดี่ยว โดยทีม พม. หนึ่งเดียว จะระบุจุดว่าในแต่ละพื้นที่ ในแต่ละตำบล แต่ละหมู่บ้าน มีกลุ่มเปราะบางอยู่บ้านหลังไหน ลักษณะอย่างไร บ้านแต่ละหลังมีความจำเป็นเฉพาะอย่างไร หากมีการโยกย้าย หน่วยงานที่เกี่ยวข้องจะได้มีข้อมูลก่อนว่าไปที่หลังไหนก่อน และจะต้องใช้อุปกรณ์ หรือกำลังคนเยอะมากกว่าปกติหรือไม่ รวมถึงทั้งถุงยังชีพ ยารักษาโรคต่างๆ
นายวราวุธ กล่าวว่า ที่ผ่านมากระทรวง พม. ได้มีการช่วยเหลือดูแลประชาชนกลุ่มเปราะบางที่ได้รับผลกระทบจากสถานการณ์ภัยพิบัติในพื้นที่จังหวัดภาคใต้ อาทิ นมผง มอบถุงยังชีพ มอบชุดเครื่องนอน ในพื้นที่ 9 จังหวัด ได้แก่ ยะลา สงขลา ปัตตานี นราธิวาส นครศรีธรรมราช พัทลุง สตูล ตรัง สุราษฎร์ธานี  กระทรวง พม. มีการทำงานร่วมกับทางมูลนิธิราชประชานุเคราะห์และมีการเคลื่อนย้ายอพยพพี่น้องกลุ่มเปราะบางประมาณ 119 ราย อีกทั้งยังมีหน่วยงานต่างประเทศ เช่น ยูนิเซฟ เข้ามาดูแลเรื่องเด็กเล็ก และที่สำคัญ ทีมงาน พม. หนึ่งเดียว ทั้ง 9 จังหวัดนั้น ได้ไปลงพื้นที่เยี่ยมให้กำลังใจพี่น้องประชาชนเกือบ 20,000 ราย ซึ่งได้มีการสำรวจผ้าอ้อมสำเร็จรูปสำหรับสำหรับเด็กและผู้สูงอายุ รวมทั้งแผ่นรองซับ อาหารเสริม และยารักษาโรค ซึ่งกระทรวง พม.จะดูแลให้ครบในทุกมิติ
นายวราวุธ กล่าวว่า ตนได้กำชับในเรื่องของการนำเอาขยะที่เกิดขึ้นในพื้นที่ ซึ่งกระทรวง พม. สามารถช่วยแบ่งเบาภาระพี่น้องประชาชนในการเอาขยะออกมาจากบ้านเรือนได้ ในช่วง 2-3 วันนี้ ปริมาณฝนตกได้ลดลงไปแล้ว แต่ทีม พม. หนึ่งเดียว ยังต้องจับตาสภาพอากาศให้ดีว่าในอนาคต 3-4 วันจากนี้ไปจะมีฝนตกลงมาอีกหรือไม่ และดูสถานการณ์ว่าน้ำขึ้นสูงแค่ไหน มาเร็วหรือไม่ ลดเร็วแค่ไหน และตนรู้สึกดีใจที่ได้ยินคำเรียกว่าความอบอุ่นจากพี่น้องประชาชน ที่เห็นทีม พม. หนึ่งเดียวเข้าไปช่วยทันเหตุการณ์ และได้ช่วยอำนวยความสะดวกให้กับพี่น้องประชาชนในพื้นที่ที่ได้รับความเดือดร้อน ขอเป็นกำลังใจให้กับผู้นำท้องถิ่น ทีม พม.หนึ่งเดียวในพื้นที่ที่ทำงานกันอย่างหนักหน่วงตลอด 24 ชั่วโมง
นายวราวุธ กล่าวเพิ่มเติมว่า ตนได้กำชับทีม พม. หนึ่งเดียวในแต่ละพื้นที่ ว่า ที่ใด หมู่บ้านใด มีกลุ่มเปราะบางอยู่บ้านเลขที่ไหน ให้จดเป็นแผนผังเอาไว้ว่า หลังไหนมีผู้สูงอายุ หรือเด็กเล็ก หรือคนพิการ เพื่อที่เวลาแจ้งหน่วยงานที่เกี่ยวข้องจะได้ลงพื้นที่ไปถึงจุดนั้นก่อน และเวลาที่เข้าไปในพื้นที่แล้ว มีการเคลื่อนย้ายกลุ่มเปราะบางแต่ละบ้าน มีอุปกรณ์เครื่องมืออะไรบ้าง เพื่อให้หน่วยงานที่เข้าไปช่วยเหลือรับทราบข้อมูล และขอให้รายงานเกี่ยวกับศูนย์พักพิงชั่วคราวที่ พม. ได้จัดตั้งขึ้นมานั้น ประสบปัญหาอะไรบ้างหรือไม่ เพื่อเอานำไปปรับปรุงแก้ไขหากเกิดภัยพิบัติในครั้งต่อไป เพื่อจะได้อำนวยความสะดวกให้พี่น้องประชาชนอย่างเต็มที่
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #น้ำท่วมภาคใต้ #ช่วยเหลือ #ศบปภ

ที่มา : https://www.thaigov.go.th/news/contents/details/91139