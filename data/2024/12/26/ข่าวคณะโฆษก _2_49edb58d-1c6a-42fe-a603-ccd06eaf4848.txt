รัฐบาลไทย-ข่าวทำเนียบรัฐบาล-ศปช. แจ้งผู้ประสบภัย 16 จว. เร่งยื่นรับเงินเยียวยาน้ำท่วมได้ถึง 15 ม.ค. 68  คาดฝนส่งท้ายปี 27-28 ธ.ค. มาเร็ว-ไปเร็ว


วันพฤหัสบดีที่ 26 ธันวาคม 2567
26/12/2567
พิมพ์
ศปช. แจ้งผู้ประสบภัย 16 จว. เร่งยื่นรับเงินเยียวยาน้ำท่วมได้ถึง 15 ม.ค. 68  คาดฝนส่งท้ายปี 27-28 ธ.ค. มาเร็ว-ไปเร็ว
ศปช. แจ้งผู้ประสบภัย 16 จว. เร่งยื่นรับเงินเยียวยาน้ำท่วมได้ถึง 15 ม.ค. 68  คาดฝนส่งท้ายปี 27-28 ธ.ค. มาเร็ว-ไปเร็ว
วันนี้ (26 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ที่ประชุม ศปช. รับทราบการเร่งรัดเยียวยาจำนวน 9,000 บาท ให้ถึงมือประชาชนโดยเร็ว กรมป้องกันและบรรเทาสาธารณภัยได้ส่งหนังสือถึงผู้ว่าราชการจังหวัด ทั้ง 16 จังหวัด เพื่อกำชับหน่วยงานในพื้นที่ตรวจสอบข้อมูลให้ถูกต้อง รวมทั้งประชาสัมพันธ์สื่อสารถึงประชาชนที่จะได้รับเงินเยียวยาสามารถลงทะเบียนได้ถึงวันที่ 15 มกราคม 2568 เท่านั้น
“ศปช. เน้นย้ำ 16 จังหวัด ประสานหน่วยงานที่รับผิดชอบตรวจสอบข้อมูลอย่างรอบคอบ ไม่ให้มีการลงทะเบียนขอรับความช่วยเหลือซ้ำซ้อน โดยผู้ที่จะได้รับเงินจะต้องเข้าเงื่อนไข ดังนี้ อยู่ในพื้นที่ จ.ชัยนาท บุรีรัมย์ สมุทรสาคร และสิงห์บุรี ที่ได้รับผลกระทบจากอุทกภัยในห้วงวันที่ 20 พ.ค. - 2 พ.ย. 67 และพื้นที่ 12 จังหวัดภาคใต้ ได้แก่ จ.กระบี่ ชุมพร นครศรีธรรมราช นราธิวาส ปัตตานี ประจวบคีรีขันธ์ ตรัง พัทลุง ยะลา สงขลา สตูล และสุราษฎร์ธานี ที่ได้รับผลกระทบจากอุทกภัยในห้วงวันที่ 3 พ.ย. 67 เป็นต้นไปเท่านั้น และได้รับผลกระทบจากอุทกภัยสองกรณี คือ 1.ที่อยู่อาศัยประจำถูกน้ำท่วมไม่เกิน 7 วัน และมีทรัพย์สินเสียหาย และ 2.ที่อยู่อาศัยประจำถูกน้ำท่วมเกิน 7 วัน ในกรณีที่ถูกน้ำท่วมหลายครั้งจะได้รับความช่วยเหลือเพียงครั้งเดียว”
รองโฆษกฯ กล่าวเพิ่มเติมว่า ขณะนี้สถานการณ์อุทกภัยคลี่คลายเกือบทั้งหมด เหลือเพียง 1 จังหวัด ได้แก่ จ.นครศรีธรรมราช (อ.ปากพนัง พระพรหม เฉลิมพระเกียรติ เชียรใหญ่ และชะอวด) โดยหน่วยงานที่เกี่ยวข้องได้ระดมกำลังติดตั้งเครื่องสูบน้ำและเครื่องผลักดันน้ำออกจากพื้นที่อย่างต่อเนื่อง
ส่วนแนวโน้มฝนที่จะตกในพื้นที่ภาคใต้ วันที่ 27 – 28 ธ.ค. นี้  จะมีฝนเพิ่มขึ้น และมีฝนตกหนักบางแห่ง ในพื้นที่ จ.ชุมพร ระนอง  สุราษฎร์ธานี นครศรีธรรมราช พัทลุง สงขลา ส่วนในวันที่ 29 ธ.ค.ฝนจะตกหนักในพื้นที่ภาคใต้ตอนล่างได้แก่ ปัตตานี ยะลา นราธิวาส โดยฝนจะมาเร็วไปเร็ว ไม่เหมือนครั้งที่ผ่านมา
“ขอให้ประชาชนในภาคใต้ตอนล่างยังคงต้องเฝ้าระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลัน น้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม” รองโฆษกฯ ศศิกานต์ กล่าว

ที่มา : https://www.thaigov.go.th/news/contents/details/91776