รัฐบาลไทย-ข่าวทำเนียบรัฐบาล-"รมว.ท่องเที่ยวและกีฬา" นำปล่อยแถวตำรวจท่องเที่ยว สร้างความเชื่อมั่นด้านความปลอดภัยช่วงเทศกาลปีใหม่ 2568


วันพฤหัสบดีที่ 26 ธันวาคม 2567
"รมว.ท่องเที่ยวและกีฬา" นำปล่อยแถวตำรวจท่องเที่ยว สร้างความเชื่อมั่นด้านความปลอดภัยช่วงเทศกาลปีใหม่ 2568
"รมว.ท่องเที่ยวและกีฬา" นำปล่อยแถวตำรวจท่องเที่ยว สร้างความเชื่อมั่นด้านความปลอดภัยช่วงเทศกาลปีใหม่ 2568
วันที่ 24 ธันวาคม 2567 เวลา 17.00 น. ณ บริเวณลานศูนย์การค้าเซ็นทรัลเวิลด์ เขตปทุมวัน กรุงเทพมหานคร นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีปล่อยแถวสร้างความเชื่อมั่นด้านความปลอดภัยในการท่องเที่ยวช่วงเทศกาลคริสต์มาสและปีใหม่ 2568 พร้อมด้วยผู้บริหารระดับสูงจากกระทรวงการท่องเที่ยวและกีฬา ประกอบด้วย นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา, นางสาววนิดา พันธ์สอาด รองปลัดกระทรวงการท่องเที่ยวและกีฬา, นายจาตุรนต์ ภักดีวานิช อธิบดีกรมการท่องเที่ยว, นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย และผู้บริหารจากสำนักงานตำรวจแห่งชาติ นำโดย พล.ต.อ.กิตติ์รัฐ พันธุ์เพ็ชร์ ผู้บัญชาการตำรวจแห่งชาติ, พล.ต.ท. อัคราเดช พิมลศรี ผู้ช่วย ผบ.ตร., พล.ต.ท.ศักย์ศิรา เผือกอ่ำ ผู้บัญชาการตำรวจท่องเที่ยว  รวมถึงข้าราชการตำรวจและหน่วยงานร่วมบูรณาการกว่า 135 นายเข้าร่วมพิธี
นายสรวงศ์ เทียนทอง กล่าวว่า การดำเนินการครั้งนี้สอดคล้องกับนโยบายของรัฐบาลในการส่งเสริมการท่องเที่ยวภายใต้แนวคิด “สร้างรายได้ สร้างความสุข สร้างความปลอดภัย” ซึ่งกระทรวงการท่องเที่ยวและกีฬาให้ความสำคัญกับการยกระดับมาตรการดูแลความปลอดภัยและการอำนวยความสะดวกแก่นักท่องเที่ยวทั้งชาวไทยและชาวต่างชาติ โดยเฉพาะในช่วงเทศกาลที่มีจำนวนนักท่องเที่ยวเพิ่มขึ้น
ในพิธีดังกล่าวยังได้มีการเปิดตัว Thailand Tourist Police Application (TTPB-APP) แอปพลิเคชันใหม่ล่าสุดที่พัฒนาขึ้นเพื่ออำนวยความสะดวกและเพิ่มความปลอดภัยให้นักท่องเที่ยว โดยแอปฯ นี้ช่วยให้นักท่องเที่ยวสามารถติดต่อขอความช่วยเหลือ แจ้งเหตุฉุกเฉิน และแชร์ตำแหน่งของตนได้ทันทีแบบออนไลน์ ซึ่งจะช่วยให้เจ้าหน้าที่ตำรวจท่องเที่ยวสามารถเข้าถึงพื้นที่ได้อย่างรวดเร็ว
นอกจากนี้ยังมีการสาธิตระบบปฏิบัติการรถโมบายตำรวจท่องเที่ยวเคลื่อนที่ ที่เตรียมออกปฏิบัติการในแหล่งท่องเที่ยวสำคัญทั่วประเทศในปี 2568 ซึ่งจะช่วยเพิ่มประสิทธิภาพในการดูแลนักท่องเที่ยวในสถานที่ท่องเที่ยวที่มีความหนาแน่น
รมว.สรวงศ์ เน้นย้ำว่าการทำงานร่วมกันระหว่างกระทรวงการท่องเที่ยวและกีฬาและสำนักงานตำรวจแห่งชาติในครั้งนี้ ไม่เพียงแต่สร้างความปลอดภัย แต่ยังช่วยสร้างความเชื่อมั่นให้แก่นักท่องเที่ยวและส่งเสริมภาพลักษณ์ที่ดีของประเทศไทยในฐานะจุดหมายปลายทางท่องเที่ยวระดับโลก
กระทรวงการท่องเที่ยวและกีฬา พร้อมมุ่งมั่นพัฒนาทุกมิติในการสนับสนุนอุตสาหกรรมการท่องเที่ยวไทยให้เติบโตอย่างยั่งยืนต่อไป

ที่มา : https://www.thaigov.go.th/news/contents/details/91783