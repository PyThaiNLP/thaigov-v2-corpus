รัฐบาลไทย-ข่าวทำเนียบรัฐบาล-นายกฯ  ตรวจความพร้อมการทำงานของตำรวจช่วงเทศกาล ด้าน ผบ.ตร.รายงานพร้อมดูแลปชช.ครบวงจร ทั้งการเดินทาง ความปลอดภัย ในชีวิตและทรัพย์สิน ตลอดเทศกาลไม่มีวันหยุด


วันพฤหัสบดีที่ 26 ธันวาคม 2567
26/12/2567
พิมพ์
นายกฯ  ตรวจความพร้อมการทำงานของตำรวจช่วงเทศกาล ด้าน ผบ.ตร.รายงานพร้อมดูแลปชช.ครบวงจร ทั้งการเดินทาง ความปลอดภัย ในชีวิตและทรัพย์สิน ตลอดเทศกาลไม่มีวันหยุด
นายกฯ รับฟังความพร้อมของตำรวจ ที่วางกำลังดูแลตลอดเทศกาลปีใหม่ ทั้งตำรวจ สายตรวจ ท่องเที่ยว ทางหลวง ไซเบอร์ และทุกหน่วยขอให้ช่วยกันอำนวยความสะดวกให้นักท่องเที่ยวและ ปชช. อย่างเต็มที่ มอบผบ.ตร.เน้นย้ำปชส.เว็บไซต์“ไซเบอร์เช็ก” ให้ประชาชนทราบเพื่อป้องกัน
วันนี้ (26 ธันวาคม 2567) เวลา 09.30 น. ณ บริเวณห้องโถง ชั้น 1 อาคาร 1 สำนักงานตำรวจแห่งชาติ ถนนพระรามที่ 1 เขตปทุมวัน กรุงเทพฯ  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่านายกรัฐมนตรี  เดินทางไป รับฟังแผนการในการดูแลประชาชน ในช่วงเทศกาลตั้งแต่วันนี้เป็นต้นไปของสำนักงานตำรวจแห่งชาติ ทั้งการอำนวยความสะดวก ในการเดินทาง การรักษาความปลอดภัยในงานรื่นเริงต่างๆ ทั่วประเทศ โดยมี พลตำรวจเอก กิตติ์รัฐ พันธุ์เพ็ชร์  ผู้บัญชาการตำรวจแห่งชาติ พร้อมด้วย พลตำรวจเอก ธนา ชูวงศ์ รองผู้บัญชาการตำรวจแห่งชาติ  พลตำรวจเอก ประจวบ วงศ์สุข รองผู้บัญชาการตำรวจแห่งชาติ  พลตำรวจเอก นิรันดร เหลื่อมศรี รองผู้บัญชาการตำรวจแห่งชาติ  พลตำรวจเอก กรไชย คล้ายคลึง รองผู้บัญชาการตำรวจแห่งชาติ   พลตำรวจเอก ธัชชัย ปิตะนีละบุตร จเรตำรวจแห่งชาติ ในฐานะผู้อำนวยการศูนย์ปราบปรามอาชญากรรมทางเทคโนโลยีสารสนเทศ  ผู้ช่วยผู้บัญชาการตำรวจ และ หน่วยงานตำรวจที่สำคัญในช่วงเทศกาล อาทิ ตำรวจท่องเที่ยว ทางหลวง ตำรวจไซเบอร์ และหน่วยงานอื่นๆ
ทั้งนี้ พลตำรวจเอก กิตติ์รัฐ พันธุ์เพ็ชร์  ผู้บัญชาการตำรวจแห่งชาติ ได้รายงานว่าได้สั่งการให้ ทุกหน่วยงาน ปฏิบัติภารกิจอย่างต่อเนื่องในช่วงเทศกาล โดยมีโครงการต่างๆ อาทิ     โครงการ Cyber Check    ของกองบัญชาการตำรวจสืบสวนสอบสวนอาชญากรรมทางเทคโนโลยีหรือ บช.สอท.หรือตำรวจไซเบอร์ จัดทำแอปพลิเคชัน และเว็บไซต์ “www.เช็กก่อน.com” ซึ่งเป็นแพลตฟอร์มที่สามารถตรวจเช็กเลขบัญชีธนาคารก่อนทำการโอนเงิน เพื่อลดความเสี่ยงจากการถูกโกง และยังมีฟังก์ชันในการแจ้งเกี่ยวกับบัญชีม้า หรือบัญชีที่เคยโกง นอกจากนี้ยังมี แอปพลิเคชัน “Cyber Check” ที่สามารถทำการติดตั้งลงบนโทรศัพท์มือถือ ซึ่งจะมีการแจ้งเตือนหมายเลขโทรศัพท์ที่โทรเข้ามา และ SMS ที่แนบลิงก์ที่ไม่ปลอดภัยเข้ามาแบบอัตโนมัติ รวมทั้งมีฟังก์ชันในการตรวจสอบหมายเลขโทรศัพท์ และบัญชีธนาคารที่ต้องสงสัยได้อีกด้วย
โครงการบูรณาการระบบบริหารรับแจ้งเหตุนักท่องเที่ยว ผ่าน 1555  ที่รองรับการแจ้งเหตุถึง 8 ภาษา คือ อังกฤษ จีน เกาหลี ญี่ปุ่น รัสเซีย ภาษาฮินดี เยอรมัน และ ฝรั่งเศส และการพัฒนาแอปพลิเคชันช่วยเหลือนักท่องเที่ยว “Thailand Tourist Police” ที่มีจุดเด่นคือ ระบบปุ่ม SOS และ GPS สามารถแชร์โลเคชันเพื่อแจ้งพิกัดรับการช่วยเหลือจากตำรวจท่องเที่ยวได้อย่างทันท่วงที  และศูนย์ประสานงานการแก้ปัญหานักท่องเที่ยวแบบศูนย์รวม
สำหรับตำรวจทางหลวงมีโครงการส่วนลดพิเศษสำหรับที่พัก  ในการเข้าใช้บริการบ้านพักตากอากาศ ริมทะเล อยู่ที่ The Cop Seminar & Resort อำเภอบางละมุง จังหวัดชลบุรี หรือ ศูนย์ฝึกอบรมพัฒนาบุคลากรและสวัสดิการตำรวจ มีไว้ให้บริการข้าราชการตำรวจ ครอบครัวตำรวจ และพี่น้องประชาชน
นอกจากนั้น ยังมีโครงการห้องพักทั่วไทย จากใจตำรวจทางหลวง 205 แห่งทั่วประเทศ โดยกองบังคับการตำรวจทางหลวง กองบัญชาการสอบสวนกลาง ได้จัดให้หน่วยบริการทางหลวง 205 แห่ง มีที่พักสำหรับประชาชนเข้าพักฟรี โดยไม่มีค่าใช้จ่ายใด ๆ เพื่อให้ประชาชนผู้เดินทางในระยะทางไกล ได้พักผ่อนจากการขับรถทางไกลก่อนที่จะเดินทางต่อ ลดปัญหาการเกิดอุบัติเหตุจากการง่วงหลับใน หรือง่วงแล้วขับ ตามโครงการห้องพักสำหรับประชาชนของกองบังคับการตำรวจทางหลวง
จากนั้นนายกรัฐมนตรีนางสาวแพทองธาร ชินวัตร ได้เป็นประธานในการเปิดงาน “ของขวัญปีใหม่ พ.ศ. 2568 ของสำนักงานตำรวจแห่งชาติ ที่มอบให้แก่ประชาชน”   โดยนายกรัฐมนตรี ได้เน้นย้ำว่าให้ประชาสัมพันธ์เว็บไซต์ไซเบอร์เช็ก (Cyber check) เนื่องจากปัจจุบันมีแก๊งคอลเซ็นเตอร์จำนวนมาก เว็บไซต์ไซเบอร์เช็กจึงมีความสำคัญอย่างมาก เพราะสามารถตรวจสอบเบอร์โทรศัพท์มือถือและหมายเลขบัญชีธนาคารที่มีความเสี่ยงต่ออาชญากรรมได้
จากนั้น นายกรัฐมนตรีได้กล่าวขอบคุณพร้อมกล่าวแสดงความห่วงใยต่อเจ้าหน้าที่ตำรวจทุกคนที่เสียสละทำหน้าที่เพื่อพี่น้องประชาชนในช่วงเทศกาลปีใหม่  ขอให้ทุกคนหาเวลาดูแลสุขภาพร่างกาย เพราะทุกคนเป็นกำลังสำคัญของประเทศและประชาชน  โดยช่วงปีใหม่นี้ การท่องเที่ยวของประเทศไทยกำลังคึกคัก ขอให้ทุกคนปฏิบัติหน้าที่ด้วยความสุขและดูแลความปลอดภัยของประชาชน
“ขอเป็นกำลังใจให้กับเจ้าหน้าที่ทุกคนในช่วงปีใหม่  ขอให้ปีหน้าเป็นปีที่สดใส หากมีอะไรสามารถพูดคุยได้ นายกรัฐมนตรีต้องการดูแลประเทศอย่างคนยุคใหม่ คนรุ่นใหม่ ที่สามารถพูดคุย ปรับตามสิ่งที่เหมาะสมและเปิดกว้างตรงเรื่องทัศนคติและความคิดเห็น ขออวยพรให้ทุกคนมีความสุข สุขภาพแข็งแรง ขอให้ปีหน้าเป็นปีแห่งโอกาสของประเทศไทย และเป็นปีที่สดใสของทุกคน” นายกรัฐมนตรี กล่าว

ที่มา : https://www.thaigov.go.th/news/contents/details/91771