รัฐบาลไทย-ข่าวทำเนียบรัฐบาล-​ไทยจับมือกัมพูชา   พัฒนาความร่วมมือด้านแรงงาน เร่งติดตามความคืบหน้าตาม มติครม. 24 ก.ย. 67


วันพฤหัสบดีที่ 26 ธันวาคม 2567
26/12/2567
พิมพ์
​ไทยจับมือกัมพูชา   พัฒนาความร่วมมือด้านแรงงาน เร่งติดตามความคืบหน้าตาม มติครม. 24 ก.ย. 67
วันที่ 25 ธันวาคม 2567 นายสมชาย มรกตศรีวรรณ อธิบดีกรมการจัดหางาน นำคณะผู้แทนฝ่ายไทย ประชุมระดับวิชาการไทย - กัมพูชา ร่วมกับนายเส็ง ศักดา (H.E. Mr. Seng Sakda) ปลัดกระทรวงแรงงานและฝึกอาชีพ แห่งราชอาณาจักรกัมพูชา
เพื่อหารือแนวทางการบริหารจัดการแรงงานกัมพูชาที่เข้ามาทำงานในประเทศไทย โดยมีผู้บริหารระดับสูงกระทรวงแรงงาน ผู้แทนกระทรวงมหาดไทย ผู้แทนสำนักงานตรวจคนเข้าเมือง และหน่วยงานที่เกี่ยวข้องเข้าร่วมประชุมระหว่างวันที่ 24 - 25 ธันวาคม 2567 ณ โรงแรมเซ็นจูรี่ พาร์ค กรุงเทพมหานคร
นายสมชาย กล่าวว่า การประชุมระดับวิชาการไทย - กัมพูชา ในครั้งนี้ ทั้ง 2 ฝ่าย ได้หารือร่วมกันเกี่ยวกับความคืบหน้าในการดำเนินการตามมติคณะรัฐมนตรี เมื่อวันที่ 24 กันยายน 2567 และพิจารณาร่างบันทึกข้อตกลงว่าด้วยการจ้างแรงงาน (Agreement) ระหว่างรัฐบาลแห่งราชอาณาจักรไทยกับรัฐบาลแห่งราชอาณาจักรกัมพูชา พร้อมแลกเปลี่ยนข้อมูลด้านแรงงานในประเด็นเกี่ยวกับจำนวนแรงงานกัมพูชาที่ได้รับอนุญาตทำงานในประเทศไทย โดยฝ่ายไทยได้เสนอเรื่องการพิจารณาข้อเสนอแก้ไขขั้นสุดท้าย (ร่าง) บันทึกข้อตกลงด้านการจ้างแรงงาน (Agreement) ระหว่างรัฐบาลแห่งราชอาณาจักรไทยกับรัฐบาลแห่งราชอาณาจักรกัมพูชาเพื่อให้ทั้งสองฝ่ายร่วมกันพิจารณาให้ความเห็นชอบก่อนนำร่างดังกล่าวไปดำเนินการตามกระบวนกฎหมายภายในและเสนอลงนามบันทึกข้อตกลงต่อไป
ด้านนายเส็ง ศักดา ปลัดกระทรวงแรงงานและฝึกอาชีพ แห่งราชอาณาจักรกัมพูชา ได้กล่าวว่า ยินดีให้ความร่วมมือกับทางฝ่ายไทย และขอให้ฝ่ายไทย สนับสนุน ประชาสัมพันธ์ให้นายจ้างที่จ้างแรงงานกัมพูชาในไทย ส่งเงินสมทบเข้ากองทุนเงินประกันสังคม เพื่อได้รับการคุ้มครองตามสิทธิและสวัสดิการที่เหมาะสม
“ประเทศไทย และประเทศกัมพูชา มีความสัมพันธ์อันใกล้ชิดมาโดยตลอด การประชุมครั้งนี้เป็นไปอย่างสร้างสรรค์และไมตรีจิต บนมิตรภาพของความสัมพันธ์อันดีของทั้ง 2 ประเทศ ผลการหารือวันนี้จะนำไปสู่การพัฒนาแนวทางการบริหารจัดการแรงงานกัมพูชาในประเทศไทยให้เหมาะสมกับสถานการณ์ปัจจุบัน และส่งผลให้เกิดความร่วมมือด้านแรงงานอย่างใกล้ชิดต่อไป” นายสมชาย กล่าวท้ายสุด

ที่มา : https://www.thaigov.go.th/news/contents/details/91774