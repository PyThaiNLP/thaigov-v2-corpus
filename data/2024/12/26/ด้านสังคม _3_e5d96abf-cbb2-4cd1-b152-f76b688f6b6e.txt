รัฐบาลไทย-ข่าวทำเนียบรัฐบาล-สธ. เปิดตัวฟังก์ชันใหม่ “FDH Smart Check” ช่วยตรวจสอบรับบริการซ้ำซ้อน ปิดช่อง “เดินสายช้อปปิ้งยา”


วันพฤหัสบดีที่ 26 ธันวาคม 2567
สธ. เปิดตัวฟังก์ชันใหม่ “FDH Smart Check” ช่วยตรวจสอบรับบริการซ้ำซ้อน ปิดช่อง “เดินสายช้อปปิ้งยา”
กระทรวงสาธารณสุข เปิดตัวฟังก์ชันใหม่ “FDH Smart Check” บนแพลตฟอร์ม Financial Data Hub หรือศูนย์กลางข้อมูลการเงิน
มี 2 ฟังก์ชันเด่น ช่วยเช็กรายการรักษา-ยาครอบคลุมทุกสิทธิทั่วประเทศ และเช็กสิทธิประโยชน์-โปรแกรมส่งเสริมสุขภาพ ช่วยตรวจสอบการรับบริการซ้ำซ้อน ลดปัญหาผู้ป่วยเดินสายรับยาตามโรงพยาบาล
วันนี้ (26 ธันวาคม 2567) นพ.มณเฑียร คณาสวัสดิ์ รองปลัดกระทรวงสาธารณสุข กล่าวถึงการพัฒนาระบบ Financial Data Hub (FDH) หรือ ศูนย์กลางข้อมูลด้านการเงิน กระทรวงสาธารณสุข ว่า FDH คือระบบที่ถูกพัฒนาขึ้นเพื่อรวบรวมและวิเคราะห์ข้อมูลทางการเงินที่เกี่ยวข้องกับการเบิกจ่ายค่ารักษาพยาบาล ปัจจุบันได้เชื่อมโยงข้อมูลของหน่วยบริการทั่วประเทศ รวม 1,995 แห่ง แบ่งเป็น โรงพยาบาลศูนย์/โรงพยาบาลทั่วไป โรงพยาบาลชชุมชน ในสังกัดสำนักงานปลัดกระทรวงสาธารณสุข 902 แห่ง ส่วนที่เหลือเป็นโรงพยาบาลนอกสังกัดที่เข้าร่วมการให้บริการรักษาพยาบาลสิทธิกองทุนหลักประกันสุขภาพแห่งชาติ และกองทุนประกันสุขภาพสำหรับบุคคลที่มีปัญหาสถานะและสิทธิ ซึ่งครอบคลุมผู้ป่วยมากกว่า 40 ล้านรายการ และรองรับปริมาณข้อมูลที่ส่งสูงสุด 1 ล้าน Transactions ต่อวินาที โดยจากข้อมูลระหว่างวันที่ 1 เมษายน - 25 ธันวาคม 2567 พบว่ามีมูลค่าการเบิกจ่ายชดเชยค่าบริการทางการแพทย์ มากกว่า 24,000 ล้านบาท
นพ.มณเฑียรกล่าวว่า ล่าสุดได้มีการพัฒนาเพิ่มฟังก์ชันใหม่ คือ  FDH  Smart Check เพื่อป้องกันการรับบริการซ้ำซ้อนภายในวันเดียวกัน โดยมี 2 ฟังก์ชันเด่น ได้แก่ 1.เช็กรายการรักษาและยาครอบคลุมทุกสิทธิทั่วประเทศ ช่วยให้ผู้ให้บริการตรวจสอบรายการรักษาและยาที่สามารถเบิกจ่ายได้ตามสิทธิการรักษาของประชาชนได้ทุกที่ทุกเวลา ช่วยลดความยุ่งยากในการติดต่อขอข้อมูลและป้องกันการใช้ยาที่ไม่จำเป็น และ 2.เช็กสิทธิประโยชน์และโปรแกรมส่งเสริมสุขภาพ ช่วยให้ผู้ให้บริการตรวจสอบสิทธิประโยชน์อื่นๆ นอกจากสิทธิการรักษาได้อย่างละเอียด เช่น โปรแกรมส่งเสริมสุขภาพและป้องกันโรคต่างๆ ทำให้วางแผนดูแลสุขภาพได้มีประสิทธิภาพยิ่งขึ้น ซึ่งฟังก์ชัน FDH Smart Check และ Health Provider ID จะเป็นเครื่องมือสำคัญที่จะช่วยเพิ่มประสิทธิภาพการตรวจจับการเบิกยาซ้ำซ้อน ป้องกันการเดินสายไปรับบริการและยาจากหลายโรงพยาบาล ช่วยให้การดูแลสุขภาพของประชาชนเป็นไปอย่างมีคุณภาพและปลอดภัย
นพ.มณเฑียร กล่าวอีกว่า กระทรวงสาธารณสุขยังพัฒนาระบบ Financial Data Hub อย่างต่อเนื่องโดยในอนาคตจะยกระดับ FDH Smart Check ด้วยการนำเทคโนโลยีปัญญาประดิษฐ์ (AI) มาประยุกต์ใช้ในการวิเคราะห์ข้อมูลสุขภาพของผู้ป่วย เพื่อให้คำแนะนำในการใช้ยาที่เหมาะสมก่อนการจ่ายยาได้แม่นยำยิ่งขึ้น ช่วยลดความเสี่ยงจากการใช้ยาซ้ำซ้อนหรือยาที่ไม่เหมาะสม และเพิ่มประสิทธิภาพในการรักษาด้วยฟังก์ชันที่ครบครันและเทคโนโลยีที่ทันสมัย ให้ FDH Smart Check มีศักยภาพในการเป็นแพลตฟอร์มที่ช่วยให้ผู้ป่วยมีส่วนร่วมในการดูแลสุขภาพของตนเองมากยิ่งขึ้น และเป็นเครื่องมือสำคัญในการยกระดับระบบบริการสุขภาพของประเทศ
********************************************** 26 ธันวาคม 2567

ที่มา : https://www.thaigov.go.th/news/contents/details/91781