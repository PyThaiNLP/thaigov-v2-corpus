รัฐบาลไทย-ข่าวทำเนียบรัฐบาล-รมช.อัครา ดันนโยบายเกษตรทันสมัย พร้อมมอบสวพส. เป็นแกนนำหลักส่งเสริมอาชีพเกษตรกรบนพื้นที่สูง


วันพุธที่ 25 ธันวาคม 2567
รมช.อัครา ดันนโยบายเกษตรทันสมัย พร้อมมอบสวพส. เป็นแกนนำหลักส่งเสริมอาชีพเกษตรกรบนพื้นที่สูง
รมช.อัครา ดันนโยบายเกษตรทันสมัย พร้อมมอบสวพส. เป็นแกนนำหลักส่งเสริมอาชีพเกษตรกรบนพื้นที่สูง สร้างเศรษฐกิจหมุนเวียนในพื้นที่ ประชาชนมีรายได้อย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจเยี่ยมโครงการพัฒนาพื้นที่สูงแบบโครงการหลวงปางแดงใน ณ สถาบันวิจัยและพัฒนาพื้นที่สูง (องค์การมหาชน) (สวพส.) หมู่ 9 ตำบลเชียงดาว อำเภอเชียงดาว จังหวัดเชียงใหม่ โดยมีวัตถุประสงค์เพื่อส่งเสริมอาชีพให้กับเกษตรกรในพื้นที่สูง และเร่งสร้างรายได้ผ่านนโยบายรัฐบาลและนโยบายของกระทรวงเกษตรและสหกรณ์
รมช.อัครา กล่าวว่า กระทรวงเกษตรและสหกรณ์มีนโยบายส่งเสริมอาชีพเพื่อสร้างรายได้ให้กับเกษตรกร ผ่านการใช้เทคโนโลยี วิจัย และนวัตกรรมของหน่วยงานในสังกัด เพื่อยกระดับการทำเกษตรแบบดั้งเดิมให้เป็นเกษตรทันสมัย พร้อมเพิ่มมูลค่าสินค้าเกษตรและราคาพืชผลให้เกษตรกรมีรายได้เพิ่มตามนโยบายของรัฐบาล โดยมอบหมายให้ สวพส. เป็นแกนหลักในการบูรณาการร่วมกับหน่วยงานในสังกัดและหน่วยงานในพื้นที่ร่วมกันส่งเสริมเกษตรกรให้ทำเกษตรรูปแบบใหม่ เป็นเกษตรปลอดภัยต่อผู้บริโภค สร้างการบอกต่อให้เกิดเป็นสถานที่ท่องเที่ยว จนเกิดเศรษฐกิจหมุนเวียนในท้องถิ่น เกษตรกรมีรายได้เพิ่มอย่างต่อเนื่อง
นอกจากนี้ รัฐมนตรีช่วยฯ อัครา ได้มอบหมายให้หน่วยงานในสังกัด ดูแลปรับปรุงดินก่อนปลูกพืช วางแผนทำบ่อกุ้ง และบริหารจัดการน้ำในพื้นที่ เพื่อให้ประชาชนมีคุณภาพชีวิตที่ดีอย่างยั่งยืน อีกทั้ง ได้พบปะพูดคุยพร้อมให้กำลังใจเกษตรกรในพื้นที่ รวมถึงเยี่ยมชมนิทรรศการผ้าย้อมจากสีธรรมชาติ และโรงเรือนสาธิตการปลูกเมล่อน อีกด้วย

ที่มา : https://www.thaigov.go.th/news/contents/details/91750