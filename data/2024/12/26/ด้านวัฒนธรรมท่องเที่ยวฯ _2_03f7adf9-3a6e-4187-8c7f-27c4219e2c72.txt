รัฐบาลไทย-ข่าวทำเนียบรัฐบาล-THACCA ร่วมกับ กระทรวงวัฒนธรรม และ คณะอนุกรรมการขับเคลื่อนอุตสาหกรรมด้านภาพยนตร์ ละคร และซีรีส์ เดินหน้าสนับสนุนงบฯ 220 ล้านบาท ส่งเสริมการผลิตภาพยนตร์ ละคร ซีรีส์ สารคดี แอนิเมชัน


วันพฤหัสบดีที่ 26 ธันวาคม 2567
THACCA ร่วมกับ กระทรวงวัฒนธรรม และ คณะอนุกรรมการขับเคลื่อนอุตสาหกรรมด้านภาพยนตร์ ละคร และซีรีส์ เดินหน้าสนับสนุนงบฯ 220 ล้านบาท ส่งเสริมการผลิตภาพยนตร์ ละคร ซีรีส์ สารคดี แอนิเมชัน
THACCA ร่วมกับ กระทรวงวัฒนธรรม และ คณะอนุกรรมการขับเคลื่อนอุตสาหกรรมด้านภาพยนตร์ ละคร และซีรีส์ เดินหน้าสนับสนุนงบฯ 220 ล้านบาท ส่งเสริมการผลิตภาพยนตร์ ละคร ซีรีส์ สารคดี แอนิเมชันไทย เพื่อการขับเคลื่อนอุตสาหกรรมและส่งเสริมการสร้างซอฟต์พาวเวอร์ไทย
THACCA ร่วมกับ กระทรวงวัฒนธรรม
และ คณะอนุกรรมการขับเคลื่อนอุตสาหกรรมด้านภาพยนตร์ ละคร และซีรีส์
เดินหน้าสนับสนุนงบฯ 220 ล้านบาท ส่งเสริมการผลิตภาพยนตร์ ละคร ซีรีส์ สารคดี แอนิเมชันไทย
เพื่อการขับเคลื่อนอุตสาหกรรมและส่งเสริมการสร้างซอฟต์พาวเวอร์ไทย
24 ธันวาคม 2567 เวลา 15.30 น. ณ ตึกภักดีบดินทร์ ทำเนียบรัฐบาล – สำนักงานส่งเสริมวัฒนธรรมสร้างสรรค์ (THACCA) ร่วมกับ กระทรวงวัฒนธรรม และ คณะอนุกรรมการขับเคลื่อนอุตสาหกรรมด้านภาพยนตร์ ละคร และซีรีส์ แถลงข่าวโครงการเงินอุดหนุนสนับสนุนการผลิตภาพยนตร์ละคร ซีรีส์ สารคดี แอนิเมชันไทย เพื่อการขับเคลื่อนอุตสาหกรรมและส่งเสริมการสร้างซอฟต์พาวเวอร์ไทย ประจำปีงบประมาณ พ.ศ. 2568 โดย นายแพทย์ สุรพงษ์ สืบวงศ์ลี ประธานคณะกรรมการพัฒนาซอฟต์พาวเวอร์แห่งชาติ นายประสพ เรียงเงิน อธิบดีกรมส่งเสริมวัฒนธรรม และหม่อมราชวงศ์เฉลิมชาตรี ยุคล ประธานคณะอนุกรรมการขับเคลื่อนและพัฒนาซอฟต์พาวเวอร์ด้านภาพยนตร์ ละคร และซีรีส์
รัฐบาล มีนโยบายสนับสนุนการสร้างพลังสร้างสรรค์ หรือซอฟต์พาวเวอร์ของประเทศ โดยส่งเสริมการยกระดับภูมิปัญญาไทยไปสู่วัฒนธรรมสร้างสรรค์ และยกระดับทักษะและปลดล็อกศักยภาพของคนไทย เพื่อเป็นการสร้างงานสร้างรายได้ และพัฒนาขีดความสามารถในการแข่งขันของประเทศ ตลอดจนส่งเสริมบทบาทความเป็นผู้นำของประเทศไทยในเวทีโลก ซึ่งจะเป็นประโยชน์ต่อการเจริญเติบโตทางเศรษฐกิจและการค้าระหว่างประเทศ รวมไปถึงการใช้ซอฟต์พาวเวอร์เพื่อส่งเสริมภาพลักษณ์ของประเทศ ซึ่งเป็นการใช้ประโยชน์จากทรัพยากรทางวัฒนธรรมและความคิดสร้างสรรค์ในการยกระดับสถานะของไทยบนเวทีโลก
ด้าน กระทรวงวัฒนธรรม มีนโยบายที่จะขับเคลื่อนงานด้านวัฒนธรรมตามกรอบนโยบายหลัก คือ วัฒนธรรมนำเศรษฐกิจ การขับเคลื่อนนโยบายรองรับ THACCA (Thailand Creative Culture Agency) และการขับเคลื่อน Soft Power  สร้างเสน่ห์วิถีไทย ครองใจคนทั้งโลก
กระทรวงวัฒนธรรม โดยกรมส่งเสริมวัฒนธรรม ในฐานะหน่วยงานที่มีพันธกิจสำคัญที่เกี่ยวข้องกับ การดำเนินงานด้านภาพยนตร์และวีดิทัศน์ คือ การส่งเสริมและพัฒนางานภาพยนตร์และวีดิทัศน์ให้มีความทันสมัยและเหมาะสมกับบริบทของสังคมไทย อีกทั้งยังมีบทบาทสำคัญในการสนับสนุนและส่งเสริมภาพยนตร์ ละคร ซีรีส์ สารคดี และแอนิเมชัน ได้ดำเนิน โครงการเงินอุดหนุนสนับสนุนการผลิตภาพยนตร์ ละคร ซีรีส์ สารคดี แอนิเมชันไทย เพื่อการขับเคลื่อนอุตสาหกรรมและส่งเสริมการสร้างซอฟต์พาวเวอร์ไทย ประจำปีงบประมาณ พ.ศ. 2568 งบประมาณทั้งสิ้น 220 ล้านบาท แบ่งออกเป็น 3 หมวดใหญ่ ได้แก่ 1) สนับสนุนการผลิตภาพยนตร์ ละคร ซีรีส์ สารคดี แอนิเมชันไทย จำนวน 200 ล้านบาท 2.) สนับสนุน Development Funding ภาพยนตร์ ละคร และซีรีส์ (สร้าง IP) จำนวน 10 ล้านบาท และ 3) ทุนหนังสั้นเจาะตลาดโลก จำนวน 10 ล้านบาท
เป้าหมายเพื่อสนับสนุนและพัฒนาการผลิตภาพยนตร์ ละคร ซีรีส์  สารคดี และแอนิเมชันไทย มุ่งเน้นการขับเคลื่อนอุตสาหกรรมสร้างสรรค์ พร้อมทั้งยกระดับศักยภาพซอฟต์พาวเวอร์ของไทย เพื่อให้ผู้ประกอบการในอุตสาหกรรมสามารถสร้างสรรค์ผลงานที่มีคุณภาพและหลากหลาย สามารถแข่งขันในตลาดต่างประเทศ และเป็นที่ยอมรับในระดับสากล ส่งเสริมการสร้างงานและรายได้แก่ผู้ประกอบการ ผู้ผลิต บุคลากร รวมถึงแรงงานในอุตสาหกรรมภาพยนตร์ อันจะช่วยกระตุ้นและส่งเสริมเศรษฐกิจไทยให้เจริญเติบโตอย่างมั่นคงและยั่งยืนต่อไป
ด้วยเหตุนี้ เพื่อเปิดโอกาสให้ผู้ประกอบการ รวมถึงผู้ผลิตสื่อสร้างสรรค์ ครอบคลุมทุกกลุ่มเป้าหมายมีแนวทางปฏิบัติที่เหมาะสม ถูกต้อง ชัดเจน และมีความเป็นธรรมตามหลักธรรมาภิบาล กรมส่งเสริมวัฒนธรรมจึงได้ออกประกาศหลักเกณฑ์การขอรับเงินอุดหนุนสนับสนุนการผลิตภาพยนตร์ละคร ซีรีส์ สารคดี แอนิเมชันไทยเพื่อการขับเคลื่อนอุตสาหกรรมและส่งเสริมการสร้างซอฟต์พาวเวอร์ไทย ประจำปีงบประมาณ พ.ศ. 2568 หัวข้อหลักเกณฑ์ ได้แก่ คุณสมบัติของผู้ขอรับเงินอุดหนุน ลักษณะของโครงการ/กิจกรรม ที่ได้รับการอุดหนุนการยื่นเสนอโครงการ ระยะเวลาการยื่นเสนอโครงการขอรับเงินอุดหนุน และการแจ้งผลพิจารณาจัดสรรเงินอุดหนุน
ทั้งนี้ ผู้สนใจสามารถอ่านประกาศได้ที่เว็บไซต์ของกรมส่งเสริมวัฒนธรรม https://www.culture.go.th หรือ สามารถติดต่อขอข้อมูลเพิ่มเติมได้ที่อีเมล saraban@culture.mail.go.th หรือ หมายเลขโทรศัพท์ 0 2645 4600 ต่อ 5306 ในวันและเวลาราชการ โดยผู้ขอรับเงินอุดหนุนต้องยื่นเอกสารโครงการเพื่อขอรับเงินอุดหนุน ระหว่างวันจันทร์ที่ 6 มกราคม 2568 ถึงวันศุกร์ที่ 7 กุมภาพันธ์ 2568 เวลา 16.30 น.

ที่มา : https://www.thaigov.go.th/news/contents/details/91769