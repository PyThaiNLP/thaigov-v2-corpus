รัฐบาลไทย-ข่าวทำเนียบรัฐบาล-“สุริยะ“ รับนโยบาย ”นายกรัฐมนตรี“ เตรียมพร้อมรองรับการเดินทางประชาชนช่วงเทศกาลปีใหม่ 2568 วางเป้าหมายลดอุบัติเหตุไม่น้อยกว่า 5% จากค่าเฉลี่ย 3 ปี จัดมาตรการ 4 มิติ พร้อมอำนวยความสะ


วันพฤหัสบดีที่ 26 ธันวาคม 2567
“สุริยะ“ รับนโยบาย ”นายกรัฐมนตรี“ เตรียมพร้อมรองรับการเดินทางประชาชนช่วงเทศกาลปีใหม่ 2568 วางเป้าหมายลดอุบัติเหตุไม่น้อยกว่า 5% จากค่าเฉลี่ย 3 ปี จัดมาตรการ 4 มิติ พร้อมอำนวยความสะ
...
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ตามที่ได้รับนโยบายจาก นางสาวแพทองธาร ชินวัตร นายกรัฐมนตรี หลังจากการตรวจเยี่ยมให้กำลังใจแก่ผู้ปฏิบัติงานอำนวยความสะดวกและความปลอดภัยให้กับประชาชนในการเดินทางช่วงเทศกาลปีใหม่ 2568 ณ ศูนย์บริหารจัดการจราจรและอุบัติเหตุ กรมทางหลวง (Highway Traffic Operations Center: HTOC) เนื่องด้วย รัฐบาลมีความห่วงใยและตั้งใจที่จะดูแลพี่น้องประชาชนโดยเฉพาะผู้ใช้รถใช้ถนนในช่วงเทศกาลปีใหม่ ซึ่งในช่วงเทศกาลของทุกปีนอกจากจะพบอัตราส่วนการเสียชีวิตและบาดเจ็บจากอุบัติเหตุบนท้องถนนเป็นจำนวนมากสาเหตุหลักเกิดจากการขับรถเร็วเกินอัตราที่กำหนดแล้ว ยังก่อให้เกิดความสูญเสียทั้งด้านเศรษฐกิจและสังคมอีกด้วย จึงได้กำชับให้ทุกภาคส่วนร่วมแรงร่วมใจเฝ้าระวังป้องกันและลดอุบัติเหตุทางถนน โดยเฉพาะอย่างยิ่งได้มอบหมายให้กระทรวงคมนาคมบูรณาการความร่วมมือกับทุกภาคส่วน และเชื่อมโยงทุกโหมดการเดินทาง ทั้งทางบก ทางราง ทางน้ำ และทางอากาศ เพื่อเป็นของขวัญปีใหม่ให้กับประชาชนในการอำนวยความสะดวกและความปลอดภัย ให้เกิดผลสัมฤทธิ์และสร้างความมั่นใจในการเดินทางให้กับพี่น้องประชาชนให้ครอบคลุมในทุกมิติ และขอขอบคุณในความร่วมมือ ร่วมใจ และเสียสละของเจ้าหน้าที่ทุกคนในการปฏิบัติตามนโยบายของรัฐบาล ซึ่งจะส่งผลให้ประชาชนเกิดความอุ่นใจและเดินทางด้วยความสะดวกปลอดภัยสู่จุดหมายปลายทางในช่วงเทศกาลปีใหม่ 2568
ทั้งนี้ กระทรวงคมนาคม ได้มอบหมายให้ทุกหน่วยงานที่เกี่ยวข้องภายใต้การกับกำดูแล เข้าดูแลประชาชนในการเดินทางช่วงเทศกาล อย่างใกล้ชิด โดยสั่งการให้ กรมทางหลวง (ทล.) ในฐานะผู้รับผิดชอบ กำกับดูแลทางหลวง ตระหนักในหน้าที่และถือเป็นภารกิจสำคัญที่ต้องดำเนินการดูแลอำนวยความสะดวกและความปลอดภัยให้กับประชาชนผู้ใช้เส้นทาง สำหรับสถิติอุบัติเหตุทางถนนที่อยู่ในความรับผิดชอบของกรมทางหลวงในช่วงเทศกาลปีใหม่ตั้งแต่ปี 2565 - 2567 ค่าเฉลี่ย 3 ปี แบ่งเป็นจำนวนรถที่เกิดอุบัติเหตุ 1,361 ครั้ง จำนวนผู้บาดเจ็บ 1,469 ราย และผู้เสียชีวิต 151 ราย โดยมีเป้าหมายลดอุบัติเหตุไม่น้อยกว่า 5% เมื่อเทียบกับค่าเฉลี่ยช่วงเทศกาลปีใหม่ที่ผ่านมาย้อนหลัง 3 ปี
นายสุริยะ กล่าวต่อไปว่า สำหรับปีนี้ กระทรวงคมนาคม โดยกรมทางหลวงได้ดำเนินการเตรียมความพร้อมด้านการอำนวยความสะดวกและปลอดภัยเพื่อรองรับการเดินทางของประชาชนช่วงเทศกาลปีใหม่ 2568 ระหว่างวันที่ 27 ธันวาคม 2567 - 2 มกราคม 2568 โดยได้กำหนดมาตรการบริหารจัดการ 4 มิติ ดังนี้ 1. ด้านการเตรียมความพร้อม โดยดำเนินการบำรุงดูแลรักษาผิวทาง ปะซ่อม หลุมบ่อ ให้เกิดความปลอดภัยแก่ผู้ใช้ทาง ซ่อมแซมไฟฟ้าแสงสว่าง ไฟสัญญาณ ป้ายต่าง ๆ ให้อยู่ในสภาพพร้อมใช้งาน ตัดหญ้า ตัดแต่งกิ่งไม้บริเวณสองข้างและทางแยก รวมทั้งทำความสะอาดป้าย เป้า/ปุ่ม สะท้อนแสงให้เด่นชัด ด้านที่ 2. ด้านการอำนวยความปลอดภัย โดยรวบรวมและวิเคราะห์ข้อมูลสถิติอุบัติเหตุ เพื่อวางแผนป้องกันลดอุบัติเหตุ พร้อมแก้ไขจุดเสี่ยง จุดอันตรายต่าง ๆ การปิดจุดกลับรถ ทางร่วม ทางแยก การบูรณาการร่วมกับกองบังคับการตำรวจทางหลวงในการกวดขันวินัยจราจร ตลอดจนการรณรงค์ ประชาสัมพันธ์การขับขี่ปลอดภัยขับขี่มีน้ำใจ ผ่านสื่อออนไลน์
และด้านที่ 3. ด้านการอำนวยความสะดวก โดยให้บริการจุดกางเต็นท์ จำนวน 37 แห่ง การจัดจุดให้บริการทั่วไทย การวางแผนบริหารจัดการจราจรและสัญญาณไฟจราจร การเปิดช่องทางพิเศษ การคืนพื้นผิวจราจรโครงการก่อสร้างและเพิ่มอุปกรณ์ป้ายเตือนช่วงเทศกาล รวมทั้งจัดเตรียมรถบริการช่วยเหลือฉุกเฉินและรถกู้ภัยฉุกเฉินบนทางหลวงพิเศษระหว่างเมือง การยกเว้นค่าธรรมเนียนบนทางหลวงพิเศษระหว่างเมืองหมายเลข 7 และหมายเลข 9 ตั้งแต่วันที่ 26 ธันวาคม 2567 - 2 มกราคม 2568 รวม 8 วัน และการเปิดใช้มอเตอร์เวย์ชั่วคราว จำนวน 2 สายทาง ได้แก่ ทางหลวงพิเศษระหว่างเมืองหมายเลข 6 ช่วงปากช่อง - สีคิ้ว - ขามทะเลสอ - นครราชสีมา (ปัจจุบันเปิดให้บริการ 24 ชั่วโมง) และทางหลวงพิเศษระหว่างเมืองหมายเลข 81 สายบางใหญ่ - กาญจนบุรี (ตั้งแต่วันที่ 26 ธันวาคม 2567 - 2 มกราคม 2568 รวม 8 วัน)   ส่วนด้านที่ 4. ด้านการรายงานเหตุ โดยการรายงานกรณีเหตุด่วน เหตุฉุกเฉิน อุบัติเหตุรุนแรง อุบัติภัย ให้กับผู้บริหารกรมทางหลวง และรายงานผ่านทางระบบของสำนักบริหารบำรุงทางและสำนักอำนวยความปลอดภัย
"กระทรวงคมนาคมได้ให้กรมทางหลวงเน้นย้ำหน่วยงานในสังกัดให้เตรียมพร้อมดูแลด้านความปลอดภัยของประชาชนอย่างเต็มที่ เพื่อให้ประชาชนเกิดความอุ่นใจได้รับความสะดวก ความปลอดภัยตลอดเส้นทาง ตามนโยบาย“คมนาคมเพื่อโอกาสประเทศไทย” และมอบของขวัญปีใหม่ให้กับประชาชนภายใต้แนวคิด “I -SMART” ของกระทรวงคมนาคม" นายสุริยะ กล่าว

ที่มา : https://www.thaigov.go.th/news/contents/details/91782