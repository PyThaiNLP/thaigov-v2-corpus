รัฐบาลไทย-ข่าวทำเนียบรัฐบาล-ดร.นลินี ประธานผู้แทนการค้าไทย สานต่อความร่วมมือด้านการค้า การลงทุนไทย-บังกลาเทศ ปลื้มตัวเลขนักท่องเที่ยวบังกลาเทศเยือนไทยโต 78% 


วันพฤหัสบดีที่ 26 ธันวาคม 2567
ดร.นลินี ประธานผู้แทนการค้าไทย สานต่อความร่วมมือด้านการค้า การลงทุนไทย-บังกลาเทศ ปลื้มตัวเลขนักท่องเที่ยวบังกลาเทศเยือนไทยโต 78%
ผลักดันสินค้าฮาลาล ท่องเที่ยว ความร่วมมือด้านประมง เร่งผลักดันเส้นทางเดินเรือระนอง-จิตตะกอง ลดค่าใช้จ่ายและเวลาในการขนส่ง
วันนี้  (26 ธันวาคม 2567 ) เวลา 10. 30 น. ณ ห้องรับรอง 1 บัญชาการ 1 ทำเนียบรัฐบาล ดร. นลินี ทวีสิน ประธานผู้แทนการค้าไทย เปิดเผยภายหลังการหารือกับนายฟัยยาซ มูรชิด กาซี เอกอัครราชทูตสาธารณรัฐประชาชนบังกลาเทศประจำประเทศไทย ว่า การพบกันครั้งนี้เป็นโอกาสสำคัญที่ไทยและบังกลาเทศจะต่อยอดพัฒนาความสัมพันธ์ทางการค้าและการลงทุน สานต่อจากการที่ตนได้นำคณะภาคเอกชนรายสำคัญของไทย 14 บริษัทเยือนบังกลาเทศ ในช่วงเดือนกรกฎาคม 2567 อาทิ บริษัท Thai President Foods, Heritage Snacks & Food, Sea Value, B Grimm, Energy Absolute และ SCG Logistics เป็นต้น ซึ่งการนำคณะนักธุรกิจดังกล่าวสำเร็จด้วยดี และมีการจับคู่ธุรกิจที่เกิดผลอย่างเป็นรูปธรรม เช่น ธุรกิจอาหารทะเลและการแปรรูป พลังงาน (การติดตั้งแผงโซลาร์เซลล์) อาหารเสริมและเครื่องสำอางฮาลาล
ประธานผู้แทนการค้าไทย เผยเพิ่มเติมว่า การหารือครั้งนี้มุ่งเน้นเรื่องการพัฒนาและขยายความร่วมมือทางเศรษฐกิจและการค้า ไม่ว่าจะเป็นการติดตามการจัดทำความตกลงการค้าเสรี (FTA) ไทย-บังกลาเทศซึ่งจะเป็นส่วนสำคัญในการขับเคลื่อนการขยายตัวของมูลค่าการค้าของสองประเทศให้บรรลุเป้าหมายการค้าที่ 2,000 ล้านดอลลาร์สหรัฐฯ ตามที่ทั้งสองฝ่ายตั้งเป้าหมายไว้ นอกจากนี้ อีกหัวข้อสำคัญที่ตนและท่านทูตบังกลาเทศได้หารือคือการผลักดันการเปิดเส้นทางเดินเรือระหว่างท่าเรือระนองกับท่าเรือจิตตะกอง ซึ่งทั้งสองฝ่ายเห็นพ้องว่าเส้นทางดังกล่าวจะทำให้ระยะเวลาการขนส่งลดลงจากราว 14 วัน เหลือเพียง 4-5 วัน และลดค่าใช้จ่ายในการขนส่งได้อีกมาก ซึ่งจะเป็นปัจจัยสำคัญในการเพิ่มมูลค่าการค้าระหว่างสองประเทศ นอกจากนี้ เส้นทางเดินเรือดังกล่าวยังเป็นโอกาสของประชาชน ผู้ประกอบการในพื้นที่ โดยการสนับสนุนของสำนักงานพาณิชย์จังหวัดในการส่งออก แร่ดินขาวสำหรับทำเซรามิคบริเวณจังหวัดระนอง ในปริมาณปีละ 2 หมื่นตัน ตลอดจนเพื่อพัฒนาท่าเรือระนองซึ่งอยู่ในแผนการพัฒนาโครงสร้างพื้นฐานภายใต้กรอบความร่วมมือ BIMSTEC ให้เป็นศูนย์กลางการขนถ่ายสินค้าไปยังกลุ่มประเทศต่าง ๆ เช่น บังกลาเทศ  อินเดีย  เมียนมา ศรีลังกา และไทย ซึ่งเป็นตลาดที่มีขนาดใหญ่และมีอัตราการเติบโตทางเศรษฐกิจสูง
ดร. นลินี เสริมว่า ตนและท่านทูตยังได้หารือถึงประเด็นการส่งเสริมการค้าและการลงทุนในสินค้าฮาลาลระหว่างกัน โดยตนเห็นว่าการส่งเสริมการส่งออกสินค้าฮาลาลจากไทยไปยังบังกลาเทศซึ่งมีประชากรมุสลิมจำนวนกว่า 150 ล้านคน อาทิ เนื้อสัตว์ อาหารทะเล อาหารแปรรูป อาหารพร้อมรับประทาน อาหารฮาลาลโดยธรรมชาติ รวมถึง snack bar เป็นโอกาสสำคัญของไทยในการขยายส่วนแบ่งในตลาดโลกให้สูงขึ้น ทั้งนี้ ปัจจุบันไทยเป็นประเทศผู้ส่งออกอาหารฮาลาลอันดับ ที่ 11 ของโลก คิดเป็นสัดส่วนร้อยละ 2.7 ในตลาดโลก  หารือในประเด็นการส่งเสริมการท่องเที่ยว ซึ่งไทยเป็นจุดหมายปลายทางยอดนิยมของชาวบังกลาเทศ โดยเฉพาะการท่องเที่ยวเชิงสุขภาพ (Medical Tourism) โดยในปี 2566 มีนักท่องเที่ยวบังกลาเทศเดินทางเข้าไทยกว่า 1.5 แสนคน เป็นการขยายตัวกว่าร้อยละ 78 รวมถึงหารือในประเด็นความร่วมมือด้านประมง อาทิ การพัฒนาสินค้าประมง การเสริมสร้างขีดความสามารถ และการอำนวยความสะดวกทางธุรกิจ
ดร.นลินี กล่าวในช่วงท้ายว่า บังกลาเทศเป็นตลาดผู้ซื้อและผู้บริโภคขนาดใหญ่ที่มีศักยภาพ เนื่องจากเป็นประเทศที่พึ่งพาการนำเข้าสินค้าจากต่างประเทศอยู่มาก ประกอบกับมีประชากรมากถึง 172 ล้านคน มากเป็นอันดับ 8 ของโลก และมีอัตราการเติบโตทางเศรษฐกิจที่สูงอย่างต่อเนื่องเฉลี่ยร้อยละ 6 ต่อปี โดยในปี 2566 บังกลาเทศเป็นคู่ค้าอันดับที่ 2 ของไทยในภูมิภาคเอเชียใต้รองจากอินเดีย โดยมูลค่าการค้าสองฝ่ายอยู่ที่ 1,234.72 ล้านดอลลาร์สหรัฐ

ที่มา : https://www.thaigov.go.th/news/contents/details/91777