รัฐบาลไทย-ข่าวทำเนียบรัฐบาล-ที่ปรึกษารัฐมนตรีฯ ไพลิน ร่วมงาน “Kick off 30 บาท รักษาทุกที่” ครอบคลุมทั่วไทย ให้บริการเต็มรูปแบบ


วันพุธที่ 25 ธันวาคม 2567
25/12/2567
พิมพ์
ที่ปรึกษารัฐมนตรีฯ ไพลิน ร่วมงาน “Kick off 30 บาท รักษาทุกที่” ครอบคลุมทั่วไทย ให้บริการเต็มรูปแบบ
ที่ปรึกษารัฐมนตรีฯ ไพลิน ร่วมงาน “Kick off 30 บาท รักษาทุกที่” ครอบคลุมทั่วไทย ให้บริการเต็มรูปแบบ
วันนี้ (25 ธันวาคม 2567) นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม ได้รับเกียรติให้เข้าร่วมพิธีเปิดงาน “Kick off 30 บาท รักษาทุกที่” เพื่อคนไทย สุขภาพดีถ้วนหน้า ระยะที่ 4 ครอบคลุมทั่วประเทศ 1 มกราคม 2568 พร้อมเยี่ยมชมนิทรรศการภายในงาน โดยมีนางสาวแพทองธาร ชินวัตร นายกรัฐมนตรี เป็นประธาน พร้อมด้วยนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล นางสาวจิราพร สินธุไพร รัฐมนตรีประจำสำนักนายกรัฐมนตรี หน่วยงานภาครัฐ ภาคเอกชน ภาคประชาสังคม และเจ้าหน้าที่ที่เกี่ยวข้อง เข้าร่วมงาน ณ ตึกสันติไมตรี (หลังนอก) ทำเนียบรัฐบาล
นายกรัฐมนตรีกล่าวว่า วันนี้ 30 บาทรักษาทุกที่ได้เชื่อมโยงข้อมูลสุขภาพของประชาชนแล้ว 100% ประชาชนทุกคนมี Health ID ประจำตัว ได้รับบริการรักษาพยาบาลที่สะดวกรวดเร็วขึ้น โดยใช้เทคโนโลยีสารสนเทศมาสนับสนุนการให้บริการแก่ประชาชน เช่น ใบส่งตัวในรูปแบบดิจิทัล การแจ้งเตือนนัดหมอผ่านไลน์ การหาหมอผ่านออนไลน์  หรือมีการสมัครงานเป็นไรเดอร์ส่งยา เพื่อให้ประชาชนในพื้นที่มีรายได้เสริม การเจาะเลือดที่บ้านสำหรับผู้ป่วยติดเตียง และยังมีเครื่องล้างไตอัตโนมัติสำหรับผู้ป่วยไตวายเรื้อรังระยะสุดท้ายที่ให้ยืมใช้ที่บ้าน เป็นการสาธารณสุขเชิงรุกมากขึ้น  ประชาชนที่นอนติดเตียงได้รับการรักษาที่บ้านได้มากขึ้น รวมทั้ง “ตู้ห่วงใย” ซึ่งเป็นตู้ tele med ที่ให้บริการการแพทย์ทางไกลผ่านการปรึกษาหมอออนไลน์ เพื่อให้ประชาชนสามารถเข้าถึงการรักษาพยาบาลได้ง่ายขึ้นและสะดวกยิ่งขึ้นในทุกพื้นที่ การเปิดให้ร้านยาและคลินิกเอกชนเข้ามาร่วมเป็นหน่วยบริการหน่วยปฐมภูมิเพื่อดูแลประชาชนมากขึ้น เพิ่มความสะดวก ลดการเดินทาง ลดระยะรอคอยและลดความแออัดในโรงพยาบาล เพิ่มทางเลือกใหม่ให้ประชาชนในการรับบริการใกล้บ้านมากขึ้น ทั้งนี้ 30 บาทรักษาทุกที่ 77 จังหวัด จะเริ่มให้บริการตั้งแต่วันที่ 1 มกราคม 2568 เป็นต้นไป

ที่มา : https://www.thaigov.go.th/news/contents/details/91752