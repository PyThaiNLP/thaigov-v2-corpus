รัฐบาลไทย-ข่าวทำเนียบรัฐบาล-กรมทางหลวงชนบท ชวนนักท่องเที่ยวเยือนสวิตเซอร์แลนด์เมืองไทย แวะกางเต็นท์รับลมชมดาว ริมอ่างเก็บน้ำบ้านสันกำแพง บนถนนสาย นม.3052 อำเภอวังน้ำเขียว จังหวัดนครราชสีมา 


วันพฤหัสบดีที่ 26 ธันวาคม 2567
กรมทางหลวงชนบท ชวนนักท่องเที่ยวเยือนสวิตเซอร์แลนด์เมืองไทย แวะกางเต็นท์รับลมชมดาว ริมอ่างเก็บน้ำบ้านสันกำแพง บนถนนสาย นม.3052 อำเภอวังน้ำเขียว จังหวัดนครราชสีมา
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ชวนนักท่องเที่ยวเยือนอีสาน สัมผัสอากาศหนาวเย็น พร้อมจัดบริการพื้นที่กางเต็นท์ฟรีสำหรับนักท่องเที่ยวเพื่อดื่มด่ำบรรยากาศริมอ่างเก็บน้ำบ้านสันกำแพง บนถนนสาย นม.3052 อำเภอวังน้ำเขียว จังหวัดนครราชสีมา ซึ่งถือเป็นดั่งสวิตเซอร์แลนด์เมืองไทย ด้วยความสวยงามทางธรรมชาติของอ่างเก็บน้ำบ้านสันกำแพงหรืออ่างเก็บน้ำลำพระเพลิง 1 ที่ใสสะอาดสะท้อนกับฉากหลังสีเขียวจากหุบเขาน้อยใหญ่สลับกับพื้นที่ลาดชันที่รายล้อมโดยรอบ โดยเฉพาะในช่วงเช้าจะมีหมอกบาง ๆ ลอยอยู่เหนืออ่างเก็บน้ำและปกคลุมไปทั่วทั้งพื้นที่ เหมาะแก่การแวะพักเพื่อดื่มด่ำบรรยากาศเป็นอย่างมาก ดังนั้น เพื่อเป็นการกระตุ้นเศรษฐกิจและสนับสนุนการท่องเที่ยวภายในประเทศ หมวดบำรุงทางหลวงชนบทวังน้ำเขียวจึงได้จัดเตรียมพื้นที่ริมอ่างเก็บน้ำ สำหรับรองรับนักท่องเที่ยวในการแคมป์ปิ้ง กางเต็นท์รับลมหนาวและชมดวงดาวในยามค่ำคืน รวมทั้งได้จัดเตรียมให้บริการยืมจักรยานฟรีสำหรับปั่นท่องเที่ยวไปตามเส้นทางโดยรอบ เพื่อชมทิวทัศน์ที่สวยงามของขุนเขาและสายน้ำไปพร้อม ๆ กับการแวะบันทึกภาพความประทับใจไปในคราวเดียวกัน สำหรับการเดินทางจากกรุงเทพมหานครสามารถเดินทางโดยใช้เส้นทาง ทล.2 ตัดเข้าสู่ ทล.2090 จากนั้นเลี้ยวซ้ายไปตามทาง ช่วง กม. ที่ 23+200 เข้าสู่ถนนสาย นม.3052 ไปจนพบจุดหมายปลายทาง ซึ่งตั้งอยู่บริเวณ กม. ที่ 18+294 นอกจากจุดกางเต็นท์ริมอ่างเก็บน้ำที่เป็นแลนด์มาร์กสำคัญแล้ว ถนนสายดังกล่าวยังมีร้านอาหารมากมายที่พร้อมเปิดรับให้กับนักท่องเที่ยวได้ไปลิ้มลองรสชาติที่มีเอกลักษณ์เฉพาะตัวของจังหวัดนครราชสีมา รวมทั้งมีที่พัก รีสอร์ต และโฮมสเตย์หลายแบบหลากสไตล์ให้เลือกสรรอย่างครบครัน ที่สำคัญยังสามารถใช้เป็นถนนที่เชื่อมไปยังแหล่งท่องเที่ยวทางธรรมชาติอย่างสวนดอกไม้นานาพันธุ์ในพื้นที่อำเภอวังน้ำเขียวได้อีกด้วย
ทั้งนี้ ทช. ได้จัดเตรียมเจ้าหน้าที่อำนวยความสะดวกให้กับนักท่องเที่ยวตลอด 24 ชั่วโมง โดยนักท่องเที่ยวที่จะเข้าพักยังจุดกางเต็นท์ จะต้องปฏิบัติตามกฎการเข้าพักที่หน่วยงานกำหนดอย่างเคร่งครัดเพื่อความสะดวกปลอดภัยตลอดการท่องเที่ยว สอบถามข้อมูลเพิ่มเติมติดต่อได้ที่หมวดบำรุงทางหลวงชนบทวังน้ำเขียว โทร. 09 6829 2912 หรือสายด่วน ทช. โทร. 1146

ที่มา : https://www.thaigov.go.th/news/contents/details/91770