รัฐบาลไทย-ข่าวทำเนียบรัฐบาล-นายกฯ “แพทองธาร” สุ่มตรวจ “สถานีหมอชิต 2” กำชับความพร้อมและความปลอดภัย รองรับการเดินทางของประชาชนช่วงปีใหม่  ขณะที่ประชาชนที่มาใช้บริการ ตื่นเต้นขอถ่ายรูป และพูดคุยถึงการเดินทาง


วันพฤหัสบดีที่ 26 ธันวาคม 2567
26/12/2567
พิมพ์
นายกฯ “แพทองธาร” สุ่มตรวจ “สถานีหมอชิต 2” กำชับความพร้อมและความปลอดภัย รองรับการเดินทางของประชาชนช่วงปีใหม่  ขณะที่ประชาชนที่มาใช้บริการ ตื่นเต้นขอถ่ายรูป และพูดคุยถึงการเดินทาง
นายกฯ “แพทองธาร” สุ่มตรวจ “สถานีหมอชิต 2” กำชับความพร้อมและความปลอดภัย รองรับการเดินทางของประชาชนช่วงปีใหม่  ขณะที่ประชาชนที่มาใช้บริการ ตื่นเต้นขอถ่ายรูป และพูดคุยถึงการเดินทางช่วงปีใหม่และการมาใช้บริการหมอชิต2
วันนี้ (26 ธันวาคม 2567) เวลา 15.00 น. ณ สถานีขนส่งผู้โดยสารกรุงเทพ จตุจักร (หมอชิต2) ถนนกำแพงเพชร 2 เขตจตุจักร กรุงเทพฯ ภายหลังตรวจเยี่ยมสภาพการจราจรและการเตรียมความพร้อมอำนวยความสะดวกและปลอดภัยให้กับประชาชนที่เดินทางในช่วงเทศกาลปีใหม่ ณ ศูนย์บริหารจัดการจราจรและอุบัติเหตุ กรมทางหลวง เขตราชเทวี กรุงเทพฯ นางสาวแพทองธาร ชินวัตร นายกรัฐมนตรีลงพื้นที่ “สถานีขนส่งผู้โดยสารกรุงเทพ จตุจักร (หมอชิต2)” เพื่อตรวจสอบความพร้อมสถานที่ เจ้าหน้าที่ และรถโดยสาร เพื่อรองรับประชาชนที่เดินทางกลับต่างจังหวัด ช่วงเทศกาลปีใหม่ 2568 พร้อมให้กำลังใจเจ้าหน้าที่ผู้ปฏิบัติงาน
นายกรัฐมนตรีตรวจสอบความพร้อมและการทำงานของพนักงาน ณ จุดซื้อตั๋วรถ และตรวจสอบที่พักนั่งรอผู้โดยสาร รวมถึงชานชาลารถบัส เพื่อดูความพร้อมของท่าเทียบรถ ไม่ให้เกิดความแออัด สามารถรองรับผู้โดยสาร
โอกาสนี้ นายกรัฐมนตรีทักทายพูดคุย สอบถามประชาชนถึงการเดินทาง ซึ่งตลอดระยะเวลา มีประชาชนได้เข้ามาขอถ่ายรูป และโบกมือให้กำลังใจนายกรัฐมนตรี โดยไม่คิดว่านายกรัฐมนตรีจะเดินทางมาสุ่มตรวจ  โดยทราบจากข่าวว่านายกรัฐมนตรีมีภารกิจแน่นมาก  ดีใจได้พบนายกรัฐมนตรีอย่างไม่คาดคิด
โอกาสนี้ นายกรัฐมนตรียังใส่ใจสอบถาม นายอรรถวิท รักจำรูญ กรรมการบริษัท รักษาการกรรมการผู้จัดการใหญ่ บริษัท ขนส่ง จำกัด ถึงภาพรวมจำนวนผู้เดินทาง และจำนวนรถ ให้เพียงต่อการเดินทาง พร้อมฝากดูแลคนขับรถโดยสาร เช่น การพักผ่อน การตรวจสอบปัสสาวะสารเสพติด  โดยต้องดำเนินการด้วยความเคร่งครัด เพื่อความปลอดภัยของประชาชนผู้ใช้บริการ ให้เป็นไปตามมาตรฐานความปลอดภัยการให้บริการประชาชนด้วย

ที่มา : https://www.thaigov.go.th/news/contents/details/91785