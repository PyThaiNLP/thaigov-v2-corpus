รัฐบาลไทย-ข่าวทำเนียบรัฐบาล-“พิษณุโลก” ฉีดวัคซีน HPV 9 สายพันธุ์ให้นักเรียนหญิง ป.5 พร้อมกันทั้งจังหวัด ให้ครอบคลุมเป้าหมายกว่า 6,000 คน


วันพฤหัสบดีที่ 26 ธันวาคม 2567
“พิษณุโลก” ฉีดวัคซีน HPV 9 สายพันธุ์ให้นักเรียนหญิง ป.5 พร้อมกันทั้งจังหวัด ให้ครอบคลุมเป้าหมายกว่า 6,000 คน
รัฐมนตรีว่าการกระทรวงสาธารณสุข เปิดการฉีดวัคซีน HPV 9 สายพันธุ์ ให้นักเรียนหญิงชั้น ป.5 จังหวัดพิษณุโลก พร้อมกันทั้ง 9 อำเภอ รวม 1,064 คน
พร้อมเดินหน้าฉีดวัคซีนให้ครอบคลุมกลุ่มเป้าหมายหญิงไทย 11 – 20 ปี ทั้งที่อยู่ในระบบการศึกษาและนอกสถานศึกษาที่ยังไม่เคยรับวัคซีนมาก่อน รวม 6,367 คน เพื่อลดโอกาสเกิดมะเร็งปากมดลูกของหญิงไทยในอนาคต
วันนี้ (26 ธันวาคม 2567) ที่ศาลากลางจังหวัดพิษณุโลก นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดกิจกรรมการฉีดวัคซีน HPV 9 สายพันธุ์ ในเด็กนักเรียนหญิงชั้น ป.5 จังหวัดพิษณุโลก โดยมี นพ.โอภาส การย์กวินพงศ์ ปลัดกระทรวงสาธารณสุข นายทวี เสริมภักดีกุล ผู้ว่าราชการจังหวัดพิษณุโลก นพ.สุภโชค เวชภัณฑ์เภสัช รักษาการผู้ตรวจราชการกระทรวงสาธารณสุข เขตสุขภาพที่ 2 นพ.ไกรสุข เพชระบูรณิน นายแพทย์สาธารณสุขจังหวัดพิษณุโลก และผู้บริหารหน่วยงานในพื้นที่ร่วมงาน
นายสมศักดิ์กล่าวว่า ในปีงบประมาณ 2568 กระทรวงสาธารณสุขมีนโยบายสำคัญคือ “คนไทยห่างไกลโรคและภัยสุขภาพ” โดยหนึ่งในกิจกรรมหลักคือ ขยายความครอบคลุมการฉีดวัคซีนป้องกันมะเร็งปากมดลูก (HPV) ทั่วประเทศไม่ต่ำกว่า 1 ล้านคน เนื่องจากเป็นมะเร็งที่พบมากเป็นอันดับ 2 ของหญิงไทยอายุต่ำกว่า 45 ปี ซึ่งสามารถป้องกันได้ด้วยการฉีดวัคซีน โดยเฉพาะอย่างยิ่งการฉีดในวัยเด็กที่ยังไม่มีความเสี่ยงจากการมีเพศสัมพันธ์จะทำให้ประสิทธิภาพของวัคซีนสูงสุด โดยกลุ่มเป้าหมาย คือ เด็กนักเรียนหญิง ชั้น ป.5 และหญิงไทยอายุ 11- 20 ปี ที่ไม่เคยได้รับการฉีดวัคซีน HPV มาก่อน ซึ่งการฉีดวัคซีน HPV ชนิด 9 สายพันธุ์เพียง 1 เข็ม นอกจากจะมีประสิทธิภาพในการป้องกันได้ถึงร้อยละ 90 ยังช่วยลดความยุ่งยากและค่าใช้จ่ายในการเดินทางไปรับวัคซีนเข็มที่ 2 ด้วย
ด้าน นพ.ไกรสุข กล่าวว่า จังหวัดพิษณุโลก มีกลุ่มเป้าหมายการฉีดวัคซีน HPV 9 สายพันธุ์ รวม 6,367 คน แบ่งเป็น นักเรียนชั้น ป.5 ปีการศึกษา 2567 จำนวน 4,018 คน นักเรียนชั้น ป.6 - ม.6 ที่ยังไม่เคยได้รับวัคซีน HPV มาก่อน 1,310 คน หญิงไทยอายุ 11 - 20 ปี นอกระบบสถานศึกษา และหญิงไทยอายุ 18 - 20 ปี ที่ยังไม่เคยได้รับวัคซีน HPV มาก่อน 1,039 คน ซึ่งในวันนี้เป็นการฉีดวัคซีน HPV 9 สายพันธุ์ ให้กับเด็กนักเรียนหญิง ชั้น ป. 5 พร้อมกันทั้งจังหวัด โดยที่ศาลากลางจังหวัดพิษณุโลก เป็นโรงเรียนจ่าการบุญ และโรงเรียนเทศบาล 1-5 รวม 284 คน และมีจุดบริการในอีก 8 อำเภอ ได้แก่ อ.นครไทย โรงเรียนจันทราพระกิตติคุณ, อ.ชาติตระการ โรงเรียนบ้านป่าแดง, อ.บางระกำ โรงเรียนบ้านปลักแรด, อ.บางกระทุ่ม โรงเรียนประถมศึกษาทุกแห่ง, อ.พรหมพิราม โรงเรียนเทศบาลพิรามอุทิศ, อ.วังทอง โรงเรียนพิณพลราษฎร์ตั้งตรงจิต 12, อ.วัดโบสถ์ โรงเรียนวัดเหล่าขวัญ และ อ.เนินมะปราง โรงเรียนประถมศึกษาทุกแห่ง รวมมีนักเรียนเข้ารับการฉีดวัคซีนทั้งสิ้น 1,064 คน
ทั้งนี้ ภายในงานยังมีบูธนิทรรศการให้ความรู้เรื่องมะเร็งปากมดลูก บูธทันตสุขภาพ การป้องกันโรคไม่ติดต่อ (NCDs) การนับคาร์บ ภูวดลโมเดล อาหารปลอดภัย เมนูชูสุขภาพ ลดหวาน มัน เค็ม รวมทั้งกิจกรรมรณรงค์การป้องกันและลดอุบัติเหตุทางถนนช่วงเทศกาลปีใหม่ 2568 ด้วย
********************************************** 26 ธันวาคม 2567

ที่มา : https://www.thaigov.go.th/news/contents/details/91786