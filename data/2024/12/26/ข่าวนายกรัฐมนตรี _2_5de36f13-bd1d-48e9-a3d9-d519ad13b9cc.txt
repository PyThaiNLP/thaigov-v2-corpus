รัฐบาลไทย-ข่าวทำเนียบรัฐบาล-นายกฯ ลงตรวจศูนย์อำนวยการจราจร กรมทางหลวง ขอบคุณผู้บริหารคมนาคม เปิดมอเตอร์เวย์สายใหม่บางใหญ่ กาญจนบุรี เลี่ยงติดพระราม 2 และเพชรเกษม แล้ว พร้อมตรวจความพร้อม จนท.ศูนย์อำนวยการจราจร


วันพฤหัสบดีที่ 26 ธันวาคม 2567
26/12/2567
พิมพ์
นายกฯ ลงตรวจศูนย์อำนวยการจราจร กรมทางหลวง ขอบคุณผู้บริหารคมนาคม เปิดมอเตอร์เวย์สายใหม่บางใหญ่ กาญจนบุรี เลี่ยงติดพระราม 2 และเพชรเกษม แล้ว พร้อมตรวจความพร้อม จนท.ศูนย์อำนวยการจราจร
นายกฯ ลงตรวจศูนย์อำนวยการจราจร กรมทางหลวง ขอบคุณผู้บริหารคมนาคม เปิดมอเตอร์เวย์สายใหม่บางใหญ่ กาญจนบุรี เลี่ยงติดพระราม 2 และเพชรเกษม แล้ว พร้อมตรวจความพร้อม จนท.ศูนย์อำนวยการจราจร กำชับ ปชส.บอกทางและช่องทางเลี่ยงเมือง   เป้าหมายให้คนไทยมีความสุข
วันนี้ (26 ธ.ค. 67) เวลา 14.00 น. ณ ศูนย์บริหารจัดการจราจรและอุบัติเหตุ กรมทางหลวง เขตราชเทวี กรุงเทพฯ นางสาวแพทองธาร ชินวัตร นายกรัฐมนตรี ตรวจสภาพการจราจรและการเตรียมความพร้อมอำนวยความสะดวกและปลอดภัยให้กับประชาชนที่เดินทางในช่วงเทศกาลปีใหม่ พ.ศ. 2568 โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นางมนพร เจริญศรี รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม และนายอภิรัฐ ไชยวงศ์น้อย อธิบดีกรมทางหลวง ร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังรายงานสภาพการจราจรและการเตรียมความพร้อมอำนวยความสะดวกและปลอดภัยให้กับประชาชนที่เดินทางในช่วงเทศกาลปีใหม่ จากรัฐมนตรีว่าการกระทรวงคมนาคม อธิบดีกรมทางหลวง จากนั้น นายกรัฐมนตรีกล่าวมอบนโยบายว่า เทศกาลปีใหม่ การเดินทางของพี่น้องประชาชนจะเพิ่มมากขึ้น โดยคาดว่าพรุ่งนี้เจ้าหน้าที่ทุกคนจะต้องปฏิบัติงานอย่างหนัก เพราะเป็นช่วงที่นักท่องเที่ยวทั้งคนไทยและต่างประเทศเดินทางท่องเที่ยวทั่วประเทศไทย ซึ่งรัฐบาลมีนโยบายเน้นย้ำให้พี่น้องประชาชนได้เดินทาง กลับภูมิลำเนา และท่องเที่ยวทั่วไทย รวมทั้งดึงนักท่องเที่ยวเข้าสู่ประเทศไทยทั้งนี้ ช่วงเช้าได้มีโอกาสเดินทางไปที่สำนักงานตำรวจแห่งชาติ พร้อมหารือแนวทางดูแลพี่น้องประชาชนให้ปลอดภัยในช่วงปีใหม่ โดยเจ้าหน้าที่ทุกส่วนราชการต่างเตรียมมาตรการ เตรียมความพร้อมเพื่ออำนวยความสะดวกในการเดินทางให้กับประชาชนอย่างเต็มที่
นายกรัฐมนตรีกล่าวอีกว่า รัฐบาลมีเป้าหมายที่จะทำให้อุบัติเหตุลดลงทุกปี โดยมาตรการอำนวยความสะดวกดังกล่าว จะช่วยลดการเกิดอุบัติเหตุได้มากขึ้น รวมทั้งต้องการให้ประชาชนและนักท่องเที่ยวเดินทางอย่างปลอดภัย ซึ่งจะมีเจ้าหน้าที่ให้บริการได้ตลอดเวลา มีสถานที่บริการ สถานพยาบาลพร้อมสำหรับทุกสถานการณ์ ทั้งนี้ จากการรับฟังรายงานแสดงให้เห็นว่ามีความพร้อมอย่างเต็มที่
“ขอบคุณและเป็นกำลังใจให้เจ้าหน้าที่ทุกคนที่ยอมเสียสละเวลาพักผ่อนมาดูแลประชาชนในช่วงเทศกาล รวมทั้ง ขอให้ทุกคนปฏิบัติหน้าที่อย่างเข้มแข็ง หากมีปัญหาติดขัดประการใด รัฐบาลพร้อมให้การสนับสนุนอย่างเต็มที่” นายกรัฐมนตรี กล่าว
ภายหลังตรวจเยี่ยมสภาพการจราจรและการเตรียมความพร้อมอำนวยความสะดวกและปลอดภัยให้กับประชาชนที่เดินทางในช่วงเทศกาลปีใหม่ ณ ศูนย์บริหารจัดการจราจรและอุบัติเหตุ กรมทางหลวง เขตราชเทวี กรุงเทพฯ นางสาวแพทองธาร ชินวัตร นายกรัฐมนตรีลงพื้นที่ “สถานีขนส่งผู้โดยสารกรุงเทพ จตุจักร (หมอชิต2)” เพื่อให้กำลังใจเจ้าหน้าที่ผู้ปฏิบัติงานและดูความพร้อมด้านสถานที่ รวมถึงความพร้อมของรถโดยสารเพื่อรองรับผู้เดินทางกลับต่างจังหวัดช่วงเทศกาลปีใหม่ 2568

ที่มา : https://www.thaigov.go.th/news/contents/details/91784