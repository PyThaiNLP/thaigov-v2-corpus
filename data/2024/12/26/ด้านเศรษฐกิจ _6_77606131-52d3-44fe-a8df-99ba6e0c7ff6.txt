รัฐบาลไทย-ข่าวทำเนียบรัฐบาล-กรมการขนส่งทางบก แนะนำวิธีการเลือกรถบัสเช่าเหมาสำหรับผู้ต้องการเดินทางท่องเที่ยวเป็นหมู่คณะในช่วงเทศกาลปีใหม่ 2568


วันพฤหัสบดีที่ 26 ธันวาคม 2567
กรมการขนส่งทางบก แนะนำวิธีการเลือกรถบัสเช่าเหมาสำหรับผู้ต้องการเดินทางท่องเที่ยวเป็นหมู่คณะในช่วงเทศกาลปีใหม่ 2568
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม ส่งความห่วงใยถึงประชาชนผู้ใช้รถใช้ถนนในช่วงเทศกาลปีใหม่ 2568 ซึ่งมีวันหยุดยาวต่อเนื่องหลายวัน มีประชาชนใช้รถใช้ถนนเป็นจำนวนมาก เพื่อเดินทางกลับภูมิลำเนาหรือเดินทางไปพักผ่อนท่องเที่ยวตามสถานที่ต่าง ๆ โดยรูปแบบการเดินทางที่นิยมสำหรับการเดินทางเป็นหมู่คณะคือการเช่าเหมารถโดยสารขนาดใหญ่ ดังนั้น กรมการขนส่งทางบก (ขบ.) จึงขอแนะนำผู้เช่าเหมารถบัสโดยสารควรเลือกรถที่มีความปลอดภัย เลือกขนาดรถให้เหมาะสมกับจำนวนผู้โดยสาร เลือกผู้ประกอบการที่น่าเชื่อถือ และตรวจสอบข้อมูลเกี่ยวกับประวัติของผู้รับจ้าง ทั้งข้อมูลคนขับและสภาพรถอย่างละเอียดก่อนการว่าจ้าง นอกจากนี้ ผู้โดยสารจะต้องเตรียมตัวก่อนเดินทางให้พร้อม สวมใส่เสื้อผ้าที่สบายตัว ผู้ที่มีอาการเมารถควรทานยาก่อนเดินทาง ขึ้นลงรถตามจุดนัดหมายซึ่งปลอดภัยและไม่กีดขวางทางจราจร ระหว่างเดินทางควรเก็บสัมภาระขนาดใหญ่ไว้ใต้ท้องรถ จดจำทะเบียนและลักษณะของรถเพื่อป้องกันการขึ้นลงรถผิดคัน ที่สำคัญต้องคาดเข็มขัดนิรภัยตลอดการเดินทาง และสังเกตจุดติดตั้งอุปกรณ์ความปลอดภัยบนรถ เช่น ทางออกฉุกเฉิน ค้อนทุบกระจก ถังดับเพลิง เป็นต้น ในส่วนของผู้ประกอบการต้องมีประวัติการเดินรถที่ดี มีการตรวจสภาพความพร้อมของรถและพนักงานขับรถเพื่อความปลอดภัยตามเกณฑ์ที่ ขบ. กำหนด ด้านตัวรถต้องเป็นรถโดยสารที่จดทะเบียนถูกต้องตามกฎหมาย (ป้ายเหลือง) มีการทำประกันภัยตาม พ.ร.บ. คุ้มครองผู้ประสบภัยจากรถ พ.ศ. 2535 ด้านคุณภาพตัวรถต้องมีความสมบูรณ์พร้อมใช้งาน ผ่านการตรวจสภาพรถและชำระภาษีถูกต้อง ตัวรถต้องมีอุปกรณ์เพื่อความปลอดภัย ได้แก่ เข็มขัดนิรภัย ประตูฉุกเฉิน ถังดับเพลิง ค้อนทุบกระจก และมีการติดตั้ง GPS Tracking เพื่อให้ประชาชนสามารถตรวจสอบพฤติกรรมการขับขี่และการใช้ความเร็วของรถแบบ Realtime ผ่าน Application DLT GPS ทางโทรศัพท์มือถือได้ ซึ่งจะแสดงผลเช่นเดียวกันกับข้อมูลที่แสดงในศูนย์บริหารจัดการเดินรถด้วยระบบ GPS ของ ขบ. ด้านคนขับต้องมีใบอนุญาตเป็นผู้ขับรถที่ถูกต้อง มีการศึกษาเส้นทางล่วงหน้า มีสุขภาพกายและใจที่พร้อมต่อการขับรถ ต้องเปลี่ยนคนขับเมื่อปฏิบัติงานติดต่อกันเป็นเวลา 4 ชั่วโมง หรือให้หยุดพักขับรถไม่น้อยกว่าครึ่งชั่วโมงก่อนที่จะขับรถต่อไปอีกไม่เกิน 4 ชั่วโมง รวมถึงต้องไม่เสพสารเสพติดให้โทษหรือสารที่ออกฤทธิ์ต่อจิตและประสาท และแอลกอฮอล์ต้องเป็นศูนย์ ขณะปฏิบัติหน้าที่ขับรถต้องคำนึงถึงความปลอดภัยและปฏิบัติตามกฎหมายอย่างเคร่งครัด
สำหรับประชาชนที่ต้องการใช้บริการรถบัสเช่าเหมาที่ใช้ก๊าซ CNG ในช่วงเทศกาลปีใหม่ สามารถเลือกใช้รถบัส CNG ที่ผ่านการตรวจสภาพ (Recall) อย่างถูกต้อง โดยสังเกตจากด้านหน้ารถโดยสารที่มีสติกเกอร์ผ่านการตรวจสภาพซึ่งออกให้โดย ขบ. ซึ่งสามารถตรวจสอบเพื่อยืนยันความถูกต้องของรถที่ผ่านการตรวจสภาพดังกล่าว ผ่านการสแกน QR Code ที่สติกเกอร์ด้านหน้ารถ หรือตรวจสอบผ่านทางเว็บไซต์ https://web.dlt.go.th/recall/web/ เพื่อให้มั่นใจได้ว่ารถบัส CNG คันดังกล่าวได้มาตรฐานและมีความปลอดภัย ทั้งนี้ หากพบปัญหาการใช้บริการรถโดยสารสาธารณะ สามารถแจ้งได้ที่สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/91765