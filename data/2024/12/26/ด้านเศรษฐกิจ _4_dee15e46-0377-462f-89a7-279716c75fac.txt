รัฐบาลไทย-ข่าวทำเนียบรัฐบาล-"อธิบดีดีพร้อม" ปั้นเชฟชุมชน ปูทางการรังสรรค์ เมนูอาหารถิ่น Amazing Thai Taste ตอบโจทย์ซอฟต์พาวเวอร์ ดัน OFOS ตามนโยบาย "รมว.เอกนัฏ"


วันพฤหัสบดีที่ 26 ธันวาคม 2567
25/12/2567
พิมพ์
"อธิบดีดีพร้อม" ปั้นเชฟชุมชน ปูทางการรังสรรค์ เมนูอาหารถิ่น Amazing Thai Taste ตอบโจทย์ซอฟต์พาวเวอร์ ดัน OFOS ตามนโยบาย "รมว.เอกนัฏ"
"อธิบดีดีพร้อม" ปั้นเชฟชุมชน ปูทางการรังสรรค์ เมนูอาหารถิ่น Amazing Thai Taste ตอบโจทย์ซอฟต์พาวเวอร์ ดัน OFOS ตามนโยบาย "รมว.เอกนัฏ"
กรุงเทพฯ 24 ธันวาคม 2567 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานในพิธีเปิดการฝึกอบรมเชิงปฏิบัติการ "เชฟชุมชน" ภายใต้กิจกรรมพัฒนาร้านอาหารเชฟชุมชน อาหารถิ่นอาหารไทย ประจำปีงบประมาณ พ.ศ. 2567 ร่วมด้วย นางศุภวรรณ ตีระรัตน์ ผู้อำนวยการสถาบันอาหาร นายสุรพล ปลื้มใจ รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ดีพร้อม (DIPROM) โดยมี นางสาวอริยาพร อำนรรฆสรเดช ผู้อำนวยการกองพัฒนาอุตสาหกรรมชุมชน กล่าวรายงาน ณ ห้องประชุม 2 ชั้น 6 อาคารกรมส่งเสริมอุตสาหกรรม (DIPROM Headquarter)
การฝึกอบรมดังกล่าว เป็นการเสริมสร้างการรังสรรค์เมนูจากวัตถุดิบท้องถิ่นเป็นอาหารรสเลิศ “เมนูอาหารถิ่น Amazing Thai Taste” ผ่านการจัดทำสูตรมาตรฐานให้ทุกจานมีรสชาติที่สม่ำเสมอ ยกระดับเมนูท้องถิ่นด้วยศิลปะการจัดจาน เทคนิคการเล่าเรื่องอาหารให้โดนใจผู้บริโภค รวมถึงการบริหารจัดการต้นทุน วัตถุดิบ การตั้งราคา และสามารถต่อยอดอาหารสู่การเป็นผลิตภัณฑ์อาหารแปรรูปในอนาคตเพื่อเพิ่มมูลค่าอาหารอย่างครบวงจร เป็นการเพิ่มขีดความสามารถในการดำเนินธุรกิจแก่ผู้ประกอบการชุมชนให้สามารถพึ่งพาตนเองได้ และกระตุ้นเศรษฐกิจในท้องถิ่นให้เติบโตและเข้มแข็งได้อย่างยั่งยืน ซึ่งถือเป็นหนึ่งในหลักสูตรที่อยู่ภายใต้กิจกรรมพัฒนาร้านอาหารเชฟชุมชน อาหารถิ่นอาหารไทย ที่มุ่งเน้นการสร้างอาชีพและรายได้ให้กับชุมชนในท้องถิ่น ผ่านวัฒนธรรมอาหารไทย เพื่อดึงดูดนักท่องเที่ยวทั้งในและต่างประเทศ ถือเป็นการพัฒนาบุคลากรในชุมชนให้ประกอบธุรกิจร้านอาหารแบบมืออาชีพ และสามารถพัฒนาสู่ธุรกิจอื่น ๆ ที่สอดรับนโยบายซอฟต์พาวเวอร์ของรัฐบาลที่ต้องการยกระดับอุตสาหกรรมทั้ง 14 สาขา ให้เติบโตอย่างแข็งแกร่งและยั่งยืน ภายใต้เป้าหมายใหญ่ร่วมกัน คือ “สร้างงาน สร้างอาชีพ สร้างรายได้” และตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
ทั้งนี้ กิจกรรมดังกล่าวอยู่ภายใต้โครงการส่งเสริมซอฟต์พาวเวอร์ สาขาอาหาร ในการเดินหน้านโยบาย One Family One Soft Power : OFOS พร้อมขับเคลื่อนการส่งเสริมให้ประเทศไทยกลายเป็นศูนย์กลางอาหารระดับโลก (Global Food Hub) และสานต่อความสำเร็จแผนงานด้านการพัฒนาอุตสาหกรรมอาหารระยะ 4 ปี (พ.ศ. 2567-2570) คาดสร้างงานและอาชีพกว่า 75,000 ตำแหน่ง เพิ่มรายได้ให้กับเศรษฐกิจของประเทศกว่า 3,500 ล้านบาท

ที่มา : https://www.thaigov.go.th/news/contents/details/91753