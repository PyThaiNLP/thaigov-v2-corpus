รัฐบาลไทย-ข่าวทำเนียบรัฐบาล-โฆษก มท. เผยมหาดไทยมอบของขวัญปีใหม่ 18 โครงการบำบัดทุกข์ บำรุงสุขพี่น้องประชาชน ยืดเวลางดจ่ายไฟสำหรับผู้ค้างค่าไฟฟ้าเป็น 3 เดือน ลดค่าติดตั้งมิเตอร์ประปา 15% ลดดอกเบี้ยโรงรับจำนำ


วันพฤหัสบดีที่ 26 ธันวาคม 2567
26/12/2567
พิมพ์
โฆษก มท. เผยมหาดไทยมอบของขวัญปีใหม่ 18 โครงการบำบัดทุกข์ บำรุงสุขพี่น้องประชาชน ยืดเวลางดจ่ายไฟสำหรับผู้ค้างค่าไฟฟ้าเป็น 3 เดือน ลดค่าติดตั้งมิเตอร์ประปา 15% ลดดอกเบี้ยโรงรับจำนำ
โฆษก มท. เผยมหาดไทยมอบของขวัญปีใหม่ 18 โครงการบำบัดทุกข์ บำรุงสุขพี่น้องประชาชน ยืดเวลางดจ่ายไฟสำหรับผู้ค้างค่าไฟฟ้าเป็น 3 เดือน ลดค่าติดตั้งมิเตอร์ประปา 15% ลดดอกเบี้ยโรงรับจำนำ 263 แห่งทั่วประเทศ ลุยติดตั้งโซลาร์รูฟท็อปพื้นที่ห่างไกล 1000 ครัวเรือน
น.ส.ไตรศุลี ไตรสรณกุล เลขานุการ รมว.มหาดไทยและโฆษกระทรวงมหาดไทย กล่าวว่า เพื่อเป็นการส่งความสุขในเทศกาลปีใหม่ 2568 ไปพร้อมกับการขับเคลื่อนภารกิจบำบัดทุกข์ บำรุงสุขของกระทรวงมหาดไทย นายอนุทิน ชาญวีรกูล รองนายกรัฐมนตรีและ รมว.มหาดไทย ได้มอบหมายให้ส่วนราชการ รัฐวิสาหกิจ ในสังกัดกระทรวงมหาดไทยตลอดจนกรุงเทพมหานครจัดทำโครงการที่เป็นประโยชน์ ช่วยเหลือ แบ่งเบาภาระอย่างยั่งยืน เป็นของขวัญเพื่อส่งมอบแก่พี่น้องประชาชนทั่วประเทศในเทศกาลปีใหม่ 2568
"หน่วยงานสังกัดกระทรวงมหาดไทยได้เสนอของขวัญปีใหม่ 2568 ตามนโยบายท่าน มท.1 ทั้งหมด 18 โครงการ ประกอบไปด้วยโครงการบำบัดทุกข์ 6 โครงการ และบำรุงสุข 12 โครงการ ซึ่งสามารถดูแลชีวิตพี่น้องประชาชนอย่างครอบคลุม ตั้งแต่เรื่องของไฟฟ้า ประปา การช่วยเหลือแก้ไขปัญหาหนี้สิน ลดรายจ่าย เพิ่มรายได้ เสริมสร้างเศรษฐกิจการท่องเที่ยว" น.ส.ไตรศุลี กล่าว
น.ส.ไตรศุลี กล่าวว่า สำหรับของขวัญปีใหม่ที่ช่วยบำบัดทุกข์พี่น้องประชาชน 6 โครงการ มีอย่างเช่นโครงการประชาสุขใจ ค่าไฟยืดชำระ โดยการไฟฟ้านครหลวง (กฟน.) ที่จะขยายเวลาการงดจ่ายไฟฟ้า ประเภทไฟบ้านที่มีค้าไฟค้างจ่ายไม่เกิน 300 บาทต่อเดือน จาก 1 เดือนเป็น 3 เดือน ตั้งแต่ใบแจ้งค่าไฟฟ้าวันที่ 14 ม.ค. -13 เม.ย. 68 ทางด้านการไฟฟ้าส่วนภูมิภาค (กฟภ.) ลงพื้นที่ตรวจสอบระบบไฟฟ้าตู้ทำน้ำดื่มในโรงเรียนสังกัด สพฐ. 74 จังหวัด ให้ได้มาตรฐานตลอดปี 68 นอกจากนี้ กฟภ. จะดำเนินโครงการไฟฟ้าสะอาดทั่วไทยใส่ใจประชาชน โดยดำเนินการติดตั้งระบบผลิตไฟฟ้าพลังงานแสดงอาทิตย์บนหลังคา หรือ โซลาร์ รูฟท็อป พร้อมแบตเตอรี่ให้ประชาชนในพื้นที่ห่างไกลที่ไม่มีไฟฟ้าใช้ และไม่สามารถดำเนินการก่อสร้างขยายเขตได้รวม 1,000 ครัวเรือนด้วย
ขณะที่กรมส่งเสริมการปกครองท้องถิ่น (สถ.) จัดมาตรการให้สถานธนานุบาล (โรงรับจำนำ) ขององค์กรปกครองส่วนท้องถิ่น (อปท.) 263 แห่งทั่วประเทศ ลดดอกเบี้ยเพื่อบรรเทาความเดือดร้อนแก่ผู้มีรายได้น้อย ให้ไม่ต้องไปพึ่งพาเงินกู้นอกระบบ ในช่วงเดือน ม.ค. - 31 มี.ค. 68 ดังนี้ 1) เงินต้น 5,000 บาท 3 เดือนแรกไม่คิดดอกเบี้ย จากนั้นคิดดอกเบี้ย 0.25% ต่อเดือน 2)เงินต้นเกิน 5,000 บาท คิดดอกเบี้ย 1% ต่อเดือน ทางด้านกรมป้องกันและบรรเทาสาธารณภัย (ปภ.) จัดโครงการ มหาดไทยอุ่นใจ สวมหมวกนิรภัย ปลอดภัยทุกคน โดยสนับสนุนหมวดกนิรภัยจำนวน 200 ใบ ให้กระทรวงมหาดไทยนำไปแจกจ่ายประชาชนในช่วงเทศกาลปีใหม่
โฆษกกระทรวงมหาดไทย กล่าวว่า ในส่วนของขวัญปีใหม่เพื่อบำรุงสุขพี่น้องประชาชน 12 โครงการ มีหลายโครงการที่น่าสนใจ อาทิ โครงการติดมิเตอร์ใหม่ลดราคา การประปาจัดให้จากการประปานครหลวง (กปน.) และ การประปาส่วนภูมิภาค (กปภ.) โดยในส่วนของ ปกน. จะลดค่าติดประปา 15% ในช่วงเดือนม.ค.-เม.ย. 68 สำหรับผู้ใช้น้ำรายใหม่ 2 ประเภท ได้แก่ ประเภทที่1 ที่พักอาศัย และ ประเภทที่2 ธุรกิจ ราชการ รัฐวิสาหกิจ อุตสาหกรรม ซึ่งคาดว่าจะมีผู้ขอติดตั้งไม่น้อยกว่า 10,000 คน ลดค่าใช้จ่ายประชาชนได้กว่า 8 ล้านบาท ส่วนของ กปภ. ลดค่าติดตั้งประปา 15% ในช่วงเดือน 1ม.ค. -28ก.พ. 68 คาดว่าจะมีผู้ใช้น้ำขอติดตั้งมิเตอร์ไม่น้อยกว่า 17,000 มิเตอร์
พร้อมกันนี้ สถ. มีโครงการขยายกำหนดเวลาดำเนินการตาม พ.ร.บ.ภาษีที่ดินและสิ่งปลูกสร้าง ประจำปี 2568 ออกไปอีก 2 เดือน จากเดิมที่เริ่มตั้งแต่ พ.ย.67-มิ.ย. 68 เป็นเริ่มดำเนินการ ม.ค. - ส.ค. 68 ซึ่งมาตรการนี้จะช่วยให้ประชาชนผู้เสียภาษีมีระยะเวลาสำหรับการชำระภาษี สามารถบริหารสภาพคล่องได้คล่องตัวขึ้น
น.ส.ไตรศุลี กล่าวว่า ในส่วนของโครงการเพื่อสนับสนุนเศรษฐกิจ สร้างรายได้นั้นในช่วงเดือน ม.ค.-มี.ค. 68 องค์การตลาดจะเปิดแผงค้าให้เกษตรกรและประชาชนทั่วไปขายของได้ฟรี 3 เดือน จัดโครงการจำหน่ายสินค้าราคาถูก ร่วมกับธนาคารของรัฐจัดคลินิกเอสเอ็มอี ให้คำปรึกษาด้านการเงิน ตลอดจนอบรมแนะแนวอาชีพ ขณะที่กรุงเทพมหานคร กำหนดเชิญชวนเยาวชนและประชาชนนำเสนอแนวคิด/โครงการ/กิจกรรมเพื่อร่วมพัฒนาย่านบ้านพักของตน เพื่อกระตุ้นเศรษฐกิจอนุรักษ์พื้นที่เชิงวัฒนธรรม และเพิ่มพื้นที่สร้างสรรค์กิจกรรมต่าง ๆ โดยสามารถสอบถามด่วน กทม. 1555
"นอกจากโครงการที่จัดขึ้นเป็นพิเศษเพื่อเป็นของขวัญปีใหม่ 2568 ท่าน มท.1 ได้ให้ทุกหน่วยงานให้ความสำคัญกับการยกระดับบริการเพื่อให้พี่น้องประชาชนได้รับความสะดวก สบาย รวมถึงเตรียมความพร้อมกรณีต้องบริการภายใต้กฎเกณฑ์ใหม่ๆ เช่นกรณีการมีผลบังคับในเรื่องของสมรสเท่าเทียมที่กรมการปกครองได้เตรียมการมาอย่างต่อเนื่องและในมีการจัดกิจกรรมคิกออฟใน 878 อำเภอ เป็นของขวัญให้คู่รักทั่วประเทศด้วย" น.ส.ไตรศุลี กล่าว

ที่มา : https://www.thaigov.go.th/news/contents/details/91779