รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จติดตามการดำเนินงานโครงการส่งเสริมการเรียนรู้เพื่อการอนุรักษ์และฟื้นฟูสิ่งแวดล้อมอันเนื่องมาจากพระราชดำริ 


วันพฤหัสบดีที่ 26 ธันวาคม 2567
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จติดตามการดำเนินงานโครงการส่งเสริมการเรียนรู้เพื่อการอนุรักษ์และฟื้นฟูสิ่งแวดล้อมอันเนื่องมาจากพระราชดำริ
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จติดตามการดำเนินงานโครงการส่งเสริมการเรียนรู้เพื่อการอนุรักษ์และฟื้นฟูสิ่งแวดล้อมอันเนื่องมาจากพระราชดำริ จ.ตาก
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จติดตามการดำเนินงานโครงการส่งเสริมการเรียนรู้เพื่อการอนุรักษ์และฟื้นฟูสิ่งแวดล้อมอันเนื่องมาจากพระราชดำริ จ.ตาก
วันที่  24 ธันวาคม 2567 เวลา 08.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) พร้อมด้วย นายสุรชัย อจลบุญ อธิบดีกรมป่าไม้ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช คณะผู้บริหาร และข้าราชการหน่วยงานในสังกัด ทส. ร่วมเฝ้าฯ รับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงติดตามผลการดำเนินงานโครงการส่งเสริมการเรียนรู้เพื่อการอนุรักษ์และฟื้นฟูสิ่งแวดล้อม อันเนื่องมาจากพระราชดำริ จังหวัดตาก และทรงปลูกต้นไม้วงศ์เข็ม จำนวน 9 ต้น ได้แก่ เข็มน้ำผึ้ง มะคังแดง แข้งกวาง ส้มกบ ขว้าว กระมอบ พุดป่า กระทุ่มนา และก้านเหลือง ณ บริเวณปลูกต้นไม้ ภายในโครงการส่งเสริมการเรียนรู้เพื่อการอนุรักษ์และฟื้นฟูสิ่งแวดล้อม อันเนื่องมาจากพระราชดำริ อำเภอแม่สอด จังหวัดตาก โอกาสนี้ ได้พระราชทานพระราโชวาทแก่ผู้ปฏิบัติงาน ขอให้ดูแลรักษาทรัพยากรธรรมชาติและสิ่งแวดล้อม อนุรักษ์พันธุ์พืช พันธ์ุสัตว์ ที่เป็นสมบัติของทุกคน ศึกษาและแบ่งปันความรู้ พัฒนาชุมชนสืบต่อไป
โดยหน่วยงานต่าง ๆ ได้กราบบังคมทูลรายงานผลการดำเนินงานภายในพื้นที่โครงการฯ อาทิ ผลการดำเนินงานพัฒนาคุณภาพชีวิตราษฎร การรวบรวม ขยายพันธุ์และการอนุรักษ์พันธุกรรมกล้วยไม้ การพัฒนาแหล่งน้ำ การฟื้นฟูดินในพื้นที่ที่เคยเป็นเหมืองแร่สังกะสี การศึกษาเห็ดราและราแมลง และการดำเนินงานโครงการสร้างป่าสร้างรายได้ ในพื้นที่จังหวัดตาก นอกจากนี้ ปลัด ทส. ได้กราบบังคมทูลถวายรายงานผลการเรียนของนักเรียนทุน ตามโครงการ “เยาวชน รักษ์พงไพร เฉลิมพระเกียรติ 60 พรรษา สมเด็จพระเทพรัตราชสุดาฯ สยามบรมราชกุมารี" จำนวน 4 ราย ด้วย
สำหรับความก้าวหน้าการฟื้นฟูสภาพป่าในพื้นที่โครงการส่งเสริมการเรียนรู้เพื่อการอนุรักษ์และฟื้นฟูสิ่งแวดล้อม อันเนื่องมาจากพระราชดำริ อำเภอแม่สอด จังหวัดตาก และพื้นที่บริเวณโดยรอบโครงการฯ ในห้วงระหว่างปี พ.ศ.2566 – 2567 ได้ดำเนินการฟื้นฟูป่าตามแผนแม่บทด้านการฟื้นฟูป่าและระบบนิเวศของโครงการฯ 3 กิจกรรม ได้แก่ 1) กิจกรรมปลูกฟื้นฟูป่าในบริเวณพื้นที่ที่ผ่านการทำเหมืองแร่ รวม 49 ไร่ 2) กิจกรรมรวบรวมพรรณไม้หายากในผืนป่าตะวันตกและพรรณไม้เฉพาะถิ่น จำนวน 56 วงศ์ 147 สกุล 4,794 ชนิด พันธุ์กล้วยไม้ จำนวน 88 สกุล 375 ชนิด และพืชล้มลุกจำนวน 38 สกุล 90 ชนิด 3) กิจกรรมดูแลพรรณไม้พระราชทานได้รับพันธุ์ไม้พระราชทานฯ มาดูแล จำนวน 61 วงศ์ 217 สกุล 381 ชนิด 4,693 ต้น ซึ่งได้นำไปปลูกในพื้นที่โครงการฯ ตามที่ได้ขอพระราชทานพระราชานุญาตไว้ จำนวน 12 จุด รวม 1,786 ต้น รวมถึงฟื้นฟูสภาพป่า ในพื้นที่ อ.แม่สอด โดยปลูกป่าภายใต้โครงการสร้างป่า สร้างรายได้ฯ 2567 เนื้อที่ 400 ไร่ รวมราษฎรเข้าร่วมโครงการ 95 ราย บำรุงและดูแลแปลงปลูกฟื้นฟูป่า จำนวน 30 ไร่ รวมถึงสร้างเครือข่ายครูป่าไม้ (ค่ายเยาวชนรักษ์พงไพรฯ) จำนวน 4 เครือข่าย

ที่มา : https://www.thaigov.go.th/news/contents/details/91758