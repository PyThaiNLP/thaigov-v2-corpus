รัฐบาลไทย-ข่าวทำเนียบรัฐบาล-นายกฯ เชิญชวนชม อะเมสซิ่งไทยแลนด์“วิจิตร เจ้าพระยา 2024” ช่วยกระตุ้นเศรษฐกิจการท่องเที่ยวปลายปีท่ามกลางนักท่องเที่ยวคึกคักริมสองฝั่งเจ้าพระยา


วันจันทร์ที่ 9 ธันวาคม 2567
09/12/2567
พิมพ์
นายกฯ เชิญชวนชม อะเมสซิ่งไทยแลนด์“วิจิตร เจ้าพระยา 2024” ช่วยกระตุ้นเศรษฐกิจการท่องเที่ยวปลายปีท่ามกลางนักท่องเที่ยวคึกคักริมสองฝั่งเจ้าพระยา
นายกฯ เชิญชวนชม อะเมสซิ่งไทยแลนด์“วิจิตร เจ้าพระยา 2024” ช่วยกระตุ้นเศรษฐกิจการท่องเที่ยวปลายปีท่ามกลางนักท่องเที่ยวคึกคักริมสองฝั่งเจ้าพระยา
วันนี้ (9 ธ.ค. 67) เวลา 19.00 น. ณ ท่าเรือไอคอนสยาม ศูนย์การค้าไอคอนสยาม เขตคลองสาน กรุงเทพมหานคร นางสาวแพทองธาร ชินวัตร นายกรัฐมนตรี และนายปิฎก สุขสวัสดิ์  คู่สมรส นำคณะรัฐมนตรี พร้อมคู่สมรส ประกอบด้วย นายภูมิธรรม  เวชยชัย รองนายกรัฐมนตรี และรัฐมนตรีว่าการกระทรวงกลาโหม   นายชูศักดิ์ ศิรินิล รัฐมนตรีประจำสำนักนายกรัฐมนตรี  นางสาวจิราพร  สินธุไพร รัฐมนตรีประจำสำนักนายกรัฐมนตรี  นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ นายพิชัย นริพทะพันธุ์ รัฐมนตรีว่าการกระทรวงพาณิชย์ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม นางสาวธีรรัตน์ สำเร็จวาณิชย์  รัฐมนตรีช่วยว่าการกระทรวงมหาดไทย    นายเผ่าภูมิ โรจนสกุล รัฐมนตรีช่วยว่าการกระทรวงการคลัง และคณะกรรมการยุทธศาสตร์ซอฟต์พาวเวอร์แห่งชาติ  ร่วมกันประชาสัมพันธ์กิจกรรมของการท่องเที่ยวแห่งประเทศไทย ริมสองฝั่งเจ้าพระยาซึ่งเต็มไปด้วยนักท่องเที่ยวทั้งไทยและต่างชาติ สำหรับการแสดงชุด “The shining of Chao Phraya” ในงาน“วิจิตร เจ้าพระยา 2024”
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า  หลังจากนายกรัฐมนตรีประชุมด่วนกับผู้ว่าราชการจังหวัดภาคใต้ 12 จังหวัดในช่วงเย็นที่ผ่านมา ที่ ทำเนียบรัฐบาลเพื่อสรุปสถานการณ์เตรียมรับมือฝนตกหนักอีกครั้งในวันที่ 12 ธันวาคม นี้  ซึ่งสั่งให้อำนวยการเตรียมพร้อมรับมือ
จากนั้น นายกรัฐมนตรีเดินทางมาร่วมประชาสัมพันธ์ กิจกรรมส่งเสริมการท่องเที่ยวของการท่องเที่ยวแห่งประเทศไทยโดยกล่าวทักทายประชาชน และพูดคุยกับผู้บริหารไอคอนสยาม จากนั้นลงเรือ Alangka Cruise รับชมการแสดงวง The Sound Of Siam และล่องเรือชมงาน แสงสีเสียงวิจิตรเจ้าพระยา 15 จุด อาทิ วัดอรุณราชวราราม ราชวรมหาวิหาร “อรุณรุ่งสู่ราตรี”  ซึ่งเป็นการบินโดรนแสดงความงดงามของสายน้ำ บริเวณสะพานพระราม 8   “กวีกลอนร้อยกรองเจิดจรัส”  บริเวณสะพานปฐมบรมราชานุสรณ์ (สะพานพระพุทธยอดฟ้า) ชมการแสดง “มหัศจรรย์แสงแห่งฝัน” ที่เป็นการแสดงพลุ  และถ่ายภาพร่วมกับผู้ร่วมงาน จากนั้น ททท.ได้นำเสนอการแสดง “ร่มเงาพราวแสง”  บริเวณร้านอาหารยกยอมารีน่า ท่าดินแดง และการแสดง “ปริศนา ลี้ลับราตรีแห่งแสง” บริเวณตึกร้างซอยล้ง 1919
นายกรัฐมนตรีกล่าวว่า  ช่วงขึ้นเรือได้เจอคนต่างชาติมาเที่ยวจำนวนมาก  จึงอยากเชิญชวนคนไทยมาเที่ยวชมกิจกรรม การแสดงต่างๆ ซึ่งเป็นของดีของประเทศไทย  อย่างเช่น งาน “วิจิตร เจ้าพระยา 2024”  ซึ่งจะจัดไปถึงวันที่ 15 ธ.ค.นี้
สำหรับงาน VIJIT CHAO PHRAYA 2024  จัดต่อเนื่องเป็นปีที่ 3 และเป็นหนึ่งในโครงการ Thailand Winter Festival ช่วยส่งเสริมการท่องเที่ยวและนโยบาย Soft Power ของรัฐบาล ซึ่งการท่องเที่ยวแห่งประเทศไทย (ททท.) จับมือพันธมิตรภาครัฐและเอกชน เพื่อกระตุ้นการท่องเที่ยวในเดือนสุดท้ายของปี โดยเริ่มตั้งแต่วันที่ 16 พฤศจิกายน - 15 ธันวาคม 2567  ด้วยการนำเทคนิคสมัยใหม่มาจัดแสดงเพื่อสะท้อนถึงความหลากหลายทางวัฒนธรรมของไทยริมสองฝั่งแม่น้ำเจ้าพระยาที่ไหลผ่านวัดวาอารามและ  ย่านสำคัญ 14 จุด แสดงถึงวิถีชีวิตริมน้ำสู่แลนด์มาร์กของประเทศไทย
นอกจากนี้ก็ยังมีการจัดแสดงตามจุดน่าสนใจอื่น ๆ ริมแม่น้ำเจ้าพระยาอีก อาทิ วัดคฤหบดี พิพิธภัณฑ์ศิริราชพิมุขสถาน วัดระฆังโฆสิตาราม ป้อมวิไชยประสิทธิ์ สะพานพระปกเกล้า ต้นไม้ใหญ่ บริเวณร้านอาหารยกยอ มารีน่า ท่าดินแดงแนวต้นไม้ใหญ่ เขตคลองสาน ด้านหลังกระทรวงมหาดไทย (ใหม่) ธนาคารแห่งประเทศไทย อาคารโทรคมนาคมแห่งชาติ บางรัก (NT TOWER) วัดซางตาครู้ส (วัดกุฎีจีน) สมาคมเผยแผ่คุณธรรม “เต็กก่า” จีจินเกาะ ธนาคารไทยพาณิชย์ (สาขาตลาดน้อย) และ เอเชียทีค เดอะ ริเวอร์ฟรอนท์ เป็นต้น

ที่มา : https://www.thaigov.go.th/news/contents/details/91205