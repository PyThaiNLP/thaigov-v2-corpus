รัฐบาลไทย-ข่าวทำเนียบรัฐบาล-รองปลัดฯ ศุภกิจ ชูความสำเร็จโครงการ MIND STAR เพิ่มมูลค่าทางเศรษฐกิจได้กว่า 100 ล้านบาท  พร้อมเดินหน้าในปี 68 ทั่วประเทศ


วันอังคารที่ 10 ธันวาคม 2567
10/12/2567
พิมพ์
รองปลัดฯ ศุภกิจ ชูความสำเร็จโครงการ MIND STAR เพิ่มมูลค่าทางเศรษฐกิจได้กว่า 100 ล้านบาท  พร้อมเดินหน้าในปี 68 ทั่วประเทศ
รองปลัดฯ ศุภกิจ ชูความสำเร็จโครงการ MIND STAR เพิ่มมูลค่าทางเศรษฐกิจได้กว่า 100 ล้านบาท  พร้อมเดินหน้าในปี 68 ทั่วประเทศ
7 ธันวาคม 2567 นายศุภกิจ บุญศิริ รองปลัดกระทรวงอุตสาหกรรม เป็นประธานในพิธีปิด โครงการปั้นนักธุรกิจเกษตรอุตสาหกรรมจังหวัดต้นแบบอัจฉริยะ (MIND STAR) ประจำปีงบประมาณ พ.ศ. 2567 โดยมีนายทินวัฒน์ แก้วสวี ผู้อำนวยการกองยุทธศาสตร์และแผนงาน เป็นผู้กล่าวรายงาน นายอาทิตย์ อิงคุทานนท์ อุตสาหกรรมจังหวัดนนทบุรี และเจ้าหน้าที่ที่เกี่ยวข้องเข้าร่วมงาน ณ โรงแรมกาลนาน ริเวอร์ไซด์ รีสอร์ท จังหวัดนนทบุรี
โครงการ “ปั้นนักธุรกิจเกษตรอุตสาหกรรมจังหวัดต้นแบบอัจฉริยะ (MIND STAR)” ประจำปี พ.ศ. 2567
มีวัตถุประสงค์เพื่อส่งเสริม พัฒนา และต่อยอดธุรกิจเกษตร สร้างมูลค่าเพิ่มให้แก่ธุรกิจ สินค้าหรือผลิตภัณฑ์ ผ่านการถ่ายทอดองค์ความรู้ธุรกิจเกษตรอุตสาหกรรม ปั้นเป็นนักธุรกิจเกษตรอุตสาหกรรมจังหวัดต้นแบบอัจฉริยะ พร้อมพัฒนาต่อยอดโอกาสทางธุรกิจ ซึ่งมีผู้ประกอบการจากทั่วประเทศ สมัครเข้าร่วมโครงการทั้งสิ้นกว่า 62 กิจการ ผ่านการคัดเลือกตามเกณฑ์คุณสมบัติจนได้ผู้ที่มีศักยภาพ จำนวน 21 กิจการ เข้ารับการฝึกอบรมเชิงปฏิบัติการถ่ายทอดองค์ความรู้ในด้านธุรกิจเกษตรอุตสาหกรรมจากผู้เชี่ยวชาญอย่างเข้มข้นใน CAMP#1 ทั้งในด้าน design branding , marketing มีการนำเสนอสินค้าโดยวิธีการ (Pitching) และจากนั้นได้คัดเลือก Super Mind Star  จำนวน 6 กิจการ เพื่อเข้าสู่ Camp#2 เป็นกระบวนการอบรมเชิงปฏิบัติการ ให้คำปรึกษาแนะนำแบบ One on One ต่อยอดโอกาสทางธุรกิจ ได้แก่ 1) บริษัท ฟู้ด โคฟเวอรี่ จำกัด 2) บริษัทไทย ทิชชูคัลเจอร์ อินเตอร์เนชั่นแนล จำกัด 3) บริษัท ไวท์ ไทเกอร์ คิง จำกัด 4) บริษัท
บ้านหมอละออง จำกัด 5) ลีซูมี คอฟฟี่ และ 6) บริษัท เลมอน โกล์ด (แอล.เอ็ม.จี) จำกัด นอกจากนั้น
ทั้ง 6 กิจการ จะได้รับการถ่ายทอดประสบการณ์ และผ่านการ Workshop ในเรื่องต่างๆ เช่น Content Creator, Re-Production for Advertising , Social commerce trend เป็นต้น โดยในปีงบประมาณ พ.ศ. 2567 ผู้ประกอบการที่เข้าร่วมโครงการ สามารถสร้างมูลค่าทางเศรษฐกิจได้กว่า 100 ล้านบาท
รองปลัดฯ ศุภกิจ กล่าวว่า โครงการ MIND STAR ถือเป็นก้าวสำคัญที่จะช่วยสร้างผู้ประกอบการที่มีศักยภาพและยกระดับภาคเกษตรอุตสาหกรรมไทยให้เติบโตอย่างยั่งยืน ทั้งความสำเร็จของธุรกิจควบคู่ไปกับการมีความรับผิดชอบต่อสังคมชุมชนและสิ่งแวดล้อม ซึ่งส่งผลต่อการพัฒนาในระดับพื้นที่ เกิดการจ้างงานในชุมชนท้องถิ่นมากขึ้น และสามารถแข่งขันในตลาดโลกได้ และในปีงบประมาณ พ.ศ. 2568 กระทรวงอุตสาหกรรม โดยสำนักงานปลัดกระทรวงอุตสาหกรรม เล็งเห็นว่าการพัฒนาผู้ประกอบการไทยให้สามารถดำเนินธุรกิจได้อย่างยั่งยืน ควบคู่กับการช่วยเหลือชุมชนรอบด้าน จนสามารถแข่งขันในตลาดโลกนั้น จะส่งผลกระทบเชิงบวกต่อเศรษฐกิจและสังคมในระยะยาว จึงได้มีการขับเคลื่อนโครงการ MIND STAR ให้กระจายไปยังทุกจังหวัดทั้ง 76 จังหวัดทั่วประเทศ เพื่อให้ผู้ประกอบการได้รับองค์ความรู้ เพิ่มทักษะในด้านสังคม สิ่งแวดล้อม วัฒนธรรม นวัตกรรม รวมถึงมี mindset หรือจิตวิญญาณของการเป็นผู้ประกอบการที่ดี ต่อยอดองค์ความรู้ที่จำเป็นในการดำเนินธุรกิจให้พัฒนาต่อการเปลี่ยนแปลงของสถานการณ์ในปัจจุบันสู่โอกาสการเชื่อมโยงธุรกิจระหว่างภูมิภาคได้ในอนาคต

ที่มา : https://www.thaigov.go.th/news/contents/details/91215