รัฐบาลไทย-ข่าวทำเนียบรัฐบาล-“รมว.นฤมล” เปิดประชุม “The Second Global Working Conference of FAO Representatives” ต้อนรับผู้บริหารระดับสูง FAO กว่า 150 คน ร่วมมือผลักดันนโยบายภาคเกษตรร่วมกันอย่างเข้มแข็ง


วันอังคารที่ 10 ธันวาคม 2567
“รมว.นฤมล” เปิดประชุม “The Second Global Working Conference of FAO Representatives” ต้อนรับผู้บริหารระดับสูง FAO กว่า 150 คน ร่วมมือผลักดันนโยบายภาคเกษตรร่วมกันอย่างเข้มแข็ง
“รมว.นฤมล” เปิดประชุม “The Second Global Working Conference of FAO Representatives” ต้อนรับผู้บริหารระดับสูง FAO กว่า 150 คน ร่วมมือผลักดันนโยบายภาคเกษตรร่วมกันอย่างเข้มแข็ง
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานในพิธีเปิดการประชุม The Second Global Working Conference of FAO Representatives โดยมีผู้บริหารระดับสูงของ FAO จากทั่วโลกเข้าร่วมการประชุม ณ โรงแรมพูลแมน คิง เพาเวอร์ กรุงเทพฯ
ศ.ดร.นฤมล กล่าวว่า ประเทศไทยมุ่งมั่นที่จะพัฒนานวัตกรรมการเกษตร สร้างความมั่นคงด้านอาหาร และปรับปรุงการดํารงชีวิตของเกษตรกรและชุมชนในชนบทมาอย่างยาวนาน ซึ่งมีความก้าวหน้าอย่างมากในการพัฒนาการเกษตร โดยเฉพาะอย่างยิ่งภาคเกษตรกรรมในภูมิภาคเอเชียแปซิฟิกซึ่งนับว่าเป็นรากฐานที่สําคัญของการเติบโตทางเศรษฐกิจและการพัฒนาสังคม
“ภูมิภาคนี้ยังมีความเสี่ยงมากที่สุดที่จะได้รับผลกระทบของการเปลี่ยนแปลงสภาพภูมิอากาศ ความผันผวนของตลาด และปัญหาทางภูมิรัฐศาสตร์ สำหรับหลายล้านครัวเรือนในชนบท การเกษตรมิใช่แค่กิจกรรมทางเศรษฐกิจ แต่เป็นวิถีชีวิต ซึ่ง FAO มีบทบาทสําคัญในการสนับสนุนประเทศต่าง ๆ รวมถึงประเทศไทยในการเพิ่มผลผลิตทางการเกษตร ปรับปรุงความมั่นคงด้านอาหาร และส่งเสริมแนวทางปฏิบัติที่ยั่งยืน ผ่านความร่วมมือ ความช่วยเหลือด้านเทคนิค และการแบ่งปันความรู้จาก FAO” ศ.ดร.นฤมล กล่าว
นอกจากนี้การสร้างเครือข่ายและพันธมิตรระหว่างกัน เพื่อการพัฒนาที่ครอบคลุมการเกษตรที่ตอบสนองต่อสภาพอากาศ และระบบอาหารเกษตรที่ยั่งยืนและยืดหยุ่น ไม่เพียงแต่ช่วยให้เกษตรกรอยู่รอดเท่านั้นแต่ยังพัฒนาก้าวหน้าอย่างยั่งยืน
ในโอกาสนี้ รัฐมนตรีเกษตรฯ ได้กล่าวต้อนรับผู้บริหารระดับสูงของ FAO กว่า 150 คน จากทั่วโลกมายังประเทศไทย ซึ่งเป็นสถานที่ตั้งสำนักงาน FAO ประจำภูมิภาคเอเชียและแปซิฟิก และขอขอบคุณ FAO ที่เลือกมาประชุมที่ประเทศไทย หลังจากการประชุมครั้งแรก ณ กรุงโรม ในปีที่ผ่านมาอีกด้วย

ที่มา : https://www.thaigov.go.th/news/contents/details/91210