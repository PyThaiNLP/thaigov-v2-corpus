รัฐบาลไทย-ข่าวทำเนียบรัฐบาล-“อนุกูล” รองโฆษกรัฐบาล เผย 11 เดือน ปี 67  นิติบุคคลจดทะเบียนในวันที่เป็นฤกษ์มงคล หรือศาสตร์วันมงคลกว่า 83,219 ราย ทุนจดทะเบียนรวม 262,850.27 ล้านบาท มากสุด วันที่ 9 เดือน 9  ​


วันอังคารที่ 10 ธันวาคม 2567
10/12/2567
พิมพ์
“อนุกูล” รองโฆษกรัฐบาล เผย 11 เดือน ปี 67  นิติบุคคลจดทะเบียนในวันที่เป็นฤกษ์มงคล หรือศาสตร์วันมงคลกว่า 83,219 ราย ทุนจดทะเบียนรวม 262,850.27 ล้านบาท มากสุด วันที่ 9 เดือน 9  ​
“อนุกูล” รองโฆษกรัฐบาล เผย 11 เดือน ปี 67  นิติบุคคลจดทะเบียนในวันที่เป็นฤกษ์มงคล หรือศาสตร์วันมงคลกว่า 83,219 ราย ทุนจดทะเบียนรวม 262,850.27 ล้านบาท มากสุด วันที่ 9 เดือน 9
​
วันนี้ (10 ธันวาคม 2567) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กรมพัฒนาธุรกิจการค้า กระทรวงพาณิชย์ เผยผลการวิเคราะห์ข้อมูลและประมวลผลการจดทะเบียนธุรกิจย้อนหลัง เดือน ม.ค. - พ.ย. 2567 มีนิติบุคคลจดทะเบียนจัดตั้งใหม่สะสมในปี 2567 จำนวน 83,219 ราย ทุนจดทะเบียนรวม 262,850.27 ล้านบาท โดยปี 2567 เดือน ม.ค. เป็นเดือนที่มีการจดทะเบียนจัดตั้งใหม่สูงสุด 9,162 ราย ทุน 25,432.95 ล้านบาท รองลงมา เดือน ก.พ. จำนวน 8,108 ราย ทุน 20,361.46 ล้านบาท และเดือน ก.ย. จำนวน 7,867 ราย ทุน 22,048.51 ล้านบาท
นายอนุกูล กล่าวต่อว่า วันที่ภาคเอกชนเข้ามาจดทะเบียนธุรกิจมากที่สุด 4 อันดับแรก ได้แก่ 1. วันที่ 9 เดือน 9 จดทะเบียนธุรกิจจำนวน 685 รายการ ซึ่งมีตัวเลข 9 ซ้ำกัน คือ เลขวัน (9) เดือน (9) ซึ่งเลข 9 ตามความเชื่อของวัฒนธรรมไทย เชื่อว่าเป็นตัวเลขมงคล เพราะพ้องเสียงกับคำว่า ก้าว ที่สื่อถึงความเจริญก้าวหน้า
2. วันที่ 29 เดือน 1 จดทะเบียนธุรกิจจำนวน 605 รายการ ตัวเลขวันที่ 29 นอกจากจะมีเลข 9 แล้ว 2+9 = 11 เดือน 1 ซึ่งหากดูตามตัวเลขนี้แล้ว พบว่ามีเลข 1 ถึง 3 ตัว ตามความเชื่อจะส่งผลให้การดำเนินธุรกิจเป็นที่ 1 มีความเป็นผู้นำ
3. วันที่ 8 เดือน 8 จดทะเบียนธุรกิจจำนวน 558 รายการ ซึ่งมีเลข 8 ซ้ำกัน คือ เลขวัน (8) เดือน (8) โดยเลข 8 เป็นเลขมงคลอันดับ 1 ของจีน เนื่องจากเลข 8 อ่านว่า ปา (ba) พ้องเสียงกับคำว่า ฟา ไฉ ที่แปลว่า รวย และยังเป็นตัวเลขที่มีรูปลักษณ์คล้ายเครื่องหมาย Infinity ที่แปลว่า ไม่มีที่สิ้นสุด คนจีนจึงเชื่อว่า เลข 8 มีความหมายว่า รวยไม่มีที่สิ้นสุด จึงทำให้ภาคธุรกิจนิยมนำเลข 8 มาเกี่ยวข้องกับการดำเนินกิจการ รวมทั้งใช้เป็นวันที่เข้ามาดำเนินการจดทะเบียนธุรกิจด้วย
4. วันที่ 9 เดือน 1 จดทะเบียนธุรกิจจำนวน 532 รายการ มีทั้ง เลข 9 (วันที่) และ เลข 1 (เดือน) ซึ่งหมายถึง มีทั้งความก้าวหน้าและเป็นที่ 1 และมีความเป็นผู้นำทางธุรกิจ
“กรมพัฒนาธุรกิจการค้าได้พัฒนาระบบการจดทะเบียนนิติบุคคลทางดิจิทัล หรือ DBD Biz Regist เพื่อช่วยให้การจดทะเบียนนิติบุคคล ง่ายและสะดวกมากขึ้น โดยมีเป้าหมายเปิดให้บริการอย่างเต็มรูปแบบในปี 2568 นี้ ซึ่งระบบ DBD Biz Regist จะสามารถให้ผู้ใช้เลือกจดทะเบียนวันมงคลที่ต้องการได้ด้วยตนเอง เพื่อตอบสนองความต้องการของผู้ประกอบการที่ต้องการเริ่มต้นธุรกิจด้วยฤกษ์มงคล” นายอนุกูล กล่าว

ที่มา : https://www.thaigov.go.th/news/contents/details/91217