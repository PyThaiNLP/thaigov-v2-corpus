รัฐบาลไทย-ข่าวทำเนียบรัฐบาล-“ศศิกานต์” ชี้ รัฐบาล ใส่ใจภัยคุกคามทางไซเบอร์ “แอปดูดเงิน”ย้ำความสำเร็จโครงการ “ดีอี” จับมือ “Google” ปกป้องคนไทย ด้วยฟีเจอร์ความปลอดภัยใน Google Play Protect


วันอังคารที่ 10 ธันวาคม 2567
10/12/2567
พิมพ์
“ศศิกานต์” ชี้ รัฐบาล ใส่ใจภัยคุกคามทางไซเบอร์ “แอปดูดเงิน”ย้ำความสำเร็จโครงการ “ดีอี” จับมือ “Google” ปกป้องคนไทย ด้วยฟีเจอร์ความปลอดภัยใน Google Play Protect
ป้องกันหลอกติดตั้งมัลแวร์ ช่วยบล็อกแอปฯ อันตรายกว่า 4.8 ล้านครั้ง บนอุปกรณ์กว่า 1 ล้านเครื่อง
วันนี้ (10 ธันวาคม 2567) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับการรับมือภัยคุกคามทางไซเบอร์ในระดับร้ายแรงอย่างทันท่วงที โดยกำชับทุกหน่วยงานให้บูรณาการความร่วมมือป้องกันภัยคุกคามทางไซเบอร์อย่างต่อเนื่อง ที่ผ่านมา กระทรวงดิจิทัลเพื่อเศรษฐกิจและสังคม (ดีอี) ได้ร่วมมือกับ Google ในการเสริมสร้างความปลอดภัยทางไซเบอร์ให้กับประชาชนชาวไทย จากความร่วมดังกล่าวเห็นผลลัพธ์ผ่านฟีเจอร์ Google Play Protect  ทำหน้าที่เป็นเหมือนเกราะป้องกันในการตรวจจับและบล็อกแอปพลิเคชันที่อาจเป็นอันตรายก่อนที่จะติดตั้งลงในอุปกรณ์ของผู้ใช้งาน เช่น แอปฯที่ออกแบบมาเพื่อควบคุมโทรศัพท์ หรือแอปดูดเงิน
โครงการดังกล่าวเริ่มใช้งานในประเทศไทยในช่วงเดือนเมษายน 2567 ที่ผ่านมา ซึ่งฟีเจอร์ดังกล่าวได้ช่วยบล็อกความพยายามในการติดตั้งแอปที่มีความเสี่ยงไปแล้วกว่า 4.8 ล้านครั้งบนอุปกรณ์ Android กว่า 1 ล้านเครื่อง บล็อกแอป ฯ ไปกว่า 41,000 รายการ ซึ่งรวมถึงแอปฯ ปลอมที่แอบอ้างเป็นแอปรับส่งข้อความ แอปเกม และแอปอีคอมเมิร์ซยอดนิยม  ทั้งนี้ ฟีเจอร์ความปลอดภัยใหม่ใน Google Play Protect ถูกออกแบบมาเพื่อช่วยปกป้องผู้ใช้อุปกรณ์ Android จากกลลวงต่าง ๆ ได้ดียิ่งขึ้น ด้วยการบล็อกการติดตั้งแอปฯ ที่อาจมีความเสี่ยงซึ่งโหลดมาจากแหล่งที่มาที่ไม่รู้จักบนอินเทอร์เน็ต (เช่น เว็บเบราว์เซอร์ แอปรับส่งข้อความ หรือโปรแกรมจัดการไฟล์) ที่อาจใช้สิทธิ์เข้าถึงข้อมูลละเอียดอ่อน ซึ่งมักจะถูกนำไปใช้ในกลโกงทางการเงิน
“จากนโยบายภาครัฐในการปกป้องประชาชนจากภัยออนไลน์ บวกกับความเชี่ยวชาญของ Google ผสานกับความร่วมมือจากทุกภาคส่วนในการสร้างความตระหนักรู้เพื่อเพิ่มความปลอดภัยในการใช้เทคโนโลยี เชื่อมั่นว่าความร่วมมือในครั้งนี้จะช่วยสร้างภูมิคุ้มกันที่เข้มแข็งพร้อมพาคนไทยก้าวสู่สังคมดิจิทัลที่ทั้งปลอดภัย ยั่งยืน และรองรับการพัฒนาเศรษฐกิจในอนาคตได้อย่างมั่นคง” นางสาวศศิกานต์ ระบุ

ที่มา : https://www.thaigov.go.th/news/contents/details/91221