รัฐบาลไทย-ข่าวทำเนียบรัฐบาล-"อรรถวิชช์" ร่วมประกาศเจตนารมณ์ ต่อต้านคอร์รัปชัน สร้างชาติด้วยหลักนิติธรรมและความโปร่งใสเพื่อประชาชน


วันอังคารที่ 10 ธันวาคม 2567
10/12/2567
พิมพ์
"อรรถวิชช์" ร่วมประกาศเจตนารมณ์ ต่อต้านคอร์รัปชัน สร้างชาติด้วยหลักนิติธรรมและความโปร่งใสเพื่อประชาชน
"อรรถวิชช์" ร่วมประกาศเจตนารมณ์ ต่อต้านคอร์รัปชัน สร้างชาติด้วยหลักนิติธรรมและความโปร่งใสเพื่อประชาชน
วันที่ 9 ธันวาคม 2567 นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์  เข้าร่วมงานวันต่อต้านคอร์รัปชันสากล (ประเทศไทย) “FIGHT AGAINST CORRUPTION สู้ให้สุด หยุดการโกง” โดยมีนายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานในงาน พร้อมด้วย นายวิทยา อาคมพิทักษ์ กรรมการ ป.ป.ช. (ทำหน้าที่แทนประธาน ป.ป.ช.) นายสาโรจน์ พึงรำพรรณ เลขาธิการคณะกรรมการ ป.ป.ช. นายวิเชียร พงศธร ประธานองค์กรต่อต้านคอร์รัปชัน (ประเทศไทย) นายอำนาจ พวงชมภู ประธานกรรมการ ป.ป.ท. คณะกรรมการ ป.ป.ช. ผู้บริหารสำนักงาน ป.ป.ช. หัวหน้าส่วนราชการ ผู้แทนองค์กรระหว่างประเทศ ผู้แทนองค์กรภาคธุรกิจ และภาคประชาสังคม เข้าร่วม ณ ฮอลล์ 7 อาคารศูนย์การประชุม อิมแพ็ค เมืองทองธานี จังหวัดนนทบุรี
นายชูศักดิ์ กล่าวว่า วันต่อต้านคอร์รัปชันสากล (ประเทศไทย) เป็นวันที่องค์การสหประชาชาติกำหนดให้เป็นวันสำคัญ เพื่อสร้างความตระหนักรู้ให้แก่ประชาคมโลก ถึงภัยร้ายแรงของการทุจริต และเพื่อประกาศเจตนารมณ์ร่วมกันในการต่อต้านการทุจริตคอร์รัปชันอย่างจริงจัง ทั้งนี้ ปัญหาการคอร์รัปชันของประเทศไทยเป็นปัญหาเรื้อรังที่สั่งสมมานาน ส่งผลเสียหายต่อประเทศ ทั้งในด้านเศรษฐกิจ สังคม การเมือง นำไปสู่ปัญหาการขาดความเชื่อมั่นในมุมมองของนานาชาติจากการศึกษาขององค์กรเพื่อความโปร่งใสนานาชาติในปีที่ผ่านมา สะท้อนว่าปัญหาการทุจริตที่เป็นจุดอ่อนที่สำคัญของประเทศไทย คือ เรื่องการซื้อขายตำแหน่ง การแต่งตั้งโยกย้ายข้าราชการระดับสูง การทุจริตในกระบวนการจัดซื้อจัดจ้าง การเรียกรับสินบน การใช้ช่องโหว่ทางกฎหมายเพื่อเอื้อประโยชน์ต่อกัน การบังคับใช้กฎหมาย การแยกแยะผลประโยชน์ส่วนรวมและประโยชน์ส่วนตน และความไม่โปร่งใสในการใช้งบประมาณ ส่งผลต่อคะแนนดัชนีการรับรู้การทุจริต ซึ่งเป็นดัชนีสำคัญที่ประเทศต่าง ๆ ทั่วโลกให้การยอมรับ เพื่อประเมินสถานการณ์การทุจริตในแต่ละประเทศที่นักลงทุนหรือนักธุรกิจหลายประเทศใช้ประเมินความน่าสนใจลงทุนของแต่ละประเทศ โดยมองว่าการทุจริตคอร์รัปชันเป็นหนึ่งในปัจจัยที่เป็นต้นทุนหรือความเสี่ยงในการเข้ามาประกอบธุรกิจ อย่างไรก็ตามผลการประเมินดัชนีการรับรู้การทุจริต (CPI) ของประเทศไทย ในระยะที่ผ่านมายังอยู่ในระดับคงที่ มีคะแนน 35 - 36 คะแนนจาก 100 คะแนน แสดงให้เห็นถึงปัญหาการทุจริตในประเทศไทยที่ยังไม่ได้รับการแก้ไขอย่างจริงจัง
นายชูศักดิ์ กล่าวต่อว่า รัฐบาลได้แถลงนโยบายต่อรัฐสภา เมื่อวันที่ 12 กันยายน 2567 ที่ผ่านมา โดยรัฐบาลจะยึดมั่นในหลักนิติธรรม (Rule of Law) และสร้างความโปร่งใส (Transparency) การสร้างความชอบธรรมในการบริหารราชการแผ่นดิน ด้วยการฟื้นฟูหลักนิติธรรมที่เข้มแข็ง มีประสิทธิภาพ ใช้งบประมาณของรัฐน้อยที่สุดแต่มีประสิทธิภาพมากที่สุด ในการสร้างรายได้ และสร้างโอกาสแก่ประเทศและประชาชน โปร่งใส และเป็นที่ยอมรับจากนานาประเทศ ซึ่งรัฐบาล มีความมุ่งมั่นตั้งใจดำเนินงานด้วยความซื่อสัตย์สุจริต โปร่งใส ยึดประโยชน์ของประชาชนทุกภาคส่วนเป็นที่ตั้ง และผลักดันการแก้ไขปัญหาการทุจริตอย่างต่อเนื่อง โดยเฉพาะการแก้ไขปัญหาในเชิงระบบที่สำคัญ ผ่านการบูรณาการการทำงานร่วมกับทุกภาคส่วน
โดยวันที่ 9 ธันวาคมของทุกปี รัฐบาลได้ร่วมกับสำนักงาน ป.ป.ช. สำนักงาน ป.ป.ท. องค์กรต่อต้านคอร์รัปชัน (ประเทศไทย) และภาคีเครือข่ายทุกภาคส่วน จัดงานวันต่อต้านคอร์รัปชันสากล (ประเทศไทย) ขึ้น ภายใต้แนวคิด “Fight Against Corruption สู้ให้สุด หยุดการโกง” โดยมีเจตนารมณ์ในการมุ่งมั่นแก้ไขปัญหาการทุจริตอย่างจริงจัง และต่อเนื่อง รวมทั้งแสดงจุดยืนร่วมกันของคนไทยทุกภาคส่วนที่จะไม่ทำ ไม่ทน และไม่เฉยต่อการทุจริต อีกต่อไป
โอกาสนี้ นายชูศักดิ์ นำพี่น้องชาวไทยทั่วประเทศ ร่วมประกาศเจตนารมณ์ในวันต่อต้านคอร์รัปชันสากล (ประเทศไทย) อย่างพร้อมกัน โดยกล่าวว่า  “ข้าพเจ้า ขอประกาศเจตจำนงว่า จะประพฤติปฏิบัติตน ด้วยความซื่อสัตย์สุจริต ไม่กระทำการทุจริต จะยึดมั่นในความยุติธรรม ยึดถือประโยชน์ส่วนรวมมากกว่าประโยชน์ส่วนตน จักปกป้องเทิดทูนสถาบันชาติ ศาสนา พระมหากษัตริย์ และเจริญรอยตามเบื้องพระยุคลบาทพระบาทสมเด็จพระเจ้าอยู่หัว ด้วยจิตอาสา พร้อมทำความดี ด้วยหัวใจ”

ที่มา : https://www.thaigov.go.th/news/contents/details/91219