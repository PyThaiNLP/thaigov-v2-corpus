รัฐบาลไทย-ข่าวทำเนียบรัฐบาล-PEA แถลงข่าว ชี้แจงการจำหน่ายไฟฟ้าให้ประเทศใกล้เคียงที่กระทบต่อความมั่นคงของรัฐ


วันอังคารที่ 10 ธันวาคม 2567
10/12/2567
พิมพ์
PEA แถลงข่าว ชี้แจงการจำหน่ายไฟฟ้าให้ประเทศใกล้เคียงที่กระทบต่อความมั่นคงของรัฐ
PEA แถลงข่าว ชี้แจงการจำหน่ายไฟฟ้าให้ประเทศใกล้เคียงที่กระทบต่อความมั่นคงของรัฐ
เมื่อวานนี้ (9 ธันวาคม 2567) นายประดิษฐ์ เฟื่องฟู รองผู้ว่าการการไฟฟ้าส่วนภูมิภาค ในฐานะโฆษกการไฟฟ้าส่วนภูมิภาค แถลงข่าว ชี้แจงการจำหน่ายไฟฟ้าให้ประเทศใกล้เคียงที่กระทบต่อความมั่นคงของรัฐ โดยมีผู้บริหาร สื่อมวลชน ร่วมรับฟัง ณ ห้องประชุมรัตนโกสินทร์ ชั้น 23 อาคาร 4 สำนักงานใหญ่ การไฟฟ้าส่วนภูมิภาค
นายประดิษฐ์ เฟื่องฟู เปิดเผยว่า ตามที่เครือข่ายยาเสพติดในประเทศใกล้เคียงใช้ไฟฟ้าจากประเทศไทยที่จ่ายกระแสไฟฟ้าโดย การไฟฟ้าส่วนภูมิภาค (PEA) บริเวณอำเภอแม่สาย จังหวัดเชียงราย และการฟอกเงินจากยาเสพติด ที่พบว่าองค์กรอาชญากรรมดังกล่าว นอกจากนี้ เครือข่ายดังกล่าวยังใช้บัญชีม้าจำนวนมาก มาใช้ชำระค่าไฟฟ้าตามสัญญาการซื้อขายของบริษัทเอกชนในประเทศไทยกับ PEA ซึ่งผิดวิสัยการชำระหนี้กับหน่วยงานเป็นอย่างมาก
PEA ขอชี้แจงว่า การทำสัญญาซื้อขายไฟฟ้า ณ จุดซื้อขายไฟฟ้าดังกล่าว ตั้งแต่ปี 2565 – ปัจจุบัน มีบริษัท Allure Group (P&E) จำกัด เป็นคู่สัญญา ได้รับสิทธิสัมปทานการซื้อขายไฟฟ้า จากรัฐบาลของสาธารณรัฐแห่งสหภาพเมียนมา และผ่านการตรวจสอบจากกระทรวงการต่างประเทศ และหน่วยงานความมั่นคงของไทยแล้ว ก่อนจะส่งไฟฟ้าต่อไปยังคณะกรรมการการไฟฟ้าเมืองท่าขี้เหล็กเป็นผู้จำหน่ายให้ประชาชนในพื้นที่ สถานศึกษา ศาสนสถาน และสาธารณสุข
ในส่วนของการชำระเงิน บริษัท Allure Group (P&E) จำกัด ชำระเงินผ่านเช็คสั่งจ่ายเป็นค่าไฟฟ้าตามใบแจ้งหนี้ค่าไฟฟ้าของ PEA มาโดยตลอด ทั้งนี้ ในช่วงเกิดภาวะโรคระบาดโควิด-19 มีการปิดด่านข้ามแดนอำเภอแม่สาย - เมืองท่าขี้เหล็ก ทำให้บริษัทฯ ไม่สามารถนำเช็คมาจ่ายให้ PEA ได้ โดยบริษัทฯ แจ้ง PEA ว่า จะขอชำระโดยวิธีโอนผ่านธนาคาร แต่เนื่องจากธนาคารของสาธารณรัฐแห่งสหภาพเมียนมามีข้อจำกัดในการโอน บริษัทฯ จึงใช้บริการจากบริษัทรับแลกเปลี่ยนเงินตราเอกชน โดยบริษัทรับแลกเปลี่ยนเงินตราเอกชนดังกล่าวได้โอนเงินผ่านบัญชีหลายบัญชี เพื่อให้ได้วงเงินตามใบแจ้งหนี้ค่าไฟฟ้าของ PEA ซึ่งเป็นวิธีปฏิบัติตามปกติของธุรกิจในสาธารณรัฐแห่งสหภาพเมียนมา ทำให้เป็นที่มาของ การตรวจสอบหาข้อเท็จจริงของสำนักงานคณะกรรมการป้องกันและปราบปรามยาเสพติด ว่ามีการโอนเงินผ่านบัญชีม้าที่เกี่ยวพันกับยาเสพติด ซึ่งปัจจุบันศาลชั้นต้นได้มีคำพิพากษาให้ยกฟ้อง บริษัท Allure Group (P&E) จำกัด ในคดีดำที่ ย1249/2565 และคดีแดงที่ ย84/2567
ต่อมาภายหลังจากมีการเปิดด่านอำเภอแม่สาย - เมืองท่าขี้เหล็ก บริษัทฯ มอบอำนาจให้คณะกรรมการการไฟฟ้าท่าขี้เหล็ก ซึ่งเป็นตัวแทนรัฐบาลของเมืองท่าขี้เหล็ก สาธารณรัฐแห่งสหภาพเมียนมา ให้เป็นผู้ชำระค่าไฟฟ้าแทน โดยคณะกรรมการไฟฟ้าท่าขี้เหล็ก ชำระเงินผ่านการประสานงานคณะกรรมการชายแดนส่วนท้องถิ่น ไทย - พม่า เพื่อ ฝากเข้าบัญชีการไฟฟ้าส่วนภูมิภาคอำเภอแม่สาย ซึ่งผ่านการตรวจสอบจากด่านศุลกากรแล้ว เนื่องจากยังมีหลักประกัน การใช้ไฟฟ้าครอบคลุมวงเงินค่าไฟฟ้าตามสัญญาซื้อขายไฟฟ้า ทั้งนี้ การขายไฟฟ้าไปยังประเทศใกล้เคียงเป็นรูปแบบภาครัฐต่อภาครัฐ (G to G) ซึ่ง PEA จะทำสัญญาซื้อขายไฟฟ้าได้เพียงกับหน่วยงานภาครัฐ หรือนิติบุคคลที่ได้รับสัมปทานอนุญาตการซื้อขายไฟฟ้าจากหน่วยงานภาครัฐที่มีอำนาจแล้วเท่านั้น
ทั้งนี้ PEA พร้อมดำเนินการงดจ่ายกระแสไฟฟ้า หากตรวจพบการกระทำผิดกฎหมาย ซึ่งส่งผลกระทบต่อระบบ ความมั่นคง และความสัมพันธ์ระหว่างประเทศ
ข่าว / ภาพ : กองสื่อสารภาพลักษณ์องค์กร

ที่มา : https://www.thaigov.go.th/news/contents/details/91211