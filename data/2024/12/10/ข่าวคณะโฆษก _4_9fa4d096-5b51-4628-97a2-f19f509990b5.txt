รัฐบาลไทย-ข่าวทำเนียบรัฐบาล-รถไฟสายใต้!เตรียมเปิดเดินรถ100% หลังซ่อมทางเสร็จช่วงหาดใหญ่ ไปสุดแดนใต้ ยันพฤหัสนี้เดินรถยาวจาก กทม-สุไหงโกลกได้


วันอังคารที่ 10 ธันวาคม 2567
10/12/2567
พิมพ์
รถไฟสายใต้!เตรียมเปิดเดินรถ100% หลังซ่อมทางเสร็จช่วงหาดใหญ่ ไปสุดแดนใต้ ยันพฤหัสนี้เดินรถยาวจาก กทม-สุไหงโกลกได้
ด้านศปช.กำชับเร่งฟื้นฟูโรงพยาบาลถูกน้ำท่วมให้กลับมาให้บริการได้ตามปกติในสัปดาห์นี้
วันนี้ (10 ธันวาคม 2567) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) รับทราบรายงานจาก การรถไฟแห่งประเทศไทย (รฟท.) ว่าเส้นทางการเดินรถไฟสายใต้ ที่ได้รับผลกระทบจากสถานการณ์อุทกภัย ซึ่งตั้งแต่สัปดาห์ที่ผ่านมาได้เปิดเดินรถจากกรุงเทพถึงสถานีชุมทางหาดใหญ่ สงขลา ทั้งเที่ยวขึ้นและเที่ยวล่องเป็นที่เรียบร้อยแล้ว  โดยวันนี้การรถไฟแห่งประเทศไทยรายงานเพิ่มเติมว่าจะสามารถเปิดเดินรถได้ จากสถานีกรุงเทพไปจนถึง สถานี หาดใหญ่ ยะลา และสุไหงโกลก ได้ตามปกติ ตั้งแต่วันที่ 12 ธันวาคมนี้ เป็นต้นไป
“ผู้อำนวยการ ศปช. ขอบคุณทุกหน่วยงานที่เร่งซ่อมแซมเส้นทางการสัญจรในพื้นที่ประสบอุทกภัย เพื่อคืนความสะดวกให้ประชาชน และวันนี้ (10 ธันวาคม 2567) ขบวนรถด่วนพิเศษและขบวนรถเร็ว ที่ออกจากสถานีกลางกรุงเทพอภิวัฒน์จะเริ่มเดินรถและไปถึงสถานีปลายทางใต้สุดแดนสยามได้ในวันที่ 12 ธันวาคม 2567  โดยสามารถสอบถามรายละเอียดได้ที่ โทร 1690”
นางสาวศศิกานต์ ยังกล่าวอีกว่า กระทรวงสาธารณสุขได้รายงานความคืบหน้าการฟื้นฟูสถานพยาบาลที่ได้รับผลกระทบจากอุทกภัยในพื้นที่ภาคใต้ว่ามีสถานพยาบาลได้รับผลกระทบ 9 แห่ง ในจังหวัดปัตตานี 5 แห่ง จังหวัดสงขลา 4 แห่ง โดยกรมสนับสนุนบริการสุขภาพได้ส่งทีมวิศวกรรมการแพทย์ฉุกเฉิน (MSERT) ลงพื้นที่สำรวจความเสียหายและฟื้นฟูสถานพยาบาลที่ได้รับผลกระทบทั้งหมด พร้อมแผนการช่วยเหลือในระยะกลาง (ภายใน 30 วัน) ที่จะกู้คืนระบบในหน่วยงานสำคัญเช่น ผู้ป่วยนอก ฉุกเฉิน ไอซียู และแผนกซักฟอก  และแผนระยะยาวจะเป็นการสำรวจออกแบบและวางแนวทางป้องกันความเสียหายต่อไป
"รัฐบาลกำชับให้กระทรวงสาธารณสุขเร่งฟื้นฟูสถานพยาบาลในพื้นที่ให้กลับมาให้บริการประชาชนโดยเร็วที่สุดโดยเฉพาะการดูแลระบบไฟฟ้าไม่ให้เกิดอันตรายต่อบุคลากรและผู้เข้ารับบริการ รวมถึงการดูแลผู้ได้รับผลกระทบทั้งสุขภาพกายและใจ เพราะการเข้าถึงบริการสุขภาพถือเป็นปัจจัยพื้นฐานที่จำเป็นต่อประชาชน รัฐบาลจึงให้ความสำคัญต่อสถานพยาบาลเป็นลำดับต้นๆ" รองโฆษกประจำสำนักนายกรัฐมนตรี กล่าวในตอนท้าย

ที่มา : https://www.thaigov.go.th/news/contents/details/91212