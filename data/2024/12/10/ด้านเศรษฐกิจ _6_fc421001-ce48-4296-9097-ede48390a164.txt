รัฐบาลไทย-ข่าวทำเนียบรัฐบาล-​เลขาฯ ลอรี่ เยือนภูเก็ต ดันวิถีอุตสาหกรรมชุมชน เพิ่มมูลค่าการท่องเที่ยวเชิงอนุรักษ์


วันอังคารที่ 10 ธันวาคม 2567
10/12/2567
พิมพ์
​เลขาฯ ลอรี่ เยือนภูเก็ต ดันวิถีอุตสาหกรรมชุมชน เพิ่มมูลค่าการท่องเที่ยวเชิงอนุรักษ์
​เลขาฯ ลอรี่ เยือนภูเก็ต ดันวิถีอุตสาหกรรมชุมชน เพิ่มมูลค่าการท่องเที่ยวเชิงอนุรักษ์
วันที่ 8 ธันวาคม 2567 นายพงศ์พล ยอดเมืองเจริญเลขานุการรัฐมนตรีว่าการกระทรวงอุตสาหกรมและโฆษกกระทรวงอุตสาหกรรม พร้อมด้วยนายโดม ถนอมบูรณ์ ผู้อำนวยการศูนย์ส่งเสริมอุตสาหกรรมภาคที่ 10 นางเฉลิมศรี หลักดี นักวิเคราะห์นโยบายและแผนชำนาญการพิเศษ รักษาราชการแทนอุตสาหกรรมจังหวัดภูเก็ต และข้าราชการ เจ้าหน้าที่ กระทรวงอุตสาหกรรม ลงพื้นที่ตรวจราชการเยี่ยมชมชุมชนวิสาหกิจชุมชนบ้านบ่อแร่ โดยมี นายสมุทร เสี้ยมสอน ผู้ใหญ่บ้าน หมู่ที่ 6 นางสาวเมตตา นนทรีย์ ประธานวิสาหกิจชุมชนบ้านบ่อแร่ และกลุ่มสมาชิก ให้การต้อนรับ ณ วิสาหกิจชุมชนบ้านบ่อแร่ ตำบลวิชิต อำเภอเมือง จังหวัดภูเก็ต
วิสาหกิจชุมชนบ้านบ่อแร่ เป็นชุมชนนวัตวิถีบ้านบ่อแร่ ที่ตั้งอยู่ทางตอนใต้ของจังหวัดภูเก็ต มีถนนศักดิเดชเป็นเส้นทางเชื่อมต่อระหว่างตัวเมืองกับหมู่บ้านภูมิประเทศเป็นที่ราบสูง มีสินค้าผลิตภัณฑ์ชุมชนที่ได้รับรองมาตรฐานผลิตภัณฑ์ชุมชน ได้แก่ งานประดิษฐ์จากผ้า (มผช 417/2558), ผ้าบาติก (มผช 51/2557), ผ้ามัดย้อม (มผช 52/2557), ผลิตภัณฑ์เกล็ดปลา (มผช 572/2547), ผลิตภัณฑ์ผ้าบาติก (มผช 611/2558) ซึ่งเป็นชุมชนที่ได้รับการส่งเสริมและสนับสนุนผู้ประกอบการวิสาหกิจชุมชนจากสำนักงานอุตสาหกรรมจังหวัดภูเก็ตอย่างต่อเนื่อง โดยชุมชนแห่งนี้เป็นชุมชนมุ่งสู่ต้นแบบเข้าสู่ระดับที่ 1 ระยะที่ 3 พร้อมเดินหน้าขับเคลื่อนนโยบาย BCG ส่งเสริมเศรษฐกิจ พัฒนาคุณภาพชีวิตควบคู่รักษาสิ่งแวดล้อม สร้างการเติบโตบนคุณภาพชีวิตที่เป็นมิตรต่อสิ่งแวดล้อม โดยให้ความสำคัญกับการพัฒนาพื้นที่ที่มีการพัฒนาและยกระดับอุตสาหกรรมให้เป็นกลไกหลักในการขับเคลื่อนเศรษฐกิจ ทั้งนี้ เลขาฯ พงศ์พล ได้ให้ข้อเสนอแนะเกี่ยวกับการหาช่องทางการตลาดให้กับผลิตภัณฑ์ให้มีความหลากหลายด้านการขายเพื่อเพิ่มรายได้ให้กับชุมชนมากขึ้น
วันที่ 9 ธันวาคม 2567 เลขาฯ พงศ์พล พร้อมคณะ ได้ลงพื้นที่เยี่ยมชมการดำเนินงานของชุมชนบ้านบางโรง โดยมี นายประเสริฐ ฤทธิ์รักษา ประธานชุมชนท่องเที่ยวบ้านบางโรง และนางสาวสายไหม  สุขเมตตา ให้การต้อนรับ ซึ่งชุมชนบ้านบางโรง ตั้งอยู่ที่ หมู่ที่ 3 ตำบลป่าคลอก จังหวัดภูเก็ต เป็นชุมชนเก่าแก่บนเกาะภูเก็ต ชาวบ้านส่วนใหญ่เป็นชาวมุสลิม ประกอบอาชีพประมงพื้นบ้าน ทำสวน และรับจ้างทั่วไป ด้วยความที่บ้านบางโรงตั้งอยู่ระหว่างภูเขาและทะเล ทำให้มีทรัพยากรที่หลากหลายและมีความอุดมสมบูรณ์ตามธรรมชาติ จึงได้จัดตั้งกลุ่ม “ท่องเที่ยวโดยชุมชนบ้านบางโรง” เพื่อจัดกิจกรรมท่องเที่ยวเชิงอนุรักษ์ จนได้รับรางวัลชุมชนดีเด่นจากการประกวดรางวัลอุตสาหกรรมท่องเที่ยวไทย หรือ รางวัลกินรี ประจำปี 2553 จากการท่องเที่ยวแห่งประเทศไทย โดยกิจกรรมท่องเที่ยวบ้านบางโรง ประกอบด้วย กิจกรรมเรียนรู้ป่าชายเลนอัน อุดมสมบูรณ์มีเส้นทางเดินศึกษาธรรมชาติ หรือพายเรือแคนูศึกษาระบบนิเวศคลองบางโรง ชมการเลี้ยงปลาในกระชัง สวนผลไม้ตามฤดูกาล เช่น สับปะรด มังคุด ลองกอง ลำไย ชมฟาร์มแพะ และอุดหนุนผลิตภัณฑ์ท้องถิ่น เช่น นมแพะ โยเกิร์ตนมแพะ สบู่นมแพะ เป็นต้น การมาท่องเที่ยวที่ชุมชนบ้านบางโรง สามารถมาเที่ยวได้แบบเช้าไปเย็นกลับ หรือจะท่องเที่ยวแบบค้างคืน ซึ่งมีโฮมสเตย์ให้บริการ ทั้งนี้ ผลิตภัณฑ์เด่นของชุมชน คือ ผลิตภัณฑ์จากสับปะรด ที่ได้รับการส่งเสริมและพัฒนาเป็น “โลชั่น” ที่ได้รับการสนับสนุนจาก ศูนย์ส่งเสริมอุตสาหกรรมภาคที่ 10 เมื่อปีงบประมาณ พ.ศ. 2565 นอกจากนี้ “สบู่สับปะรด” ยังได้เข้าร่วมโครงการแปรรูปสินค้าเกษตรอุตสาหกรรม 1 จังหวัด 1 ชุมชน (One Province One Agro-Industrial Community : OPOAI-C) เมื่อปีงบประมาณ พ.ศ. 2566 ซึ่ง “สับปะรดภูเก็ต” เป็นสิ่งบ่งชื้ทางภูมิศาสตร์ (GI) ของภูเก็ต มีรสหอม หวาน กรอบ เป็นพืชเศรษฐกิจสำคัญจังหวัดภูเก็ต และยังมีผลิตภัณฑ์ชุมชนอีกมากมายเช่น ขนมโค ชาสับปะรดสูตรพิเศษ อีกด้วย รวมทั้งได้รับมาตรฐานอุตสาหกรรมเอส (มอก. เอส 199-2565 (การบริการหมู่บ้านอุตสาหกรรมสร้างสรรค์เพื่อการท่องเที่ยว)) และรางวัล Responsible Thailand  2024  รวมทั้งใบประกาศเกียรติคุณ Carbon Neutral ประจำปี 2567  เพื่อมุ่งสู่การเป็นองค์กรที่มีความเป็นกลางทางคาร์บอนไปจนถึงการปล่อยก๊าซเรือนกระจกสุทธิเป็นศูนย์ (Net Zero GHG Emission) ถือเป็นการรับผิดชอบต่อสิ่งแวดล้อมอย่างแท้จริง  ทั้งนี้ เลขาฯ พงศ์พล ได้ให้ข้อเสนอแนะเกี่ยวกับการขับเคลื่อนความเข้มแข็งของชุมชนด้วยการยึดหลักการดำเนินงานของชุมชนด้วย BCG เพื่อความยั่งยืนของชุมชน และการต่อยอดการขายผ่านแพลตฟอร์มออนไลน์ต่าง ๆ โดยให้กลุ่มเยาวชนในพื้นที่ เข้ามามีส่วนร่วมในการส่งเสริมการขายอีกด้วย

ที่มา : https://www.thaigov.go.th/news/contents/details/91220