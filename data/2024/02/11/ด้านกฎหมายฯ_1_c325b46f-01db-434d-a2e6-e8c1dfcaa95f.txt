รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่จังหวัดขอนแก่น มอบนโยบายการแก้ไขปัญหายาเสพติด พร้อมยกขอนแก่นโมเดล เป็นต้นแบบการแก้ไขปัญหายาเสพติดอย่างยั่งยืน 


วันเสาร์ที่ 10 กุมภาพันธ์ 2567
10/02/2567
พิมพ์
รัฐมนตรีว่าการกระทรวงยุติธรรม ลงพื้นที่จังหวัดขอนแก่น มอบนโยบายการแก้ไขปัญหายาเสพติด พร้อมยกขอนแก่นโมเดล เป็นต้นแบบการแก้ไขปัญหายาเสพติดอย่างยั่งยืน
รัฐมนตรีว่าการกระทรวงยุติธรรม ลงพื้นที่จังหวัดขอนแก่น มอบนโยบายการแก้ไขปัญหายาเสพติด พร้อมยกขอนแก่นโมเดล เป็นต้นแบบการแก้ไขปัญหายาเสพติดอย่างยั่งยืน
ในวันเสาร์ที่​ ๑๐ กุมภาพันธ์ ๒๕๖๗​ พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่มอบนโยบายการแก้ไขปัญหายาเสพติดตามนโยบายรัฐบาล โดยมี นายยุทธพร พิรุณสาร รองผู้ว่าราชการจังหวัดขอนแก่น พร้อมด้วย​ พลตำรวจตรี อนุวัฒน์ สุวรรณภูมิ ผู้บังคับการตำรวจภูธรจังหวัดขอนแก่น หัวหน้าส่วนราชการ​ ผู้นำท้องถิ่น และกำนันผู้ใหญ่บ้าน เข้าร่วมประชุม​ ณ​ หอประชุมอเนกประสงค์ อำเภอหนองเรือ จังหวัดขอนแก่น
รัฐมนตรีว่าการกระทรวงยุติธรรม กล่าวว่า การดำเนินการแก้ปัญหายาเสพติด หากดูสถิติการจับกุมหรือสถิติการป้องกันปราบปรามการบำบัด จะพบว่า​ มีปริมาณเพิ่มขึ้นแสดงว่าการจับกุมมาก แต่สิ่งนี้ไม่ใช่ตัวชี้วัด โดยเป้าหมายตัวชี้วัด คือ การมีหมู่บ้าน/ชุมชน ปลอดภัยจากยาเสพติด โดยรัฐมนตรีว่าการกระทรวงยุติธรรม ได้กล่าวชื่นชมการทำงานของจังหวัดขอนแก่น โดยมีสามเสาหลักสำคัญ คือ​ ผู้ว่าราชการจังหวัด ผู้บังคับการตำรวจภูธร สาธารณสุขจังหวัด ผู้นำท้องที่ท้องถิ่น กำนันผู้ใหญ่บ้าน ที่ประสานการทำงานร่วมกันอย่างเข้มแข็ง จนเกิดเป็นขอนแก่นโมเดล เป็นจังหวัดต้นแบบการแก้ปัญหายาเสพติดแบบเบ็ดเสร็จ
ทั้งนี้​ การแก้ปัญหายาเสพติดเชิงรุก ถือเป็นกลไกสำคัญ เนื่องจากยาเสพติดไม่ได้ผลิตในประเทศไทย โดยแหล่งผลิตสำคัญอยู่ในพื้นที่สามเหลี่ยมทองคำ การสกัดกั้นปราบปรามต้นตอในประเทศเพื่อนบ้าน สิ่งที่ทางการทำ คือ​ การร่วมมือกับประเทศเพื่อนบ้าน​ การสกัดกั้นสารตั้งต้นและเคมีภัณฑ์ที่ผลิต และสกัดกั้นเส้นทางการลำเลียงยาเสพติดเข้ามาในประเทศทั้งทางภาคเหนือและภาคอีสาน ซึ่งหากชุมชนมีความตื่นตัว ช่วยกันแก้ปัญหายาเสพติดอย่างยั่งยืน โดยใช้กลไกของชุมชน โดยเฉพาะองค์กรปกครองส่วนท้องถิ่น รวมทั้งกำนัน ผู้ใหญ่บ้าน ที่จะรู้ถึงสภาพปัญหาในพื้นที่เป็นอย่างดี และจะต้องหางบประมาณในการสนับสนุนการดำเนินงานขององค์กรปกครองส่วนท้องถิ่น ซึ่งจะเป็นเสาหลักในการแก้ปัญหายาเสพติดต่อไป

ที่มา : https://www.thaigov.go.th/news/contents/details/78738