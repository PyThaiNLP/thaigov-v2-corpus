รัฐบาลไทย-ข่าวทำเนียบรัฐบาล-พ่อเมืองสกลนคร ขับเคลื่อนวันดินโลก (World Soil Day) จัดกิจกรรม “ดินดี น้ำดี ชีวีมีสุขอย่างยั่งยืน" น้อมนำหลักปรัชญาของเศรษฐกิจพอเพียงมาใช้ มุ่งปลูกฝังสร้างความตระหนักในทรัพยากรดิน


วันเสาร์ที่ 10 กุมภาพันธ์ 2567
10/02/2567
พิมพ์
พ่อเมืองสกลนคร ขับเคลื่อนวันดินโลก (World Soil Day) จัดกิจกรรม “ดินดี น้ำดี ชีวีมีสุขอย่างยั่งยืน" น้อมนำหลักปรัชญาของเศรษฐกิจพอเพียงมาใช้ มุ่งปลูกฝังสร้างความตระหนักในทรัพยากรดิน
พ่อเมืองสกลนคร ขับเคลื่อนวันดินโลก (World Soil Day) จัดกิจกรรม “ดินดี น้ำดี ชีวีมีสุขอย่างยั่งยืน" น้อมนำหลักปรัชญาของเศรษฐกิจพอเพียงมาใช้ มุ่งปลูกฝังสร้างความตระหนักในทรัพยากรดินและน้ำ สู่การบรรลุเป้าหมายการพัฒนาที่ยั่งยืน
เมื่อวันที่ 9 ก.พ. 67 นายณัฐวัสส์ วิริยานภาภรณ์ ผู้ว่าราชการจังหวัดสกลนคร เปิดเผยว่า จังหวัดสกลนครได้จัดกิจกรรม “ดินดี น้ำดี ชีวีมิสุขอย่างยั่งยืน" โดยได้รับความร่วมมือจากสำนักงานพัฒนาชุมชนจังหวัดสกลนคร เครือข่ายอาสาพัฒนาชุมชนจังหวัดสกลนคร ตลอดจนเจ้าหน้าที่พัฒนาชุมชนในระดับจังหวัดและอำเภอ รวมทั้งสิ้น 120 คน เข้าร่วมกิจกรรม ณ ศูนย์ฝึกอบรมการพัฒนาชนบทบ้านฝั่งแดง หมู่ที่ 12 ตำบลไฮหย่อง อำเภอพังโคน จังหวัดสกลนคร เพื่อเดินหน้าขับเคลื่อนกิจกรรมวันดินโลก (World Soil Day) อย่างต่อเนื่อง ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ เพื่อการสร้างคุณภาพชีวิตที่ดีอย่างยั่งยืน
นายณัฐวัสส์ วิริยานภาภรณ์ ผู้ว่าราชการจังหวัดสกลนคร กล่าวว่า การจัดกิจกรรมในครั้งนี้มีวัตถุประสงค์เพื่อมุ่งปลูกฝังจิตสำนึกในทรัพยากรดินและน้ำ ที่เป็นปัจจัยพื้นฐานของการมีรากฐานการพัฒนาคุณภาพชีวิตที่มั่นคง ภายใต้กิจกรรมดังกล่าวมีเป้าหมายเพื่อแบ่งปันสิ่งที่ดีไปยังทุกพื้นที่ของจังหวัดสกลนคร โดยการขับเคลื่อนกิจกรรมวันดินโลก “ดินดี น้ำดี ชีวีมีสุขอย่างยั่งยืน" ด้วยการน้อมนำหลักปรัชญาของเศรษฐกิจพอเพียงมาใช้ ซึ่งได้รับความร่วมมือจากหน่วยงานต่าง ๆ ไม่ว่าจะเป็นสำนักงานพัฒนาชุมชนจังหวัดสกลนคร เครือข่ายอาสาพัฒนาชุมชนจังหวัดสกลนคร พร้อมด้วยเจ้าหน้าที่พัฒนาชุมชนในระดับจังหวัดและอำเภอ ซึ่งมีการทำกิจกรรมร่วมกันมากมาย อาทิเช่น กิจกรรมเอามื้อสามัคคี, กิจกรรมปลูกผักในแปลงนา กิจกรรมปลูกผักในตะพักหนอง “โคก หนอง นา” กิจกรรมทำปุ๋ยหมัก และกิจกรรมทำความสะอาดบริเวณศูนย์ฝึกอบรม โดยนำเศษใบไม้ไปทำปุ๋ยหมัก โดยผู้เข้าร่วมกิจกรรมส่วนใหญ่ให้ความเห็นว่า กิจกรรมดังกล่าวเป็นประโยชน์ และช่วยส่งเสริมให้เห็นความสำคัญของทรัพยากรดิน ที่เป็นเเหล่งกำเนิดของอาหาร เเละความสำคัญของทรัพยากรน้ำที่จะช่วยให้พืชพันธ์ุสามารถดูดซึมอาหารจากดินไปหล่อเลี้ยงพืช และสร้างกระบวนการเปลี่ยนก๊าซคาร์บอนไดออกไซด์เป็นก๊าซออกซิเจน รวมถึงกิจกรรมต่าง ๆ ของพืชในการสร้างอาหาร ซึ่งทำให้ผู้เข้าร่วมกิจกรรมตระหนักถึงความสำคัญของทรัพยากรดินและน้ำ เกิดการอนุรักษ์ ปกป้องรักษา และมีการจัดการที่ดีเพื่อทำให้ทรัพยากรดินและน้ำมีคุณภาพ สู่การเป็นรากฐานของการพัฒนาพื้นที่เป็นจุดเริ่มต้นของความยั่งยืน ทำให้หมู่บ้าน/ชุมชนสามารถบรรลุเป้าหมายการพัฒนาที่ยั่งยืน
“จังหวัดสกลนครมีเป้าหมายสำคัญ คือ การขับเคลื่อนประเทศไทยที่ยั่งยืน ตามที่ได้ประกาศเจตนารมณ์ร่วมกับองค์การสหประชาชาติ เมื่อวันที่ 6 มิ.ย. 65 สู่การบรรลุเป้าหมายการพัฒนาที่ยั่งยืน ซึ่งกระทรวงมหาดไทยได้เน้นย้ำให้ขับเคลื่อนภารกิจบำบัดทุกข์ บำรุงสุขอย่างต่อเนื่อง โดยเน้นการพัฒนาคน เพื่อให้คนไปพัฒนาพื้นที่เสริมสร้างความอุดมสมบูรณ์ โดยเริ่มต้นจากทรัพยากรดิน เติมความสมดุลด้วยการทำปุ๋ยหมักชีวภาพ การจัดทำถังขยะเปียกลดโลกร้อน รวมไปถึงการปลูกพืชผักสวนครัวที่นำหลักอารยเกษตรมาใช้ นอกจากนี้ยังส่งเสริมการสร้างความมั่นคงทางอาหารด้วยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” เพื่อขับเคลื่อนขยายผลให้ประชาชนมีคุณภาพชีวิตที่ดีจากการได้รับประทานผักปลอดสารพิษที่ปลูกขึ้นมาเองและยังสามารถลดค่าใช้จ่ายในครัวเรือนได้ ซึ่งสอดคล้องกับหลักการพึ่งพาตนเอง ตามหลักปรัชญาของเศรษฐกิจพอเพียงที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระราชทานไว้ให้พสกนิกรชาวไทย ด้วยการลดการนำเข้าวัตถุดิบจากนอกพื้นที่ อาทิ ส่งเสริมการใช้ปุ๋ยอินทรีย์ ปุ๋ยมูลสัตว์ ปุ๋ยที่ได้จากเศษอาหารภายในครัวเรือน การปลูกพืชผักสวนครัวไว้รับประทานเอง และยังช่วยสร้างจุลินทรีย์และอินทรีย์วัตถุที่เป็นประโยชน์แก่ทรัพยากรดินและน้ำ ตามเจตนารมณ์การขับเคลื่อนวันดินโลก (World Soil Day) ภายใต้แนวคิด ดินดี น้ำดี ชีวีมีสุขอย่างยั่งยืนของกระทรวงมหาดไทย ซึ่งกิจกรรมเหล่านี้ล้วนมุ่งเป้าไปที่การพัฒนาคน เพื่อให้คนไปพัฒนาพื้นที่ แก้ไขปัญหาความยากจน ยกระดับคุณภาพชีวิต สร้างความยั่งยืนให้ครอบครัวและชุมชน” นายณัฐวัสส์ฯ กล่าวปิดท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78734