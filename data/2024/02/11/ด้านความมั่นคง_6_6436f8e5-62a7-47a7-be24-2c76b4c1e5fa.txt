รัฐบาลไทย-ข่าวทำเนียบรัฐบาล-กรมการจัดหางาน รับสมัครคนหางาน ทำงานบรูไน 40 อัตรา ค่าจ้างวันละ 2,560 บาท


วันอาทิตย์ที่ 11 กุมภาพันธ์ 2567
11/02/2567
พิมพ์
กรมการจัดหางาน รับสมัครคนหางาน ทำงานบรูไน 40 อัตรา ค่าจ้างวันละ 2,560 บาท
กรมการจัดหางาน เปิดรับสมัครคนหางาน ทำงานบนแท่นขุดเจาะน้ำมันในประเทศบรูไน จำนวน 40 อัตรา ค่าจ้างวันละ 2,560 บาท สัญญาจ้าง 2 ปี รับสมัครตั้งแต่บัดนี้ถึง 23 กุมภาพันธ์ 2567
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนหางานเพื่อไปทำงานในประเทศบรูไนกับนายจ้างบริษัท ADININ WORK & ENGINEERING SDN BHD ซึ่งประกอบกิจการอุตสาหกรรมน้ำมันและก๊าซ ในตำแหน่งช่างประกอบ และช่างเชื่อม ทำงานนอกชายฝั่ง มีประสบการณ์ทำงานอย่างน้อย 8 ปี ในตำแหน่งที่สมัคร (4 ปีทำงานบนแท่นขุดเจาะน้ำมันในอุตสาหกรรมน้ำมันและก๊าซ) สามารถสื่อสารภาษาอังกฤษได้ รวม 40 อัตรา ค่าจ้าง 98 ดอลลาร์บรูไนต่อวัน หรือประมาณ 2,560 บาท (อัตราแลกเปลี่ยน ณ วันที่ 1 ก.พ. 67 : 1 ดอลลาร์บรูไน เท่ากับ 26.1215 บาท) ระยะเวลาการจ้างงาน 2 ปี ทำงานสูงสุด 245 วันต่อปี โดยนายจ้างจะจัดที่พักให้ฟรี พร้อมดูแลเรื่องการรักษาพยาบาล และประกันค่าทดแทนในกรณีประสบอันตรายจากการทำงาน ผู้สนใจสามารถยื่นใบสมัครได้ทางอีเมล doe.brunei@gmail.com ระหว่างวันที่ 9 - 23 กุมภาพันธ์ 2567 ตลอด 24 ชั่วโมง
สำหรับคุณสมบัติเฉพาะตำแหน่ง มีดังนี้
1. ช่างประกอบ (Marker Fitter) ทำงานนอกชายฝั่ง จำนวน 20 อัตรา ผ่านการทดสอบระดับ G.2 ของบริษัท และเข้าใจแบบงานตาม ISO และ P & ID มีประสบการณ์ในการเชื่อมและตัด และเข้าใจกระบวนการทำงาน รวมถึง PWHT สามารถตัดโดยใช้หัวตัดแก๊สออกซิเจน/อะเซทิลีน และเตรียมรอยต่อชิ้นงานที่เป็นท่อได้
2. ช่างเชื่อม 6GR (6 GR Pipe and Structural Welder) ทำงานนอกชายฝั่ง จำนวน 20 อัตรา ต้องผ่านการรับรองในการเชื่อม 6GR ในงานโครงสร้างที่เป็นท่อเหล็กกล้าคาร์บอน/ท่อสแตนเลส/ท่อเหล็กกล้าไร้สนิมดูเพล็กซ์ ต้องสามารถเชื่อมได้โดยใช้กระบวนการเชื่อมอาร์กด้วยลวดเชื่อมหุ้มฟลักซ์ (SMAW) และการเชื่อมทิก/เชื่อมอาร์กอน (GTAW) คุ้นเคยกับขั้นตอนด้านความปลอดภัยบนแท่นขุดเจาะน้ำมัน โดยเฉพาะอย่างยิ่งด้านความปลอดภัยเมื่อทำงานบนแท่นขุดเจาะน้ำมัน
“การรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศ โดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ยกเว้นกรณีได้รับการคัดเลือกให้ไปทำงานจะมีค่าใช้จ่ายเท่าที่จำเป็น ได้แก่ ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม ค่าสมาชิกกองทุนเพื่อช่วยเหลือคนหางานไปทำงานต่างประเทศ และค่าตั๋วโดยสารเครื่องบิน รวมค่าใช้จ่ายทั้งสิ้นประมาณ 15,000 บาท โดยผู้ที่สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทยไปต่างประเทศโดยรัฐจัดส่ง สอบถามรายละเอียดเพิ่มเติมได้ที่ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/78743