รัฐบาลไทย-ข่าวทำเนียบรัฐบาล-รมช.ไชยา เปิดงาน "หัตถศิลป์ ถิ่นสารคาม" ชูผ้าไหมเป็น Soft Power อีสาน ส่งเสริมเกษตรกรสร้างรายได้จากหม่อนไหม


วันอาทิตย์ที่ 11 กุมภาพันธ์ 2567
รมช.ไชยา เปิดงาน "หัตถศิลป์ ถิ่นสารคาม" ชูผ้าไหมเป็น Soft Power อีสาน ส่งเสริมเกษตรกรสร้างรายได้จากหม่อนไหม
รมช.ไชยา เปิดงาน "หัตถศิลป์ ถิ่นสารคาม" ชูผ้าไหมเป็น Soft Power อีสาน ส่งเสริมเกษตรกรสร้างรายได้จากหม่อนไหม
เมื่อวันที่ 10 กุมภาพันธ์ 2567 นายไชยา พรหมา รัฐมนตรีช่วยว่าการกระทรวงเกษตรและสหกรณ์ เป็นประธานเปิดงานหัตถศิลป์ ถิ่นสารคาม ซอฟต์พาวเวอร์ดินแดนอีสาน สืบสาน "มหานครแห่งครั่ง" งานประเพณีบุญเบิกฟ้าและงานกาชาดจังหวัดมหาสารคาม ประจำปี 2567 ณ อาคารชั่วคราว ตลาดประชารัฐ หน้าที่ว่าการอำเภอเมืองมหาสารคาม จังหวัดมหาสารคาม โดยมี ผู้บริหารและเจ้าหน้าที่สังกัดกระทรวงเกษตรและสหกรณ์ นายวิบูรณ์ แววบัณฑิต ผู้ว่าราชการจังหวัดมหาสารคาม และนายภาคิน ติระพงศ์ไพบูลย์ นายกเทศมนตรีเมืองมหาสารคาม และหน่วยงานที่เกี่ยวข้อง ให้การต้อนรับในพื้นที่ สำหรับวัตถุประสงค์การจัดงาน เพื่อสืบสานพระราชปณิธานสมเด็จพระนางเจ้าสิริกิติ์พระบรมราชินีนาถพระบรมราชชนนีพันปีหลวง  ให้ร่วมกันอนุรักษ์ภูมิปัญญาท้องถิ่นของไทย รวมถึงเผยแพร่กระบวนการทอผ้าไหมให้เป็นที่รู้จักในระดับนานาประเทศต่อไป
รมช. ไชยา กล่าวว่า ขอแสดงความชื่นชมหน่วยงานที่เกี่ยวข้องที่ร่วมกันจัดงานหัตถศิลป์ ถิ่นสารคาม ซอฟต์พาวเวอร์ดินแดนอีสาน สืบสาน "มหานครแห่งครั่ง" งานประเพณีบุญเบิกฟ้าและงานกาชาดจังหวัดมหาสารคาม ประจำปี 2567 เพื่ออนุรักษ์และส่งเสริมภูมิปัญญาผ้าไหมให้เป็นที่รู้จักอย่างกว้างขวาง รวมถึงเสริมสร้างอาชีพเกษตรกรในพื้นที่ให้มีรายได้ สอดคล้องกับนโยบายของรัฐบาลที่ต้องการผลักดันผ้าไหมให้เป็น Soft Power ของประเทศ รวมถึงสนับสนุนให้กระบวนการผลิตผ้าไหมสามารถทำได้ตั้งแต่ต้นน้ำ กลางน้ำ และปลายน้ำ เพื่อยกระดับผลิตภัณฑ์หม่อนไหมผ่านการใช้เทคโนโลยีและนวัตกรรม ให้เป็นสินค้าเกษตรที่มีศักยภาพสามารถแข่งขันได้ในตลาดต่างประเทศ
สำหรับงานหัตถศิลป์ ถิ่นสารคาม ซอฟต์พาวเวอร์ดินแดนอีสาน จัดขึ้นระหว่างวันที่ 9-18 กุมภาพันธ์ 2567 มีร้านค้าสุดยอดผลิตภัณฑ์โอทอป 13 อำเภอทั้ง 31 ชุมชนเมือง และสุดยอดซอฟต์พาวเวอร์โอทอปแดนอีสาน รวมถึงร้านค้าผ้าไหมจากกลุ่มผู้ผลิตผู้ประกอบการมากกว่า 80 ร้านค้า พร้อมร่วมชมผลิตภัณฑ์ชุมชนของดีประจำถิ่นอีสาน และการจัดกิจกรรมแข่งขันการประกวดผ้าไหมลายสร้อยดอกหมาก ลายผ้าประจําอำเภอ มัดหมี่ลายสร้อยดอกหมาก และแข่งขันการทำอาหารจากดักแด้ รวมถึงการประกวด Young Designer อีกด้วย

ที่มา : https://www.thaigov.go.th/news/contents/details/78744