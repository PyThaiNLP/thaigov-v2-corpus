รัฐบาลไทย-ข่าวทำเนียบรัฐบาล-​“กรมการจัดหางาน” ลุยตรวจแรงงานข้ามชาติทำงานผิดกฎหมาย จันทบุรี – ระยอง - ชลบุรี


วันศุกร์ที่ 9 กุมภาพันธ์ 2567
09/02/2567
พิมพ์
​“กรมการจัดหางาน” ลุยตรวจแรงงานข้ามชาติทำงานผิดกฎหมาย จันทบุรี – ระยอง - ชลบุรี
อธิบดีกรมการจัดหางาน สั่งกวาดล้างแรงงานข้ามชาติทำงานผิดกฎหมาย ในพื้นที่จังหวัดจันทบุรี ระยอง และชลบุรี หลังพลเมืองดีแจ้งเหตุ เผยลุยตรวจ 22 จุด พบคนต่างชาติกระทำความผิด 19 ราย
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน ได้รับแจ้งจากพลเมืองดีขอให้ตรวจสอบการทำงานของผู้มีลักษณะคล้ายคนต่างชาติที่มีพฤติการณ์น่าสงสัยว่าลักลอบทำงานโดยผิดกฎหมาย และนายจ้างสถานประกอบการที่จ้างแรงงานข้ามชาติดังกล่าว ในพื้นที่จังหวัดจันทบุรีจังหวัดระยอง และจังหวัดชลบุรี เมื่อวันที่ 7-8 กุมภาพันธ์ 2567 กองทะเบียนจัดหางานกลางและคุ้มครองคนหางาน จึงลงพื้นที่จังหวัดจันทบุรีตามที่รับแจ้ง จำนวน 12 จุด จังหวัดระยอง 9 จุด และจังหวัดชลบุรี 1 จุด รวม 22 จุด จากการตรวจสอบข้อเท็จจริงพบนายจ้างคนไทยกระทำความผิด 1 ราย และคนต่างชาติกระทำความผิด 19 คน โดยทำงานผสมปูน เชื่อมเหล็กภายในไซต์งานก่อสร้างในจังหวัดระยอง โดยไม่มีใบอนุญาตทำงาน 15 คน กระทำความผิดใช้รถจักรยานยนต์พ่วงข้างเร่ขายอาหารในพื้นที่จังหวัดระยอง อาทิ ลูกชิ้นนึ่ง โรตี ชานมไข่มุก น้ำมะพร้าวและไอศกรีมกะทิ 4 คน   จึงแสดงตัวขอตรวจสอบเอกสารประจำตัว และควบคุมตัวส่งพนักงานสอบสวนสถานีตำรวจภูธรแกลง  และสถานีตำรวจภูธรเมืองระยอง ดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิ ซึ่งตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปีและข้อหาเป็นคนต่างด้าวอยู่ในราชอาณาจักรโดยไม่ได้รับอนุญาต ส่วนนายจ้าง/สถานประกอบการที่รับคนต่างด้าวทำงานโดยที่คนต่างด้าวไม่มีใบอนุญาตทำงานหรือให้คนต่างด้าวทำงานนอกเหนือจากที่มีสิทธิจะทำได้ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี นอกจากนี้ยังพบคนพื้นที่สูง 2 คน และแรงงานสัญชาติกัมพูชาทำงานในไซต์งานก่อสร้าง และร้านอาหาร 129 คน ทั้งหมดมีใบอนุญาตทำงานถูกต้องตามกฎหมาย
“กรมการจัดหางานขอเตือนว่าคนต่างชาติที่ทำงานในประเทศไทยต้องมีนายจ้าง มีใบอนุญาตทำงาน ไม่สามารถประกอบอาชีพอิสระ หรือเป็นแรงงานนอกระบบได้ หากตรวจสอบพบจะดำเนินคดีอย่างเข้มงวด โดยปีงบประมาณ พ.ศ. 2567 มีการตรวจสอบนายจ้าง/สถานประกอบการแล้ว 16,683 แห่ง ดำเนินคดี 564 แห่ง และตรวจสอบคนต่างชาติ 198,520 คน ดำเนินคดี 1,039 คน ในจำนวนนี้เป็นคนต่างชาติที่แย่งอาชีพคนไทย 458 คน” อธิบดีกรมการจัดหางาน กล่าว
ทั้งนี้ หากพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/78708