รัฐบาลไทย-ข่าวทำเนียบรัฐบาล-​นายกฯ พร้อมให้การต้อนรับผู้สำเร็จราชการแห่งเครือรัฐออสเตรเลีย พลเอก เดวิด เฮอร์ลีย์ และภริยา เยือนประเทศไทยอย่างเป็นทางการ


วันศุกร์ที่ 9 กุมภาพันธ์ 2567
09/02/2567
พิมพ์
​นายกฯ พร้อมให้การต้อนรับผู้สำเร็จราชการแห่งเครือรัฐออสเตรเลีย พลเอก เดวิด เฮอร์ลีย์ และภริยา เยือนประเทศไทยอย่างเป็นทางการ
​นายกฯ พร้อมให้การต้อนรับผู้สำเร็จราชการแห่งเครือรัฐออสเตรเลีย พลเอก เดวิด เฮอร์ลีย์ และภริยา เยือนประเทศไทยอย่างเป็นทางการ
วันนี้ (9 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า พลเอก เดวิด เฮอร์ลีย์ ผู้สำเร็จราชการแห่งเครือรัฐออสเตรเลีย และนางลินดา เฮอร์ลีย์ ภริยา มีกำหนด เดินทางเยือนประเทศไทยอย่างเป็นทางการ ระหว่างวันที่ 13 - 17 กุมภาพันธ์ 2567 ตามคำเชิญของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง
โดยในระหว่างการเยือน พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี พระราชทานพระบรมราชวโรกาสให้ ผู้สำเร็จราชการแห่งเครือรัฐออสเตรเลียและภริยาเข้าเฝ้าฯ ณ พระที่นั่งจักรีมหาปราสาท พระบรมมหาราชวัง พร้อมทั้งมีกำหนดการพบหารือทวิภาคีกับนายกรัฐมนตรี และเข้าร่วมงานเลี้ยงอาหารกลางวัน ซึ่งนายกรัฐมนตรีและภริยาเป็นเจ้าภาพจัดขึ้นเพื่อเป็นเกียรติ ณ ทำเนียบรัฐบาล
การเยือนประเทศไทยอย่างเป็นทางการในครั้งนี้ของผู้สำเร็จราชการแห่งเครือรัฐออสเตรเลียสะท้อนให้เห็นถึงความสัมพันธ์ที่ใกล้ชิด และมิตรภาพระหว่างราชอาณาจักรไทยและเครือรัฐออสเตรเลีย ตั้งแต่ระดับราชวงศ์ ซึ่งเป็นระดับสูงสุด จนมาถึงรัฐบาล และความสัมพันธ์ระหว่างประชาชนของทั้งสองประเทศ โดยการเยือนครั้งนี้ยังเป็นโอกาสให้ ไทยและออสเตรเลีย กระชับความร่วมมือในฐานะหุ้นส่วนทางยุทธศาสตร์ โดยเฉพาะอย่างยิ่งในด้านเศรษฐกิจ สังคมและวัฒนธรรม

ที่มา : https://www.thaigov.go.th/news/contents/details/78668