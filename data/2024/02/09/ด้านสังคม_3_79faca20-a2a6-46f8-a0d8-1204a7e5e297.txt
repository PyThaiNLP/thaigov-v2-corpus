รัฐบาลไทย-ข่าวทำเนียบรัฐบาล-ศรส. พร้อมทีม พม.หนึ่งเดียว เร่งช่วยคุณยายเก็บปลาใกล้ถังขยะ หาของเก่าขาย เลี้ยงหลานกำพร้า 2 คน ที่ จ.เพชรบูรณ์


วันศุกร์ที่ 9 กุมภาพันธ์ 2567
ศรส. พร้อมทีม พม.หนึ่งเดียว เร่งช่วยคุณยายเก็บปลาใกล้ถังขยะ หาของเก่าขาย เลี้ยงหลานกำพร้า 2 คน ที่ จ.เพชรบูรณ์
ศรส. พร้อมทีม พม.หนึ่งเดียว เร่งช่วยคุณยายเก็บปลาใกล้ถังขยะ หาของเก่าขาย เลี้ยงหลานกำพร้า 2 คน ที่ จ.เพชรบูรณ์
วันที่ 8 กุมภาพันธ์ 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กรณีที่มีการนำเสนอข่าว คุณยายเดินหาขยะริมทาง เก็บปลาเน่าไปกิน เลี้ยงหลานกำพร้า 2 คน ที่จังหวัดเพชรบูรณ์ นั้น ขณะนี้ กระทรวง พม. โดยศูนย์เร่งรัดจัดการสวัสดิภาพประชาชน หรือ ศรส. และทีม พม.หนึ่งเดียว จังหวัดเพชรบูรณ์ ร่วมกับหน่วยงานท้องถิ่น ลงพื้นที่เยี่ยมบ้านคุณยายและได้พูดคุยสอบถามข้อเท็จจริงแล้ว ซึ่งคุณยาย อายุ 85 ปี มีอาชีพเก็บของเก่าขาย หลังจากบุตรเสียชีวิต ได้ให้ข้อมูลว่า คุณยายไปเก็บของเก่ามาขายตามปกติ แล้วเห็นปลานิล 3 ตัว วางอยู่บริเวณใกล้ถังขยะ จึงเก็บมาเพื่อประกอบอาหารเนื่องจากปลานิลยังมีสภาพดี ไม่เน่าเสีย ซึ่งหากปลาเน่าแล้ว คุณยายตั้งใจจะเอาไปทำปลาร้า เนื่องจากปลามีขนาดใหญ่ ปัจจุบัน คุณยายอาศัยอยู่กับหลาน 2 คน อายุ 24 ปี เป็นลูกจ้างร้านค้า และ อายุ 13 ปี กำลังศึกษาชั้น ม.1 ครอบครัวมีฐานะยากจน ได้รับเบี้ยผู้สูงอายุและบัตรสวัสดิการแห่งรัฐ นอกจากนี้ ผู้นำชุมชุนได้ให้ข้อมูลเพิ่มเติมว่า คุณยายเคยได้รับการช่วยเหลือจากหน่วยงานในจังหวัดเป็นประจำ
นายอนุกูล กล่าวเพิ่มเติมว่า กระทรวง พม. ได้เข้าไปพูดคุยให้กำลังใจคุณยาย พร้อมรับฟังสภาพปัญหาต่างๆ เพื่อที่จะได้เสนอเรื่องต่อคณะกรรมการของจังหวัดเพชรบูรณ์พิจารณาให้การช่วยเหลือผู้ประสบปัญหาทางสังคมเป็นเงินอุดหนุนช่วยเหลือผู้สูงอายุในภาวะยากลำบาก ในขณะที่บ้านพักเด็กและครอบครัวจังหวัดเพชรบูรณ์ ได้ให้คำแนะนำปรึกษาในเรื่องการเลี้ยงดูบุตรหลานให้เหมาะสม ตาม พ.ร.บ.คุ้มครองเด็ก พ.ศ. 2546 โดยจะมีการติดตามดูแลเด็กอย่างต่อเนื่อง หากคุณยายไม่สามารถดูแลเด็กได้ จะดำเนินการคุ้มครองเด็กตามกระบวนการต่อไป อีกทั้งผู้ใหญ่บ้านและอาสาสมัครพัฒนาสังคมความมั่นคงของมนุษย์ (อพม.) จะช่วยกันลงพื้นที่เยี่ยมบ้านคุณยายเพื่อติดตามความช่วยเหลือและสภาพความเป็นอยู่อย่างต่อเนื่อง
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ศรส #พม #ทีมพมหนึ่งเดียว

ที่มา : https://www.thaigov.go.th/news/contents/details/78674