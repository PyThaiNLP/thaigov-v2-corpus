รัฐบาลไทย-ข่าวทำเนียบรัฐบาล-ยกระดับสุขาภิบาลอาหาร ขับเคลื่อนเศรษฐกิจประเทศ “ชลน่าน” จับมือ “หอการค้าฯ” หนุนนครปฐมเป็น “เมืองอาหารปลอดภัยฯ” 


วันพฤหัสบดีที่ 8 กุมภาพันธ์ 2567
ยกระดับสุขาภิบาลอาหาร ขับเคลื่อนเศรษฐกิจประเทศ “ชลน่าน” จับมือ “หอการค้าฯ” หนุนนครปฐมเป็น “เมืองอาหารปลอดภัยฯ”
กระทรวงสาธารณสุข จับมือ หอการค้าจังหวัดนครปฐม และภาคีเครือข่าย ร่วมขับเคลื่อนเศรษฐกิจไทย ด้วยการยกระดับสุขาภิบาลอาหาร สร้างความมั่นใจให้นักท่องเที่ยว การันตีอาหารไทย “สะอาด ปลอดภัย ได้มาตรฐาน SAN”
กระทรวงสาธารณสุข จับมือ หอการค้าจังหวัดนครปฐม และภาคีเครือข่าย ร่วมขับเคลื่อนเศรษฐกิจไทย ด้วยการยกระดับสุขาภิบาลอาหาร สร้างความมั่นใจให้นักท่องเที่ยว การันตีอาหารไทย “สะอาด ปลอดภัย ได้มาตรฐาน SAN” พาชมนิทรรศการ “นครปฐมเมืองอาหารปลอดภัย พัก เที่ยว กิน มั่นใจ สุขภาพดี มีมาตรฐาน” พร้อมโชว์ “เมนูชูสุขภาพ” และ “อาหารเป็นยา” ในงาน “นครปฐมเมืองอาหารปลอดภัย ศูนย์กลางนำครัวไทยสู่ครัวโลก”
วันนี้ (8 กุมภาพันธ์ 2567) ที่บริเวณองค์พระปฐมเจดีย์ จ.นครปฐม นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิดงาน “นครปฐมเมืองอาหารปลอดภัย ศูนย์กลางนำครัวไทยสู่ครัวโลก ครั้งที่ 1 ประจำปี 2567” NAKHONPATHOM FOOD SAFETY CITY EXPO (NFEX) และเปิดนิทรรศการ “นครปฐม เมืองอาหารปลอดภัย  พัก เที่ยว กิน มั่นใจ สุขภาพดี มีมาตรฐาน” พร้อมมอบป้าย “สะอาด ปลอดภัย ได้มาตรฐาน SAN”,  “อาหารเป็นยา”, “Clean Food Good Taste” และโชว์ฝีมือปรุงเมนูชูสุขภาพ “แกงเลียงนพเก้าเกสรบัวหลวง” โดยมี พญ.นวลสกุล บำรุงพงษ์ คณะที่ปรึกษารัฐมนตรีว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข พญ.อัจฉรา  นิธิอภิญญาสกุล อธิบดีกรมอนามัย นายสุรศักดิ์ เจริญศิริโชติ ผู้ว่าราชการจังหวัดนครปฐม ดร.สุกิจ ศรีบัวทอง ประธานหอการค้าจังหวัดนครปฐม นพ.วิโรจน์ รัตนอมรสกุล นายแพทย์สาธารณสุขจังหวัดนครปฐม และภาคีเครือข่าย เข้าร่วม
นพ.ชลน่าน กล่าวว่า กระทรวงสาธารณสุขกำหนดให้เศรษฐกิจสุขภาพและนักท่องเที่ยวปลอดภัย เป็นประเด็นการดำเนินงานที่สำคัญ ภายใต้นโยบาย “ยกระดับ 30 บาท เพิ่มคุณภาพชีวิตประชาชน” ซึ่ง 1 ในกลยุทธ์ขับเคลื่อนเรื่องนี้ คือ การยกระดับความปลอดภัยด้านอาหารครบวงจรในเส้นทางท่องเที่ยว เน้นการบริหารจัดการแบบบูรณาการ ภายใต้การกำกับดูแลของกรมอนามัย กรมวิทยาศาสตร์การแพทย์ สำนักงานคณะกรรมการอาหารและยา องค์การเภสัชกรรม และหน่วยงานสังกัด สธ. โดยจังหวัดนครปฐม ถือเป็นจังหวัดที่มีศักยภาพด้านการท่องเที่ยวเชิงวัฒนธรรม มีผลไม้และอาหารขึ้นชื่อมากมาย สร้างรายได้ให้กับประเทศปีละหลายพันล้านบาท ซึ่งความร่วมมือจากหอการค้าจังหวัดนครปฐม และภาคีเครือข่าย ในการยกระดับและพัฒนางานสุขาภิบาลอาหาร ผ่านสัญลักษณ์ อาหารสะอาด ปลอดภัย ได้มาตรฐาน ป้ายแซน (SAN) หรือ แซนพลัส (SAN plus) มีส่วนสำคัญอย่างมากที่จะช่วยสนับสนุนการขับเคลื่อนนโยบายเศรษฐกิจสุขภาพของกระทรวงสาธารณสุข รวมถึงการท่องเที่ยวของประเทศไทย
ด้าน พญ.อัจฉรา กล่าวว่า กรมอนามัย ได้พัฒนาระบบงานสุขาภิบาลอาหารอย่างต่อเนื่อง โดยนำเทคโนโลยีมาช่วยในการสร้างฐานข้อมูลสุขาภิบาลอาหารของประเทศ และพัฒนาแพลตฟอร์ม Foodhandler ตลอดจนปรับมาตรฐาน แนวทาง และภาพลักษณ์ รวมถึงทบทวนกฎหมายที่บังคับใช้กับสถานประกอบกิจการด้านอาหารให้เข้ากับสถานการณ์ปัจจุบัน และมีการขับเคลื่อนงานสุขาภิบาลอาหาร ภายใต้วิถีชีวิตปกติใหม่ SAN และ SAN Plus (Sanitation, Anamai, Nutrition) “สะอาด ปลอดภัย ได้มาตรฐาน” เพื่อยกระดับมาตรฐานสถานประกอบการด้านอาหารให้สามารถแข่งขันเชิงเศรษฐกิจและการท่องเที่ยว สร้างความเชื่อมั่นด้านการให้บริการแก่นักท่องเที่ยว โดยในวันนี้ ได้มอบป้ายมาตรฐาน SAN Plus ให้กับห้องอาหาร ตลาด อาหารริมบาทวิถี และร้านอาหาร จำนวน 8 แห่ง อาหารเป็นยา 5 แห่ง เมนูชูสุขภาพ 2 แห่ง และ Clean Food Good Taste ประเภทโต๊ะจีนอีก 8 แห่ง
******************************************* 8 กุมภาพันธ์ 2567

ที่มา : https://www.thaigov.go.th/news/contents/details/78659