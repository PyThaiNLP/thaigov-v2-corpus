รัฐบาลไทย-ข่าวทำเนียบรัฐบาล-จรรยาบรรณของผู้ตรวจสอบและรับรองบัญชี ในประเด็น “ความเป็นอิสระในการปฏิบัติงาน”


วันศุกร์ที่ 9 กุมภาพันธ์ 2567
09/02/2567
พิมพ์
จรรยาบรรณของผู้ตรวจสอบและรับรองบัญชี ในประเด็น “ความเป็นอิสระในการปฏิบัติงาน”
กรมสรรพากรได้ตรวจสอบการปฏิบัติงานของผู้ตรวจสอบและรับรองบัญชี พบประเด็นข้อบกพร่องด้านจรรยาบรรณกรณีการขาดความเป็นอิสระในงานที่ลงลายมือชื่อ จึงขอประชาสัมพันธ์ให้ผู้ตรวจสอบและรับรองบัญชีทราบและปฏิบัติตามข้อกฎหมายเกี่ยวกับจรรยาบรรณในประเด็นความเป็นอิสระ
กรมสรรพากรได้ตรวจสอบการปฏิบัติงานของผู้ตรวจสอบและรับรองบัญชี ประกอบด้วย ผู้สอบบัญชีรับอนุญาต และผู้สอบบัญชีภาษีอากร พบประเด็นข้อบกพร่องด้านจรรยาบรรณกรณีการขาดความเป็นอิสระในงานที่ลงลายมือชื่อ จึงขอประชาสัมพันธ์ให้ผู้ตรวจสอบและรับรองบัญชีทราบและปฏิบัติตามข้อกฎหมายเกี่ยวกับจรรยาบรรณในประเด็นความเป็นอิสระในการปฏิบัติงาน ดังนี้
1. ผู้ตรวจสอบและรับรองบัญชีจะต้องไม่รับตรวจสอบและรับรองบัญชีในกิจการที่ตนขาดความเป็นอิสระ เช่น กรณีผู้ตรวจสอบและรับรองบัญชี รับงานทำบัญชีในกิจการที่ตนเป็นผู้ตรวจสอบ และกรณีผู้ตรวจสอบและรับรองบัญชี เป็นผู้ถือหุ้นของสำนักงานบัญชี และรับทำบัญชีให้กับกิจการที่ตนเป็นผู้ตรวจสอบ ซึ่งทำให้ขาดความเป็นอิสระในการปฏิบัติงานตรวจสอบและรับรองบัญชี ส่งผลให้งบการเงินขาดความน่าเชื่อถือและอาจมีข้อมูลที่ขัดต่อข้อเท็จจริงอันเป็นสาระสำคัญ (คำสั่งกรมสรรพากร ที่ ท.ป.123/2545 เรื่อง กำหนดจรรยาบรรณของผู้ตรวจสอบและรับรองบัญชีตามมาตรา 3 สัตต แห่งประมวลรัษฎากร ลงวันที่ 19 พฤศจิกายน พ.ศ. 2545  “2.1.1 ไม่รับตรวจสอบและรับรองบัญชี  ในกิจการที่ตนขาดความเป็นอิสระ”)
2. กรณีผู้ตรวจสอบและรับรองบัญชีปฏิบัติงานโดยขาดความเป็นอิสระ อาจถูกพิจารณาสั่งถอนใบอนุญาตในการประกอบวิชาชีพได้ (ประกาศอธิบดีกรมสรรพากรเกี่ยวกับการตรวจสอบและรับรองบัญชี เรื่อง กำหนดระเบียบเกี่ยวกับการตรวจสอบและรับรองบัญชี ตามมาตรา 3 สัตต แห่งประมวลรัษฎากร ลงวันที่ 12 มีนาคม พ.ศ. 2544 “ข้อ 9  ผู้ตรวจสอบและรับรองบัญชี ที่ฝ่าฝืนระเบียบที่อธิบดีกำหนดในประกาศนี้ อธิบดีอาจพิจารณาสั่งถอนใบอนุญาตการเป็นผู้ตรวจสอบและรับรองบัญชีเสียก็ได้”)
หากมีข้อสงสัยสามารถสอบถามข้อมูลเพิ่มเติมได้ที่กองมาตรฐานการสอบบัญชีภาษีอากร โทร. 0 2272 9172  0 2272 9174 และ 0 2272 9816 หรือสำนักงานสรรพากรทุกแห่งทั่วประเทศ

ที่มา : https://www.thaigov.go.th/news/contents/details/78703