รัฐบาลไทย-ข่าวทำเนียบรัฐบาล-​นายกฯ ติดตามความก้าวหน้า โครงการก่อสร้างเขื่อนป้องกันตลิ่งริมคลองลำสนธิ จ.ลพบุรี กำชับหน่วยงานที่เกี่ยวข้องเร่งแก้ไขปัญหา ยืนยันรัฐบาลพร้อมสนับสนุนแก้ไขปัญหาเรื่องน้ำ


วันศุกร์ที่ 9 กุมภาพันธ์ 2567
09/02/2567
พิมพ์
​นายกฯ ติดตามความก้าวหน้า โครงการก่อสร้างเขื่อนป้องกันตลิ่งริมคลองลำสนธิ จ.ลพบุรี กำชับหน่วยงานที่เกี่ยวข้องเร่งแก้ไขปัญหา ยืนยันรัฐบาลพร้อมสนับสนุนแก้ไขปัญหาเรื่องน้ำ
​นายกฯ ติดตามความก้าวหน้า โครงการก่อสร้างเขื่อนป้องกันตลิ่งริมคลองลำสนธิ จ.ลพบุรี กำชับหน่วยงานที่เกี่ยวข้องเร่งแก้ไขปัญหา ยืนยันรัฐบาลพร้อมสนับสนุนแก้ไขปัญหาเรื่องน้ำ
วันนี้ (9 ก.พ. 67)  เวลา 15.00 น. ณ วัดสิงหาราม ตำบลบัวชุม อำเภอชัยบาดาล จังหวัดลพบุรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ ตรวจติดตามโครงการก่อสร้างเขื่อนป้องกันตลิ่งริมคลองลำสนธิ และรับฟังปัญหาในพื้นที่อำเภอชัยบาดาล โดยมีนายอำพล อังคภากรณ์กุล ผู้ว่าราชการจังหวัดลพบุรี ผู้อำนวยการสำนักงานชลประทานที่ 10 ลพบุรี หน่วยงานที่เกี่ยวข้อง ประชาชนในพื้นที่มารอให้การต้อนรับ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
เมื่อนายกรัฐมนตรีเดินทางมาถึง ตัวแทนชาวบ้านได้ผูกผ้าขาวม้าให้การต้อนรับ โดยนายกรัฐมนตรีได้กล่าวว่า การลงพื้นที่วันนี้ตั้งใจมารับฟังปัญหาจากชาวบ้าน เพื่อดูแลแก้ไขปัญหา พร้อมกล่าวขอโทษที่ลงพื้นที่วันนี้ รบกวนวันไหว้ของพี่น้องชาวไทยเชื้อสายจีน ทั้งนี้ ชาวบ้านได้กล่าวกับนายกฯ ว่าไม่เป็นไร วันนี้ถือเป็นวันดีที่สุดที่นายกฯ ลงพื้นที่ติดตามแก้ไขปัญหาให้กับชาวบ้าน และมีโอกาสได้ต้อนรับนายกฯ รู้สึกดีใจและตื่นเต้นเป็นอย่างมาก
จากนั้น นายกฯ ได้รับฟังบรรยายสรุปโครงการก่อสร้างเขื่อนป้องกันตลิ่งริมคลองลำสนธิ โดยนายกฯ ได้สอบถามถึงสถานการณ์ ผลกระทบ และปัญหาที่ส่งผลกระทบต่อชาวบ้าน พร้อมกำชับให้หน่วยงานที่เกี่ยวข้องแก้ไขปัญหาอย่างต่อเนื่อง เพื่อลดผลกระทบต่อประชาชนในพื้นที่ ยืนยันรัฐบาลให้ความสำคัญเรื่องสินค้าเกษตรและพี่น้องประชาชนระดับรากหญ้าเป็นสำคัญ ซึ่งที่ผ่านมาได้เดินทางไปพบผู้นำหลาย ๆ ประเทศ ไม่ได้เดินทางไปหารือเรื่องสินค้าไฮเทคเท่านั้น แต่หารือถึงเรื่องสินค้าเกษตรด้วย โดยได้มีการเจรจาหาตลาดใหม่ ๆ เพื่อส่งสินค้าเกษตรสร้างมูลค่าเพิ่มและสร้างรายได้ให้พี่น้องเกษตรกร โอกาสนี้ นายกฯ พบปะทักทายกับประชาชนกลุ่มต่าง ๆ ที่มาให้การต้อนรับอย่างเป็นกันเอง โดยมีประชาชนขอถ่ายรูปร่วมกับนายกฯ ตลอดการเดินทางพบปะ พร้อมขอจับมือให้กำลังใจนายกฯ
นายกฯ กล่าวกับประชาชนที่มาให้การต้อนรับว่า ถือโอกาสอวยพรวันตรุษจีนให้มีความสุข มีสุขภาพแข็งแรง ดีใจได้เจอพี่น้องชาวชัยบาดาล และพบปะสมาชิกสภาผู้แทนราษฎรในพื้นที่ ซึ่งที่ผ่านมาได้โอกาสหารือกันบ้างและรับฟังปัญหาในพื้นที่บ้างแล้ว วันนี้ตนเองได้ลงพื้นที่มารับฟังปัญหา ซึ่งจากการรับฟังปัญหาจากหน่วยงานที่เกี่ยวข้องพบปัญหาน้ำท่วมในพื้นที่ระดับที่สูงมาก  โดยได้สั่งการกำชับให้มีการขุดลอกคลอง กำจัดสิ่งกีดขวางทางน้ำ ยืนยันรัฐบาลพร้อมให้การสนับสนุนการดำเนินการต่าง ๆ เพื่อแก้ไขปัญหา
สำหรับโครงการก่อสร้างเขื่อนป้องกันตลิ่งริมคลองลำสนธิที่ปัจจุบันประสบปัญหาทั้งด้านอุทกภัยและภัยแล้งเป็นประจำทุกปี ส่งผลให้เกิดปัญหาดินสไลด์ และการกัดเซาะตามแนวตลิ่ง โดยกรมโยธาธิการและผังเมือง กระทรวงมหาดไทย ได้รับอนุมัติงบประมาณเพื่อดำเนินโครงการเขื่อนป้องกันตลิ่งริมคลองลำสนธิ พร้อมปรับปรุงภูมิทัศน์ (โครงการฯ) มาแล้ว 2 โครงการฯ คือ โครงการฯ ระยะที่ 1 บริเวณหมู่ที่ 2 ตำบลบัวชุม โครงการฯ ระยะที่ 2 บริเวณหมู่ที่ 3 ตำบลบัวชุม และอยู่ระหว่างการเสนอขออนุมัติงบประมาณโครงการฯ ระยะที่ 3 บริเวณหมู่ที่ 1 ตำบลบัวชุม ซึ่งเป็นการดำเนินโครงการตามแนวลำคลองลำสนธิไปบรรจบแม่น้ำป่าสัก ทั้งนี้ หากโครงการฯ ดำเนินการแล้วเสร็จจะสามารถเสริมสร้างความมั่นคงแข็งแรง ช่วยป้องกันและลดการพังทลายของพื้นที่ตลิ่งริมแม่น้ำในบริเวณดังกล่าวได้อย่างมีประสิทธิภาพ เกิดความปลอดภัยในชีวิตและทรัพย์สินของประชาชน อีกทั้งยังเสริมสร้างภูมิทัศน์ให้กับพื้นที่โดยรอบ และประชาชนสามารถใช้ประโยชน์พื้นที่สาธารณะได้อย่างคุ้มค่า ทั้งในการพักผ่อนหย่อนใจ เป็นที่ออกกำลังกายของประชาชนในชุมชนและใกล้เคียง

ที่มา : https://www.thaigov.go.th/news/contents/details/78702