รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการเพื่อพัฒนาทางเลือกนโยบายการจัดการปัญหายาบ้าที่เกี่ยวข้องกับการบำบัด การผลิต และการพัฒนายาทดแทนยาบ้า


วันศุกร์ที่ 9 กุมภาพันธ์ 2567
09/02/2567
พิมพ์
รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการเพื่อพัฒนาทางเลือกนโยบายการจัดการปัญหายาบ้าที่เกี่ยวข้องกับการบำบัด การผลิต และการพัฒนายาทดแทนยาบ้า
รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการเพื่อพัฒนาทางเลือกนโยบายการจัดการปัญหายาบ้าที่เกี่ยวข้องกับการบำบัด การผลิต และการพัฒนายาทดแทนยาบ้า
ในวันศุกร์ที่ ๙ กุมภาพันธ์ ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมเชิงปฏิบัติการเพื่อพัฒนาทางเลือกนโยบายการจัดการปัญหายาบ้าที่เกี่ยวข้องกับการบำบัด การผลิต และการพัฒนายาทดแทนยาบ้า เพื่อพัฒนาทางเลือกเชิงนโยบายสำหรับการจัดการปัญหายาบ้า โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พร้อมด้วย นายธนากร คัยนันท์ ที่ปรึกษาป้องกันและปราบปรามยาเสพติด และผู้เชี่ยวชาญ นักวิชาการ เจ้าหน้าที่ที่ปฏิบัติงานด้านการป้องกัน แก้ไข และปราบปรามปัญหายาเสพติด ร่วมประชุมแลกเปลี่ยนข้อคิดเห็น ณ โรงแรมเซ็นจูรี่ พาร์ค กรุงเทพมหานคร
โอกาสนี้ รมว.ยุติธรรม กล่าวใจความสำคัญตอนหนึ่งว่า รัฐบาลตระหนักถึงปัญหายาเสพติดที่ส่งผลกระทบต่อทุกภาคส่วน โดยเฉพาะยาบ้าที่เป็นยาเสพติดหลักที่แพร่ระบาดในไทยที่มีสัดส่วนเป็นร้อยละ ๘๐ ของการใช้ยาเสพติดในประเทศ ก่อให้เกิดความสูญเสียทางเศรษฐกิจ และสังคมเป็นมูลค่ามากมายมหาศาล รวมถึงส่งผลกระทบต่อสุขภาพกาย สุขภาพจิตของผู้เสพ ผู้ติดยาบ้า และครอบครัว คนใกล้ชิดชุมชน ในวันนี้จึงต้องมาหารือในประเด็นหลัก ๒ ประเด็น คือ ๑) การหาแนวทางให้ผู้ติดยาบ้าเข้าถึงบริการบำบัดรักษา และพัฒนาตัวยาที่มีประสิทธิผลในการรักษาผู้ติดยาบ้า เพราะตอนนี้ยังไม่มียารักษาโดยตรง ยาที่ใช้ได้เป็นยาที่ยังไม่มีข้อบ่งใช้ที่ชัดเจน (Off Label) และเป็นยานอกบัญชีทั้งหมด ทำให้ผู้ป่วยเข้าถึงยาก และ ๒) ความเป็นไปได้ในการใช้นโยบาย “ยาทดแทนยาบ้า” ภายใต้แนวคิดแบบการรักษาด้วยยาช่วย หรือ Medication-Assisted Treatment (MAT) และ Harm Reduction โดยให้อยู่ภายใต้การดูแลของแพทย์ผู้เชี่ยวชาญ”
สำหรับการประชุมในครั้งนี้จัดขึ้นในระหว่างวันที่ ๙ - ๑๐ กุมภาพันธ์ ๒๕๖๗ นับว่าเป็นประโยชน์ในการปรับปรุงแนวทางการบำบัดรักษาผู้ป่วยที่ติดยาบ้าให้เกิดประสิทธิผลในการรักษา โดยนโยบายของรัฐบาลภายใต้การนำของนายกรัฐมนตรี นายเศรษฐา ทวีสิน ได้กำหนดให้ผู้เสพต้องได้รับการบำบัดรักษาที่เหมาะสมตามแนวทาง “ผู้เสพเป็นผู้ป่วย” ซึ่งภายในงานมีการนำเสนอข้อมูลของผู้ทรงคุณวุฒิ และการหารือในประเด็นแนวทางให้ผู้ติดยาบ้าเข้าถึงบริการบำบัดรักษา การพัฒนาตัวยาที่มีประสิทธิผลในการรักษาผู้ติดยาบ้า และเพื่อหาความเป็นไปได้ในการใช้นโยบาย “ยาทดแทนยาบ้า” โดยผู้เชี่ยวชาญ นักวิชาการด้านยาเสพติด จากหน่วยงานภาคีหลายด้าน ทั้งด้านเภสัชกรรม ด้านการบำบัดรักษาผู้ติดยาเสพติด ด้านนโยบายยาเสพติด ด้านวิชาการ ทั้งนี้ สำนักงาน ป.ป.ส. จะนำผลการสรุปการประชุมข้อเสนอในการขับเคลื่อนเชิงนโยบายในการผลิตหรือพัฒนายาทดแทนยาบ้าต่อไป

ที่มา : https://www.thaigov.go.th/news/contents/details/78700