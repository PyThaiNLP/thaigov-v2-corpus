รัฐบาลไทย-ข่าวทำเนียบรัฐบาล-นายกฯ ย้ำ ดิจิทัลวอลเล็ต ปชช. ไม่ต้องเร่ง  ยืนยันคณะกรรมการโครงการฯ กำลังหารืออยู่ เผยดีใจราคาสินค้าเกษตรฯ ดีขึ้น


วันศุกร์ที่ 9 กุมภาพันธ์ 2567
09/02/2567
พิมพ์
นายกฯ ย้ำ ดิจิทัลวอลเล็ต ปชช. ไม่ต้องเร่ง  ยืนยันคณะกรรมการโครงการฯ กำลังหารืออยู่ เผยดีใจราคาสินค้าเกษตรฯ ดีขึ้น
นายกฯ ย้ำ ดิจิทัลวอลเล็ต ปชช. ไม่ต้องเร่ง  ยืนยันคณะกรรมการโครงการฯ กำลังหารืออยู่ เผยดีใจราคาสินค้าเกษตรฯ ดีขึ้น
วันนี้ (9 ก.พ. 67)  เวลา 15.40 น. ณ วัดสิงหาราม ตำบลบัวชุม อำเภอชัยบาดาล จังหวัดลพบุรี  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ภายหลังการตรวจลงพื้นที่ตรวจติดตามโครงการก่อสร้างเขื่อนป้องกันตลิ่งริมคลองลำสนธิว่า จากการมาลงพื้นที่เมื่อเช้านี้ได้ลงพื้นที่ที่จังหวัดสระบุรี ได้พบเจอพี่น้องชาวเกษตรกรจังหวัดสระบุรี ซึ่งปีนี้ราคาข้าวดีขึ้น ในวันนี้มารับฟังปัญหาจากจังหวัดสระบุรีได้มาเจอพี่น้องเกษตรกรชาวนาเรื่องการปลูกข้าวนาปรัง ปีนี้ราคาข้าวกิโลกรัมละประมาณ 12 บาท รู้สึกดีใจที่สามารถทำราคาข้าวให้สูงขึ้นหักต้นทุนแล้วเหลือ 6,000 บาทต่อไร่
นายกฯ กล่าวต่อไปว่า รัฐบาลจะไม่หยุดแค่นี้  จะหาตลาดเพิ่มมากขึ้น จากเมื่อต้นปีไปพบกับผู้นำต่างประเทศมา ได้ขายให้กับอินโดนีเซีย 2 ล้านตัน ตรงนี้ถือเป็นเรื่องที่สำคัญนาปีกับนาปรัง นาปรังก็ต้องทำให้ได้ผลผลิต ทั้งนี้ กรมชลประทานมีแผนงานที่ชัดเจนรองรับการบริหารจัดการน้ำให้เพียงพอ รู้สึกดีใจที่ทำได้
“การลงพื้นที่ในวันนี้ เป็นการลงพื้นที่ในครั้งแรก เมื่อตอนหาเสียงก็ไม่ได้มาดูเรื่องเขื่อน เรื่องน้ำท่วมรู้สึกตกใจเหมือนกันว่าน้ำท่วมเยอะ เรื่องการบริหารจัดการน้ำวันจันทร์นี้จะให้สส. เข้ามาดูในพื้นที่ มาดูเรื่องความเดือดร้อนของพี่น้องประชาชนและรายละเอียดของการจัดสรรงบประมาณ” นายกฯ ย้ำ
ผู้สื่อข่าวถามว่า เห็นมีการร้องเรียนในเรื่องของปัญหายาเสพติดไม่น้อยตรงนี้นายกฯ กล่าวว่าเมื่อสักครู่ถามทางสระบุรีทางฝ่ายความมั่นคงได้ดูแลเป็นอย่างดี ต้องเข้าใจว่าปัญหายาเสพติดยังไม่หมดไป เมื่อวานนี้ก็ได้มีการตอบคำถามในสภา ถึงแม้จะไม่มีแล้ว แต่ก็เยอะกว่า 4- 5 เท่า แล้ว เรื่องของการยึดทรัพย์ การจับรายใหญ่ รวมถึงการจะเผาให้เร็วขึ้นแต่อย่างไรก็ตามสิ่งที่น่าตกใจคือเรื่องของราคายาบ้าต่อเม็ดก็ยังแก้ไขไม่ดีขึ้นเลย ตรงนี้รัฐบาลตระหนักดี และพยายามการแก้ไขอยู่
ผู้สื่อข่าวถามว่า การลงพื้นที่ในวันนี้มีประชาชนเร่งเรื่องโครงการเงินดิจิทัลวอลเล็ตหรือไม่ นายกรัฐมนตรีกล่าวว่า ยังไม่มี แต่ว่า ไม่ต้องเร่งหรอก ผมเร่งอยู่แล้ว ทางคณะกรรมการโครงการนี้กำลังหารืออยู่ และจะมีคำตอบ
ผู้สื่อข่าวถามว่า การมาลพบุรีในวันนี้เป็นครั้งแรกของท่านนายก อย่างที่ทราบจังหวัดลพบุรีก็จะมีปัญหาเรื่องของลิงที่มีอยู่เยอะมาก เห็นว่าวันสองวันนี้จะมีแนวโน้มการจับลิงเข้ากรง นายกรัฐมนตรีกล่าวว่าเรื่องนี้ยังไม่ทราบ ช่วงค่ำจะไปทานอาหารจะมีการหารือเรื่องนี้อยู่

ที่มา : https://www.thaigov.go.th/news/contents/details/78709