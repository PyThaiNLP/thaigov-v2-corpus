รัฐบาลไทย-ข่าวทำเนียบรัฐบาล-อำเภอขุนหาญเดินหน้ากวาดล้างยาเสพติด ตามแผน "ยุทธการ 238 พิทักษ์นครลำดวน" จับมือภาคีเครือข่ายขยายผลจับกุมยาบ้าได้ 12,172 เม็ด เร่งเอกซเรย์พื้นที่เพื่อกวาดล้างสิ่งผิดกฎหมาย


วันศุกร์ที่ 9 กุมภาพันธ์ 2567
09/02/2567
พิมพ์
อำเภอขุนหาญเดินหน้ากวาดล้างยาเสพติด ตามแผน "ยุทธการ 238 พิทักษ์นครลำดวน" จับมือภาคีเครือข่ายขยายผลจับกุมยาบ้าได้ 12,172 เม็ด เร่งเอกซเรย์พื้นที่เพื่อกวาดล้างสิ่งผิดกฎหมาย
อำเภอขุนหาญเดินหน้ากวาดล้างยาเสพติด ตามแผน "ยุทธการ 238 พิทักษ์นครลำดวน" จับมือภาคีเครือข่ายขยายผลจับกุมยาบ้าได้ 12,172 เม็ด เร่งเอกซเรย์พื้นที่เพื่อกวาดล้างสิ่งผิดกฎหมาย สร้างความผาสุกให้กับสังคม
วันนี้ (9 ก.พ. 67) นายสุกิจ เหลืองสกุลไทย นายอำเภอขุนหาญ เปิดเผยว่า อำเภอขุนหาญ จังหวัดศรีสะเกษ บูรณาการร่วมกับผู้นำท้องถิ่นท้องที่และผู้นำชุมชน ซึ่งต้องการปราบปรามผู้ค้ายาเสพติดให้หมดไปจากพื้นที่ เพื่อขับเคลื่อนและเสริมสร้างความผาสุกให้กับสังคมไทย สนองนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการมุ่งจัดระเบียบสังคม กวาดล้างผู้มีอิทธิพลและขบวนการค้ายาเสพติด
นายสุกิจ เหลืองสกุลไทย นายอำเภอขุนหาญ กล่าวว่า เมื่อวันที่ 7 ก.พ. 67 ปลัดอำเภองานป้องกัน ได้นำกำลังสมาชิกกองอาสารักษาดินแดน อ.ขุนหาญที่ 6 สนธิกำลังเจ้าหน้าที่ตำรวจ สภ.ขุนหาญ ร่วมกันขยายผลกวาดล้างอาชญากรรมและการกระทำผิดเกี่ยวกับยาเสพติดตามแผน "ยุทธการ 238 พิทักษ์นครลำดวน" ในพื้นที่อำเภอขุนหาญ สามารถจับกุมตัวผู้ต้องหา 1 ราย คือ นายสุรพรชัย อายุ 31 ปี พร้อมของกลาง ยาเสพติดให้โทษประเภท 1 (เมทแอมเฟตามีนหรือยาบ้า) เม็ดสีส้มกลมแบน อักษร wy จำนวน 172 เม็ด ที่บ้านในพื้นที่ หมู่ที่ 5 ตำบลบักดอง อำเภอขุนหาญ
“จากการจับกุมข้างต้น ยุทธการ 238 พิทักษ์นครลำดวน ขยายผลการจับกุม พบของกลางยาเสพติดให้โทษประเภท 1 (เมทแอมเฟตามีนหรือยาบ้า) เม็ดสีส้มกลมแบน อักษร wy จำนวน 12,000 เม็ด ที่บริเวณป่าหลังศาลปู่ตาบ้านตระกูลชัย หมู่ที่ 14 ตำบลบักดอง อำเภอขุนหาญ รวมของกลางยาเสพติดให้โทษประเภท 1 (เมทแอมเฟตามีนหรือยาบ้า) เม็ดสีส้มกลมแบน อักษร wy ทั้งหมดจำนวน 12,172 เม็ด โดยเจ้าพนักงานได้แจ้งข้อกล่าวหา มียาเสพติดให้โทษชนิดร้ายแรงประเภท 1 (เมทแอมเฟตามีนหรือยาบ้า) ไว้ในครอบครองเพื่อจำหน่าย อันก่อให้เกิดการแพร่กระจายในกลุ่มประชาชน และเสพยาเสพติดให้โทษประเภท 1 (เมทแอมเฟตามีนหรือยาบ้า) โดยผิดกฎหมาย และนำตัวผู้ต้องหาพร้อมของกลางส่งพนักงานสอบสวน สถานีตำรวจภูธรขุนหาญ เพื่อดำเนินคดีตามกฎหมายต่อไป” นายสุกิจฯ กล่าว
นายสุกิจ เหลืองสกุลไทย นายอำเภอขุนหาญ กล่าวในตอนท้ายว่า อำเภอขุนหาญ จังหวัดศรีสะเกษ ภายใต้การกำกับดูแลของผู้ว่าราชการจังหวัดศรีสะเกษ ได้นำนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พุ่งเป้าเอกซเรย์พื้นที่ในทุกอำเภออย่างต่อเนื่อง เพื่อกวาดล้างสิ่งผิดกฎหมาย โดยเฉพาะอย่างยิ่งจากข้อมูลทางการข่าวพบว่า พื้นที่จังหวัดศรีสะเกษเป็นพื้นที่เป้าหมายที่มักมีผู้ลักลอบลำเลียงยาเสพติดผ่านเข้ามาเป็นจำนวนมาก โดยอำเภอขุนหาญได้เข้าร่วมประชุมโต๊ะข่าวอย่างต่อเนื่อง รวมทั้งลาดตระเวน และเร่งสืบสวนขยายผล เพื่อนำตัวผู้กระทำความผิดทั้งขบวนการมาลงโทษตามกฎหมายให้ได้ อันจะทำให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78712