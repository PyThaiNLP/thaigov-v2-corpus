รัฐบาลไทย-ข่าวทำเนียบรัฐบาล-​กระทรวงพลังงานเผยผลการดำเนินงานประจำปี พ.ศ. 2566 ตอกย้ำความพร้อมที่จะเดินหน้าส่งเสริมการเปลี่ยนผ่านด้านพลังงาน 


วันศุกร์ที่ 9 กุมภาพันธ์ 2567
09/02/2567
พิมพ์
​กระทรวงพลังงานเผยผลการดำเนินงานประจำปี พ.ศ. 2566 ตอกย้ำความพร้อมที่จะเดินหน้าส่งเสริมการเปลี่ยนผ่านด้านพลังงาน
​กระทรวงพลังงานเผยผลการดำเนินงานประจำปี พ.ศ. 2566 ตอกย้ำความพร้อมที่จะเดินหน้าส่งเสริมการเปลี่ยนผ่านด้านพลังงาน เพื่อการพัฒนาอุตสาหกรรมพลังงานที่ยั่งยืนและเป็นมิตรต่อสิ่งแวดล้อมให้คนไทย
วันนี้ (9 กุมภาพันธ์ 2567 ) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า จากที่ประชุมคณะรัฐมนตรี (6 กุมภาพันธ์ 2567) ได้มีมติรับทราบและเห็นชอบแผนการดำเนินงาน งบประมาณรายจ่าย และประมาณการรายได้ประจำปีงบประมาณ พ.ศ. 2567 ของสำนักงานคณะกรรมการกำกับกิจการพลังงาน (สำนักงาน กกพ.) นั้น ในปีงบประมาณ พ.ศ. 2566 ที่ผ่านมา สำนักงาน กกพ. ก็ได้ดำเนินงานตามแผนการดำเนินงาน งบประมาณรายจ่าย และประมาณการรายได้ประจำปีงบประมาณ พ.ศ. 2566 ซึ่งอยู่ภายใต้กรอบวัตถุประสงค์ เป้าหมาย และแนวทางการพัฒนาของแผนปฏิบัติการการกำกับกิจการพลังงาน ระยะ 5 ปี (พ.ศ. 2566-2570)
รองโฆษกประจำสำนักนายกรัฐมนตรี กล่าวว่า ในปีงบประมาณ พ.ศ. 2566 สำนักงาน กกพ. ได้ดำเนินงานตามแผนการดำเนินงาน งบประมาณรายจ่าย และประมาณการรายได้ประจำปีงบประมาณ พ.ศ. 2566 โดย (1) สนับสนุนให้ประเทศไทยสามารถมุ่งสู่พลังงาน  เป้าหมายสนับสนุนให้ประเทศไทยสามารถมุ่งสู่พลังงานสะอาด ซึ่งเป็นมาตรการหนึ่งของกรอบแผนพลังงานชาติในการลดการปล่อยก๊าซคาร์บอนไดออกไซด์ (2) กำกับดูแลการให้บริการไฟฟ้าทั่วถึงตามนโยบายภาครัฐ (3) ส่งเสริมการแข่งขันในกิจการพลังงานอย่างเป็นธรรมในอัตราค่าบริการที่เหมาะสม (4) กำกับอัตราค่าบริการพลังงานที่เหมาะสมเป็นธรรมสะท้อนต้นทุนการประกอบกิจการพลังงานที่มีประสิทธิภาพ (5) กำกับการประกอบกิจการพลังงานให้มีความปลอดภัยและเป็นมิตรกับสิ่งแวดล้อม (6) คุ้มครองผู้ใช้พลังงาน (7) บริหารกองทุนพัฒนาไฟฟ้าให้เป็นไปตามวัตถุประสงค์ที่กำหนดในมาตรา 97 แห่ง พ.ร.บ.ฯ เพื่อชดเชยและอุดหนุนผู้รับใบอนุญาตประกอบกิจการไฟฟ้าซึ่งได้ให้บริการไฟฟ้าแก่ผู้ใช้ไฟฟ้าที่ด้อยโอกาสหรือการให้บริการไฟฟ้าอย่างทั่วถึงตามนโยบายรัฐ (8) ประเมินผลสัมฤทธิ์พระราชบัญญัติการประกอบกิจการพลังงาน พ.ศ. 2550 เพื่อพัฒนากฎหมายให้ทันสมัยและสอดคล้องกับบริบทที่เปลี่ยนแปลงไป และ (9) เพิ่มขีดความสามารถองค์กรด้วยเทคโนโลยีดิจิทัลในการกำกับกิจการพลังงานและการให้บริการ
โดยในการจัดเก็บรายได้ และการใช้จ่ายงบประมาณประจำปี พ.ศ. 2566 มีการจัดเก็บรายได้จำนวน 1,000.818 ล้านบาท (ณ วันที่ 30 กันยายน 2566) การใช้จ่ายงบประมาณ คาคว่าจะใช้จ่ายจำนวน 1,000.256 ล้านบาท (ณ วันที่ 30 กันยายน 2566) คาดว่าจะนำเงินส่งคลังในปีงบประมาณ พ.ศ. 2566 จำนวน 0.562 ล้านบาท (มาตรา 40 วรรคสอง แห่งพระราชบัญญัติการประกอบกิจการพลังงาน พ.ศ. 2550 บัญญัติให้รายได้ของสำนักงาน กกพ. เมื่อหักรายจ่ายสำหรับการดำเนินงานของสำนักงาน กกพ. และค่าภาระต่าง ๆ ที่เหมาะสม เหลือเท่าใดให้นำส่งคลัง เป็นรายได้แผ่นดิน)
“ด้วยสถานการณ์ บริบทโลก และรูปแบบการดำรงชีวิตที่เปลี่ยนแปลงไป ตลอดจนการขับเคลื่อนภาคพลังงานของไทยสู่การลดการปล่อยก๊าซคาร์บอนไดออกไซด์ เพื่อรับมือกับการเปลี่ยนแปลงของสภาพภูมิอากาศ รัฐบาลโดยกระทรวงพลังงานได้ดำเนินงานด้วยการมุ่งเน้นการส่งเสริมการเปลี่ยนผ่านด้านพลังงาน เพื่อการพัฒนาอุตสาหกรรมพลังงานที่ยั่งยืนและเป็นมิตรต่อสิ่งแวดล้อม สร้างการมีส่วนร่วมในการขับเคลื่อนเศรษฐกิจ และสังคมคาร์บอนต่ำ พร้อมทั้งมีการประเมินสถานการณ์และทิศทางการพัฒนาพลังงานอยู่เสมอ” นางรัดเกล้าฯ กล่าว

ที่มา : https://www.thaigov.go.th/news/contents/details/78667