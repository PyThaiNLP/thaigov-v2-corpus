รัฐบาลไทย-ข่าวทำเนียบรัฐบาล-การทางพิเศษแห่งประเทศไทย ชวนร่วมงาน “Luck Lock Love รักล้นสะพาน” ฉลองวาเลนไทน์ลอยฟ้าครั้งประวัติศาสตร์ ชวนคู่รักจดทะเบียนสมรสบนสะพานคู่ขนานสะพานพระราม 9 วันที่ 14 ก.พ. นี้


วันศุกร์ที่ 9 กุมภาพันธ์ 2567
การทางพิเศษแห่งประเทศไทย ชวนร่วมงาน “Luck Lock Love รักล้นสะพาน” ฉลองวาเลนไทน์ลอยฟ้าครั้งประวัติศาสตร์ ชวนคู่รักจดทะเบียนสมรสบนสะพานคู่ขนานสะพานพระราม 9 วันที่ 14 ก.พ. นี้
...
การทางพิเศษแห่งประเทศไทย (กทพ.) กระทรวงคมนาคม ร่วมฉลองครบรอบ 111 ปี กระทรวงคมนาคม ชวนคนไทยร่วมงาน “Luck Lock Love รักล้นสะพาน” ในระหว่างวันที่ 14 - 18 และ 23 - 25 กุมภาพันธ์ 2567 ฉลองวาเลนไทน์ลอยฟ้าครั้งประวัติศาสตร์บนสะพานคู่ขนานสะพานพระราม 9 โดยไฮไลท์พิเศษ คือ การจดทะเบียนสมรส 111 คู่รัก บนสะพานคู่ขนานสะพานพระราม 9 ในวันที่ 14 กุมภาพันธ์ 2567 พร้อมลุ้นรับของขวัญสุดพิเศษ
งาน “Luck Lock Love รักล้นสะพาน” ฉลองวันแห่งความรักลอยฟ้าบนสะพานคู่ขนานสะพานพระราม 9 จะจัดขึ้นตั้งแต่วันที่ 14 - 18 กุมภาพันธ์ 2567 ถือเป็นครั้งแรกที่เปิดโอกาสให้ประชาชนได้ขึ้นไปสัมผัสถึงความยิ่งใหญ่และสง่างามของสะพานคู่ขนานสะพานพระราม 9 ซึ่งเป็นสะพานขึงเสาข้ามแม่น้ำเจ้าพระยาคู่แรกของประเทศไทย ที่โดดเด่นด้วยเทคโนโลยีการก่อสร้างสะพานขั้นสูง และเป็นสะพานข้ามแม่น้ำที่กว้างที่สุดในประเทศไทย รองรับการสัญจร 8 ช่องทางจราจร นอกจากนี้ ภายในงาน  “Luck Lock Love รักล้นสะพาน” ทุกคนจะได้พบกับกิจกรรมที่อบอวลไปด้วยบรรยากาศแห่งความสุขมากมาย ทั้งการแสดงดนตรีที่จะมาสร้างความสุข อาหารจากร้านค้า   ชื่อดัง และกิจกรรม Street Show ที่เติมเต็มความสนุกสนานให้กับทุกคนที่เข้าร่วมงาน
สำหรับคู่รักที่สนใจร่วมจดทะเบียนสมรสครั้งประวัติศาสตร์ สามารถลงทะเบียนออนไลน์ด้วยการสแกน QR Code ได้ตั้งแต่วันนี้ - 12 กุมภาพันธ์ 2567 โดยเปิดรับเพียง 111 คู่เท่านั้น เฉพาะกรณีจดทะเบียนสมรสกับชาวต่างชาติจะต้องเดินทางมายื่นเอกสารด้วยตนเองที่สำนักงานเขตยานนาวาล่วงหน้าเท่านั้น ในวันและเวลาราชการ (วันจันทร์ - ศุกร์ เวลา 08.00 - 16.00 น.) เพื่อเจ้าหน้าที่จะได้ดำเนินการตรวจสอบความถูกต้องของเอกสารกับทางสถานทูต และหน่วยงานที่เกี่ยวข้องก่อนร่วมกิจกรรมจดทะเบียนสมรส สอบถามเพิ่มเติมและติดตามรายละเอียดของกิจกรรมได้ที่ LINE: @LUCKLOCKLOVE

ที่มา : https://www.thaigov.go.th/news/contents/details/78678