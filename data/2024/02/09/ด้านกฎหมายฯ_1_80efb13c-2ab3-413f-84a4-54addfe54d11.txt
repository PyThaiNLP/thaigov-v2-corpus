รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานเปิดห้องปฏิบัติการแสดงสถานการณ์ด้านยาเสพติด และกระบวนการยุติธรรม DXC : Justice War room


วันพฤหัสบดีที่ 8 กุมภาพันธ์ 2567
08/02/2567
พิมพ์
รัฐมนตรีว่าการกระทรวงยุติธรรม เป็นประธานเปิดห้องปฏิบัติการแสดงสถานการณ์ด้านยาเสพติด และกระบวนการยุติธรรม DXC : Justice War room
รัฐมนตรีว่าการกระทรวงยุติธรรม เป็นประธานเปิดห้องปฏิบัติการแสดงสถานการณ์ด้านยาเสพติด และกระบวนการยุติธรรม DXC : Justice War room
ในวันพฤหัสบดีที่ ๘ กุมภาพันธ์ ๒๕๖๗ เวลา ๐๘.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้เกียรติเป็นประธานการประชุมสรุปผลการดำเนินงาน และพิธีเปิดห้องปฏิบัติการแสดงสถานการณ์ด้านยาเสพติด และกระบวนการยุติธรรม DXC : Justice War room พร้อม​ด้วย นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม ผู้บริหารระดับสูงของหน่วยงานในสังกัดกระทรวงยุติธรรม เข้าร่วม โดยมี พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม เป็นผู้นำเสนอสรุปผลการดำเนินงานฯ ณ ห้องประชุมกระทรวงยุติธรรม ๑๑ - ๓ ชั้น ๑๑ อาคารกระทรวงยุติธรรม
ในการนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า การจัดทำระบบดังกล่าวทำให้เราค้นพบ DATA is the new oil หรือ ข้อมูล คือ น้ำมันชนิดใหม่ หมายถึง สิ่งที่มีคุณค่าและมูลค่าสูงยิ่งในยุคดิจิทัล ซึ่งห้องปฏิบัติการ DXC : Justice War Room จะเป็นทรัพยากรสำคัญในการขับเคลื่อนงานให้กับทุกหน่วยงานด้านกระบวนการยุติธรรมต่อไป
โดยการจัดงานในครั้งนี้เป็นไปตามนโยบายกระทรวงยุติธรรมที่ให้มีการยกระดับฐานข้อมูลเชิงลึกของหน่วยงานในกระทรวงยุติธรรมเพื่อเชื่อมโยงข้อมูลผ่านศูนย์แลกเปลี่ยนข้อมูลกระบวนการยุติธรรม (DXC) ซึ่ง DXC เกิดจากความร่วมมือและแนวคิดการบูรณาการข้อมูลร่วมกันของหน่วยงานภาครัฐ เพื่อให้บริการเจ้าหน้าที่รัฐด้วยกันเอง เพื่อเพิ่มประสิทธิภาพการทำงานที่สะดวกและรวดเร็วขึ้น ปัจจุบันมีเครือข่าย จำนวน ๒๗ หน่วยงาน ข้อมูล ๖๔ ฐานข้อมูล โดยมีแนวทางการนำข้อมูลไปใช้ประโยชน์ที่มีกลุ่มเป้าหมายสำคัญ ประกอบด้วย ๔P คือ ๑) Partnership คือ กลุ่มหน่วยงานในกระบวนการยุติธรรม ๒) Policy คือ นโยบาย กพยช. และ ครม. ๓) Plublic คือ ประชาชน และ ๔) Province คือ หน่วยงานระดับจังหวัด และ กพยจ.
ทั้งนี้ การให้บริการทั้ง ๔ กลุ่มเป้าหมาย ได้แก่ กลุ่มผู้บริหารระดับนโยบาย กลุ่มเจ้าหน้าที่ระดับปฏิบัติงาน กลุ่มหน่วยงานในกระบวนการยุติธรรม และที่สำคัญที่สุดเราจะมีข้อมูลเพื่อให้บริการกลุ่มประชาชนให้เข้าถึงข้อมูลในกระบวนการยุติธรรม เพื่อเสริมสร้างความมั่นคงแข็งแรง และความน่าเชื่อถือของกระบวนการยุติธรรม ดังนั้น การยกระดับเพื่อพัฒนาประสิทธิภาพการเชื่อมโยงข้อมูลเพื่อแสดงผลด้านยาเสพติดและสถานการณ์ด้านกระบวนการยุติธรรมผ่านศูนย์แลกเปลี่ยนข้อมูลกระบวนการยุติธรรม ชื่อว่า DXC : Justice War Room ถือเป็นก้าวต่อไปที่สำคัญในการยกระดับศูนย์แลกเปลี่ยนข้อมูลกระบวนการยุติธรรม (DXC)

ที่มา : https://www.thaigov.go.th/news/contents/details/78662