รัฐบาลไทย-ข่าวทำเนียบรัฐบาล-พ่อเมืองมุกดาหาร นำ 54 อปท. Kick Off ขับเคลื่อนธนาคารขยะ (Recyclable Waste Bank) รณรงค์ให้ประชาชนลดปริมาณขยะและคัดแยกขยะรีไซเคิลในครัวเรือน ร่วมรักษาสิ่งแวดล้อม เพื่อความยั่งยืน


วันอาทิตย์ที่ 18 กุมภาพันธ์ 2567
18/02/2567
พิมพ์
พ่อเมืองมุกดาหาร นำ 54 อปท. Kick Off ขับเคลื่อนธนาคารขยะ (Recyclable Waste Bank) รณรงค์ให้ประชาชนลดปริมาณขยะและคัดแยกขยะรีไซเคิลในครัวเรือน ร่วมรักษาสิ่งแวดล้อม เพื่อความยั่งยืน
พ่อเมืองมุกดาหาร นำ 54 อปท. Kick Off ขับเคลื่อนธนาคารขยะ (Recyclable Waste Bank) รณรงค์ให้ประชาชนลดปริมาณขยะและคัดแยกขยะรีไซเคิลในครัวเรือน ร่วมรักษาสิ่งแวดล้อม เพื่อความยั่งยืนของโลกใบเดียวนี้
เมื่อวันที่ 17 ก.พ. 67 นายวรญาณ บุญณราช ผู้ว่าราชการจังหวัดมุกดาหาร เปิดเผยว่า จังหวัดมุกดาหารได้นำแนวทางการขับเคลื่อนธนาคารขยะ (Recyclable Waste Bank) ของกระทรวงมหาดไทย โดยให้องค์กรปกครองส่วนท้องถิ่นได้มีส่วนร่วมในการทำให้มีสิ่งแวดล้อมที่ดีและยั่งยืน ด้วยการจัดให้มีระบบจัดการและกำจัดขยะมูลฝอยที่มีประสิทธิภาพ สามารถนำไปใช้ให้เกิดประโยชน์ด้านอื่น ๆ โดยมีแนวทางการขับเคลื่อนธนาคารขยะ เพื่อสนับสนุนให้ประชาชนได้มีการคัดแยกขยะรีไซเคิลในครัวเรือน เกิดการพัฒนาคุณภาพชีวิตของประชาชนชาวมุกดาหาร จึงได้จัดกิจกรรม Kick Off การขับเคลื่อนธนาคารขยะขององค์กรปกครองส่วนท้องถิ่น ประจำปี พ.ศ. 2567 โดยมีนางอัญชลี กัลป์มาพิจิตร ประธานแม่บ้านมหาดไทยจังหวัดมุกดาหาร ตลอดจนถึงรองผู้ว่าราชการจังหวัด นายอำเภอ ท้องถิ่นอำเภอ องค์กรปกครองส่วนท้องถิ่นทั้ง 54 แห่งของจังหวัดมุกดาหาร และภาคีเครือข่ายเข้าร่วมกิจกรรม
นายวรญาณ บุญณราช ผู้ว่าราชการจังหวัดมุกดาหาร กล่าวว่า จังหวัดมุกดาหารมุ่งมั่นที่จะขับเคลื่อนนโยบายของกระทรวงมหาดไทยในการขับเคลื่อนธนาคารขยะ (Recyclable Waste Bank) เพื่อขับเคลื่อนและพัฒนาสิ่งแวดล้อมอย่างต่อเนื่อง ตามที่กระทรวงมหาดไทยได้ร่วมกับองค์การสหประชาชาติประจำประเทศไทย (UN Thailand) ประกาศจุดยืนในการเสริมสร้างความยั่งยืนให้กับโลกใบเดียวนี้ เพื่อเสริมสร้างคุณภาพชีวิตที่ดีอย่างยั่งยืนให้กับประชาชนคนไทย โดยมี อธิบดี ผู้ว่าราชการจังหวัด ผู้บริหารกระทรวงมหาดไทยและภาคีเครือข่ายของกระทรวงมหาดไทย ร่วมเป็นหุ้นส่วนการพัฒนาร่วมกับองค์การสหประชาชาติ
“จังหวัดมุกดาหารได้ดำเนินการ Kick Off ขับเคลื่อนธนาคารขยะโดยองค์กรปกครองส่วนท้องถิ่นทั้ง 54 แห่งของจังหวัดมุกดาหาร มีเป้าหมายในการขับเคลื่อนพัฒนาสิ่งแวดล้อมอย่างต่อเนื่องตามนโยบายของกระทรวงมหาดไทย ในการส่งเสริมให้องค์กรปกครองส่วนท้องถิ่นได้มีการจัดการขยะมูลฝอยตามเป้าหมายการพัฒนาที่ยั่งยืน (SDGs) ด้วยการจัดให้มีระบบจัดการและกำจัดขยะมูลฝอยที่มีประสิทธิภาพ สามารถนำไปใช้ให้เกิดประโยชน์ด้านอื่น ๆ มีแนวทางการสนับสนุนให้ประชาชนได้มีการคัดแยกขยะรีไซเคิลในครัวเรือน และสนับสนุนให้องค์กรปกครองส่วนท้องถิ่นนำแนวคิดระบบเศรษฐกิจหมุนเวียน (Circular Economy) มาใช้ในการจัดการสิ่งปฏิกูลและมูลฝอย ภายใต้หลักการ 3ช (3Rs) คือ ใช้น้อย (Reduce) ใช้ซ้ำ (Reuse) และนำกลับมาใช้ใหม่ (Recycle) พร้อมทั้งรณรงค์สร้างการรับรู้ความเข้าใจ และปลูกจิตสำนึกให้ประชาชนในทุกพื้นที่มีส่วนร่วมในการลดปริมาณขยะและคัดแยกขยะที่สามารถนำไปรีไซเคิลหรือไปขาย เพื่อให้มีรายได้สู่ชุมชน และพัฒนาสู่การจัดตั้งธนาคารขยะเพื่อเป็นสถานที่รวบรวมและรับซื้อขยะรีไซเคิลจากประชาชน อันเป็นการสร้างมูลค่าเพิ่มให้กับชุมชนและนำรายได้ไปจัดสวัสดิการสังคมในรูปแบบต่าง ๆ” นายวรญาณฯ กล่าว
นายวรญาณ บุญณราช ผู้ว่าราชการจังหวัดมุกดาหาร กล่าวเพิ่มเติมถึงกิจกรรมภายในงานครั้งนี้ว่า ภายในงานมีการแสดงนิทรรศการการขับเคลื่อนโครงการธนาคารขยะของแต่ละ อปท. แสดงผลิตภัณฑ์และนวัตกรรมด้านการบริหารจัดการขยะ กิจกรรมการเสวนาขับเคลื่อนโครงการธนาคารขยะขององค์กรปกครองส่วนท้องถิ่น การมอบใบประกาศเกียรติคุณแก่หน่วยงานดีเด่นโครงการขับเคลื่อนธนาคารขยะขององค์กรปกครองส่วนท้องถิ่น ประจำปี พ.ศ. 2567 และการมอบเงินฌาปนกิจสงเคราะห์กองทุนธนาคารขยะชุมชนตำบลบ้านซ่งแก่ครอบครัวสมาชิก ทั้งนี้ กระทรวงมหาดไทย ได้ให้ความสำคัญกับการขับเคลื่อนแผนปฏิบัติการด้านการจัดการขยะของประเทศ พ.ศ. 2565 - 2570 และสนับสนุนให้องค์กรปกครองส่วนท้องถิ่นนำแนวคิดระบบเศรษฐกิจหมุนเวียนมาใช้ในการจัดการสิ่งปฏิกูลมูลฝอยรวมไปถึงการลดปริมาณขยะ ซึ่งการจัดกิจกรรมในครั้งนี้มีวัตถุประสงค์เพื่อส่งเสริมให้องค์กรปกครองส่วนท้องถิ่นทุกแห่งได้มีธนาคารขยะอย่างน้อย อปท. ละ 1 แห่ง ส่งเสริมให้เกิดการบูรณาการความร่วมมือระหว่างส่วนราชการ ภาคเอกชน องค์กรปกครองส่วนท้องถิ่น และประชาชน และสนับสนุนผลักดันให้อาสาสมัครท้องถิ่นรักษ์โลกทุกครัวเรือน เข้าร่วมเป็นสมาชิกธนาคารขยะของชุมชน/หมู่บ้าน อีกทั้งเป็นการประชาสัมพันธ์ให้ประชาชนได้ทราบถึงประโยชน์ของการคัดแยกขยะรีไซเคิล สร้างองค์ความรู้ในการดำเนินโครงการธนาคารขยะ และผลประโยชน์ที่ชุมชนจะได้รับจากการเข้าร่วมโครงการธนาคารขยะ
“ขอขอบคุณภาคีเครือข่ายทั้ง 7 ภาคีเครือข่าย ตลอดจนถึงรองผู้ว่าราชการจังหวัด นายอำเภอ ท้องถิ่นอำเภอ องค์กรปกครองส่วนท้องถิ่นทั้ง 54 แห่งของจังหวัดมุกดาหาร ที่มาร่วมกันทำกิจกรรมดี ๆ ในครั้งนี้ และขอให้ท่านนายอำเภอ ผู้นำท้องถิ่นท้องที่ ภาคีเครือข่าย ร่วมแรง ร่วมใจกัน ระดมสรรพกำลังสร้างสรรค์สิ่งที่ดีงาม Change for Good ทำให้เกิดธนาคารขยะในทุกพื้นที่อย่างเป็นรูปธรรม และช่วยกันหนุนเสริมขับเคลื่อนอย่างต่อเนื่อง ผ่านการพูดคุยกันอย่างสม่ำเสมอ มีการร่วมกันคิด ร่วมกันทำ และร่วมรับประโยชน์ ตาม 4 กระบวนการของแนวทางการทำงานโครงการในพระราชดำริกว่า 5,151 โครงการ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พร้อมน้อมนำพระราชดำริของพระบาทสมเด็จพระเจ้าอยู่หัว “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” มาเป็นหลักชัยในการสร้างสรรค์สิ่งที่ดีงาม แล้วเราจะมีความสุขในการทำให้เกิดทำให้มีสิ่งที่ดีให้เกิดขึ้นในพื้นที่ชุมชนของเรา ในผืนแผ่นดินไทยของเรา เพื่อโลกใบเดียวนี้ของเราทุกคน” นายวรญาณฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79086