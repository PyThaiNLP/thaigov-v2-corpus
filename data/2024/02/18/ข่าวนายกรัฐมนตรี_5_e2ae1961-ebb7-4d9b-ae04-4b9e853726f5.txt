รัฐบาลไทย-ข่าวทำเนียบรัฐบาล-นายกฯ เยี่ยมชมพื้นที่ต้นแบบในการแก้ไขปัญหาคุณภาพดิน การจัดการแหล่งน้ำของศูนย์ศึกษาการพัฒนาภูพานอันเนื่องมาจากพระราชดำริ ฝากขอความร่วมมือภาคเอกชนช่วยเหลือผู้ประกอบการไทยให้มากขึ้น


วันอาทิตย์ที่ 18 กุมภาพันธ์ 2567
18/02/2567
พิมพ์
นายกฯ เยี่ยมชมพื้นที่ต้นแบบในการแก้ไขปัญหาคุณภาพดิน การจัดการแหล่งน้ำของศูนย์ศึกษาการพัฒนาภูพานอันเนื่องมาจากพระราชดำริ ฝากขอความร่วมมือภาคเอกชนช่วยเหลือผู้ประกอบการไทยให้มากขึ้น
นายกฯ เยี่ยมชมพื้นที่ต้นแบบในการแก้ไขปัญหาคุณภาพดิน การจัดการแหล่งน้ำของศูนย์ศึกษาการพัฒนาภูพานอันเนื่องมาจากพระราชดำริ ฝากขอความร่วมมือภาคเอกชนช่วยเหลือผู้ประกอบการไทยและประชาชนให้มากขึ้น
วันนี้ (18 ก.พ. 67) เวลา 11.30 น. ณ อาคารสัมมนา 1 ศูนย์ศึกษาการพัฒนาภูพานอันเนื่องมาจากพระราชดำริ ต.ห้วยยาง อ.เมืองสกลนคร จ.สกลนคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เยี่ยมชมพื้นที่ต้นแบบในการรแก้ไขปัญหาคุณภาพดิน การจัดการแหล่งน้ำของศูนย์ศึกษาการพัฒนาภูพานอันเนื่องมาจากพระราชดำริ โดยมีนางสุพร ตรีนรินทร์ เลขาธิการ กปร. พร้อมด้วยผู้อำนวยการศูนย์ศึกษาการพัฒนาภูพานฯ หัวหน้าส่วนราชการ และข้าราชการให้การต้อนรับ นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
เมื่อนายกฯ และคณะเดินทางถึงบริเวณอาคารสัมมนา 1 ศูนย์ศึกษาการพัฒนาภูพานอันเนื่องมาจากพระราชดำริ เลขาธิการ กปร. กล่าวต้อนรับ และนำชมวีดิทัศน์ผลการดำเนินงาน 4 ทศวรรษศูนย์ศึกษาการพัฒนาภูพานฯ จากนั้นผู้อำนวยการศูนย์ศึกษาการพัฒนาภูพานฯ นำชมห้องนิทรรศการภาพศิลป์ 6 ศูนย์ศึกษาฯ ณ อาคารเทิดพระเกียรติ 84 พรรษา พร้อมกันนี้นายกฯ ได้ถวายความเคารพพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และได้เยี่ยมชมผลิตภัณฑ์ต่าง ๆ ของศูนย์ศึกษาการพัฒนาภูพานอันเนื่องมาจากพระราชดำริ เช่น ชุดสำเร็จรูปจากผ้าคราม กระเป๋าผ้าไหมย้อมคราม ผลิตภัณฑ์ปศุสัตว์ และดูงานการศึกษาพัฒนาหม่อนไหม โดยนายกรัฐมนตรีได้สอบถามถึงภาคเอกชนที่เข้ามาช่วยเหลือสนับสนุน เช่น กลุ่มเซ็นทรัล ที่มีห้างสรรพสินค้าทั้งในประเทศและต่างประเทศ โดยฝากขอความร่วมมือให้ช่วยเหลือให้มากขึ้นด้วย เพื่อเป็นการช่วยเหลือผู้ประกอบการไทยและประชาชนได้มีช่องทางทางการตลาด จำหน่ายสินค้าได้มากขึ้น โดยเฉพาะการที่จะนำผลิตภัณฑ์ไปขายในห้างสรรพสินค้าในไทยและต่างประเทศ ซึ่งจะสามารถสร้างมูลค่า รายได้ และจำหน่ายได้มากขึ้น
ต่อจากนั้น นายกฯ และคณะได้ขึ้นรถรางไปยังอาคารสัมมนา 3 เพื่อประชุมหารือแผนพัฒนาและแก้ไขปัญหาของจังหวัดสกลนคร โดยระหว่างนั่งรถราง ผู้อำนวยการศูนย์ศึกษาการพัฒนาภูพานฯ บรรยายสรุปภาพรวมศูนย์ศึกษาการพัฒนาภูพานฯ ให้นายกฯ และคณะรับทราบด้วย รวมทั้งนายกฯ ได้เยี่ยมชมการปลูกปอเทือง ซึ่งเป็นพืชในตระกูลถั่วที่นิยมปลูกมากสำหรับเป็นปุ๋ยพืชสด และใช้เป็นอาหารโคกระบือ รวมถึงเพื่อความสวยงามในการเป็นแหล่งท่องเที่ยว ซึ่งนิยมปลูกมากในช่วงต้นฤดูฝนก่อนที่จะไถกลบ หรือเก็บเกี่ยวก่อนปลูกพืชหลัก ซึ่งจะสามารถลดปัญหาฝุ่น PM 2.5 ได้ด้วย
สำหรับศูนย์พัฒนาภูพานฯ จัดตั้งขึ้นเมื่อวันที่ 25 พฤศจิกายน 2525 ได้ดำเนินงานสนองพระราชดำริจนเป็นที่ประจักษ์ จากการดำเนินงานของศูนย์ศึกษาการพัฒนาภูพานฯ ได้แก่ งานการศึกษา การทดลองและการค้นคว้ารวมถึงงานขยายผลของศูนย์ศึกษาการพัฒนา ผลสำเร็จที่โดดเด่น อาทิ การจัดการดินด้วยปุ๋ยอินทรีย์เพื่อเพิ่มผลผลิตข้าว การจัดการดินเค็มเพื่อเพิ่มผลผลิตพืช ระบบสูบน้ำด้วยพลังงานแสงอาทิตย์ เกษตรทฤษฎีใหม่และการผลิตข้าวครบวงจร

ที่มา : https://www.thaigov.go.th/news/contents/details/79081