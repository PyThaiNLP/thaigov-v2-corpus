รัฐบาลไทย-ข่าวทำเนียบรัฐบาล- “รมช.อนุชา” ต่อยอดชัยนาทโมเดลสร้างเกษตรเงินล้าน นำคณะดูงานแปลงต้นแบบ ทำปศุสัตว์หนุนเลี้ยงวัวต้นน้ำ 


วันอาทิตย์ที่ 18 กุมภาพันธ์ 2567
“รมช.อนุชา” ต่อยอดชัยนาทโมเดลสร้างเกษตรเงินล้าน นำคณะดูงานแปลงต้นแบบ ทำปศุสัตว์หนุนเลี้ยงวัวต้นน้ำ
“รมช.อนุชา” ต่อยอดชัยนาทโมเดลสร้างเกษตรเงินล้าน นำคณะดูงานแปลงต้นแบบ ทำปศุสัตว์หนุนเลี้ยงวัวต้นน้ำ
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ นำคณะผู้บริหารส่วนท้องถิ่น ผู้นำชุมชน และตัวแทนเกษตรกรจังหวัดชัยนาทจำนวนกว่า 200 คน ลงพื้นที่ศึกษาดูงานแปลงต้นแบบในการปรับเปลี่ยนการผลิตในพื้นที่ไม่เหมาะสม ด้วยการทำเกษตรผสมผสานและปศุสัตว์ หวังนำองค์ความรู้จากเกษตรกรต้นแบบที่ประสบความสำเร็จ นำไปขับเคลื่อน “ชัยนาทโมเดล” สู่การปฏิบัติ โดยมีเป้าหมายพัฒนาและส่งเสริมให้เกษตรกรในพื้นที่ ได้มีอาชีพเลี้ยงโคเนื้อ โคฝูง โคคณิตศาสตร์ ให้องค์ความรู้ แหล่งเงินทุน ใช้ปัจจัยการผลิตท้องถิ่น ยกระดับคุณภาพและมาตรฐานสินค้าเกษตร และหาช่องทางการตลาด ให้เกษตรกรมีรายได้เพิ่มขึ้น มากกว่าการผลิตพืชเพียงอย่างเดียว ลดความเสี่ยงด้านการผลิตและการตลาด ตามนโยบายของรัฐบาลและกระทรวงเกษตรและสหกรณ์
นายอนุชา ได้นำคณะเยี่ยมชมพื้นที่แปลงของ นายวิชาญ นามอาษา ซึ่งเป็นเกษตรกรต้นแบบในการปรับเปลี่ยนพื้นที่จากการทำเกษตรกรรมเชิงเดี่ยวมาเป็นเกษตรผสมผสาน บ้านวังแสง ต.นาม่วง อ.ประจักษ์ศิลปาคม จ.อุดรธานี จากนั้น เดินทางไปยัง ’อั๋นฟาร์ม‘ ของนายวีระชาติ อ่อนนอ บ้านสะอาดนามูล เกษตรกรต้นแบบของการปรับเปลี่ยนพื้นที่จากการทำเกษตรกรรมเชิงเดี่ยวมาปลูกหญ้า เลี้ยงสัตว์ และยังเป็นต้นแบบของการเลี้ยงโคต้นน้ำ ปัจจุบัน เลี้ยงโคลูกผสมบราห์มัน ลูกผสมชาร์โรเล่ จำนวน 50 ตัว ต.ห้วยสามพาด อ.ประจักษ์ศิลปาคม จ.อุดรธานี
ทั้งนี้ จ.ชัยนาท มีเกษตรกรผู้เลี้ยงโคเนื้อทุกสายพันธุ์ทั้งหมด จํานวน 3,557 ราย ปริมาณการผลิตโคเนื้อ จํานวน 58,088 ตัว การเลี้ยงโค ถือว่าเป็นอาชีพที่ทำรายได้เลี้ยงครอบครัวได้เป็นอย่างดี เนื่องจากโคเป็นสัตว์ที่กินง่าย โตไว อีกทั้งปัจจุบันมีความต้องการการบริโภคเนื้อสัตว์เพิ่มสูงขึ้นทั้งตลาดในประเทศและต่างประเทศ

ที่มา : https://www.thaigov.go.th/news/contents/details/79073