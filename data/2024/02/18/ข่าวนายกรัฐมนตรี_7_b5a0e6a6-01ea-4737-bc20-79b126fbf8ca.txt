รัฐบาลไทย-ข่าวทำเนียบรัฐบาล-นายกฯ ชื่นชมดีไซน์ที่สวยงามของผ้าย้อมครามบ้านดอนกอย จ.สกลนคร พร้อมนำไอเดียไปเสนอในเวทีโลก เพื่อยกระดับเพิ่มมูลค่าผลิตภัณฑ์ นำความภูมิใจสู่บ้านดอนกอย 


วันอาทิตย์ที่ 18 กุมภาพันธ์ 2567
18/02/2567
พิมพ์
นายกฯ ชื่นชมดีไซน์ที่สวยงามของผ้าย้อมครามบ้านดอนกอย จ.สกลนคร พร้อมนำไอเดียไปเสนอในเวทีโลก เพื่อยกระดับเพิ่มมูลค่าผลิตภัณฑ์ นำความภูมิใจสู่บ้านดอนกอย
นายกฯ ชื่นชมดีไซน์ที่สวยงามของผ้าย้อมครามบ้านดอนกอย จ.สกลนคร พร้อมนำไอเดียไปเสนอในเวทีโลก เพื่อยกระดับเพิ่มมูลค่าผลิตภัณฑ์ นำความภูมิใจสู่บ้านดอนกอย
วันนี้ (18 กุมภาพันธ์ 2567) เวลา 13.30 น. ณ ศูนย์เรียนรู้ผ้าย้อมคราม ตำบลสว่าง อำเภอพรรณานิคม จังหวัดสกลนคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ เยี่ยมชมศูนย์เรียนรู้ผ้าย้อมคราม “วิชชาลัยดอนกอย วิถีแห่งการพัฒนาที่ยั่งยืน”  และจับคู่ความร่วมมือระหว่างภาคเอกชนและกลุ่มผลิตสินค้าผ้าย้อมคราม นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีเยี่ยมชมกิจกรรมการเตรียมเส้นด้ายจากการย้อมครามและสีธรรมชาติจากไม้ให้สี การมัดย้อมเสื้อด้วยสีธรรมชาติจากเนื้อคราม และการสาธิตการมัดลายผ้า โดยนายกฯ ได้สอบถามถึงกระบวนการ ขั้นตอนต่าง ๆ พร้อมกล่าวว่า ผ้าย้อมครามบ้านดอนกอยเป็นผลิตภัณฑ์ที่มีการดีไซน์ที่สวยงาม เชื่อว่าจะสามารถพัฒนาไปได้อีกไกล หากสามารถยกระดับผลิตภัณฑ์ให้ตอบโจทย์ของผู้บริโภคทั้งในประเทศและต่างประเทศ เชื่อว่าผ้าย้อมครามบ้านดอนกอยจะสามารถแข่งขันกับผลิตภัณฑ์ชื่อดังระดับโลกได้ ทั้งนี้ ในช่วงต้นเดือนมีนาคม นายกฯ จะเดินทางไปยุโรป จะขอนำไอเดียของผ้าย้อมครามบ้านดอนกอยไปนำเสนอเพื่อหาตลาดแหล่งใหม่ ๆ เพื่อยกระดับสินค้าให้เป็นที่รู้จักในเวทีโลก เพิ่มมูลค่าผลิตภัณฑ์ เพิ่มรายได้ให้กับชุมชน และนำความภาคภูมิใจมาสู่บ้านดอนกอย
ทั้งนี้ จุดเริ่มต้นดอนกอยโมเดล มาจากเมื่อครั้ง สมเด็จพระเจ้าลูกเธอเจ้าฟ้าสิริวัณณวรี นารีรัตนราชกัญญา เสด็จทอดพระเนตรขั้นตอนการผลิตผ้าย้อมครามกลุ่มทอผ้าบ้านดอนกอย วันที่ 15 พฤศจิกายน 2563 มีพระประสงค์พัฒนาผลิตภัณฑ์ผ้าทอบ้านดอนกอยให้มีความทันสมัย ยกระดับภูมิปัญญาและชิ้นงานให้เป็นที่ต้องการของตลาดไทยและตลาดโลก ทำให้ชีวิตความเป็นอยู่ของคนในชุมชนดีขึ้น โดยในปัจจุบันผลิตภัณฑ์ผ้าทอย้อมครามเกิดลวดลายใหม่ ๆ ดีไซน์ทันสมัย และหลายเฉดสีตามเทรนด์แฟชั่น สร้างรายได้ให้กับคนในชุมชน จาก “ดอนกอยโมเดล” ต่อยอดสู่โครงการต้นแบบที่ยั่งยืนด้วยการก่อตั้งศูนย์เรียนรู้ผ้าย้อมครามบ้านดอนกอย “วิชชาลัยดอนกอย วิถีแห่งการพัฒนาที่ยั่งยืน” โดยกรมการพัฒนาชุมชน กระทรวงมหาดไทย และสภาสตรีแห่งชาติในพระบรมราชินูปถัมภ์ ดำเนินงานตามพระราชดำริ “ผ้าไทยใส่ให้สนุก” มุ่งพัฒนาคุณภาพผ้าของชุมชนบ้านดอนกอย สู่การเป็นชุมชนต้นแบบของประเทศ

ที่มา : https://www.thaigov.go.th/news/contents/details/79084