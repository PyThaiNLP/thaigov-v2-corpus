รัฐบาลไทย-ข่าวทำเนียบรัฐบาล-นายกฯ ตรวจเยี่ยมการก่อสร้างโรงพยาบาลพระอาจารย์มั่น ภูริทัตโต ศูนย์ชัยทวีลึมบองการุณย์เวช ติดตามการเข้าถึงระบบสาธารณสุข 


วันอาทิตย์ที่ 18 กุมภาพันธ์ 2567
18/02/2567
พิมพ์
นายกฯ ตรวจเยี่ยมการก่อสร้างโรงพยาบาลพระอาจารย์มั่น ภูริทัตโต ศูนย์ชัยทวีลึมบองการุณย์เวช ติดตามการเข้าถึงระบบสาธารณสุข
นายกฯ ตรวจเยี่ยมการก่อสร้างโรงพยาบาลพระอาจารย์มั่น ภูริทัตโต ศูนย์ชัยทวีลึมบองการุณย์เวช ติดตามการเข้าถึงระบบสาธารณสุข
วันนี้ (18 ก.พ. 67) เวลา 15.30 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และคณะ เดินทางมายังบริเวณพื้นที่ก่อสร้างโรงพยาบาลอาจารย์มั่น ภูริทัตโต ศูนย์ชัยทวีลึมบองการุณย์เวช ต.บ่อแก้ว อ.บ้านม่วง จ.สกลนคร เพื่อตรวจเยี่ยมการก่อสร้างโรงพยาบาลพระอาจารย์มั่น ภูริทัตโต ศูนย์ชัยทวีลึมบองการุณย์เวช ติดตามการเข้าถึงระบบสาธารณสุข และพบปะประชาชน โดยมีนายแพทย์ชลน่าน ศรีแก้ว รัฐมนตรีว่าการกระทรวงสาธารณสุข นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นางมนพร เจริญศรี รัฐมนตรีช่วยว่าการกระทรวงคมนาคม เข้าร่วมด้วย นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
นายกรัฐมนตรีได้กราบนมัสการพระเทพญาณวิศิษฏ์ ผู้ช่วยเจ้าอาวาสวัดปทุมวนาราม และรับทราบสรุปการดำเนินการก่อสร้างโรงพยาบาลพระอาจารย์มั่น ภูริทัตโต ศูนย์ชัยทวีลึมบองการุณย์เวช ประกอบด้วย อาคารผู้ป่วยนอก และอาคารผู้ป่วยใน โดยขอบเขตการให้บริการ (Service delivery) ของ รพ.พระอาจารย์มั่น ภูริทัตโต ศูนย์ชัยทวีลึมบองการุณย์เวช ประกอบด้วย ดูแลกลุ่มผู้ป่วยระยะกลาง (Intermediate Care) ดูแลผู้ป่วยกลุ่มประคับประคอง (Palliative Care) และดูแลผู้ป่วยกลุ่มจิตเวชและยาเสพติด ศูนย์ธัญญารักษ์ (Minithanyarak Intermediat care : MIC) ประโยชน์ที่คาดว่าจะได้รับ ได้แก่ ประชาชนในพื้นที่สามารถเข้าถึงบริการทางสาธารณสุขได้สะดวกรวดเร็ว ลดการเดิน ทาง ลดการรอคอย ลดความแออัดในโรงพยาบาล สามารถดูแลผู้ป่วยเฉพาะกลุ่มได้ดียิ่งขึ้น ตามสถานการณ์แนวโน้มสัดส่วนผู้ป่วยเรื้อรัง และผู้สูงอายุที่มากขึ้น การดูแลฟื้นฟูในกลุ่มผู้ป่วยระยะกลาง และผู้ป่วยประคับประคอง จะตอบสนองต่อสภาวะทางสังคมในอนาคตได้เป็นอย่างดีรวมทั้งจังหวัดสกลนครจะมีสถานพยาบาลสำหรับบำบัดฟื้นฟูผู้ติดยาเสพติดได้มากขึ้น เพื่อแก้ปัญหายาเสพติดอย่างครอบคลุมและยั่งยืน
ทั้งนี้ รัฐมนตรีว่าการกระทรวงสาธารณสุข คาดว่าจะดำเนินการเปิดได้ประมาณปลายปี 2568 และจะใช้งบประมาณในปี 2568 ต่อเนื่องไปถึงปี 2569 เพื่อดำเนินการให้แล้วเสร็จสมบูรณ์ต่อไป เพื่อดูแลประชาชนชาวอำเภอบ้านม่วง และพื้นที่ใกล้เคียง สอดคล้องกับพระเทพญาณวิศิษฏ์ (ชัยทวี คุตฺตจิตฺโต) ผู้ช่วยเจ้าอาวาสวัดปทุมวนารามราชวรวิหาร ได้มีดำริไว้ในการก่อสร้างโรงพยาบาลเพื่อมอบให้กระทรวงสาธารณสุข และเพื่อถวายเป็นมหาเถรบูชา 150 ปี (2413-2563) ชาตกาลพระอาจารย์มั่น ภูริทัตโต โดยกระทรวงสาธารณสุขจะรับไว้และดูแลอย่างดียิ่งต่อไป
พร้อมกันนี้ นายกฯ ได้ติดตามการเข้าถึงระบบสาธารณสุข 30 บาท รักษาทุกที่ตามนโยบายรัฐบาล ได้มีการเตรียมพร้อมทุกด้านแล้วเพื่อให้ประชาชนสามารถรับการรักษาได้ทุกที่ทั้งโรงพยาบาลของรัฐและเอกชน ขณะนี้กำลังอยู่ระหว่างเตรียมการระบบดิจิทัลในการเชื่อมโยงข้อมูลต่าง ๆ รวมทั้งนายกฯ ได้รับฟังสรุปการดำเนินการปรับปรุงภูมิทัศน์รอบหนองบ่อแก้ว เพื่อเป็นแหล่งท่องเที่ยวสำคัญ หากสามารถพัฒนาเป็นแหล่งท่องเที่ยวได้จะสามารถดึงดูดนักท่องเที่ยวได้เข้ามาเป็นจำนวนมาก สร้างรายได้ให้กับชุมชน และประชาชนในพื้นที่
จากนั้น นายกฯ ได้ทำพิธีเทคอนกรีตเสาอาคารผู้ป่วยนอกเพื่อความเป็นสิริมงคล ก่อนไปพบปะประชาชนซึ่งบรรยากาศเป็นไปอย่างคึกคักเป็นกันเอง

ที่มา : https://www.thaigov.go.th/news/contents/details/79089