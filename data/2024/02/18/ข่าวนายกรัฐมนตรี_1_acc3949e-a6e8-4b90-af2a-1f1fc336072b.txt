รัฐบาลไทย-ข่าวทำเนียบรัฐบาล-นายกฯ สักการะพระธาตุเชิงชุมและหลวงพ่อพระองค์แสน จ.สกลนคร เพื่อความเป็นสิริมงคล ย้ำรัฐบาลมีแผนไม่ท่วมไม่แล้งดูแลเรื่องน้ำให้ประชาชน-แก้ไขปัญหายาเสพติดอย่างจริงจัง


วันอาทิตย์ที่ 18 กุมภาพันธ์ 2567
18/02/2567
พิมพ์
นายกฯ สักการะพระธาตุเชิงชุมและหลวงพ่อพระองค์แสน จ.สกลนคร เพื่อความเป็นสิริมงคล ย้ำรัฐบาลมีแผนไม่ท่วมไม่แล้งดูแลเรื่องน้ำให้ประชาชน-แก้ไขปัญหายาเสพติดอย่างจริงจัง
นายกฯ สักการะพระธาตุเชิงชุมและหลวงพ่อพระองค์แสน จ.สกลนคร เพื่อความเป็นสิริมงคล ย้ำรัฐบาลมีแผนไม่ท่วมไม่แล้งดูแลเรื่องน้ำให้ประชาชน-แก้ไขปัญหายาเสพติดอย่างจริงจัง
วันนี้ (18 กุมภาพันธ์ 2567) เวลา 09.05 น. ณ วัดพระธาตุเชิงชุมวรวิหาร ตำบลธาตุเชิงชุม อำเภอเมืองสกลนคร จังหวัดสกลนคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สักการะพระธาตุเชิงชุม เพื่อความเป็นสิริมงคลในโอกาสเดินทางมาตรวจราชการที่จังหวัดสกลนคร โดยมีนายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงมหาดไทย นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา และนางมนพร เจริญศรี รัฐมนตรีช่วยว่าการกระทรวงคมนาคม ร่วมสักการะฯ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีจุดธูปเทียน วางพวงมาลัย กราบสักการะองค์พระธาตุเชิงชุมและหลวงพ่อพระองค์แสน พร้อมกับกราบนมัสการพระครูกิตติธรรมนิวิฐ ผู้ช่วยเจ้าอาวาสวัดพระธาตุเชิงชุม และถวายพวงมาลัย เครื่องไทยธรรม พร้อมกับกรวดน้ำ โดยผู้ช่วยเจ้าอาวาสฯ ได้กล่าวชื่นชมการทำงานของนายกรัฐมนตรี และอยากให้นายกรัฐมนตรีช่วยดูแลเรื่องภัยแล้งและปัญหายาเสพติด ทั้งนี้ นายกรัฐมนตรีกล่าวขอบคุณและยืนยันว่ารัฐบาลมีแผนเกี่ยวกับเรื่องไม่ท่วมไม่แล้ง ที่จะดูแลเรื่องน้ำให้กับประชาชนตลอดทั้งปี พร้อมย้ำว่าจะมีการแก้ไขปัญหายาเสพติดอย่างจริงจัง
จากนั้น นายกรัฐมนตรีได้รับชมการแสดงต้อนรับจากชมรมคนรักพระธาตุเชิงชุม ก่อนจะเดินทางต่อไปยังสวนเฉลิมพระเกียรติพระบาทสมเด็จพระเจ้าอยู่หัว เฉลิมพระชนมพรรษา 80 พรรษา ตำบลธาตุเชิงชุม อำเภอเมืองสกลนคร จังหวัดสกลนคร
สำหรับพระธาตุเชิงชุม เป็นปูชนียสถานสำคัญคู่บ้านคู่เมืองสกลนครมาแต่โบราณ รูปแบบขององค์พระธาตุได้รับอิทธิพลจากพระธาตุพนม องค์พระธาตุสร้างครอบทับปราสาทเขมรที่ก่อด้วยศิลาแลง สร้างขึ้นเมื่อใดไม่ปรากฏหลักฐานชัด ภายในพระวิหารประดิษฐานพระพุทธรูป หลวงพ่อพระองค์แสน เป็นพระพุทธรูปเก่าแก่คู่บ้านคู่เมืองของชาวสกลนคร โดยการสักการะพระธาตุเชิงชุมนั้น เชื่อว่าจะก่อให้เกิดความเป็นสิริมงคลสูงสุดแก่ตนเองและครอบครัว ให้มีความเจริญรุ่งเรือง แคล้วคลาดปราศจากอันตราย

ที่มา : https://www.thaigov.go.th/news/contents/details/79074