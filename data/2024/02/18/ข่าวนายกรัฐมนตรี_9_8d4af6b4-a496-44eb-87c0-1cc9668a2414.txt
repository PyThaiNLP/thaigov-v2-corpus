รัฐบาลไทย-ข่าวทำเนียบรัฐบาล-นายกฯ เยี่ยมชมผลิตภัณฑ์สินค้าทางการเกษตร พบปะประชาชน จ.สกลนคร ณ อ่างเก็บน้ำห้วยโทง ยืนยันรัฐบาลจะทำทุกอย่าง เพื่อยกระดับชีวิตความเป็นอยู่ของชาวสกลนครให้ดีขึ้น 


วันอาทิตย์ที่ 18 กุมภาพันธ์ 2567
18/02/2567
พิมพ์
นายกฯ เยี่ยมชมผลิตภัณฑ์สินค้าทางการเกษตร พบปะประชาชน จ.สกลนคร ณ อ่างเก็บน้ำห้วยโทง ยืนยันรัฐบาลจะทำทุกอย่าง เพื่อยกระดับชีวิตความเป็นอยู่ของชาวสกลนครให้ดีขึ้น
นายกฯ เยี่ยมชมผลิตภัณฑ์สินค้าทางการเกษตร พบปะประชาชน จ.สกลนคร ณ อ่างเก็บน้ำห้วยโทง ยืนยันรัฐบาลจะทำทุกอย่าง เพื่อยกระดับชีวิตความเป็นอยู่ของชาวสกลนครให้ดีขึ้น
วันนี้ (18 กุมภาพันธ์ 2567) เวลา 16.40 น. ณ อ่างเก็บน้ำห้วยโทง ตำบลวานรนิวาส อำเภอวานรนิวาส จังหวัดสกลนคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เยี่ยมชมผลิตภัณฑ์สินค้าทางการเกษตร จับคู่ความร่วมมือระหว่างภาคเอกชนและเกษตรกร และพบปะประชาชน นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีเดินเยี่ยมชมผลิตภัณฑ์สินค้าทางการเกษตร อาทิ ดินมีชีวิต เห็ดเยื่อไผ่ ผักสกลนครโมเดล ผลิตภัณฑ์สมุนไพรแสงจันทร์ กาแฟยิปซี เป็นต้น อีกทั้งนายกรัฐมนตรียังได้พบปะกับเจ้าหน้าที่จากหน่วยงานราชการ พร้อมร่วมถ่ายภาพกับประชาชนที่รอให้การต้อนรับอย่างอบอุ่นและเป็นกันเองโดยนายกรัฐมนตรีได้กล่าวพบประประชาชนว่า วันเสาร์และวันอาทิตย์นี้ถือเป็นโอกาสอันดีที่ฝ่ายบริหารได้มาเยี่ยมเยียนชาวอีสาน วันนี้ได้มาที่จังหวัดสกลนคร ซึ่งเป็นจังหวัดที่พึ่งพาการเกษตรมากถึง 80% เพราะฉะนั้นเรื่องน้ำเป็นเรื่องสำคัญ จังหวัดสกลนครมีรายได้ผลิตภัณฑ์มวลรวมของจังหวัดยังไม่สูงเท่าที่ควร แต่เมื่อได้พูดคุยกับสมาชิกสภาผู้แทนราษฎรในพื้นที่แล้ว ทำให้มองเห็นถึงความหวัง มองเห็นโอกาส ไม่ว่าจะเป็นเรื่องการพัฒนาแหล่งน้ำและยังเสริมให้เป็นแหล่งท่องเที่ยว หรือการพัฒนาถนนที่สามารถเชื่อมต่อ เพื่อทำให้การเดินทางไปมาสะดวกสบายมากยิ่งขึ้น
นายกรัฐมนตรีกล่าวว่า ส่วนเรื่องการท่องเที่ยวนั้นรัฐบาลก็จะทำให้ดีขึ้น ถือเป็นเรื่องที่รัฐบาลให้ความสำคัญ เหนือสิ่งอื่นใดรายได้ของประชาชนชาวสกลนครก็เป็นเรื่องสำคัญ โดยนางสาวสกุณา  สาระนันท์ สมาชิกสภาผู้แทนราษฎรจังหวัดสกลนคร เขต 6 เป็นผู้ริเริ่มเกษตรแปรรูป ไม่ว่าจะเป็นเรื่องสมุนไพรต่าง ๆ แทนที่จะขายของได้กิโลกรัมละ 1 บาท ก็เป็นกิโลกรัมละ 1,000 บาท ดังนั้น ขอฝาก สส.สกุณา ให้ดูแลประชาชนทุกคนด้วย ซึ่งจากที่ได้เดินชมผลิตภัณฑ์สินค้าทางการเกษตร ก็มองเห็นถึงโอกาสดี ๆ จากการนำเครื่องสมุนไพรมาทำสินค้าแปรรูปได้มากมาย
นายกรัฐมนตรีกล่าวต่อว่า รู้สึกดีใจที่ได้มาเดินชมผลิตภัณฑ์สินค้าทางการเกษตรในวันนี้ รวมถึงการมาดูการสร้างถนน การพัฒนาแหล่งน้ำ การยกระดับระบบสาธารณสุข ถือว่าเป็นวันหยุดที่มีค่าที่ได้มาพบปะประชาชนชาวสกลนคร ทั้งนี้ ขอบคุณหน่วยงานราชการที่เสียสละเวลาวันหยุดมาพบปะกันและให้ความมั่นใจกับประชาชนว่าพวกท่านจะช่วยดูแลเขา ทั้งนี้ ขอให้เจ้าหน้าที่สาธารณสุขดูแลผู้สูงอายุ เพราะใกล้จะเข้าสู่ฤดูร้อนแล้ว ฝากดูแลให้ความรู้ถึงข้อควรระวังเกี่ยวกับอุณหภูมิที่สูงขึ้น ว่าจะต้องดูแลตัวเองอย่างไร พร้อมทั้งฝากถึงฝ่ายปกครองต้องจัดสถานที่ให้เหมาะสม ช่วยกันดูแลผู้สูงอายุด้วย
นายกรัฐมนตรีกล่าวในตอนท้าย ยืนยันว่ารัฐบาลจะทำทุกอย่างเพื่อยกระดับชีวิตความเป็นอยู่ของประชาชนชาวสกลนครให้ดีขึ้น ไม่เพียงแต่เรื่องเศรษฐกิจ โดยเรื่องยาเสพติดก็จะทำให้ดีขึ้นด้วย

ที่มา : https://www.thaigov.go.th/news/contents/details/79091