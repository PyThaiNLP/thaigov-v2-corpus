รัฐบาลไทย-ข่าวทำเนียบรัฐบาล-​นายกฯ ย้ำ อดีตนายกฯ ทักษิณ กลับบ้าน ทุกอย่างเป็นไปตามกฎหมาย เผยรู้สึกยินดี ยืนยันนายกรัฐมนตรีมีคนเดียว


วันอาทิตย์ที่ 18 กุมภาพันธ์ 2567
18/02/2567
พิมพ์
​นายกฯ ย้ำ อดีตนายกฯ ทักษิณ กลับบ้าน ทุกอย่างเป็นไปตามกฎหมาย เผยรู้สึกยินดี ยืนยันนายกรัฐมนตรีมีคนเดียว
​นายกฯ ย้ำ อดีตนายกฯ ทักษิณ กลับบ้าน ทุกอย่างเป็นไปตามกฎหมาย เผยรู้สึกยินดี ยืนยันนายกรัฐมนตรีมีคนเดียว
วันนี้ (18 กุมภาพันธ์ 2567) เวลา 09.30 น. ณ บึงหนองหาน จังหวัดสกลนคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้สัมภาษณ์แสดงความยินดีที่นายทักษิณ ชินวัตร อดีตนายกฯ ได้รับการพักโทษ และเดินทางกลับบ้านพักหรือบ้านจันทร์ส่องหล้า โดยกล่าวยืนยันว่า ทุกอย่างเป็นไปตามขั้นตอนของกฎหมาย และยังย้ำคำเดิมว่านายทักษิณ เป็นอดีตนายกฯ ที่มีความรู้ความสามารถ และได้รับความนิยมจากประชาชนสูงสุดท่านหนึ่ง
นายกฯ กล่าวต่อไปว่า สำหรับตนเอง รู้สึกยินดี แต่ยังไม่ได้โทรศัพท์ไปพูดคุยกับ น.ส.แพทองธาร ชินวัตร หัวหน้าพรรคเพื่อไทย เพราะช่วงนี้อยากให้เป็นเวลาของครอบครัว แต่ไม่ต้องห่วง ระหว่างตนเองกับ น.ส.แพทองธารนั้น ใจถึงใจอยู่แล้ว และเหมือนเช่นที่ตนเองได้พบกับอดีตนายกฯ ทุกท่าน เมื่อได้รับตำแหน่งเข้ามา หากมีโอกาสก็จะเข้าพบ อย่างเช่น พล.อ.ประยุทธ์ จันทร์โอชา อดีตนายกฯ
ผู้สื่อข่าวถามว่าขณะนี้ยังมีผู้เห็นต่างที่วิจารณ์ว่า อำนาจในการบริหารตอนนี้ได้เปลี่ยนจากทำเนียบรัฐบาลไปอยู่ที่บ้านจันทร์ส่องหล้าแล้ว นายกฯ  กล่าวว่า ตนเองยอมรับในความเห็นต่าง แต่ไม่อยากให้นำเรื่องนี้มาเป็นประเด็น เพราะยืนยันว่าตามรัฐธรรมนูญไทย นายกรัฐมนตรีมีได้เพียงคนเดียว

ที่มา : https://www.thaigov.go.th/news/contents/details/79078