รัฐบาลไทย-ข่าวทำเนียบรัฐบาล-ปลัด มท. พร้อมด้วยนายกสมาคมแม่บ้าน มท. ให้การต้อนรับผู้แทน World Childhood Foundation ในสมเด็จพระราชินีซิลเวียแห่งสวีเดน พร้อมหารือการคุ้มครองเด็กที่ได้รับผลกระทบจากการค้ามนุษย์


วันอังคารที่ 13 กุมภาพันธ์ 2567
13/02/2567
พิมพ์
ปลัด มท. พร้อมด้วยนายกสมาคมแม่บ้าน มท. ให้การต้อนรับผู้แทน World Childhood Foundation ในสมเด็จพระราชินีซิลเวียแห่งสวีเดน พร้อมหารือการคุ้มครองเด็กที่ได้รับผลกระทบจากการค้ามนุษย์
ปลัด มท. พร้อมด้วยนายกสมาคมแม่บ้านมหาดไทย ให้การต้อนรับผู้แทน World Childhood Foundation ในสมเด็จพระราชินีซิลเวียแห่งสวีเดน พร้อมร่วมหารือการคุ้มครองเด็กที่ได้รับผลกระทบจากการค้ามนุษย์ เน้นย้ำ ร่วมกันสร้างความตระหนักรู้ในการป้องกันและแก้ไขปัญหาฯ
ปลัด มท. พร้อมด้วยนายกสมาคมแม่บ้านมหาดไทย ให้การต้อนรับผู้แทน World Childhood Foundation ในสมเด็จพระราชินีซิลเวียแห่งสวีเดน พร้อมร่วมหารือการคุ้มครองเด็กที่ได้รับผลกระทบจากการค้ามนุษย์ เน้นย้ำ ร่วมกันสร้างความตระหนักรู้ในการป้องกันและแก้ไขปัญหาความรุนแรงและการค้ามนุษย์ เพื่อเด็กและเยาวชนไทยและทั่วโลกมีชีวิตที่ปลอดภัยและมีความสุขอย่างยั่งยืน
วันนี้ (13 ก.พ. 67) ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร. วันดี กุญชรยาคง จุลเจริญ นายกสมาคมแม่บ้านมหาดไทย ให้การต้อนรับ คุณสเวน ฟิลลิป ซอเรนเซน (Mr. Sven Philip-Sörensen) ผู้แทนมูลนิธิ World Childhood Foundation ในสมเด็จพระราชินีซิลเวียแห่งสวีเดน และคณะ โอกาสเข้าพบและประชุมหารือในประเด็นการคุ้มครองเด็กที่ได้รับผลกระทบจากการค้ามนุษย์ในบทบาทของกระทรวงมหาดไทย ระหว่างมูลนิธิ World Childhood Foundation ในสมเด็จพระราชินีซิลเวียแห่งสวีเดน และกระทรวงมหาดไทย โดยมี คุณชเล วุทธานันท์ ประธานมูลนิธิพิทักษ์และคุ้มครองเด็ก คุณกอบกาญจน์ วัฒนวรางกูร ผู้ทรงคุณวุฒิด้านการส่งเสริมสตรีและเด็ก นายสมชัย เลิศประสิทธิพันธ์ รองอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น นายมานะ สิมมา ที่ปรึกษาด้านกฎหมาย กระทรวงมหาดไทย นางประเสริฐสุข เพฑูรย์สิทธิชัย ที่ปรึกษาปลัดกระทรวงมหาดไทย นางวรสุดา รัตนสุคนธ์ ผู้ช่วยปลัดกระทรวงมหาดไทย และเจ้าหน้าที่ที่เกี่ยวข้อง ร่วมประชุม
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยรู้สึกยินดีและเป็นเกียรติอย่างยิ่งที่ได้ต้อนรับคุณสเวน ฟิลลิป ซอเรนเซน ผู้แทนมูลนิธิ World Childhood Foundation ในสมเด็จพระราชินีซิลเวียแห่งสวีเดน และคณะ ซึ่งในวันนี้เรามีภาคีเครือข่ายสำคัญของกระทรวงมหาดไทย คือ สมาคมแม่บ้านมหาดไทย นำโดย ดร.วันดี กุญชรยาคง จุลเจริญ นายกสมาคมแม่บ้านมหาดไทย ร่วมหารือด้วย ซึ่งสมาคมแม่บ้านมหาดไทยทำหน้าที่เป็นผู้สนับสนุนงานของกระทรวงมหาดไทยในการช่วยเหลือภารกิจ "บำบัดทุกข์ บำรุงสุข" อย่างเข้มแข็ง รวมถึงการแก้ไขปัญหาค้ามนุษย์ การดูแลสุขภาพอนามัยแม่และเด็ก และยังมี กรมการปกครอง ซึ่งเป็นส่วนราชการต้นสังกัดของปลัดจังหวัดทั้ง 76 จังหวัด และนายอำเภอทั้ง 878 อำเภอ ภายใต้การบังคับบัญชาของผู้ว่าราชการจังหวัด และมีกำนัน ผู้ใหญ่บ้าน ผู้อยู่ใกล้ชิดกับประชาชน เป็นกำลังหลักสำคัญ นอกจากนี้กระทรวงมหาดไทย มีกรมส่งเสริมการปกครองท้องถิ่น ซึ่งดูแลองค์กรปกครองส่วนท้องถิ่น จำนวน 7,849 แห่ง มีภารกิจครอบคลุมด้านการพัฒนาเด็กและเยาวชน และเรื่องสุขภาพอานามัยขั้นปฐมภูมิ ตั้งแต่ก่อนครรภ์มารดาถึงเชิงตะกอน ซึ่งปัจจุบันมีโรงพยาบาลส่งเสริมสุขภาพตำบล (รพ.สต.) ที่ถ่ายโอนมาสังกัดองค์การบริหารส่วนจังหวัด รวมถึงกรมการพัฒนาชุมชนที่ส่งเสริมและพัฒนาสัมมาชีพ การดูแลช่วยเหลือสตรีโดยกองทุนบทบาทพัฒนาสตรี
"กระทรวงมหาดไทยน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ผู้ทรงพระคุณอันประเสริฐ ซึ่งพระองค์ทรงมีพระราชปณิธานอันแน่วแน่ในการบำบัดทุกข์ บำรุงสุข ดังพระปฐมบรมราชโองการ “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” และพระบรมราชโองการองค์ที่ 2 คือ “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” อันเป็นหลักชัยในการขับเคลื่อนปฏิบัติงานเพื่อมุ่งทำให้ประเทศชาติมั่นคง ประชาชนมีความสุข ด้วยการ “แก้ไขในสิ่งผิด” ซึ่งในวันนี้ นับเป็นโอกาสดีของกระทรวงมหาดไทยที่ได้มีโอกาสหารือความร่วมมือร่วมกับ World Childhood Foundation ซึ่งเป็นมูลนิธิในพระราชดำริของสมเด็จพระราชินีซิลเวียแห่งสวีเดน ที่ทรงมีพระราชประสงค์เพื่อช่วยเหลือเด็กและเยาวชนให้ได้รับการดูแลและคุ้มครองสวัสดิภาพ อันเป็นแนวทางที่สอดคล้องกับพระราชปณิธานของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ตลอดจนพระบรมวงศานุวงศ์ทุกพระองค์ ซึ่งทรงให้ความสำคัญกับการส่งเสริมและช่วยเหลือเด็กและเยาวชนอย่างต่อเนื่อง โดยเฉพาะอย่างยิ่ง โครงการส่งเสริมการศึกษาเด็กและเยาวชนที่ยากไร้ในถิ่นทุรกันดาร เพื่อให้ประชาชนคนไทยได้มีคุณภาพชีวิตที่ดีอย่างยั่งยืน ดังนั้น เราจึงขอยืนยันอย่างแน่วแน่ว่า กระทรวงมหาดไทยในฐานะส่วนราชการที่ดูแลบำบัดทุกข์ บำรุงสุข สร้างความอยู่ดีกินดี ปกป้องกันภัย รักษาชาติไทยให้มั่นคง ด้วยการทำงานร่วมกับภาคีเครือข่ายทุกภาคส่วน โดยเฉพาะอย่างยิ่งภาคประชาสังคมอย่างใกล้ชิด และสำหรับบทบาทในการป้องกันและปราบปรามเพื่อรักษาความสงบเรียบร้อยนั้น เราพุ่งเป้าในการดูแลสวัสดิภาพให้กับเด็กและเยาวชน ทั้งในมิติการป้องกันคุ้มครองเด็กและเยาวชนไม่ให้ได้รับผลกระทบจากภัยและความรุนแรงต่าง ๆ และเดินหน้าปราบปรามกระบวนการค้ามนุษย์ทุกรูปแบบอย่างเข้มข้นต่อเนื่องในทุกพื้นที่จังหวัด อำเภอ ควบคู่กับการค้นหาปัญหาครัวเรือนจากระบบ ThaiQM การขับเคลื่อนด้านสาธารณสงเคราะห์และสาธารณูปการร่วมกับผู้นำภาคศาสนา เพื่อพัฒนาคนและสังคมในทุกมิติโดยไม่ทิ้งใครไว้ข้างหลัง ตามเป้าหมายการพัฒนาที่ยั่งยืนขององค์การสหประชาชาติ (SDGs) ทำให้พี่น้องประชาชนทุกคนมีความสุขอย่างยั่งยืน" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอขอบคุณ World Childhood Foundation ในสมเด็จพระราชินีซิลเวียแห่งสวีเดน เป็นอย่างยิ่งที่กรุณาให้เกียรติเดินทางมาพบปะและหารือในประเด็นการคุ้มครองเด็ก ถือเป็นโอกาสอันดีในการเสริมสร้างความเข้มแข็งให้กับงานด้านการคุ้มครองและให้ความช่วยเหลือเด็กและเยาวชนที่เป็นทั้งอนาคตของประเทศต่าง ๆ และชุมชนท้องถิ่นที่เด็กและเยาวชนเกิดและอาศัย ซึ่งการได้มาร่วมปรึกษาหารือและแลกเปลี่ยนข้อมูลระหว่างกันครั้งนี้จะเป็นจุดเริ่มต้นที่สำคัญของความร่วมมือเพื่อขับเคลื่อนภารกิจทั้งของมูลนิธิฯ และของกระทรวงมหาดไทยที่ใกล้ชิดและเข้มแข็ง ร่วมกันสนองพระราชปณิธานของพระบาทสมเด็จพระเจ้าอยู่หัว ในการทำให้ "ประเทศชาติมั่นคง ประชาชนมีความสุข" ช่วยกันทำให้สังคมไทยปราศจากปัญหาการค้ามนุษย์และความรุนแรง ด้วยการสร้างความตระหนักรู้ในการป้องกันและแก้ไขปัญหาความรุนแรงและการค้ามนุษย์อย่างต่อเนื่อง เพื่อเด็กและเยาวชนไทยและทั่วโลกมีชีวิตที่ปลอดภัยและมีความสุขอย่างยั่งยืน
ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทยตระหนักถึงความสำคัญของการแก้ไขปัญหาการค้ามนุษย์ และความรุนแรงต่อเด็กและสตรี ภายใต้ความร่วมมือจากภาคีเครือข่ายต่าง ๆ โดยในปี 2565 เราได้ประสานความร่วมมือจากภาคีเครือข่ายผู้นำสตรีไทยจัดกิจกรรมส่งท้ายการประชุมสุดยอดผู้นำสตรีโลก ประจำปี 2565 โดยมีกิจกรรมพิเศษ หัวข้อ Stop Global Trafficking of Children and Women ในพิธีปิดการประชุมสุดยอดผู้นำสตรีโลก (Global Summit of Women) โดยมี คุณกอบกาญจน์ วัฒนวรางกูร เป็นผู้นำการจัดงาน ซึ่งมีผู้นำสตรีจาก 52 ประเทศ ร่วมพิธีประกาศเจตนารมณ์ในการแก้ไขปัญหาการค้ามนุษย์และความรุนแรงต่อเด็กและสตรี ซึ่งประเทศไทยได้ดำเนินการขับเคลื่อนการป้องกันและแก้ไขปัญหาดังกล่าวด้วยกลไก 5P ได้แก่ 1) นโยบาย (Policy) 2) การป้องกัน (Prevention) 3) การดำเนินคดี (Prosecution) 4) การคุ้มครอง (Protection) และ 5) เครือข่ายและพันธมิตร (Partnership) ด้วยการเชื่อมโยงความสัมพันธ์ทุกคนด้วยมือและหัวใจและทำทุกอย่างที่สามารถทำได้เพื่อช่วยหยุดการค้ามนุษย์โดยเฉพาะอย่างยิ่งการค้าเด็ก รวมถึงความรุนแรงทุกรูปแบบในทั่วโลก เพราะเด็กคืออนาคตของเรา และพวกเราทุกคนขอร่วมให้คำมั่นสัญญาว่าจะ ปกป้องลูกหลานของเราด้วยการหยุดความรุนแรงต่อเด็กและสตรีให้หมดไปจากโลกของเราอย่างยั่งยืน
ด้าน คุณสเวน ฟิลลิป ซอเรนเซน ผู้แทนมูลนิธิ World Childhood Foundation ในสมเด็จพระราชินีซิลเวียแห่งสวีเดน กล่าวว่า ขอขอบคุณกระทรวงมหาดไทยและยินดีเป็นอย่างยิ่งที่วันนี้ได้มาร่วมหารือและจะได้ร่วมกันทำสิ่งที่จะช่วยเหลือเพื่อนมนุษย์ โดยเฉพาะการดูแลเด็กและเยาวชนเพื่อปกป้องจากความรุนแรง การแสวงหาผลประโยชน์และการล่วงละเมิดทางเพศ ซึ่งเป็นปัญหาที่ทุกประเทศทั่วโลกกำลังประสบอยู่ สมเด็จพระราชินีซิลเวียแห่งสวีเดนได้ก่อตั้ง World Childhood Foundation ขึ้น เพื่อช่วยเหลือเด็กทุกคนให้ปลอดภัยและเต็มไปด้วยความรักปราศจากความรุนแรง การแสวงหาผลประโยชน์ และการล่วงละเมิดทางเพศ ซึ่งตลอดระยะเวลาที่ก่อตั้งองค์กรมากว่า 20 ปี เราได้ดำเนินการร่วมกับกระทรวงมหาดไทย ตั้งแต่ปี 2547 ในการแก้ไขปัญหาล่วงละเมิดทางเพศเด็ก ซึ่งเรามุ่งเน้นบทบาททางด้านกฎหมาย ตลอดจนสนับสนุนการรักษาและเยียวยาผู้ถูกล่วง ดังนั้น สิ่งสำคัญในการหารือในวันนี้ คือ การประสานความร่วมมือทำให้มนุษย์มีความเป็นอยู่ที่ดีขึ้น ด้วยการสร้างความตระหนักรู้ (Awareness) เกี่ยวกับการแก้ไขปัญหาการค้ามนุษย์ และความรุนแรงในเด็ก ซึ่งเราจะช่วยกันแก้ไขปัญหาเป็นภาคีเครือข่าย (Partnership) กับทุกหน่วยงานที่เกี่ยวข้อง เพื่อมาร่วมกันทำฝันของเพื่อนมนุษย์ให้เป็นจริง "Make Awareness and the dream comes true"
นอกจากนี้ ที่ประชุมได้มีการแลกเปลี่ยนเกี่ยวกับการดำเนินงานของกระทรวงมหาดไทย อาทิ กรมการปกครองนำเสนอ เรื่อง ภารกิจการป้องกันและแก้ไขปัญหาการค้ามนุษย์ ตามมาตรการ 8 ด้าน 1) ด้านการป้องกัน 2) ด้านการสกัดกั้น 3) ด้านการปราบปราม 4) ด้านการเข้าถึงเครือข่ายค้ามนุษย์ 5) ด้านการรับแจ้งข้อมูลข่าวสารการค้ามนุษย์ 6) ด้านการช่วยเหลือเยียวยาผู้เสียหายจากการค้ามนุษย์ 7) ด้านการบริหารจัดการอย่างบูรณาการ 8) ด้านการประชาสัมพันธ์ นอกจากนี้ กรมการปกครองได้มีการจัดตั้งศูนย์บูรณาการการคัดแยกเพื่อเป็นสถานที่สำหรับคุ้มครองและแสวงหาข้อเท็จจริงบุคคลที่คาดว่าจะตกเป็นผู้เสียหายจากการค้ามนุษย์ และการบังคับใช้แรงงานหรือบริการ จำนวน 76 แห่งทั่วประเทศ พร้อมอำนวยความสะดวกในด้านต่าง ๆ เพื่อช่วยเหลือและเยียวยาผู้ที่ได้รับความเดือดร้อนจากปัญหาความรุนแรงและการค้ามนุษย์ และกรมส่งเสริมการปกครองท้องถิ่นนำเสนอ เรื่อง บทบาทขององค์กรปกครองส่วนท้องถิ่นในการดูแลเด็กปฐมวัย โดยการส่งเสริมและสนับสนุนการจัดการศึกษาปฐมวัย ใน 4 ด้าน 1) ด้านงบประมาณ 2) ด้านพัฒนาผู้เรียน 3) ด้านพัฒนาบุคลากร 4) ด้านพัฒนาคุณภาพการศึกษา
#MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/78877