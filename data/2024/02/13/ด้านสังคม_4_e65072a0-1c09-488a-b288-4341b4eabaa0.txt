รัฐบาลไทย-ข่าวทำเนียบรัฐบาล-พม. เตรียมจัดกิจกรรม วันแห่งความรัก 14 ก.พ. นี้ ที่ศูนย์การค้าเกทเวย์ แอท บางซื่อ พร้อมเชิญชวนแสดงความรักบุพการี แนะมีครอบครัวเมื่อพร้อม 


วันอังคารที่ 13 กุมภาพันธ์ 2567
พม. เตรียมจัดกิจกรรม วันแห่งความรัก 14 ก.พ. นี้ ที่ศูนย์การค้าเกทเวย์ แอท บางซื่อ พร้อมเชิญชวนแสดงความรักบุพการี แนะมีครอบครัวเมื่อพร้อม
พม. เตรียมจัดกิจกรรม วันแห่งความรัก 14 ก.พ. นี้ ที่ศูนย์การค้าเกทเวย์ แอท บางซื่อ พร้อมเชิญชวนแสดงความรักบุพการี "ก้ม กอด กราบ"  แนะมีครอบครัวเมื่อพร้อม
วันนี้ (13 ก.พ. 67) เวลา 09.30 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า เนื่องในเทศกาลวันแห่งความรัก 14 กุมภาพันธ์ 2567 ทางกระทรวง พม. โดยกรมกิจการสตรีและสถาบันครอบครัว (สค.) ร่วมกับสำนักงานเขตบางซื่อ กรุงเทพมหานคร จะมีการจัดกิจกรรม ณ ศูนย์การค้าเกทเวย์ แอท บางซื่อ โดยจะมีกิจกรรมให้กับคู่รัก อาทิ การจดทะเบียนสมรส ชุดคำสำคัญของครอบครัว เพราะครอบครัวกับความรักเป็นจุดเริ่มต้นที่ดี ในการลดปัญหาความรุนแรงที่จะเกิดขึ้นกับสตรี เด็ก และเยาวชน  ทั้งนี้ การที่บุคคลสองคนจะแต่งงานกันนั้น ย่อมเกิดจากความรัก การมีครอบครัวต้องใช้หลักการครองเรือน และวันนี้เราไม่ได้พูดถึงความรักระหว่างชายหญิงเท่านั้น แต่ไม่ว่าจะเป็นความรักของเพศสภาพใด ย่อมไม่มีเงื่อนไขใด ๆ เป็นการที่บุคคลสองคนอยากจะใช้ชีวิตร่วมกัน การมีหลักคิดและข้อคิดที่ถูกต้องคือสิ่งที่กระทรวง พม. อยากจะแนะนำเนื่องในวันแห่งความรัก ไม่ว่าจะรักใครก็ตาม แต่ขอให้ทุกคนจะต้องรักตัวเองก่อน ต้องรักตัวเองให้มาก ดูแลตัวเองให้ดี และเอื้อเฟื้อความรักเหล่านั้นให้กับคนรอบข้าง
นายวราวุธ กล่าวต่อไปว่า นอกจากนี้ กรมกิจการผู้สูงอายุ (ผส.) ยังได้จัดกิจกรรมร่วมด้วย เพราะเมื่อพูดถึงความรัก เราไม่ได้พูดถึงเพียงคนสองคน แต่ต้องมีความรักให้กับบุพการี ผู้หลักผู้ใหญ่ในชีวิตของเรา ทั้งนี้ กระทรวง พม. โดย ผส. จึงจัดโครงการรักที่สื่อสารได้ในทุกวันด้วยการ "ก้ม กราบ กอด" ซึ่งการก้ม เป็นการแสดงออกถึงวิถีไทย เด็กเดินผ่านผู้ใหญ่จะก้มตัวลง เป็นประเพณีที่ดีงามของคนไทย เป็นการแสดงความเคารพท่ามกลางกระแสสังคมที่เปลี่ยนไป และไม่ว่าต่างชาติจะเป็นอย่างไร ตนไม่สนใจ แต่ขนบธรรมเนียมประเพณีของไทยในการเคารพผู้หลักผู้ใหญ่นั้น เราควรดำรงคงไว้ ขณะที่การกราบเป็นอีกหนึ่งวิธีในการแสดงความเคารพต่อผู้ใหญ่ที่ดีที่สุด ส่วนตัวจะกราบคุณแม่เป็นประจำ และถ้าคุณพ่อยังอยู่ อยากจะกราบเท้าคุณพ่อเช่นกัน ดังนั้น ถ้าวันนี้ใครยังมีญาติผู้ใหญ่ให้กราบไหว้ ขอให้กราบ ถือเป็นความเคารพอย่างสูงสุดที่เราจะมีต่อผู้มีพระคุณ ส่วนการกอดนั้น สามารถทำได้ทุกวัน ถ้ายังมีพ่อแม่ให้กอด ขอให้กอดท่าน กอดเป็นการแสดงความอบอุ่น ดูแลเอาใจใส่อย่างใกล้ชิด ถือเป็นพระในบ้านของเรา
นายวราวุธ กล่าวเพิ่มเติมว่า วันที่ 14 ก.พ. นี้ สำหรับตนเองนั้น จะอยู่กับคนที่รักมาก และเป็นผู้บังคับบัญชาที่บ้าน เรียกได้ว่าเป็น ผบ.ทบ.ที่บ้าน และขอฝากประเด็นว่า วันนี้ประเทศไทยเราเข้าสู่สังคมผู้สูงอายุ และวิธีการแก้ไขปัญหา คือการรณรงค์ให้มีเด็กเกิดใหม่มากขึ้น แต่ขอความกรุณาอย่าเข้าใจ กระทรวง พม. ผิด ดังนั้น จึงต้องขอให้วัยรุ่นและเยาวชนเข้าใจว่าการจะมีบุตรหรือมีครอบครัว ขอให้มีเมื่อพร้อม เพื่อให้เด็กที่จะเกิดขึ้นมาเป็นเด็กที่มีคุณภาพ อยู่ในสภาพแวดล้อมที่เหมาะสมในการเติบโต เป็นทรัพยากรมนุษย์ที่สำคัญของประเทศไทยต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #วาเลนไทน์ #14กุมภาพันธ์ #ก้มกราบกอด

ที่มา : https://www.thaigov.go.th/news/contents/details/78865