รัฐบาลไทย-ข่าวทำเนียบรัฐบาล-นายกฯ แถลงผลสำเร็จการแก้ไขหนี้ทั้งระบบคืบหน้า ไกล่เกลี่ยสำเร็จกว่า 57% มูลหนี้ลดลงกว่า 670 ล้านบาท 


วันอังคารที่ 13 กุมภาพันธ์ 2567
นายกฯ แถลงผลสำเร็จการแก้ไขหนี้ทั้งระบบคืบหน้า ไกล่เกลี่ยสำเร็จกว่า 57% มูลหนี้ลดลงกว่า 670 ล้านบาท
.....
นายกฯ แถลงผลสำเร็จการแก้ไขหนี้ทั้งระบบคืบหน้า ไกล่เกลี่ยสำเร็จกว่า 57% มูลหนี้ลดลงกว่า 670 ล้านบาท ชื่นชมทุกหน่วยงานร่วมแก้ไขปัญหา ช่วยเหลือประชาชนอย่างจริงจัง รายงานผลสำเร็จ ดังนี้
.
1. ผลของการแก้หนี้นอกระบบ (ตั้งแต่เปิดรับลงทะเบียนเมื่อวันที่ 1 ธ.ค. 2566)
- มียอดผู้ลงทะเบียนที่เป็นลูกหนี้มากกว่า 140,000 ราย (ยอดหนี้รวมทั้งสิ้นประมาณ 9,800 ล้านบาท)
- ยอดของรายการที่มีข้อมูลครบและสามารถเข้ากระบวนการไกล่เกลี่ยได้ 21,000 ราย
- ไกล่เกลี่ยสำเร็จแล้ว 1 หมื่น 2 พันราย คิดเป็น 57% ของจำนวนที่เข้าสู่กระบวนการ และผลจากการไกล่เกลี่ยทำให้มูลหนี้ลดลงกว่า 670 ล้านบาท
2. ผลการแก้หนี้ในระบบ
แบ่งกลุ่มลูกหนี้ออกเป็น 4 กลุ่ม ขอให้ทุกหน่วยงานเร่งรัดการดำเนินงานให้แล้วเสร็จโดยเร็ว
- กลุ่มที่ 1 คือ ลูกหนี้ที่ได้รับผลกระทบจาก Covid-19 ได้รับการช่วยเหลือโดยปิดบัญชีหนี้เสียแล้วมากกว่า 630,000 บัญชี มูลหนี้กว่า 4,000 ล้านบาท
- กลุ่มที่ 2 คือ ลูกหนี้ที่มีรายได้ประจำ แต่มีภาระหนี้จำนวนมากจนเกินศักยภาพในการชำระคืนหนี้ กระทรวงเกษตรและสหกรณ์ได้มีหนังสือขอความร่วมมือให้สหกรณ์ออมทรัพย์ทุกแห่ง คิดอัตราดอกเบี้ยเงินกู้ไม่สูงจนเกินไป (ไม่ควรเกินร้อยละ 4.75) ซึ่งมีสหกรณ์ออมทรัพย์กว่า 80 แห่ง ทยอยลดดอกเบี้ยเงินกู้ลงมาแล้ว นอกจากนี้ลูกหนี้บัตรเครดิตได้เข้าร่วมปรับปรุงโครงสร้างหนี้ในโครงการคลินิกแก้หนี้แล้วมากกว่า 150,000บัญชี
- กลุ่มที่ 3 คือ กลุ่มที่มีรายได้ไม่แน่นอน โดยเกษตรกรได้รับการพักชำระหนี้แล้วมากกว่า 1,800,000 ราย มูลหนี้รวมกว่า 250,000 ล้านบาท และลูกหนี้กองทุนเงินให้กู้ยืมเพื่อการศึกษาได้เข้ามาติดต่อขอปรับปรุงโครงสร้างหนี้แล้วมากกว่า 6000,000 ราย
- กลุ่มที่ 4 คือ กลุ่มที่มีหนี้เสียคงค้างกับสถาบันการเงินมาเป็นระยะเวลานาน ปัจจุบันธนาคารแห่งประเทศไทยได้มีหลักเกณฑ์การร่วมทุนระหว่างสถาบันการเงินกับบริษัทบริหารสินทรัพย์แล้ว และจะขยายหลักเกณฑ์ดังกล่าวให้ครอบคลุมถึงสถาบันการเงินเฉพาะกิจ
.
อุปสรรคในการแก้ไขปัญหาตอนนี้ คือ การที่เจ้าหน้าที่ได้รับข้อมูลการลงทะเบียนที่ไม่ครบถ้วนของลูกหนี้หรือเจ้าหนี้ จึงขอให้เจ้าหน้าที่เร่งตรวจสอบและติดตามเชิงรุก และขอให้ประชาชนเข้ามาให้ข้อมูลเพื่อประโยชน์ของตัวท่านเองด้วย ทั้งนี้ หากลูกหนี้ท่านใดประสบปัญหาหนี้นอกระบบ สามารถลงทะเบียนขอแก้หนี้นอกระบบได้ ณ ที่ว่าการอำเภอ หรือสำนักงานเขตทุกแห่ง หรือผ่านช่องทางสายด่วนศูนย์ดำรงธรรม 1567 ได้ตลอด 24 ชั่วโมง
.
อ่านข่าวเพิ่มเติม คลิก: https://www.thaigov.go.th/news/contents/details/78790
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/78833