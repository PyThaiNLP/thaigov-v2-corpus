รัฐบาลไทย-ข่าวทำเนียบรัฐบาล-​ปลัดฯ ณัฐพล ประชุมคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตาม พรบ.โรงงาน พิจารณา ร่างประกาศ 5 กระทรวง


วันอังคารที่ 13 กุมภาพันธ์ 2567
13/02/2567
พิมพ์
​ปลัดฯ ณัฐพล ประชุมคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตาม พรบ.โรงงาน พิจารณา ร่างประกาศ 5 กระทรวง
​ปลัดฯ ณัฐพล ประชุมคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตาม พรบ.โรงงาน พิจารณา ร่างประกาศ 5 กระทรวง
วันที่ 12 กุมภาพันธ์ 2567 เวลา 15.30 น. ดร.ณัฐพล รังสิตพล ปลัดกระทรวงอุตสาหกรรม ประชุมคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตามพระราชบัญญัติโรงงาน พ.ศ.2535 ครั้งที่ 3/2567 โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม และคณะกรรมการฯ เข้าร่วม ณ ห้องประชุม อก. 2 ชั้น 3 อาคารสำนักงานปลัดกระทรวงอุตสาหกรรม
รองปลัดฯ ณัฏฐิญา ได้รายงานการหารือกับนายสมศักดิ์ เทพสุทิน รองนายกรัฐมนตรี เมื่อวันที่ 9 กุมภาพันธ์ 2567 ว่า ได้มีข้อสั่งการเร่งรัดการปรับปรุงแก้ไข พ.ร.บ. โรงงาน พ.ศ. 2535 และเร่งรัดการปรับปรุงประกาศกระทรวงกลาโหม กระทรวงมหาดไทย กระทรวงสาธารณสุข กระทรวงแรงงาน และกระทรวงอุตสาหกรรม เรื่อง หลักเกณฑ์การควบคุมและการกำกับ ดูแลการผลิต การค้า การครอบครองการขนส่งดอกไม้เพลิงและวัตถุดิบที่ใช้ในการผลิตดอกไม้เพลิง พ.ศ. 2547
ที่ประชุมฯ ได้ร่วมกันหารือร่างประกาศกระทรวงกลาโหม กระทรวงมหาดไทย กระทรวงสาธารณสุขกระทรวงแรงงาน และกระทรวงอุตสาหกรรม เรื่อง หลักเกณฑ์การควบคุมและการกำกับ ดูแลการผลิต การค้า การครอบครอง การขนส่งดอกไม้เพลิงและวัตถุดิบที่ใช้ในการผลิตดอกไม้เพลิง พ.ศ. .. ตามที่กระทรวงมหาดไทยได้รวบรวมความเห็นการปรับปรุงแก้ไขจากกระทรวงต่าง ๆ  โดยที่ประชุมได้เห็นชอบในหลักการที่กระทรวงอุตสาหกรรมจะบูรณาการร่วมกับอีก 4 กระทรวงในการควบคุม กำกับดูแลการผลิต การค้า การครอบครอง การขนส่งดอกไม้เพลิงและวัตถุดิบที่ใช้ในการผลิตดอกไม้เพลิง ร่วมกันติดตาม จัดเก็บข้อมูลและแลกเปลี่ยนข้อมูลที่มีความจำเป็นระหว่างหน่วยงาน อีกทั้ง ยังยกระดับความปลอดภัยด้วยการกำหนดหลักเกณฑ์ที่โรงงานหรือสถานประกอบการผลิต ค้า ครอบครอง หรือการขนส่งดอกไม้เพลิงต้องปฏิบัติอย่างเข้มข้นมากขึ้น นอกจากนี้ยังนำหลักเกณฑ์ดังกล่าวมากำหนดเป็นเงื่อนไขท้ายใบอนุญาต โดยหากโรงงานหรือสถานประกอบการไม่ปฏิบัติตามอย่างเคร่งครัด จะถูกเพิกถอนใบอนุญาตโดยทันที

ที่มา : https://www.thaigov.go.th/news/contents/details/78856