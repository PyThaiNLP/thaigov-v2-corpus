รัฐบาลไทย-ข่าวทำเนียบรัฐบาล-กรมทางหลวงชนบท ยกระดับถนนสาย สข.3025 จ.สงขลา ระยะทางกว่า 6 กิโลเมตร เพิ่มประสิทธิภาพการเดินทางให้ประชาชนสามารถใช้เส้นทางเชื่อมต่อระหว่าง 2 อำเภอ และถนนสายหลักได้อย่างสะดวก รวดเร็ว 


วันอังคารที่ 13 กุมภาพันธ์ 2567
กรมทางหลวงชนบท ยกระดับถนนสาย สข.3025 จ.สงขลา ระยะทางกว่า 6 กิโลเมตร เพิ่มประสิทธิภาพการเดินทางให้ประชาชนสามารถใช้เส้นทางเชื่อมต่อระหว่าง 2 อำเภอ และถนนสายหลักได้อย่างสะดวก รวดเร็ว
...
กรมทางหลวงชนบท (ทช.) โดยสำนักงานทางหลวงชนบทที่ 12 (สงขลา) ดำเนินโครงการก่อสร้างถนนและยกระดับชั้นทางถนนสาย สข.3025 แยก ทล.408 – บ้านบางเขียด อำเภอสิงหนคร จังหวัดสงขลา ซึ่งได้ดำเนินการก่อสร้างถนนลาดยางแบบแอสฟัลท์ติกคอนกรีต ผิวจราจรกว้าง 12 เมตร ไหล่ทางกว้าง 2.5 เมตร พร้อมติดตั้งเครื่องหมายจราจร และสิ่งอำนวยความปลอดภัย รวมระยะทางดำเนินการ 6.421 กิโลเมตร ใช้งบประมาณรวม 36 ล้านบาท ปัจจุบันดำเนินการเสร็จสมบูรณ์แล้ว ทั้งนี้ เพื่อยกระดับคุณภาพชีวิตของประชาชนในพื้นที่ให้เดินทางได้อย่างสะดวกปลอดภัย เนื่องจากถนนดังกล่าวมีผิวจราจรเสื่อมสภาพตามอายุ และระยะเวลาการใช้งาน ประกอบกับบางช่วงมีผิวจราจรแคบ ส่งผลให้ประชาชนสัญจรไป - มา ไม่สะดวก และอาจเกิดอันตรายได้ ทช.จึงได้ดำเนินการโครงการดังกล่าว ปรับปรุงผิวจราจรให้มีความมั่นคงแข็งแรง ยกระดับมาตรฐานทางหลวงชนบท พัฒนาต่อเติมโครงข่ายทางให้มีความสมบูรณ์ รองรับปริมาณการจราจรที่เข้ามาใช้งานและสร้างความสะดวกปลอดภัยต่อผู้ใช้เส้นทางให้เพิ่มมากยิ่งขึ้น รวมทั้ง ถนนสายดังกล่าวยังสามารถเชื่อมต่อไปยัง อำเภอสทิงพระ และอำเภอสิงหนคร จังหวัดสงขลา ได้อีกด้วย

ที่มา : https://www.thaigov.go.th/news/contents/details/78830