รัฐบาลไทย-ข่าวทำเนียบรัฐบาล-“ชลน่าน” เปิดเวที “พี่บอกน้อง พร้อมไปด้วยกัน” ชวน ผอ.รพช.ทั่วประเทศ ร่วมพลิกโฉมระบบบริการสุขภาพ


วันอังคารที่ 13 กุมภาพันธ์ 2567
“ชลน่าน” เปิดเวที “พี่บอกน้อง พร้อมไปด้วยกัน” ชวน ผอ.รพช.ทั่วประเทศ ร่วมพลิกโฉมระบบบริการสุขภาพ
รัฐมนตรีว่าการกระทรวงสาธารณสุข เปิดเวทีแลกเปลี่ยนเรียนรู้การพัฒนาโรงพยาบาลชุมชน “พี่บอกน้อง พร้อมไปด้วยกัน” แนะปรับวิธีคิด วิธีทำงาน ใช้ดิจิทัลเต็มรูปแบบ ให้สอดรับกับบริบทการเปลี่ยนแปลง
รัฐมนตรีว่าการกระทรวงสาธารณสุข เปิดเวทีแลกเปลี่ยนเรียนรู้การพัฒนาโรงพยาบาลชุมชน “พี่บอกน้อง พร้อมไปด้วยกัน” แนะปรับวิธีคิด วิธีทำงาน ใช้ดิจิทัลเต็มรูปแบบ ให้สอดรับกับบริบทการเปลี่ยนแปลง ย้ำพร้อมสนับสนุนเรื่องความก้าวหน้าและขวัญกำลังใจบุคลากร เพื่อร่วมกันพลิกโฉมระบบบริการสุขภาพให้เกิดประโยชน์สูงสุดแก่ประชาชน
นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยภายหลังเป็นประธานเปิดการประชุมเชิงปฏิบัติการการพัฒนาโรงพยาบาลชุมชนเพื่อขับเคลื่อนนโยบายยกระดับบัตรทอง 30 บาท และนโยบายกระทรวงสาธารณสุข พ.ศ. 2567 “พี่บอกน้อง พร้อมไปด้วยกัน” ว่า นโยบายของรัฐบาลที่แถลงต่อรัฐสภาในมิติด้านสุขภาพ ได้ให้ความสำคัญกับการเพิ่มคุณภาพชีวิตของประชาชนทุกคน ผ่านนโยบายยกระดับ 30 บาท นำมาสู่การกำหนดนโยบายการดำเนินงานของกระทรวงสาธารณสุขทั้ง 13 ประเด็น และจากที่ประชุมแลกเปลี่ยนเรียนรู้ครั้งนี้ยังมีข้อเสนอทั้งการส่งเสริมสุขภาพ ป้องกันโรคและคุ้มครองผู้บริโภค, การพัฒนาระบบการแพทย์ปฐมภูมิ, การพัฒนาระบบบริการสุขภาพทุติยภูมิและตติยภูมิ, บุคลากร และการบริหารและธรรมาภิบาล ซึ่งหลายเรื่องหากมีการนำเทคโนโลยีดิจิทัลมาใช้อย่างเต็มรูปแบบจะทำให้เกิดประโยชน์อย่างมาก
“ปัจจุบันบริบททางสังคมเปลี่ยนไป วิธีคิด วิธีการทำงาน จึงจำเป็นต้องเปลี่ยนตามไปด้วย และต้องสอดคล้องกับนโยบายและปัญหาของพื้นที่ โดยคำนึงถึงคุณภาพของบริการที่พี่น้องประชาชนจะได้รับเป็นสำคัญให้เกิดผลสัมฤทธิ์ครบทั้ง 4 มิติ ได้แก่ กาย ใจ จิตวิญญาณ/สติปัญญา และสุขภาพสังคม ขณะที่กระทรวงสาธารณสุขก็จะสนับสนุนบุคลากรทุกคนในเรื่องของความก้าวหน้าทางวิชาชีพและขวัญกำลังใจต่างๆ เพื่อให้ทุกคนมีพลังที่จะช่วยกันขับเคลื่อนให้เกิดการพลิกโฉมระบบบริการทางการแพทย์และสาธารณสุขของไทยต่อไป” นพ.ชลน่านกล่าว
ด้าน นพ.โอภาส การย์กวินพงศ์ ปลัดกระทรวงสาธารณสุข กล่าวเพิ่มเติมว่า การประชุมเชิงปฏิบัติการฯ ครั้งนี้ จัดขึ้นระหว่างวันที่ 12 - 13 กุมภาพันธ์  2567 ในรูปแบบของการอภิปรายและการนำเสนอผลงานการพัฒนาโรงพยาบาลชุมชนที่เป็นเลิศใน 12 เขตสุขภาพ การแบ่งกลุ่มทบทวนผลการดำเนินงาน วิเคราะห์ปัญหาอุปสรรคและจัดทำข้อเสนอในการพัฒนาและเชิงนโยบาย เพื่อให้เกิดการแลกเปลี่ยนเรียนรู้แนวคิดทางการบริหาร องค์ความรู้ และนวัตกรรมต่างๆ รวมทั้งมีการสร้างเครือข่ายและใช้ทรัพยากรร่วมกันอย่างมีประสิทธิภาพ โดยมีผู้บริหาร คณะกรรมการพัฒนาโรงพยาบาลชุมชน และผู้อำนวยการโรงพยาบาลชุมชนทั่วประเทศ เข้าร่วมประชุมกว่า 300 คน
*************************************************** 13 กุมภาพันธ์ 2567

ที่มา : https://www.thaigov.go.th/news/contents/details/78876