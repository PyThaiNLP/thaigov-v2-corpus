รัฐบาลไทย-ข่าวทำเนียบรัฐบาล-เตือนภัยนักลงทุนคริปโตฯ AOC 1441 รับแจ้งเหตุ  มิจฉาชีพส่งลิงค์ “Bitkub” ปลอม หลอกเหยื่อสูญเงินกว่า 2 ลบ.


วันอังคารที่ 13 กุมภาพันธ์ 2567
เตือนภัยนักลงทุนคริปโตฯ AOC 1441 รับแจ้งเหตุ  มิจฉาชีพส่งลิงค์ “Bitkub” ปลอม หลอกเหยื่อสูญเงินกว่า 2 ลบ.
เตือนภัยนักลงทุนคริปโตฯ AOC 1441 รับแจ้งเหตุ
มิจฉาชีพส่งลิงค์ “Bitkub” ปลอม หลอกเหยื่อสูญเงินกว่า 2 ลบ.
เตือนภัยนักลงทุนคริปโตฯ AOC 1441 รับแจ้งเหตุ
มิจฉาชีพส่งลิงค์ “Bitkub” ปลอม หลอกเหยื่อสูญเงินกว่า 2 ลบ.
นางสาววงศ์อะเคื้อ บุญศล โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอี) กล่าวว่า จากการรายงานของศูนย์ปฏิบัติการแก้ไขปัญหาอาชญากรรมออนไลน์ หรือ ศูนย์ AOC 1441 (Anti Online Scam Operation Center) ระหว่าง วันที่ 5 - 9 กุมภาพันธ์ 2567 ที่ผ่านมา มีประชาชนที่ได้รับผลกระทบจากการถูกหลอกลวงผ่านเครือข่ายออนไลน์ในหลายรูปแบบจำนวน 5 คดี ประกอบด้วย
คดีที่ 1 หลอกลวงให้กู้เงินอันมีลักษณะฉ้อโกง กรรโชก หรือรีดเอาทรัพย์ มูลค่าความเสียหาย 1,037,931 บาท รายละเอียดคดี พบว่า ผู้เสียหายได้พบโฆษณา “บริษัท ไอซ์เงินด่วน จำกัด” ผู้เสียหายสนใจจะกู้เงินจำนวน 90,000 บาท จึงได้คลิกลิงก์เข้าไป พบบัญชี Line ชื่อว่า “Audit Department” ได้สนทนาผ่านช่องทางนี้และได้ทำการตกลงกู้เงินจำนวนดังกล่าว มิจฉาชีพให้ผู้เสียหาย โอนเงินไปให้ อ้างว่าเป็นค่าประกันการกู้ยืมเงินและค่าดำเนินการต่าง ๆ ผู้เสียหายหลงเชื่อ จึงได้โอนเงินไปตามที่มิจฉาชีพบอกแต่ก็ไม่ได้รับจำนวนเงินกู้ ผู้เสียหายจึงเชื่อว่าตนเอง ถูกมิจฉาชีพหลอกลวง
คดีที่ 2 หลอกลวงซื้อขายสินค้าหรือบริการ ที่ไม่มีลักษณะเป็นขบวนการ มูลค่าความเสียหาย 34,000 บาทรายละเอียดคดี พบว่า ผู้เสียหายทำการสั่งซื้อสินค้า Macbook Pro ปี 2018 รุ่น i9 หน้าจอ 15 นิ้ว ความจุ 2 Terabyte ภายใต้เงื่อนไขการรับประกัน ผ่านช่องทาง Facebook ชื่อ Justin Thomas Menzies ได้ประกาศลงขายสินค้าดังกล่าวในกลุ่ม Facebook ชื่อ “BANGKOK EXPATS CLASSIFIEDS FORUM” มิจฉาชีพอ้างเป็นชาวต่างชาติจะหาเงินกลับประเทศ โดยลักษณะประกาศขายของที่มีอยู่ในไทยราคาถูก สินค้าจะถูกประกาศขายในกลุ่มส่วนตัว ของชาวต่างประเทศ เช่น Expats in Thailand Bangkok Expats Classifieds Forum และ Buy Sell Swap Auction Pattaya เป็นต้น ผู้เสียหายได้ทำการตกลงซื้อขาย และชำระเงิน ผู้เสียหายสอบถามรายละเอียดการจัดส่งสินค้าและขอหมายเลข Tracking สุดท้ายมิจฉาชีพบล็อกผู้เสียหาย และไปลบข้อมูลที่ลงประกาศขายสินค้าในกลุ่ม ผู้เสียหาย จึงเชื่อว่าตนเองถูกมิจฉาชีพหลอก
คดีที่ 3 หลอกลวงซื้อขายสินค้าหรือบริการ ที่มีลักษณะเป็นขบวนการ มูลค่าความเสียหาย 9,100 บาท รายละเอียดคดี พบว่า ผู้เสียหายสั่งซื้อเฟอร์นิเจอร์ไม้ บริษัท โกลเด้นวู๊ดภูดิษ จำกัด ที่ลงประกาศขายผ่านช่องทาง Facebook จำนวน 3 รายการ โดยโอนเงินชำระค่าสินค้าเต็มราคา เมื่อถึงวันนัดหมาย ไม่จัดส่งสินค้าให้ผู้เสียหายและไม่สามารถติดต่อได้อีก จึงเชื่อว่าตนเองถูกมิจฉาชีพหลอก
คดีที่ 4 หลอกลวงซื้อขายสินค้าหรือบริการ ที่ไม่มีลักษณะเป็นขบวนการ มูลค่าความเสียหาย 500 บาทรายละเอียดคดี พบว่า ผู้เสียหายสั่งซื้อชุดกี่เพ้าผ่านช่องทาง Facebook ได้พูดคุยกับทางร้านพร้อมเลือกแบบชุด ที่สนใจ จากนั้นได้ทำการจองโอนเงินชำระเต็มราคา หลังจากโอนเงินเสร็จก็ไม่สามารถติดต่อร้านค้าได้อีกเลย ผู้เสียหายจึงเชื่อว่าตนเองถูกมิจฉาชีพหลอก
และ คดีที่ 5 หลอกลวงเกี่ยวกับสินทรัพย์ดิจิทัล มูลค่าความเสียหาย 2,200,000 บาท รายละเอียดคดี พบว่า  ผู้เสียหายได้รับข้อความผ่านช่องทาง E-Mail จาก Bitkub ให้ทำการอัพเดทข้อมูลบัญชียืนยันตัวตน (KYC) พร้อมแนบลิงก์มาให้ ผู้เสียหายหลงเชื่อจึงได้กดลิงก์เข้าไปอัพเดท ต่อมาได้เข้าบัญชี Bitkub ของตนเอง พบว่ายอดเงินสูญหายไป คงเหลือ 0 บาท จึงรีบติดต่อทาง Bitkub ให้อายัดบัญชีผู้ใช้งาน ผู้เสียหายจึงเชื่อว่าตนเองถูกมิจฉาชีพหลอก
รวมมูลค่าความเสียหายที่เกิดขึ้นทั้ง 5 คดี 3,281,531 บาท
“กระทรวงดิจิทัลเพื่อเศรษฐกิจและสังคม มีความเป็นกังวล และขอให้ประชาชนระวังการหลอกลวงจากมิจฉาชีพที่ติดต่อเข้ามาผ่านโทรศัพท์ และสื่อสังคมออนไลน์ ให้ตระหนักเสมอถึงความปลอดภัยของตัวท่านเอง อย่าไว้ใจคนแปลกหน้า เพื่อป้องกันการถูกกลอกลวงจากมิจฉาชีพ ซึ่งอาจจะทำให้ท่านโอนเงินให้กับมิจฉาชีพจนหมดตัวได้ รวมทั้งช่วยกันแจ้งเตือน และกดรายงานเพจปลอม หรือแจ้งเบาะแสกับหน่วยงานที่ดูแลรับผิดชอบด้วย” นางสาววงศ์อะเคื้อ กล่าว
ทั้งนี้ หากประชาชนมีข้อสงสัย สามารถโทรปรึกษาสายด่วน AOC 1441 ได้ตลอด 24 ชั่วโมง
------------------------------------

ที่มา : https://www.thaigov.go.th/news/contents/details/78874