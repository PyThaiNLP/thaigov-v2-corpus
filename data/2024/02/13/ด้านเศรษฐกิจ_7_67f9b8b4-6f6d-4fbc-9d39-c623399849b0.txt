รัฐบาลไทย-ข่าวทำเนียบรัฐบาล-การทางพิเศษแห่งประเทศไทย จัดมหกรรมแห่งความสุข “Luck Lock Love รักล้นสะพาน” ร่วมเฉลิมฉลองความยิ่งใหญ่ ก่อนเปิดใช้สะพานคู่ขนานสะพานพระราม 9 


วันอังคารที่ 13 กุมภาพันธ์ 2567
การทางพิเศษแห่งประเทศไทย จัดมหกรรมแห่งความสุข “Luck Lock Love รักล้นสะพาน” ร่วมเฉลิมฉลองความยิ่งใหญ่ ก่อนเปิดใช้สะพานคู่ขนานสะพานพระราม 9
...
เมื่อวันที่ 12 กุมภาพันธ์ 2567 การทางพิเศษแห่งประเทศไทย (กทพ.) กระทรวงคมนาคม ร่วมเฉลิมฉลองครบรอบ 111 ปี ของกระทรวงคมนาคม จัดมหกรรมแห่งความสุข “Luck Lock Love รักล้นสะพาน” ครั้งแรกของการจัดกิจกรรมบนสะพานคู่ขนานสะพานพระราม 9 ก่อนเปิดใช้งานจริง เพื่อส่งมอบความสุขให้กับประชาชนตลอดเดือนกุมภาพันธ์นี้ อาทิ กิจกรรมจดทะเบียนสมรสลอยฟ้าบนสะพานคู่ขนานสะพานพระราม 9       ครั้งแรก พร้อมลุ้นรับของขวัญสุดพิเศษจากแบรนด์ ยูบิลลี่ ไดมอนด์ รวม 11 รางวัล มูลค่า 227,890 บาท
นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย กล่าวว่า กทพ. ร่วมเฉลิมฉลองครบรอบ 111 ปี ของกระทรวงคมนาคม จัดมหกรรมแห่งความสุขบนสะพานคู่ขนานสะพานพระราม 9 ก่อนเปิดใช้งานจริง ภายใต้ชื่อกิจกรรม “Luck Lock Love รักล้นสะพาน” กิจกรรมที่ชวนทุกคนร่วมเป็นส่วนหนึ่งของประวัติศาสตร์ครั้งสำคัญของไทย โดยถือเป็นครั้งแรกที่เปิดให้ประชาชนทั่วไปสามารถขึ้นมาบนสะพานแห่งนี้ เพื่อเก็บบันทึกความทรงจำ ความสวยงามของกรุงเทพมหานคร ทั้งเวลากลางวันและกลางคืน บนโค้งน้ำที่สวยที่สุดของแม่น้ำเจ้าพระยาที่เชื่อมต่อระหว่างเมือง จากทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก
“โดยสะพานคู่ขนานสะพานพระราม 9 เป็นสะพานขึง (Cable Stayed Bridge) แบบเสาคู่ที่สร้างคู่ขนานกับสะพานพระราม 9 ซึ่งถือว่าเป็นสะพานคู่ขนานแห่งแรกของประเทศไทยที่ข้ามแม่น้ำเจ้าพระยา กทพ. อยากให้ทุกคนร่วมเป็นส่วนหนึ่งในความภาคภูมิใจ เพราะออกแบบสถาปัตยกรรมผสมผสานความเป็นไทย ผนวกกับการใช้เทคโนโลยี และนวัตกรรมการก่อสร้างทางวิศวกรรมขั้นสูง ทำให้สะพานมั่นคงแข็งแรงสามารถรองรับแรงลมได้มากถึง 270 กิโลเมตรต่อชั่วโมง หรือเทียบเท่าความแรงของพายุทอร์นาโด แต่ขณะเดียวกันก็ยังคงความสวยงาม และเชื่อมั่นว่าจะกลายเป็นแลนด์มาร์กสำคัญของประเทศไทย” นายสุรเชษฐ์ กล่าว
ด้านนายชาตรี ตันศิริ รองผู้ว่าการฝ่ายก่อสร้างและบำรุงรักษา กทพ. กล่าวเพิ่มเติมว่า การเปิดให้ประชาชนทั่วไปขึ้นมาร่วมเฉลิมฉลองในมหกรรมแห่งความสุข “Luck Lock Love รักล้นสะพาน” เป็นโอกาสดีที่ทุกคนจะได้ขึ้นมาร่วมกิจกรรมบนสะพานแห่งนี้ ที่ได้รับการขนานนามว่าเป็นสะพานข้ามแม่น้ำเจ้าพระยาที่มีความกว้างมากที่สุดในประเทศไทย รองรับการสัญจรถึง 8 ช่องจราจร มีความยาวช่วงกลางสะพาน 450 เมตร ความยาวของสะพาน 780 เมตร ความสูงจากระดับน้ำทะเลปานกลาง 41 เมตร (สูงเท่ากับสะพานพระราม 9 เดิม) และหากเปิดให้บริการ คาดการณ์ว่าจะสามารถรองรับปริมาณรถยนต์ได้มากถึง 150,000 คัน/วัน ช่วยลดความแออัดทางจราจรบริเวณทางพิเศษเฉลิมมหานคร (ทางด่วนขั้นที่ 1) ช่วงบริเวณทางแยกต่างระดับบางโคล่ บนสะพานพระราม 9 ถึงด่านสุขสวัสดิ์ บริเวณถนนพระราม 2 จาก 100,470 คัน/วัน เหลือ 75,352 คัน/วัน หรือลดลง 25% และสามารถ    เชื่อมต่อกับโครงการทางหลวงพิเศษระหว่างเมือง สายบางขุนเทียน - บ้านแพ้ว (M82) ของกรมทางหลวงอีกด้วย
“การเปิดให้ประชาชนทั่วไปขึ้นมาร่วมกิจกรรมบนสะพาน ถือเป็นความท้าทายครั้งสำคัญของ กทพ. เพราะต้องเตรียมมาตรการรองรับเพื่อดูแลด้านความปลอดภัยทั้งชีวิตและทรัพย์สินของประชาชนอย่าง     รอบด้าน โดยร่วมกับเจ้าหน้าที่ตำรวจท้องที่ สน.บางโพงพาง เข้าดูแลพื้นที่ตลอดการจัดกิจกรรม และจัดจุดคัดกรอง จุดลงทะเบียนสำหรับประชาชน และประชาสัมพันธ์กฎระเบียบ ข้อบังคับ สำหรับประชาชนที่ต้องการขึ้นไปร่วมกิจกรรมด้านบนด้วย” นายชาตรี กล่าว
สำหรับกิจกรรม “Luck Lock Love รักล้นสะพาน” จะจัดขึ้นตั้งแต่วันที่ 14 - 18 และ 23 - 25 กุมภาพันธ์ 2567 โดยมีกิจกรรมพิเศษครั้งเดียวในชีวิต เปิดให้คู่รักที่ลงทะเบียนล่วงหน้าจำนวน 111 คู่ จดทะเบียนสมรสลอยฟ้าบนสะพานคู่ขนานสะพานพระราม 9 พร้อมลุ้นรับของรางวัลจาก ยูบิลลี่ ไดมอนด์ แบรนด์เครื่องประดับเพชรอันดับหนึ่งของเมืองไทยคุณภาพระดับ World Class รวมมูลค่า 227,890 บาท ได้แก่ แหวนเพชรคู่รัก E Color Diamond มูลค่า 95,000 บาท และ Jubilee Sweetheart Bear มูลค่า 2,990 บาท 1 รางวัล สำหรับคู่รักคู่แรกที่จดทะเบียนสมรสภายในงานนี้ และของรางวัลสำหรับ 10 คู่รักผู้โชคดี 10 รางวัล ประกอบด้วย Jubilee Diamond Love Blooming Bliss Gift Voucher มูลค่า 10,000 บาท และ Jubilee Sweetheart Bear มูลค่า 2,990 บาท โดยมีรายละเอียดกิจกรรม ดังนี้
1) กิจกรรมไฮไลท์พิเศษ (เฉพาะวันที่ 14 กุมภาพันธ์ 2567) จดทะเบียนสมรสลอยฟ้าบนสะพานคู่ขนานสะพานพระราม 9 เพื่อสร้างความทรงจำและบันทึกภาพแห่งประวัติศาสตร์ไปพร้อมกัน
2) กิจกรรมถ่ายภาพ 360 องศา บนสะพานคู่ขนานสะพานพระราม 9 กับโค้งน้ำที่สวยที่สุดของแม่น้ำเจ้าพระยาแลนด์มาร์กใหม่ของประเทศไทย
3) กิจกรรมคล้องกุญแจล็อกใจคู่รัก เพื่อกระชับความสัมพันธ์ให้แน่นกว่าเดิม (นำกุญแจมาเอง)
4) กิจกรรม Street Show สนุกสนานไปกับเหล่าแก๊งตัวตลกโบโซ่ ที่จะมาสร้างเสียงหัวเราะ     เติมเต็มรอยยิ้มให้กับทุกคนในครอบครัว
5) กิจกรรมรวมเมนูเด็ดจากร้านอาหารชื่อดังที่จะมาเสิร์ฟให้ทุกคนได้อิ่มท้องกับเมนูอาหารหลักร้อยวิวหลักล้าน
6) กิจกรรมฟังดนตรีสดจากศิลปิน และวงดนตรี ที่พร้อมบรรเลง สร้างความสุข ให้กับทุกคน
สำหรับผู้ที่สนใจร่วมเป็นส่วนหนึ่งของประวัติศาสตร์ครั้งสำคัญที่ กทพ. เปิดให้ประชาชนทั่วไป    ขึ้นไปร่วมกิจกรรมบนสะพาน สามารถติดตามรายละเอียดหรือสอบถามเพิ่มเติมที่ LINE: @LUCKLOCKLOVE

ที่มา : https://www.thaigov.go.th/news/contents/details/78854