รัฐบาลไทย-ข่าวทำเนียบรัฐบาล-ทส. ถือฤกษ์ดีปล่อยเรือ “โลมา” 807 ลงน้ำ เสริมทัพภารกิจอนุรักษ์ฟื้นฟูทรัพยากรทางทะเลและชายฝั่ง


วันอังคารที่ 13 กุมภาพันธ์ 2567
ทส. ถือฤกษ์ดีปล่อยเรือ “โลมา” 807 ลงน้ำ เสริมทัพภารกิจอนุรักษ์ฟื้นฟูทรัพยากรทางทะเลและชายฝั่ง
ทส. ถือฤกษ์ดีปล่อยเรือ “โลมา” 807 ลงน้ำ เสริมทัพภารกิจอนุรักษ์ฟื้นฟูทรัพยากรทางทะเลและชายฝั่ง
ทส. ถือฤกษ์ดีปล่อยเรือ “โลมา” 807 ลงน้ำ เสริมทัพภารกิจอนุรักษ์ฟื้นฟูทรัพยากรทางทะเลและชายฝั่ง
วันที่ 13 กุมภาพันธ์ 2567 เวลา 06.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมภริยา เป็นประธานในพิธีปล่อยเรือทรัพยากรทางทะเลและชายฝั่ง 807 หรือเรือ “โลมา” ลงน้ำ ซึ่งกรมทรัพยากรทางทะเลและชายฝั่ง ดำเนินการต่อเรือขึ้นเพื่อใช้ในภารกิจด้านการอนุรักษ์และฟื้นฟูทรัพยากรทางทะเลและชายฝั่ง สำรวจระบบนิเวศทางทะเลและชายฝั่ง ติดตามช่วยเหลือสัตว์ทะเล ตรวจสอบ และป้องกันการบุกรุกทำลายทรัพยากรทางทะเลและชายฝั่งในพื้นที่ชายฝั่งทะเลอ่าวไทย ตลอดจนตามหมู่เกาะต่าง ๆ รวมถึงเพื่อการส่งเสริมสนับสนุนชุมชนชายฝั่งร่วมอนุรักษ์ฟื้นฟูทรัพยากรทางทะเลและชายฝั่ง โดยโอกาสนี้ นางสมถวิล วงษ์สุวรรณ ภริยา พล.ต.อ.พัชรวาท วงษ์สุวรรณ ในฐานะสุภาพสตรีผู้ประกอบพิธีปล่อยเรือ ได้เชิญมิ่งขวัญและมงคลสู่เรือ พร้อมเจิมป้ายชื่อเรือ ก่อนตัดเชือกเพื่อปล่อยเรือลงน้ำ โดยมีพระสงฆ์เจริญชัยมงคลคาถาและประพรมน้ำพระพุทธมนต์ ตามประเพณีโบราณที่มีมา ณ อู่ต่อเรือ บริษัท ซีเครสท์ มารีน จำกัด ตำบลท้ายบ้าน อำเภอเมือง จังหวัดสมุทรปราการ โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ พร้อมด้วย นายจตุพร บุรุษพัฒน์ ปลัดกระทรวงฯ ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง นายศุภมิตร ชิณศรี ผู้ว่าราชการจังหวัดสมุทรปราการ ตลอดจนผู้บริหารหน่วยงาน ผู้บริหารบริษัท ซีเครสท์ มารีน จำกัด และเจ้าหน้าที่ในสังกัดกระทรวงฯ เข้าร่วมในพิธี
พล.ต.อ.พัชรวาท ได้กำชับให้เจ้าหน้าที่ที่เกี่ยวข้องปฏิบัติภารกิจของหน่วยงาน โดยใช้พาหนะ และอุปกรณ์ต่าง ๆ ให้มีความคุ้มค่า และเกิดประโยชน์สูงสุดแก่พี่น้องประชาชน รวมถึงได้เน้นย้ำในเรื่องการบูรณาการการทำงานร่วมกับภาคีเครือข่ายต่าง ๆ ทั้งหน่วยงานภาครัฐ องค์กรปกครองส่วนท้องถิ่น ผู้ประกอบการ หน่วยงานภาคเอกชน ตลอดจนพี่น้องชุมชนชายฝั่ง เครือข่ายอาสาสมัครพิทักษ์ทะเล และประชาชนในพื้นที่ให้มีความเข้มแข็ง ร่วมด้วยช่วยกันในการสอดส่อง ปกป้อง คุ้มครองดูแลทรัพยากรทางทะเลและชายฝั่งให้มีความสมบูรณ์สืบไป

ที่มา : https://www.thaigov.go.th/news/contents/details/78851