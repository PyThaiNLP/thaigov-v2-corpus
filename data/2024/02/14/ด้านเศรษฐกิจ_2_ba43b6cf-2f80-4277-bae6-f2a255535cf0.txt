รัฐบาลไทย-ข่าวทำเนียบรัฐบาล-นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก ร่วมงานแถลงข่าวโครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิต


วันพุธที่ 14 กุมภาพันธ์ 2567
นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก ร่วมงานแถลงข่าวโครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิต
...
นายชยธรรม์ พรหมศร ปลัดกระทรวงคมนาคม มอบหมายให้ นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นผู้แทนกระทรวงคมนาคม ร่วมงานแถลงข่าวโครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิต จัดโดยกระทรวงการท่องเที่ยวและกีฬา ร่วมกับสถาบันการแพทย์ฉุกเฉินแห่งชาติ กระทรวงสาธารณสุข และกองบัญชาการตำรวจท่องเที่ยว ในวันที่ 14 กุมภาพันธ์ 2567 ณ สำนักงานปลัดกระทรวงการท่องเที่ยวและกีฬา
นายชาครีย์ บำรุงวงศ์ กล่าวว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้เห็นชอบในหลักการให้กระทรวงการท่องเที่ยวและกีฬาใช้จ่ายงบประมาณ รายการเงินสำรองจ่ายเพื่อกรณีฉุกเฉินหรือจำเป็น วงเงิน 50 ล้านบาท ในการดำเนินโครงการช่วยเหลือเยียวยานักท่องเที่ยวต่างชาติที่ประสบเหตุในประเทศไทย ระหว่างวันที่ 1 มกราคม - 31 สิงหาคม 2567 ทั้งในกรณีเกิดอุบัติเหตุ อาชญากรรม และภัยด้านอื่น ๆ ซึ่งเหตุดังกล่าวต้องไม่ได้เกิดจากความประมาท เจตนากระทำผิดกฎหมาย หรือมีพฤติการณ์ที่เสี่ยงให้เกิดเหตุนั้นของนักท่องเที่ยว โดยมีอัตราชดเชยกรณีเสียชีวิต ไม่เกิน 1 ล้านบาท กรณีสูญเสียอวัยวะถาวร สูญเสียดวงตา ทุพพลภาพถาวร ให้เหมาจ่าย 300,000 บาท และค่ารักษาพยาบาลจ่ายตามจริงไม่เกิน 500,000 บาท โดยผู้ยื่น         คำขอต้องถือหนังสือเดินทางที่ลงตราประเภทท่องเที่ยว ไม่ใช่เพื่อประกอบอาชีพหรือหารายได้ สามารถยื่นคำขอได้ที่กระทรวงการท่องเที่ยวและกีฬา สำนักงานการท่องเที่ยวและกีฬาจังหวัดทั่วประเทศ ศูนย์ช่วยเหลือนักท่องเที่ยว    ณ ท่าอากาศยานสุวรรณภูมิ และท่าอากาศยานดอนเมือง ตลอดจนทางไปรษณีย์และอีเมลที่กำหนด โดยการดำเนินโครงการดังกล่าวเพื่อให้เกิดความเชื่อมั่นว่า “เมืองไทยปลอดภัย” เมื่อเดินทางมาท่องเที่ยวทุกคนจะได้รับการดูแลเป็นอย่างดี สร้างภาพลักษณ์ที่ดีให้กับประเทศไทย
สำหรับกระทรวงคมนาคมได้มีการส่งเสริมด้านการท่องเที่ยวควบคู่ไปกับการดำเนินการหลัก เช่น การพัฒนาโครงสร้างพื้นฐานเพื่อสนับสนุนการท่องเที่ยว การพัฒนาเส้นทางคมนาคมสู่แหล่งท่องเที่ยว การอำนวยความสะดวกและความปลอดภัยในการเดินทาง ทั้งทางบก ทางน้ำ ทางราง และทางอากาศ เป็นต้น โดยกระทรวงฯ ได้ดำเนินการตามนโยบายของนายกรัฐมนตรีที่เน้นย้ำให้ทุกหน่วยงานดูแลนักท่องเที่ยว ทั้งการอำนวยความสะดวก อำนวยความปลอดภัย เพื่อสร้างความประทับใจตลอดการเดินทางท่องเที่ยวในประเทศไทย

ที่มา : https://www.thaigov.go.th/news/contents/details/78902