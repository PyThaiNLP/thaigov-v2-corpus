รัฐบาลไทย-ข่าวทำเนียบรัฐบาล-คปภ. แนะ..! ธุรกิจประกันภัยระมัดระวังการรับประกันภัยรถยนต์ไฟฟ้า ชี้ “รถยนต์ไฟฟ้า” มีปัจจัยเสี่ยง-ผู้รับประกันภัยต้องมีแผนบริหารความเสี่ยงเพิ่มเติม


วันพุธที่ 14 กุมภาพันธ์ 2567
14/02/2567
พิมพ์
คปภ. แนะ..! ธุรกิจประกันภัยระมัดระวังการรับประกันภัยรถยนต์ไฟฟ้า ชี้ “รถยนต์ไฟฟ้า” มีปัจจัยเสี่ยง-ผู้รับประกันภัยต้องมีแผนบริหารความเสี่ยงเพิ่มเติม
สำนักงาน คปภ. ร่วมมือกับธุรกิจประกันภัยในการพัฒนาผลิตภัณฑ์ประกันภัยสำหรับรถยนต์ไฟฟ้าขึ้นมาโดยเฉพาะ ภายใต้ชื่อ กรมธรรม์ประกันภัยรถยนต์ไฟฟ้า : Battery Electric Vehicle (BEV) ตามคำสั่งนายทะเบียนที่ 47/2566
นายอาภากร ปานเลิศ ผู้ช่วยเลขาธิการ สายกำกับผลิตภัณฑ์ประกันภัย สำนักงานคณะกรรมการกำกับและส่งเสริมการประกอบธุรกิจประกันภัย (ผู้ช่วยเลขาธิการ สำนักงาน คปภ.) เปิดเผยว่า จากการเติบโตอย่างต่อเนื่องของรถยนต์ไฟฟ้าในประเทศไทย สำนักงานคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) จึงได้ร่วมมือกับธุรกิจประกันภัยในการพัฒนาผลิตภัณฑ์ประกันภัยสำหรับรถยนต์ไฟฟ้าขึ้นมาโดยเฉพาะ ภายใต้ชื่อ กรมธรรม์ประกันภัยรถยนต์ไฟฟ้า : Battery Electric Vehicle (BEV) ตามคำสั่งนายทะเบียนที่ 47/2566 เรื่อง ให้ใช้แบบ ข้อความ และพิกัดอัตราเบี้ยประกันภัยของกรมธรรม์ประกันภัยรถยนต์ไฟฟ้า โดยสมาคมประกันวินาศภัยไทยได้จัดการประชุมชี้แจงแนวปฏิบัติสำหรับผลิตภัณฑ์ดังกล่าว เพื่อให้เกิดมาตรฐานในทางปฏิบัติเป็นไปในทางเดียวกัน เมื่อวันที่ 31 มกราคม 2567 ณ ห้องอัศวิน แกรนด์ บอลรูม โรงแรมอัศวิน กรุงเทพฯ
โดยที่ในปัจจุบันรถยนต์ไฟฟ้ายังเป็นสิ่งใหม่ที่ทุกภาคส่วนยังต้องเรียนรู้ร่วมกัน ซึ่งจากข่าวที่ปรากฏในบางประเทศได้พบปัญหาจากการใช้งานรถยนต์ไฟฟ้าเพิ่มขึ้น จากตัวอย่างสถานการณ์ในประเทศเกาหลีใต้ที่ยอดจำหน่ายของรถยนต์ไฟฟ้าเริ่มปรับตัวลงลดครั้งแรกในรอบ 6 ปี จากปัญหาความกังวลเกี่ยวกับแบตเตอรี่เกิดไฟลุกไหม้ จำนวนของสถานีชาร์จแบบชาร์จเร็วยังมีจำนวนน้อย และราคาของรถยนต์ไฟฟ้าที่มีราคาค่อนข้างสูง หรือกรณีในประเทศสหรัฐอเมริกาที่บริษัทผู้ผลิตรถยนต์ไฟฟ้ารายหนึ่งมีการเรียกคืนรถยนต์ไฟฟ้าเป็นจำนวนกว่า 2 ล้านคัน เนื่องจากพบว่ามีความบกพร่องเกี่ยวกับระบบช่วยขับอัตโนมัติ (Autopilot) และอาจเสี่ยงที่จะก่อให้เกิดอุบัติเหตุได้
“จากข้อมูลดังกล่าวข้างต้น สำนักงาน คปภ. จึงแนะนำให้บริษัทประกันภัยใช้ความระมัดระวังในการรับประกันภัยรถยนต์ไฟฟ้า ตั้งแต่การพิจารณารับประกันภัยรถยนต์ไฟฟ้า การกำหนดเบี้ยประกันภัยที่เหมาะสมกับความเสี่ยงภัยที่แท้จริง และการเคลม ซึ่งรถยนต์ไฟฟ้ามีข้อปฏิบัติแตกต่างจากรถยนต์สันดาปในหลายส่วน เช่น ข้อระวังเกี่ยวกับแบตเตอรี่ ระบบสั่งการ และระบบไฟฟ้า รวมไปถึงระยะเวลาการเคลมที่ขณะนี้ยังพบว่ามีระยะเวลาค่อนข้างนาน รวมไปถึงการเตรียมความพร้อมในด้านต่าง ๆ ของบริษัท ทั้งระบบไอที และผู้เชี่ยวชาญที่มีความรู้ความเข้าใจรถยนต์ไฟฟ้า เพื่อรองรับการรับประกันภัยรถยนต์ไฟฟ้าของบริษัทและเน้นย้ำถึงการบริหารความเสี่ยงสำหรับการประกันภัยรถยนต์ไฟฟ้า โดยหากพบความสุ่มเสี่ยงจากการรับประกันภัยรถยนต์ไฟฟ้าของบริษัทประกันภัย สำนักงาน คปภ. อาจกำหนดให้บริษัทที่จะรับประกันภัยรถยนต์ไฟฟ้าจะต้องมีการแสดงแผนบริหารความเสี่ยงเพิ่มเติมตามหลักการที่สำนักงาน คปภ. จะมีการกำหนดใช้สำหรับผลิตภัณฑ์ที่ให้ความคุ้มครองความเสี่ยงภัยที่เกิดขึ้นใหม่ในเร็ว ๆ นี้ ด้วย” ผู้ช่วยเลขาธิการ สำนักงาน คปภ. กล่าวในตอนท้าย

ที่มา : https://www.thaigov.go.th/news/contents/details/78915