รัฐบาลไทย-ข่าวทำเนียบรัฐบาล-สมาคมแม่บ้านมหาดไทย ออกแถลงการณ์น้อมแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี


วันพุธที่ 14 กุมภาพันธ์ 2567
14/02/2567
พิมพ์
สมาคมแม่บ้านมหาดไทย ออกแถลงการณ์น้อมแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
สมาคมแม่บ้านมหาดไทย ออกแถลงการณ์น้อมแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
จากกรณีปรากฏข่าวสารในสื่อสังคมออนไลน์ต่าง ๆ ได้มีการเสนอเรื่องที่มีบุคคลได้ขับรถยนต์บีบแตรรถยนต์ลากยาวระหว่างเจ้าหน้าที่ตำรวจปฏิบัติหน้าที่ถวายความปลอดภัยสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ขณะเสด็จผ่านทางร่วมต่างระดับมักกะสัน โดยมีพฤติการณ์ขับรถยนต์ด้วยความเร็วเพื่อไปให้ทันขบวนเสด็จ ซึ่งเจ้าหน้าที่ตำรวจได้สกัดกั้นรถยนต์คันดังกล่าวจนได้มีการโต้เถียง ซึ่งต่อมาได้เกิดการแสดงความคิดเห็นอย่างกว้างขวางในสื่อสังคมออนไลน์ถึงพฤติกรรมของกลุ่มบุคคลดังกล่าว และเมื่อวันที่ 13 กุมภาพันธ์ 2567 ศาลอาญาได้ออกหมายจับกลุ่มบุคคลดังกล่าวแล้ว
สมาคมแม่บ้านมหาดไทย ขอเรียนว่า จากเหตุการณ์ดังกล่าวที่เกิดขึ้น ส่งผลให้เกิดความไม่สบายใจของพี่น้องประชาชนคนไทยทั่วทั้งประเทศ ซึ่งต่างยึดมั่นในการปกครองระบอบประชาธิปไตยอันมีพระมหากษัตริย์ทรงเป็นประมุข และเทิดทูนไว้ซึ่งสถาบันหลักของชาติไทย ทั้งสถาบันชาติ ศาสนา และพระมหากษัตริย์ โดยเฉพาะอย่างยิ่ง “สถาบันพระมหากษัตริย์” ซึ่งเป็นศูนย์รวมจิตใจของคนไทยทั้งชาติ ดังนั้น สมาคมแม่บ้านมหาดไทยจึงได้มีแถลงการณ์ เรื่อง ขอพระราชทานน้อมแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ลงวันที่ 14 กุมภาพันธ์ 2567 ความว่า
“สมาคมแม่บ้านมหาดไทย เทิดทูนไว้ซึ่งสถาบันชาติ ศาสน์ กษัตริย์ มีภารกิจในการบำบัดทุกข์ บำรุงสุขให้แก่พี่น้องประชาชนทั่วประเทศ
สถาบันพระมหากษัตริย์ไทยเป็นศูนย์รวมแห่งดวงใจไทยทั้งชาติ และเป็นที่ยึดเหนี่ยวจิตใจของประชาชนชาวไทย พระมหากษัตริย์และพระบรมวงศานุวงศ์ทุกพระองค์ ทรงประกอบพระราชกรณียกิจเพื่อประเทศชาติและประชาชน นำพาประเทศให้ผ่านพ้นวิกฤตต่าง ๆ ทรงดูแลปกป้องประชาชนด้วยน้ำพระราชหฤทัยที่เปี่ยมด้วยพระมหากรุณาธิคุณ พระเมตตาคุณ ในการบำบัดทุกข์ บำรุงสุขราษฎร มาเป็นเวลายาวนาน
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงสละเวลา ความสุขส่วนพระองค์ โดยเสด็จพระราชดำเนินไปทรงเยี่ยมราษฎรในภูมิภาคต่าง ๆ อยู่เสมอ และทรงมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว ในกิจการโครงการตามพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เป็นจำนวนมาก พร้อมทรงรับพระราชทานพระบรมราโชบายมาสนองพระเดชพระคุณในด้านต่าง ๆ นับเป็นการดูแลสอดส่องพระราชกรณียกิจส่วนหนึ่งต่างพระเนตรพระกรรณ อีกทั้งทรงดำรงตำแหน่งอุปนายิกาผู้อำนวยการสภากาชาดไทย สนองพระเดชพระคุณสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง องค์สภานายิกาสภากาชาดไทย ทั้งยังทรงมีพระเมตตาคุณ โปรดเกล้าฯ รับสถานศึกษา สมาคม มูลนิธิเป็นจำนวนมากไว้ในพระราชูปถัมภ์ และปฏิบัติพระราชกรณียกิจน้อยใหญ่นานัปการ ไม่ทรงย่อท้อต่อความเหน็ดเหนื่อยแม้พระวรกายมีอาการเจ็บป่วยก็ยังทรงปฏิบัติพระราชกรณียกิจเพื่อพี่น้องประชาชนของพระองค์ท่าน อีกทั้งยังพระราชทานแนวพระราชดำริแก่องค์กรต่าง ๆ ได้น้อมนำไปขับเคลื่อน กอปรประโยชน์อย่างยิ่งแก่ประชาชนคนไทย และแผ่ขยายไปถึงประเทศเพื่อนบ้าน เป็นที่ประจักษ์ชัดของประชาชนคนไทย ตลอดจนประชาชนนานาประเทศทั่วโลก
โดยสมาคมแม่บ้านมหาดไทย ได้น้อมนำโครงการและแนวพระราชดำริมาขับเคลื่อนร่วมกับประธานชมรมแม่บ้านมหาดไทยทุกจังหวัด และภาคีเครือข่ายของสมาคมแม่บ้านมหาดไทยในทุกจังหวัดทั่วประเทศ อาทิ การเสริมสร้างความมั่นคงด้านอาหาร โครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” การส่งเสริมสุขภาพอนามัยแม่และเด็ก การมอบทุนการศึกษาเพื่อเด็กและเยาวชนผู้ด้อยโอกาส การซ่อมสร้างโรงพยาบาล และการรับบริจาคโลหิตเพื่อช่วยชีวิตคนเจ็บป่วยทั่วทั้งประเทศ เป็นต้น
สมาคมแม่บ้านมหาดไทย ขอพระราชทานน้อมแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี และขอแสดงจุดยืนด้วยชีวิต ในการพิทักษ์ รักษา ปกป้องมิให้บุคคลใดมาดูหมิ่นเหยียดหยามพระเกียรติของพระองค์ผู้ทรงเป็นมิ่งขวัญของปวงชนชาวไทย และขอเชิญชวนพี่น้องประชาชนคนไทยทั่วทั้งประเทศไทยและทั่วโลก ได้รวมพลังกันในการแสดงความจงรักภักดี ด้วยการน้อมนำแนวพระราชดำริสู่การขับเคลื่อนสร้างคุณประโยชน์แก่ชาติบ้านเมืองอันเป็นการปฏิบัติบูชาน้อมเกล้าฯ ถวายแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผู้ทรงเป็นที่รักยิ่งของปวงชนชาวไทยตลอดไป
ประชาสัมพันธ์สมาคมแม่บ้านมหาดไทย
14 ก.พ. 2567
กองสารนิเทศ สป.มท. ครั้งที่ 244/2567

ที่มา : https://www.thaigov.go.th/news/contents/details/78889