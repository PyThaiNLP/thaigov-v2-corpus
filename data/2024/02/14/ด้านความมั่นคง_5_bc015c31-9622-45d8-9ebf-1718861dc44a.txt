รัฐบาลไทย-ข่าวทำเนียบรัฐบาล-จังหวัดนครพนม แถลงจับกุมเครือข่ายยาเสพติดรายใหญ่ 2 ราย พร้อมของกลางยาบ้ากว่า 5 แสนเม็ด พ่อเมืองนครพนมลั่น สั่งทุกฝ่ายมุ่งปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง


วันพุธที่ 14 กุมภาพันธ์ 2567
14/02/2567
พิมพ์
จังหวัดนครพนม แถลงจับกุมเครือข่ายยาเสพติดรายใหญ่ 2 ราย พร้อมของกลางยาบ้ากว่า 5 แสนเม็ด พ่อเมืองนครพนมลั่น สั่งทุกฝ่ายมุ่งปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง
จังหวัดนครพนม แถลงจับกุมเครือข่ายยาเสพติดรายใหญ่ 2 ราย พร้อมของกลางยาบ้ากว่า 5 แสนเม็ด ด้านพ่อเมืองนครพนมลั่น สั่งทุกฝ่ายมุ่งปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง
วันนี้ (14 ก.พ. 67) นายวันชัย จันทร์พร ผู้ว่าราชการจังหวัดนครพนม ในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดนครพนม เป็นประธานในการเเถลงผลการดำเนินงานปราบปรามยาเสพติดตามแผนงานของกองทัพภาคที่ 2 (นบ.ยส.24 ) ตำรวจภูธรภาค 4 และ ปปส.ภาค 4 ณ ที่ทำการตำรวจภูธรจังหวัดนครพนม ตำบลในเมือง อำเภอเมืองนครพนม จังหวัดนครพนม โดยสามารถจับกุมผู้ต้องหาได้ จำนวน 2 ราย ของกลางยาบ้า 508,000 เม็ด พร้อมทำการยึด-อายัดทรัพย์สินมูลค่ารวมกว่า 6 แสนบาท โดยนำตัวผู้กระทำความผิดเข้าสู่กระบวนการทางกฎหมายเเล้ว
นายวันชัย จันทร์พร ผู้ว่าราชการจังหวัดนครพนม ได้กล่าวแถลงผลการปราบปรามยาเสพติดว่า การปฏิบัติการในครั้งนี้ จังหวัดนครพนมเป็นหนึ่งในพื้นที่ดำเนินการของหน่วยบัญชาการสกัดกั้นและปราบปรามยาเสพติด สารตั้งต้น และเคมีภัณฑ์ ชายแดนภาคตะวันออกเฉียงเหนือ และร่วมแถลงผลการดำเนินงานหน่วยบัญชาการสกัดกั้น ปราบปรามยาเสพติด (นบ.ยส.24) ซึ่งจังหวัดนครพนมได้บูรณาการร่วมกับกองทัพภาคที่ 2 ตำรวจภูธรภาค 4 ปปส.ภาค 4 และหน่วยงานความมั่นคงในพื้นที่ ดำเนินการปราบปรามผู้ค้ายาเสพติด และเครือข่ายยาเสพติดในพื้นที่ โดยทำการปิดล้อมตรวจค้น สกัดกั้น และดำเนินการจับกุมผู้ค้ายาเสพติดตามข้อมูลของแหล่งข่าว ซึ่งจังหวัดนครพนมได้สั่งการเน้นย้ำเจ้าหน้าที่ทุกฝ่ายให้ดำเนินการตามกฎหมายอย่างเคร่งครัดต่อผู้กระทำผิด และหมั่น Re X-Ray เพื่อขยายผลการจับกุมและทลายเครือข่ายยาเสพติด เพื่อขจัดปัญหายาเสพติดให้หมดสิ้นไปจากสังคมไทย
นายวันชัย จันทร์พร ผู้ว่าราชการจังหวัดนครพนม กล่าวต่อว่า การจับกุมผู้ต้องหา 2 รายในครั้งนี้ เจ้าหน้าที่กองกำกับการสืบสวน ตำรวจภูธรจังหวัดนครพนม ร่วมกับเจ้าหน้าที่ตำรวจสถานีตำรวจพระซอง และตำรวจน้ำนครพนม ได้ทำการขยายผลจากการจับกุม เมื่อช่วงเดือนเมษายน 2566 ในพื้นที่ สภ.พระซอง ซึ่งเป็นเครือข่ายยาเสพติดของท้าวอ้วน แสงมะนี และพวก 4 คน พร้อมของกลางยาบ้า 1,106,000 เม็ด ที่บ้านยางนกเหาะ ต.เวินพระบาท อ.ท่าอุเทน จ.นครพนม โดยเจ้าหน้าที่ตำรวจได้ทำการสืบข้อมูลจนทราบว่าเป็นเครือข่ายยาเสพติดที่มีการลำเลียงยาเสพติดเข้าสู่พื้นที่ตอนในของประเทศ จึงได้ทำการเฝ้าติดตามพฤติกรรมมาโดยตลอด
"โดยเมื่อวันที่ 11 ก.พ. 67 เวลาประมาณ 12.00 น. เจ้าหน้าที่ตำรวจกองกำกับการสืบสวนตำรวจภูธรจังหวัดนครพนม นำโดย ว่าที่ พ.ต.ต.สนิท ชมภูราช สารวัตรสืบสวน กองกำกับการสืบสวนตำรวจภูธรจังหวัดนครพนม พร้อมด้วย ร.ต.อ.บพิตร ชุ่มอภัย รองสารวัตร กองกำกับการสืบสวน ตำรวจภูธรจังหวัดนครพนม ได้รับแจ้งจากแหล่งข่าวว่า ผู้ต้องหาทั้ง 2 คน กำลังขับรถยนต์ไปรับยาบ้าจากพื้นที่ ต.พนอม อ.ท่าอุเทน จ.นครพนม และจะลำเลียงยาบ้าเข้าสู่พื้นที่ตอนในของประเทศ ซึ่งจากการเฝ้าติดตามของเจ้าหน้าที่ตำรวจทราบว่า ผู้ต้องหาจะใช้เส้นทาง หมายเลข 2033 หนองญาติ - นาแก ในการลำเลียงยาเสพติด จึงได้รายงานให้ผู้บังคับบัญชาทราบ จากนั้น พ.ต.อ.ธนารัตน์ มีทองหลาง ผู้กำกับการสืบสวนตำรวจภูธรจังหวัดนครพนม จึงได้สั่งการให้เจ้าหน้าที่ตำรวจชุดจับกุม ทำการติดตามรถยนต์คันดังกล่าว และได้ร่วมกันตั้งจุดสกัดพร้อมด้วยเจ้าหน้าที่ตำรวจ สภ.พระชอง บริเวณจุดสกัดสามแยกบ้านนาเหนือ ต.พระซอง อ.นาแก จ.นครพนม จนกระทั่งเวลาประมาณ 14.00 น. ผู้ต้องหาได้ขับรถยนต์มาถึงจุดสกัดเจ้าหน้าที่ตำรวจ จึงได้ส่งสัญญาณให้หยุดรถ ภายในรถยนต์พบผู้ชาย 2 คน คือ นายวรภัทร หรือนายสัน และนายปรีชา หรือนายเป็ด เจ้าหน้าที่ตำรวจจึงขอตรวจสอบภายในรถยนต์ พบยาบ้า จำนวน 212 มัด ประมาณ 424,000 เม็ด เจ้าหน้าที่ตำรวจจึงได้จับกุมและควบคุมตัวผู้ต้องหา และเข้าตรวจค้นบ้านพักในพื้นที่ ต.คำเตย อ.เมืองนครพนม จ.นครพนม ทำให้พบยาบ้าเพิ่มเติม จำนวน 42 มัด (ประมาณ 84,000 เม็ด) เจ้าหน้าที่ตำรวจจึงได้นำผู้ต้องหาทั้งสองราย พร้อมของกลางยาบ้า 508,000 เม็ด รถกระบะ 4 ประตู สีขาว 1 คัน โทรศัพท์มือถือ 3 เครื่อง เเละสมุดบัญชี 1 เล่ม ส่งพนักงานสอบสวน สภ.พระซอง อ.นาแก จ.นครพนม เพื่อดำเนินคดีตามกฎหมายต่อไป" นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวทิ้งท้ายว่า จังหวัดนครพนมได้ให้ความสำคัญในการป้องกัน ปราบปราม และเเก้ไขปัญหายาเสพติดซึ่งเป็นนโยบายสำคัญของรัฐบาล และรัฐมนตรีว่าการกระทรวงมหาดไทย โดยให้ความสำคัญในทุกกระบวนการตั้งเเต่ต้นน้ำ กลางน้ำ เเละปลายน้ำ มุ่งดำเนินการปราบปราม จับกุม กดดัน ผู้ค้ายาเสพติดในพื้นที่อย่างต่อเนื่อง เพื่อสร้างความมั่นใจให้กับประชาชนในพื้นที่ โดยบูรณาการกำลังทุกภาคส่วน ทั้งกำนัน ผู้ใหญ่บ้าน ชุด ชรบ. ในพื้นที่รวบรวมข้อมูลการข่าว ประสานกำลังฝ่ายความปกครอง เจ้าหน้าที่ อส. เจ้าหน้าที่ทหาร กองทัพภาคที่ 2 (นบ.ยส. 24) ตำรวจภูธร ภาค 4 ปปส. ภาค 4 และหน่วยงานความมั่นคงในพื้นที่ เข้าดำเนินการปราบปราม จับกุม ผู้ค้ายาเสพติด จึงขอให้พี่น้องประชาชนมั่นใจการปฏิบัติงานของเจ้าหน้าที่ฝ่ายความมั่นคงที่จะนำความปลอดภัยในชีวิตและทรัพย์สินมาให้พี่น้องประชาชน ทั้งนี้ ขอความร่วมมือทุกภาคส่วนร่วมเป็นส่วนหนึ่งในการปฏิบัติการทำสงครามกับยาเสพติดด้วยการช่วยเเจ้งเบาะเเสผู้ค้า หรือเครือข่ายการกระทำผิด ที่ช่องทางต่าง ๆ ของหน่วยงานภาครัฐ หรือศูนย์ดำรงธรรมจังหวัด/อำเภอ หรือที่สายด่วน 1567 เพื่อเจ้าหน้าที่จะได้ดำเนินการจับกุมผู้กระทำผิดมาดำเนินคดีตามกฎหมายต่อไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78895