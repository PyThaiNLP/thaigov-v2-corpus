รัฐบาลไทย-ข่าวทำเนียบรัฐบาล-เปิดตู้ “เติมรัก...ปันสุข” 903 แห่งทั่วไทย  เป็นของขวัญวันวาเลนไทน์ หวังให้ สธ.  เป็นต้นแบบสังคมแห่งการแบ่งปัน


วันพุธที่ 14 กุมภาพันธ์ 2567
เปิดตู้ “เติมรัก...ปันสุข” 903 แห่งทั่วไทย  เป็นของขวัญวันวาเลนไทน์ หวังให้ สธ.  เป็นต้นแบบสังคมแห่งการแบ่งปัน
กระทรวงสาธารณสุข เปิดตู้ “เติมรัก...ปันสุข” ในโรงพยาบาลในสังกัด 903 แห่งพร้อมกันทั่วประเทศ เป็นของขวัญวันแห่งความรัก ให้กระทรวงสาธารณสุขเป็นต้นแบบของการสร้างวัฒนธรรมแห่งการแบ่งปัน ผ่านโครงการ “สร้างสุข เติมรัก โอบอุ้มสังคมไทย”
วันนี้ (14 กุมภาพันธ์ 2567) ณ บริเวณโถงชั้น 1 อาคาร 3 สำนักงานปลัดกระทรวงสาธารณสุข นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานเปิดโครงการ “กระทรวงสาธารณสุข สร้างสุข เติมรัก โอบอุ้มสังคมไทย” โดยมี นายแพทย์โอภาส การย์กวินพงศ์ ปลัดกระทรวงสาธารณสุข และคณะผู้บริหารพร้อมเจ้าหน้าที่ จากหน่วยงานต่างๆ เข้าร่วมงานจำนวนมาก
นายแพทย์ชลน่าน กล่าวว่า วันแห่งความรัก แม้จะเป็นวันที่สื่อความหมายถึงความรักระหว่างบุคคล โดยเฉพาะคู่รัก แต่กิจกรรมที่กระทรวงสาธารณสุขจัดขึ้นในวันแห่งความรัก ประจำปี 2567 นี้ เป็นกิจกรรมที่ต้องการสื่อความหมายของ ความรัก ให้เป็นการแบ่งปันความรัก แบ่งปันความสุขให้กับผู้คนในสังคม ผ่านโครงการ “สร้างสุข เติมรัก โอบอุ้มสังคมไทย” โดยกิจกรรมที่ถือเป็นการ Kick Off ในวันนี้ คือ การเปิดตู้ “เติมรัก...ปันสุข” ในโรงพยาบาลสังกัดกระทรวงสาธารณสุข ทั่วประเทศ 903 แห่ง แบ่งเป็น โรงพยาบาลศูนย์ 35 แห่ง โรงพยาบาลทั่วไป 92 แห่ง และ โรงพยาบาลชุมชน 776 แห่ง
นายแพทย์ชลน่าน กล่าวต่อว่า ตู้เติมรัก...ปันสุข เป็นการสื่อความหมายให้ทุกคนตระหนักถึงการให้และการรับ การส่งต่อความรัก ความสุข ความปรารถนาดี ให้กับผู้อื่น โดยหวังให้กระทรวงสาธารณสุข เป็นต้นแบบของวัฒนธรรม การแบ่งปัน การดูแลซึ่งกันและกัน ซึ่งเป็นหน้าที่หลักของกระทรวงสาธารณสุขอยู่แล้ว ที่ผ่านมา แพทย์อาจจะดูแลประชาชนในฐานะผู้ป่วย แต่จริงๆ แล้ว แพทย์ พยาบาล เจ้าหน้าที่ทุกคนของโรงพยาบาล เป็นได้มากกว่าคำว่า “ผู้ให้บริการ” แต่เป็น “ผู้ให้” ที่ให้ความรัก ความห่วงใย ความเอื้ออาทรต่อกัน ซึ่งจะทำให้สังคมไทยมีพลังบวก และคนไทยมีพลังใจเพิ่มมากขึ้น เป็นการสร้างสุขภาวะทางสังคมที่ดี
“ตู้เติมรัก...ปันสุข” เป็นสัญลักษณ์ที่เราอยากให้ทุกโรงพยาบาลของกระทรวงสาธารณสุขทั่วประเทศ เป็นผู้นำในการโอบอุ้มสังคมไทยให้อบอุ่น ด้วยความเอื้อเฟื้อแบ่งปันความสุข ใครมีอะไรอยากปันเอามาใส่ตู้ ใครอยากได้ อยากดื่ม มาหยิบไป หยิบได้ เติมได้ เติมใจ เติมความห่วงใยให้กัน เป็นการร่วมกันขับเคลื่อนสังคมไทยด้วยพลังบวก” นายแพทย์ชลน่าน กล่าว
โดยนอกจาก ตู้เติมรัก...ปันสุข แล้ว ในปีนี้ รัฐบาลยังมีของขวัญที่จะส่งมอบเป็นความรักให้กับประชาชน คือ การเดินหน้านโยบาย 30 บาทรักษาทุกที่ ด้วยบัตรประชาชนใบเดียว ให้ครบทั้งประเทศภายในปี 2567 และยังมีโครงการ พาหมอไปหาประชาชน เฉลิมพระเกียรติฯ อีกอย่างน้อย 72 ครั้ง ทั่วประเทศภายในปีนี้ รวมไปถึงโครงการอื่นๆ ตามนโยบาย 13 ประเด็น ที่ได้แถลงต่อพี่น้องประชาชนตั้งแต่เข้ารับตำแหน่งด้วย
*************************************************** 14 กุมภาพันธ์ 2567

ที่มา : https://www.thaigov.go.th/news/contents/details/78893