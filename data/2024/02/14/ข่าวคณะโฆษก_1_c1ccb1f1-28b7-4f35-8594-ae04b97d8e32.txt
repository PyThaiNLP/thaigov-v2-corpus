รัฐบาลไทย-ข่าวทำเนียบรัฐบาล-นายกฯ มุ่งหน้าพัฒนาแหล่งท่องเที่ยวไทย จับมือทุกภาคส่วนยกระดับการท่องเที่ยวในหลายพื้นที่ พร้อมชื่นชม อ่าวมาหยา ได้อันดับที่สามของการจัดอันดับ 20 ชายหาดที่ดีที่สุดในโลก


วันพุธที่ 14 กุมภาพันธ์ 2567
14/02/2567
พิมพ์
นายกฯ มุ่งหน้าพัฒนาแหล่งท่องเที่ยวไทย จับมือทุกภาคส่วนยกระดับการท่องเที่ยวในหลายพื้นที่ พร้อมชื่นชม อ่าวมาหยา ได้อันดับที่สามของการจัดอันดับ 20 ชายหาดที่ดีที่สุดในโลก
นายกฯ มุ่งหน้าพัฒนาแหล่งท่องเที่ยวไทย จับมือทุกภาคส่วนยกระดับการท่องเที่ยวในหลายพื้นที่ พร้อมชื่นชม อ่าวมาหยา ได้อันดับที่สามของการจัดอันดับ 20 ชายหาดที่ดีที่สุดในโลกจาก Lonely Planet
วันนี้ (14 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้ความสำคัญกับการกระตุ้นตลาดการท่องเที่ยวไทยควบคู่การพัฒนาแหล่งท่องเที่ยว ซึ่งครอบคลุมถึงการอนุรักษ์สถานที่ท่องเที่ยวทางธรรมชาติให้คงความเป็นธรรมชาติมากที่สุด โดยนายกรัฐมนตรีชื่นชมผลการจัดอันดับ 20 best beaches in the world ซึ่งได้จัดให้อ่าวมาหยา เกาะพีพี จังหวัดกระบี่ ของประเทศไทยอยู่ในอันดับที่ 3 (https://www.lonelyplanet.com/articles/worlds-best-beaches)
โฆษกประจำสำนักนายกรัฐมนตรี เปิดเผยว่า นิตยสารด้านการท่องเที่ยว Lonely Planet ได้ส่งนักเขียนไปยังสถานที่ต่าง ๆ ทั่วโลก เพื่อจัดอันดับ 20 ชายหาดที่ดีที่สุดในโลก (20 of the world's best beaches) และยกให้ อ่าวมาหยา เกาะพีพี จังหวัดกระบี่ ประเทศไทย ได้รับการจัดอยู่ในอันดับที่ 3 เนื่องจากเป็นชายหาดที่ซ่อนตัวอยู่ในหน้าผาหินปูน มีน้ำทะเลครามไล่โทนสี กับหาดทรายขาวละเอียด ซึงถือเป็นอีกหนึ่งการตอกย้ำความสวยงามของสถานที่ท่องเที่ยวทางธรรมชาติของไทย
พร้อมกันนี้ โฆษกประจำสำนักนายกรัฐนตรี ได้ประชาสัมพันธ์ 4 นโยบาย กระตุ้นการท่องเที่ยวไทยตลอดปี 2567 ด้วยการร่วมมือกับทุกภาคส่วน ตามแนวคิด “365 วันเมืองไทยเที่ยวได้ทุกวัน – 55 เมืองรอง – พัฒนาการสื่อสาร - กระตุ้นไทย/ต่างชาติใช้เงิน” โดยมีเป้าหมายเพื่อกระจายรายได้สู่พื้นที่ต่างๆ ทั่วประเทศและฟื้นฟูเศรษฐกิจประเทศ
นโยบายที่ 1 ยกระดับให้สามารถท่องเที่ยวทั่วเมืองไทยได้ตลอด 365 วัน ด้วยหลักคิดทำการตลาดด้วยอีเวนต์ (Event Marketing) ผ่านงานเทศกาลงานประเพณีหลักต่าง ๆ ในทุกพื้นที่ทั่วไทยให้ครบตลอดทั้งปี
ซึ่งจะช่วยผลักดันประเทศไทยให้เป็นศูนย์กลางแห่งเทศกาล (Festival Hub) ของโลก
นโยบายที่ 2 ส่งเสริมการท่องเที่ยว 55 เมืองรอง เน้นเอกลักษณ์ท้องถิ่น เป็นจุดขายทางวัฒนธรรม ออกแบบกิจกรรมการท่องเที่ยวควบคู่กับการพัฒนาสินค้าชุมชน ตลอดจนยกระดับการคมนาคม อำนวยความสะดวกการเข้าถึงแหล่งท่องเที่ยวทั่วไทย
นโยบายที่ 3 ขับเคลื่อนการสื่อสารเชื่อมต่อกับนักท่องเที่ยว โดยมีการเชิญชวนบุคคลผู้มีชื่อเสียง และผู้นำทางความคิด ร่วมประชาสัมพันธ์การท่องเที่ยวทั้งในและต่างประเทศ เผยแพร่ข้อมูลไปถึงกลุ่มเป้าหมายอย่างมีคุณภาพและประสิทธิภาพ สร้างความเชื่อมั่นให้กับการท่องเที่ยวในประเทศไทย
นโยบายที่ 4 กระตุ้นนักท่องเที่ยวไทยและต่างชาติใช้จ่ายเงินตลอดปี 2567 ด้วยการจัดเทศกาลกระตุ้นการท่องเที่ยว พร้อมทั้งมาตรการยกเว้นการตรวจลงตราหนังสือเดินทางให้กับนักท่องเที่ยวต่างชาติ รวมถึง
การยกระดับสินค้าชุมชนและผลิตภัณฑ์พื้นเมืองของแต่ละจังหวัดและ
การบริการในแหล่งท่องเที่ยวแบบครบวงจร
โดยจากแผนการดำเนินการดังกล่าวคาดการณ์ว่าจะมีจำนวนนักท่องเที่ยวตลอดทั้งปีนี้ จากตลาดต่างประเทศจำนวนไม่น้อยกว่า 35 ล้านคน เติบโต 26.12% สร้างรายได้กระจายสู่พื้นที่ทั่วประเทศได้ 1.9 - 2 ล้านล้านบาท และจากการท่องเที่ยวตลาดในประเทศอีก 1 ล้านล้านบาท สร้างรายได้จากการท่องเที่ยวรวมตามได้เป้าหมาย 3.0 ล้านล้านบาท
“นายกรัฐมนตรีดึงและขยายศักยภาพการท่องเที่ยวของไทย ซึ่งเป็นที่นิยมในหมู่นักท่องเที่ยวทั่วโลก สนับสนุนการจัดกิจกรรมและเทศกาลทั่วไทยตลอด 365 วัน เพิ่มช่วงเวลาการพำนักอย่างต่อเนื่อง มุ่งดึงดูดจำนวนนักท่องเที่ยว ด้วยเชื่อมั่นว่าอุตสาหกรรมท่องเที่ยวไทยจะเป็นอีกส่วนในการฟื้นฟูเศรษฐกิจควบคู่กับนโยบายพลิกฟื้นเศรษฐกิจด้านอื่น ๆ ” นายชัย กล่าว

ที่มา : https://www.thaigov.go.th/news/contents/details/78880