รัฐบาลไทย-ข่าวทำเนียบรัฐบาล-เตรียมประกาศมาตรฐาน “สุราพื้นบ้าน” เป็นแนวทางให้ผู้ผลิตสามารถยกระดับสินค้าให้มีความปลอดภัยมากขึ้น


วันพุธที่ 14 กุมภาพันธ์ 2567
เตรียมประกาศมาตรฐาน “สุราพื้นบ้าน” เป็นแนวทางให้ผู้ผลิตสามารถยกระดับสินค้าให้มีความปลอดภัยมากขึ้น
.....
เตรียมประกาศมาตรฐาน “สุราพื้นบ้าน” เป็นแนวทางให้ผู้ผลิตสามารถยกระดับสินค้าให้มีความปลอดภัยมากขึ้น
.
กระทรวงอุตสาหกรรม เผยหลังจากที่ ครม. (2 ม.ค. 67) มีมติเห็นชอบมาตรการส่งเสริมให้ประเทศไทยเป็นศูนย์กลางการท่องเที่ยวและการใช้จ่าย โดยให้ปรับโครงสร้างภาษีเครื่องดื่มแอลกอฮอล์รวมถึงสุราชุมชนนั้น
.
ที่ผ่านมา ได้ดำเนินปรับอัตราภาษีสุราพื้นบ้าน เช่น กระแช่ สาโท สุราแช่พื้นบ้านอื่น ๆ และสุราแช่ที่ใช้วัตถุดิบเป็นข้าวที่มีแรงแอลกอฮอล์ไม่เกิน 7 ดีกรี เป็น 0 % และให้กรมสรรพสามิตทบทวนเรื่องกฎหมายที่ช่วยสนับสนุนสุราพื้นบ้านด้วย
.
ส่วนประเด็นมาตรฐาน “สุราพื้นบ้าน” สำนักงานมาตรฐานผลิตภัณฑ์อุตสาหกรรม (สมอ.) ได้เร่งแก้ไขปรับปรุงมาตรฐาน เพื่อยกระดับสินค้าชุมชนให้มีคุณภาพได้มาตรฐาน และมีความปลอดภัย สร้างความเชื่อมั่นให้แก่ประชาชนและนักท่องเที่ยว
.
โดยสาระสำคัญของการแก้ไขมาตรฐาน เช่น
.
• มาตรฐานสุรากลั่นชุมชน แก้ไขข้อกำหนดวัตถุเจือปนอาหาร กรดเบนโซอิก ซึ่งเป็นวัตถุกันเสีย จากเดิม “ไม่เกิน 250 มิลลิกรัมต่อลิตร” แก้เป็น “ไม่เกิน 200 มิลลิกรัมต่อลิตร”
• มาตรฐานไวน์สมุนไพร แก้ไขข้อกำหนดสารปนเปื้อน ตะกั่ว จากเดิม “ไม่เกิน 0.2 ไมโครกรัมต่อลิตร” แก้เป็น “ไม่เกิน 0.1 ไมโครกรัมต่อลิตร”
• มาตรฐานเมรัย แก้ไขเกณฑ์ข้อกำหนดสารเอทิลคาร์บาเมต (กรณีผสมสุรากลั่น) จากเดิม “ไม่เกิน 400 ไมโครกรัมต่อลิตร” แก้เป็น “ไม่เกิน 200 ไมโครกรัมต่อลิตร” เนื่องจากสารดังกล่าวหากมีมากเกินไปจะทำให้เกิดอาการวิงเวียนศีรษะ
.
นอกจากนี้ ยังแก้ไขข้อกำหนดในด้านอื่น ๆ ด้วย เพื่อให้ประชาชนสามารถบริโภคสุรากลั่นชุมชนและสุราแช่พื้นบ้านได้อย่างปลอดภัย
.
มาตรฐานดังกล่าว คาดจะประกาศใช้ภายในเดือน ก.พ. 67 นี้ เพื่อให้ผู้ผลิตชุมชนที่ผลิตสุรากลั่นชุมชนและสุราแช่พื้นบ้าน สามารถนำไปใช้เป็นแนวทางในการผลิต เพื่อยกระดับคุณภาพสินค้าให้มีความปลอดภัยได้มาตรฐาน สร้างความเชื่อมั่นให้แก่ผู้บริโภคได้ต่อไป
.
อ่านเพิ่มเติม คลิก https://www.thaigov.go.th/news/contents/details/78828
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/78885