รัฐบาลไทย-ข่าวทำเนียบรัฐบาล-“ศุภมาส” เปิดการแข่งขันกีฬามหาวิทยาลัยเทคโนโลยีราชมงคลแห่งประเทศไทย ครั้งที่ 38 “ธัญบุรีเกมส์” 


วันพุธที่ 14 กุมภาพันธ์ 2567
“ศุภมาส” เปิดการแข่งขันกีฬามหาวิทยาลัยเทคโนโลยีราชมงคลแห่งประเทศไทย ครั้งที่ 38 “ธัญบุรีเกมส์”
“ศุภมาส” เปิดการแข่งขันกีฬามหาวิทยาลัยเทคโนโลยีราชมงคลแห่งประเทศไทย ครั้งที่ 38 “ธัญบุรีเกมส์” เชื่อมสัมพันธ์ 9 มทร. พร้อมชูจัดตั้งศูนย์ Student Wellness Club ภายใต้เครือข่าย “U-LIVE by MHESI” ให้คำปรึกษา แนะแนวการศึกษาและอาชีพ ดูแลช่วยเหลือนักศึกษา
เมื่อวันที่ 12 ก.พ. เวลา 18.00 น. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีเปิดการแข่งขันกีฬามหาวิทยาลัยเทคโนโลยีราชมงคล (มทร.) แห่งประเทศไทย ครั้งที่ 38 “ธัญบุรีเกมส์” ซึ่งจัดขึ้นระหว่างวันที่ 11 – 17 กุมภาพันธ์ 2567 โดยมีนักกีฬาจาก 9 มทร.ทั่วประเทศมากกว่า 2 พันคนร่วมชิงชัยใน 12 ชนิดกีฬา พร้อมมอบนโยบาย "U-Live by MHESI" จัดตั้งศูนย์ Student Wellness Club ขับเคลื่อนงานด้านการให้คำปรึกษา แนะแนวการศึกษาและอาชีพ ดูแลช่วยเหลือนักศึกษาด้านสุขภาพจิต โดยมี มทร.ธัญบุรี นำร่องจัดงานสัปดาห์ “Valentine ดูแลหัวใจ by ยู-ไลฟ์” ในโอกาสนี้ รศ.ดร.สมหมาย ผิวสอาด อธิการบดี มทร.ธัญบุรี ผู้บริหาร มทร.ทั้ง 9 แห่ง คณาจารย์ บุคลากร เจ้าหน้าที่ และนักกีฬาจาก 9 มทร.ทั่วประเทศ ให้การต้อนรับ ณ สนามกีฬากลาง มทร.ธัญบุรี
น.ส.ศุภมาส กล่าวว่า การกีฬาเป็นส่วนหนึ่งของกิจกรรมพัฒนาศักยภาพนักศึกษาในทุกสถานศึกษา ทั้งยังสร้างปฏิสัมพันธ์ให้นักศึกษามีโอกาสได้พบปะ แลกเปลี่ยนประสบการณ์ซึ่งกันและกัน โดยมีกีฬาเป็นสื่อกลางเชื่อมความสัมพันธ์ ไม่ว่าจะแพ้หรือชนะ ขอให้นักกีฬาทุกคนจงภูมิใจว่า เราได้ทำหน้าที่อย่างดีที่สุดแล้ว ภายใต้คำขวัญการจัดการแข่งขันกีฬาที่ว่า “เชื่อมราชมงคล ด้วยไมตรี เชื่อมสามัคคีด้วยกีฬา” พึงระลึกเสมอว่า เราทุกคนเป็นชาวราชมงคลด้วยกัน ที่ได้หลอมรวมอยู่ภายใต้นามอันเป็นมงคล ที่พระบาทสมเด็จพระบรมชนกาธิเบศร มหาภูมิพลอดุลยเดช มหาราชบรมนาถบพิตร ได้ทรงพระราชทานนามให้
รมว.อว.กล่าวต่อว่า นอกจากการส่งเสริมกิจกรรมด้านการกีฬา กระทรวง อว. ยังให้ความสำคัญและเร่งดำเนินการให้มีระบบช่วยคัดกรอง ส่งเสริมสุขภาวะทางด้านจิตใจและร่างกาย โดยจัดตั้งศูนย์ Student Wellness Club ภายใต้เครือข่าย “U-LIVE by MHESI” (ยู-ไลฟ์ บาย เม-ซี่) ซึ่งในวันนี้ ได้รับความร่วมมือจาก มทร.ธัญบุรี นำร่องจัดงาน สัปดาห์ “Valentine ดูแลหัวใจ by ยู-ไลฟ์” ขับเคลื่อนงานด้านการให้คำปรึกษา แนะแนวการศึกษาและอาชีพ ดูแลช่วยเหลือนักศึกษาด้านสุขภาพจิต และหวังเป็นอย่างยิ่งว่าจะได้รับความร่วมมือในการจัดตั้งศูนย์ Student Wellness Club จากสถาบันอุดมศึกษาทุกแห่งต่อไป
ด้าน รศ.ดร.สมหมาย เปิดเผยว่า การแข่งขันกีฬามหาวิทยาลัยเทคโนโลยีราชมงคลฯ ครั้งที่ 38 “ธัญบุรีเกมส์” มี มทร. ทั้ง 9 แห่งร่วมมือร่วมใจสานพลังในรูปแบบการแข่งขันกีฬาอันแสดงถึงศักยภาพความพร้อมทั้งด้านร่างกายและจิตใจที่ได้เพียรพยายามฝึกซ้อมฝึกฝนและทุ่มเท โดยครั้งนี้ มทร.ธัญบุรีเป็นเจ้าภาพหลัก โดยมีนักกีฬาจาก 9 มทร.ทั่วประเทศมากกว่า 2 พันกว่าคนร่วมชิงชัยใน 12 ชนิดกีฬา ประกอบด้วย ฟุตบอล, บาสเกตบอล, วอลเลย์บอล, ว่ายน้ำ, กรีฑา, วอลเลย์บอลชายหาด, เทเบิลเทนนิส, ฟุตซอล, แบดมินตัน, เปตอง, เซปักตะกร้อ และ หมากกระดาน ในส่วนของมาสคอตประจำการแข่งขันมีชื่อว่า "น้องบัวสวรรค์" ซึ่งเป็นดอกไม้ประจำมหาวิทยาลัย ออกแบบโดยผสมผสานกับร่างมนุษย์กึ่งหุ่นยนต์ แสดงถึงเทคโนโลยีให้ดูทันสมัย น่ารักและเป็นมิตร
บรรยากาศภายในงานพิธีเปิดได้ถูกจัดขึ้นอย่างยิ่งใหญ่ มีขบวนพาเหรดและคณะนักกีฬาเข้าสู่สนามเชิญธงชาติขึ้นสู่ยอดเสา และพิธีอัญเชิญตราประจำมหาวิทยาลัย และถ้วยพระราชทานขึ้นสู่ปรัมพิธี พร้อมการแสดงชุด "เชื่อมราชมงคลด้วยไมตรี...เชื่อมสามัคคีด้วยกีฬา" จากนั้นเวลา 19.30 น. ประธานในพิธี ผู้บริหาร คณาจารย์ นักกีฬา ร่วมงานเลี้ยงต้อนรับนักกีฬา ณ หอประชุม มทร.ธัญบุรี

ที่มา : https://www.thaigov.go.th/news/contents/details/78900