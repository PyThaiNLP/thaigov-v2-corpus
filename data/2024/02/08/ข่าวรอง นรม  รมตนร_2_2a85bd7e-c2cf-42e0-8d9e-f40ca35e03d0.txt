รัฐบาลไทย-ข่าวทำเนียบรัฐบาล-​“รองนายกฯสมศักดิ์” เปิดอบรมหลักสูตรสำนักข่าวกรองแห่งชาติ ย้ำ เป็นหน่วยงานสำคัญ ช่วยเสริมสร้างความรู้ด้านการข่าว-ความมั่นคง เพื่อรับมือภัยคุกคามทุกรูปแบบ 


วันพฤหัสบดีที่ 8 กุมภาพันธ์ 2567
08/02/2567
พิมพ์
​“รองนายกฯสมศักดิ์” เปิดอบรมหลักสูตรสำนักข่าวกรองแห่งชาติ ย้ำ เป็นหน่วยงานสำคัญ ช่วยเสริมสร้างความรู้ด้านการข่าว-ความมั่นคง เพื่อรับมือภัยคุกคามทุกรูปแบบ
​“รองนายกฯสมศักดิ์” เปิดอบรมหลักสูตรสำนักข่าวกรองแห่งชาติ ย้ำ เป็นหน่วยงานสำคัญ ช่วยเสริมสร้างความรู้ด้านการข่าว-ความมั่นคง เพื่อรับมือภัยคุกคามทุกรูปแบบ พร้อมเดิมเยี่ยมชม พิพิธภัณฑ์วังปารุสกวัน
วันที่ 8 กุมภาพันธ์ 2567 นายสมศักดิ์ เทพสุทิน รองนายกรัฐมนตรี เป็นประธานพิธีเปิดการศึกษาหลักสูตรการบริหารจัดการความมั่นคงแห่งชาติ (บมช.) รุ่นที่ 16 โดยมี นายวิชัย ไชยมงคล ที่ปรึกษารองนายกรัฐมนตรี นายฐนัตถ์ สุวรรณานนท์ ผู้อำนวยการสำนักข่าวกรองแห่งชาติ ผู้บริหารสำนักข่าวกรองแห่งชาติ  และผู้เข้ารับการศึกษา รวม 40 เข้าร่วม ที่ห้องประชุมสำนักงานข่าวกรองแห่งชาติ ชั้น 1 ถนนราชดำเนินนอก แขวงดุสิต เขตดุสิต
โดยนายสมศักดิ์ กล่าวว่า สำนักข่าวกรองแห่งชาติ เป็นองค์กรข่าวกรองพลเรือนแห่งชาติ มีภารกิจในการปฏิบัติงานด้านข่าวกรอง รวมทั้งมีบทบาทในการขับเคลื่อนการพัฒนาระบบงานข่าวกรองแบบบูรณาการร่วมกับหน่วยงานด้านการข่าว และหน่วยงานในประชาคมข่าวกรอง จึงถือว่า สถาบันการข่าวกรองเป็นหน่วยงานสำคัญในการเสริมสร้างความรู้ด้านการข่าวและความมั่นคงให้กับทุกหน่วยงานที่เกี่ยวข้อง เพื่อให้สอดรับกับยุทธศาสตร์ชาติว่าด้วยความมั่นคงแห่งชาติ
“ที่ผ่านมา สำนักข่าวกรองแห่งชาติ ให้ความสำคัญกับการพัฒนาองค์ความรู้ด้านการข่าวและความมั่นคง เพื่อเพิ่มขีดความสามารถ และพัฒนาศักยภาพบุคลากรด้านการข่าวให้มีความรู้ความเชี่ยวชาญ มีสมรรถนะสูง รวมถึงเพื่อให้มีความพร้อมในการรับมือกับภัยคุกคามความมั่นคงทุกรูปแบบ ซึ่งภารกิจสำคัญนี้ ภาครัฐไม่สามารถรับมือกับภัยคุกคามทุกรูปแบบได้เพียงลำพัง จึงจำเป็นต้องมีการเพิ่มพูนศักยภาพของบุคลากร ตลอดจนการสร้างเครือข่ายความร่วมมือ ด้านการข่าวและความมั่นคง” รองนายกรัฐมนตรี กล่าว
นายสมศักดิ์ กล่าวอีกว่า หลักสูตร บมช. รุ่นที่ 16 สำนักข่าวกรองแห่งชาติ ได้จัดขึ้นสำหรับเจ้าหน้าที่ของหน่วยงานในประชาคมข่าวกรอง ทั้งภาครัฐและภาคเอกชน จำนวน 40 คน เช่น ทหาร ตำรวจ ปกครอง รวมไปถึงรัฐวิสาหกิจ และภาคเอกชน เพื่อให้ผู้มีหน้าที่เกี่ยวข้องรู้เท่าทันภัยคุกคาม สามารถประมาณการ และแจ้งเตือนได้ล่วงหน้า ซึ่งหลักสูตรนี้มี 5 หมวดวิชา เช่น วิชาการเพิ่มพูนศักยภาพการคิดและการทำงาน วิชาแนวคิดทฤษฎีด้านการข่าวกรอง วิชาความมั่นคงภายในและระหว่างประเทศ โดยใช้เวลาเรียนรวม 270 ชั่วโมง รวมเป็น 21 สัปดาห์ ซึ่งตนหวังว่า หลักสูตรนี้ จะมีส่วนสำคัญในการส่งเสริม ให้ทุกคนพร้อมเป็นกลไกสำคัญ ในการขับเคลื่อนนโยบายความมั่นคงแห่งชาติ เพื่อส่งเสริมความมั่นคงแบบองค์รวม ทั้งในมิติความมั่นคงของประชาชน ทางเศรษฐกิจ ทางการทหาร รวมไปถึงความมั่นคงระหว่างประเทศ
ผู้สื่อข่าวรายงานว่า ภายหลังเปิดงาน นายสมศักดิ์ ได้เดินเยี่ยมชม พิพิธภัณฑ์วังปารุสกวัน โดยมีผู้อำนวยการสำนักข่าวกรองแห่งชาติ เป็นผู้นำเยี่ยมชม และเล่าประวัติให้ฟัง ซึ่งนายสมศักดิ์ ได้เดินเยี่ยมชมห้องสำคัญในอดีต ทั้งห้องทานอาหาร ห้องพักผ่อน ห้องสันทนาการ โดยปัจจุบัน ได้ถูกปรับเปลี่ยนเป็นห้องประชุมของสำนักข่าวกรองแห่งชาติ รวมถึงเป็นพิพิธภัณฑ์เล่าเรื่องราวประวัติวังปารุสกวัน ทั้งหมดแล้ว

ที่มา : https://www.thaigov.go.th/news/contents/details/78648