รัฐบาลไทย-ข่าวทำเนียบรัฐบาล-กรมทางหลวงชนบทสร้างถนนสาย พท.4007 จังหวัดพัทลุง เดินหน้ากว่า 78% 


วันพฤหัสบดีที่ 8 กุมภาพันธ์ 2567
กรมทางหลวงชนบทสร้างถนนสาย พท.4007 จังหวัดพัทลุง เดินหน้ากว่า 78%
....
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย พท.4007 แยก ทล.4047 - บ้านทะเลน้อย อำเภอควนขนุน จังหวัดพัทลุง เพื่อเพิ่มศักยภาพการพัฒนาโครงสร้างพื้นฐานด้านคมนาคมสู่ระดับภาคให้มีประสิทธิภาพมากขึ้น ยกระดับการเดินทางบนโครงข่ายถนน       ทางหลวงชนบทให้ครอบคลุมความต้องการของประชาชน เชื่อมโยงชุมชนท้องถิ่นริมชายฝั่งทะเลสาบสงขลา ส่งเสริมแหล่งท่องเที่ยวธรรมชาติแถบลุ่มน้ำทะเลสาบสงขลาอย่างยั่งยืน รวมถึงช่วยเพิ่มขีดความสามารถในการพัฒนาระบบการขนส่ง การบริหารจัดการสินค้าเข้าสู่ท่าเรือน้ำลึกจังหวัดสงขลา และสตูลในอนาคต โครงการดังกล่าวมีจุดเริ่มต้นบริเวณ กม. ที่ 0+000 (หาดแสนสุขลำปำ) สิ้นสุดบริเวณ กม. ที่ 21+033 (ทะเลน้อย) ระยะทาง        21.033 กิโลเมตร ก่อสร้างเป็นถนนแอสฟัลท์ติกคอนกรีต ขนาด 2 ช่องจราจร ไป - กลับ ผิวจราจรกว้างข้างละ         3.5 เมตร ไหล่ทางข้างละ 1 - 2.5 เมตร พร้อมก่อสร้างระบบระบายน้ำ ระบบไฟฟ้าแสงสว่าง ติดตั้งเครื่องหมายจราจร สิ่งอำนวยความปลอดภัย ก่อสร้างสะพานคอนกรีตเสริมเหล็ก 2 แห่ง และขยายสะพานคอนกรีตเสริมเหล็กเดิม 3 แห่ง ใช้งบประมาณ 249.100 ล้านบาท ปัจจุบันการก่อสร้างมีความคืบหน้ากว่าร้อยละ 78 อยู่ระหว่างการก่อสร้าง       ผิวจราจร คาดว่าจะก่อสร้างแล้วเสร็จสมบูรณ์ในปี 2567

ที่มา : https://www.thaigov.go.th/news/contents/details/78621