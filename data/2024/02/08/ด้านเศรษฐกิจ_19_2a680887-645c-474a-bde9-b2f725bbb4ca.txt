รัฐบาลไทย-ข่าวทำเนียบรัฐบาล-การทางพิเศษแห่งประเทศไทย ชี้แจงข้อเท็จจริงกรณีด่านฯ ลุมพินีแห่งใหม่เชื่อมต่อทางพิเศษเฉลิมมหานคร


วันพฤหัสบดีที่ 8 กุมภาพันธ์ 2567
การทางพิเศษแห่งประเทศไทย ชี้แจงข้อเท็จจริงกรณีด่านฯ ลุมพินีแห่งใหม่เชื่อมต่อทางพิเศษเฉลิมมหานคร
...
ตามที่สื่อสังคมออนไลน์ได้โพสต์ แชร์ภาพ และข้อความกรณีการก่อสร้างด่านฯ ลุมพินีแห่งใหม่ เข้าเชื่อมต่อกับทางพิเศษเฉลิมมหานคร บริเวณทางราบบ่อนไก่ ของการทางพิเศษแห่งประเทศไทย (กทพ.) โดยตั้งคำถามว่า เป็นการเอื้อประโยชน์แก่บริษัทเอกชน และจะเป็นการเพิ่มปัญหาจราจรจุดเชื่อมต่อบนทางพิเศษ บริเวณดังกล่าว รวมถึงอาจทำให้เกิดอุบัติเหตุได้ นั้น กทพ. ขอเรียนชี้แจงข้อเท็จจริงในเรื่องดังกล่าวว่า โครงการทางเชื่อมต่อทางพิเศษเฉลิมมหานครและถนนวิทยุ ประกอบด้วยโครงข่ายถนนเชื่อมต่อจากทางพิเศษเฉลิมมหานคร บริเวณบ่อนไก่ไปยังถนนวิทยุ และด่านเก็บค่าผ่านทางพิเศษลุมพินีซึ่งเป็นด่านเก็บค่าผ่านทางแห่งใหม่ โดยโครงการนี้มีที่มาจากมติของคณะอนุกรรมการประสานงานการบริหารการจราจรในทางพิเศษ ในการประชุม ครั้งที่ 1/2561 เมื่อวันที่ 16 ตุลาคม 2560 ซึ่งได้มอบหมายให้ กทพ. ศึกษาแนวทางแก้ไขปัญหาการจราจรติดขัดบริเวณทางขึ้น - ลงทางพิเศษ เนื่องจากการจราจรติดขัดสะสมจากถนนสายหลัก โดยเฉพาะช่วงเวลาเร่งด่วนเช้าและช่วงเวลาเร่งด่วนเย็น ซึ่งถนนพระรามที่ 4 บริเวณทางขึ้น - ลงด่านเก็บค่าผ่านทางพิเศษพระรามที่สี่ ของทางพิเศษเฉลิมมหานครเป็นพื้นที่หนึ่งที่ประสบปัญหาดังกล่าว จากสภาพการจราจรที่หนาแน่นโดยเฉพาะในช่วงเวลาเร่งด่วน ทำให้เกิดปัญหาการจราจรติดขัดทั้งบริเวณทางขึ้น - ลงถนนพระรามที่ 4 และโครงข่ายถนนบริเวณโดยรอบ ได้แก่ ถนนพระรามที่ 4 และถนนวิทยุ ซึ่ง กทพ. ได้ศึกษาแนวทางแก้ไขปัญหาการจราจรและเพิ่มประสิทธิภาพในการให้บริการทางพิเศษบริเวณดังกล่าวแล้ว เห็นสมควรพัฒนาเป็นโครงการทางเชื่อมต่อทางพิเศษเฉลิมมหานครและถนนวิทยุ เพื่อลดความแออัดของโครงข่ายถนนโดยรอบและเป็นทางเลือกในการเดินทางสำหรับประชาชนในการใช้บริการทางพิเศษ โดยผลการศึกษาด้านการจราจรของโครงข่ายถนนโดยรอบพื้นที่ในกรณีมีโครงการทางเชื่อมต่อทางพิเศษเฉลิมมหานครและถนนวิทยุ พบว่า ความล่าช้า (Delay) และความหนาแน่นปริมาณจราจรบนโครงข่ายถนนลดลงจากเดิม กล่าวคือ บริเวณทางแยกใต้ทางพิเศษเฉลิมมหานครตัดถนนพระรามที่ 4  ความล่าช้าลดลงร้อยละ 10 - 17 และบริเวณแยกวิทยุความล่าช้าลดลงร้อยละ 2 - 5 ความหนาแน่นบนช่วงถนนพระรามที่ 4 ระหว่างแยกใต้ทางพิเศษเฉลิมมหานครกับแยกวิทยุ ขาเข้าเมืองลดลงร้อยละ 8 - 10 และขาออกเมืองลดลงร้อยละ 3 - 5 สรุปได้ว่าโครงการฯ มีส่วนสำคัญที่ช่วยลดปัญหาการจราจรติดขัดบนถนนวิทยุ และถนนพระราม 4 และลดระยะเวลาในการเดินทาง ผู้ที่เดินทางจากถนนวิทยุสามารถเข้าสู่ทางพิเศษเฉลิมมหานครได้โดยตรง รวมถึงประชาชนที่อาศัยในพื้นที่ชุมชนบ่อนไก่ และชุมชนโดยรอบสามารถใช้ถนนปลูกจิตเพื่อเชื่อมเข้าไปยังทางพิเศษเฉลิมมหานครได้ และเป็นการช่วยลดปัญหาแถวคอยบริเวณหน้าด่านเก็บค่าผ่านทางพระรามที่สี่ 2 อีกด้วย สำหรับด่านฯ ลุมพินีประกอบด้วยช่องเก็บค่าผ่านทางพิเศษจำนวน 4 ช่องทาง เป็นระบบเงินสด (MTC) จำนวน 2 ช่อง และระบบอัตโนมัติ (ETC) จำนวน 2 ช่อง  โดยได้ออกแบบถนนในโครงการตามหลักวิศวกรรมจราจรให้สามารถเชื่อมเข้าสู่ทางพิเศษได้อย่างปลอดภัย โดยโครงการฯ ดังกล่าว กทพ. ไม่ได้เสียค่าใช้จ่ายในการก่อสร้างแต่อย่างใด และเป็นไปเพื่อประโยชน์ของประชาชนผู้ใช้รถทุกคน ทั้งยังช่วยแก้ไขปัญหาการจราจรในภาพรวมได้เป็นอย่างดี ทั้งนี้ กทพ. มีกำหนดเปิดให้บริการด่านเก็บค่าผ่านทางพิเศษลุมพินี ในวันที่ 15 มีนาคม 2567

ที่มา : https://www.thaigov.go.th/news/contents/details/78651