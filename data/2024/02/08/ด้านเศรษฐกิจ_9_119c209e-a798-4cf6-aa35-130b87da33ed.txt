รัฐบาลไทย-ข่าวทำเนียบรัฐบาล-​รัฐมนตรีฯ พิมพ์ภัทรา หารือผู้บริหาร อก. ติดตามการดำเนินงานพร้อมเร่งกำหนดมาตรการสนับสนุน PM 2.5 และเน้นย้ำการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว


วันพฤหัสบดีที่ 8 กุมภาพันธ์ 2567
08/02/2567
พิมพ์
​รัฐมนตรีฯ พิมพ์ภัทรา หารือผู้บริหาร อก. ติดตามการดำเนินงานพร้อมเร่งกำหนดมาตรการสนับสนุน PM 2.5 และเน้นย้ำการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว
​รัฐมนตรีฯ พิมพ์ภัทรา หารือผู้บริหาร อก. ติดตามการดำเนินงานพร้อมเร่งกำหนดมาตรการสนับสนุน PM 2.5 และเน้นย้ำการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
วันที่ 7 กุมภาพันธ์ 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมผู้บริหารระดับสูงของกระทรวงอุตสาหกรรม โดยมีนายณัฐพล รังสิตพล ปลัดกระทรวงอุตสาหกรรม และผู้บริหารระดับสูงของกระทรวงอุตสาหกรรม (อก.) ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
รัฐมนตรีว่าการกระทรวงอุตสาหกรรม ได้แจ้งในที่ประชุมว่า จากการประชุมคณะรัฐมนตรีเมื่อวานนี้ (6 กุมภาพันธ์ 2567) นายกรัฐมนตรี (นายเศรษฐา ทวีสิน) ได้กำชับให้หน่วยงานต่างๆ อำนวยความสะดวกให้กับผู้พิการที่มาใช้บริการ เพิ่มความสะดวกเพื่อให้เกิดความเท่าเทียมและปลอดภัย ส่วนเรื่องการแก้ไขปัญหาฝุ่น PM 2.5 โดยขอให้ อก. ประสานความร่วมมือกับผู้ประกอบการกำหนดมาตรการสนับสนุนต่อไป นอกจากนี้ทางรัฐบาลยังได้เน้นย้ำเรื่องการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และการตกแต่งสถานที่ของหน่วยงาน
ส่วนผลการหารือเกี่ยวกับการอนุมัติให้สินเชื่อผ่านกองทุนพัฒนาเอสเอ็มอีตามแนวประชารัฐ ทางผู้อำนวยการกองทุนฯ ได้รายงาน โครงการสินเชื่อของกองทุนฯ ซึ่งได้ดำเนินการ จำนวน 10 โครงการ ตั้งแต่ปี 2560-2566 อนุมัติวงเงินกว่า 25,275 ล้านบาท พร้อมรายงานถึงกระบวนการดำเนินงานด้านคำขอสินเชื่อของกองทุนฯ โดยสถานะปัจจุบัน สำนักงานอุตสาหกรรมจังหวัด (สอจ.) ได้กลั่นกรองและเตรียมเสนอคณะอนุกรรมการประจำจังหวัด จำนวน 48 ราย ผ่านคณะอนุกรรมการฯ และนำส่งธนาคารพัฒนาวิสาหกิจขนาดกลางและขนาดย่อม (ธพว.) จำนวน 89 ราย (ซึ่งอยู่ระหว่างการพิจารณาอนุมัติ จำนวน 45 ราย) อนุมัติสินเชื่อแล้ว จำนวน 4 ราย และมีการเบิกจ่ายแล้ว จำนวน 1 ราย ซึ่งที่ผ่านมามีการพิจารณาที่ล่าช้า โดยกองทุนฯ ได้วางแนวทางการดำเนินงานเพื่อให้เกิดความรวดเร็ว และขอให้ ธพว. ร่วมกับ สอจ. ตรวจสอบเอกสารและหลักฐานประกอบการพิจารณาสินเชื่อก่อนการประชุม พร้อมให้ความเห็นที่ชัดเจนประกอบการพิจารณา และ สอป.จะดำเนินการปรับปรุงระบบสารสนเทศการยื่นเอกสารคำขอ เพื่อให้ผู้ประกอบการ SME เข้าถึงแหล่งเงินทุนได้เพิ่มมากยิ่งขึ้น
กรมโรงงานอุตสาหกรรม (กรอ.) ได้รายงานแผนผลการดำเนินงานที่สำคัญที่มีความเชื่อมโยงแผนระดับชาติสู่แผนปฏิบัติราชการปี 2568  ซึ่งการจัดทำโครงการประกอบการจัดทำคำของบประมาณรายจ่ายประจำปีงบประมาณ พ.ศ.2568 ในลักษณะเชิงรุก ได้ดำเนินการผ่านโครงการ Flagship ปี 68 จำนวน 4 โครงการ งบประมาณ 247 ล้านบาท ซึ่งดำเนินการตามนโยบายรัฐบาลในการขยายโอกาสในการดูแลทรัพยากรธรรมชาติและสิ่งแวดล้อม การแก้ไขปัญหาความเสื่อมโทรมและมลภาวะสร้างแรงจูงใจทางเศรษฐกิจ โครงการงบบูรณาการ จำนวน 4 โครงการ งบประมาณ 45 ล้านบาท งานบูรณาการ EEC และการต่อต้านการทุจริตและประพฤติมิชอบ โครงการงบลงทุน จำนวน 1 โครงการ งบประมาณ 20 ล้านบาท
นอกจากนี้สำนักงานเศรษฐกิจอุตสาหกรรม (สศอ.) ได้เสนอโครงการภายใต้แผนงานบูรณาการพัฒนาอุตสาหกรรมและบริการแห่งอนาคต พ.ศ.2568 (ชีวภาพและอาหาร แพทย์ครบวงจร AI ยานยนต์ไฟฟ้า อากาศยาน ความมั่นคง และระบบนิเวศอุตสาหกรรม) โดยมีงบประมาณรายจ่ายบูรณาการ ปี 67 จำนวน 3,806 ล้าน รวม 41 โครงการ 22 หน่วยงาน และปี 68 จำนวน 39,146 ล้านบาท ซึ่งจำแนกใน 7 กระทรวง 1 รัฐวิสาหกิจ 1 ส่วนราชการไม่สังกัดสำนักนายกรัฐมนตรี รวม 34 หน่วยงาน ส่วนเรื่องการขับเคลื่อนโครงการงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ของกระทรวงอุตสาหกรรม โดยนายสุรพล ชามาตย์ ที่ปรึกษาปลัดกระทรวงอุตสาหกรรม ได้รายงานถึงการดำเนินโครงการ 72 พรรษา ลด 10 MtCO2eq และ PM 2.5 จากภาคอุตสาหกรรมด้วย MIND เพื่อเฉลิมพระเกียรติพระบาทสมเด็จพระเจ้าอยู่หัว 28 กรกฎาคม 2567 เป็นการสืบสาน รักษา และต่อยอดตามพระราชปณิธานเพื่อความสุขของปวงชนชาวไทย เป็นบูรณาการอยู่ร่วมกันระหว่างสถานประกอบการอุตสาหกรรมกับชุมชนอย่างยั่งยืน และส่งเสริมให้ตระหนักในการลดการปล่อยก๊าซเรือนกระจกและฝุ่น PM 2.5 สู่ชั้นบรรยากาศในภาคอุตสาหกรรมให้สอดคล้องกับอนุสัญญาสหประชาชาติว่าด้วยการเปลี่ยนแปลงสภาพภูมิอากาศ (UNFCCC) ซึ่งการดำเนินโครงการฯ เป็นการดูแลมลพิษที่เกิดจากการประกอบกิจการภาคอุตสาหกรรมตามสิ่งแวดล้อม 4 ด้าน ด้วย MIND ดิน การจัดทำสารปรับปรุงดิน น้ำ การติดตั้งเครื่องเติมอากาศแบบโซล่าเซลล์ ลม ลดการปล่อยคาร์บอนไดออกไซด์ และไฟ การดำเนินการติดตั้งแผงโซล่าเซลล์ ซึ่งมีแผนการดำเนินงานระหว่างเดือนกุมภาพันธ์ - ธันวาคม 2567 และคาดว่าจะลดก๊าซเรือนกระจกในปี 2567 ไว้ 10,000,000 tCO2eq ซึ่งที่ประชุมขอให้มีการสื่อสารประชาสัมพันธ์โครงการให้สังคมเข้าใจ เข้าถึง และชัดเจน และสุดท้ายเป็นการรายงานผลการเบิกจ่ายงบประมาณรายจ่ายประจำปีงบประมาณ พ.ศ.2566 ปีงบประมาณ พ.ศ.2566 ไปพลางก่อน ของ อก. และรายงานผลการดำเนินงานการลงพื้นที่เพื่อหารือผู้ประกอบการ ณ จังหวัดชุมพรและระนอง ในโอกาสการประชุมคณะรัฐมนตรีสัญจร ครั้งที่ 1/2567

ที่มา : https://www.thaigov.go.th/news/contents/details/78622