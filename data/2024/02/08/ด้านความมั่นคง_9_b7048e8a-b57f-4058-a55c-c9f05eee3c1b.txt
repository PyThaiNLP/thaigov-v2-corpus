รัฐบาลไทย-ข่าวทำเนียบรัฐบาล-ด่วน ! กรมการจัดหางาน รับสมัครคนทำงานมาเก๊า เงินเดือนสูงสุดร่วม 7 หมื่นบาท สมัครภายใน13 ก.พ. นี้


วันพฤหัสบดีที่ 8 กุมภาพันธ์ 2567
08/02/2567
พิมพ์
ด่วน ! กรมการจัดหางาน รับสมัครคนทำงานมาเก๊า เงินเดือนสูงสุดร่วม 7 หมื่นบาท สมัครภายใน13 ก.พ. นี้
กรมการจัดหางาน เปิดรับสมัคร พนักงานต้อนรับฯ พนักงานนวด บาร์เทนเดอร์ จำนวน 14 อัตรา เงินเดือนสูงสุดร่วม 7 หมื่นบาท ฟรี ! ตั๋วเครื่องบินไป-กลับ ประกันสุขภาพ พร้อมสวัสดิการตามกฎหมายแรงงานมาเก๊า สมัครได้ตั้งแต่บัดนี้ - 13 กุมภาพันธ์ 2567
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานเปิดรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท Galaxy Entertainment Group ซึ่งประกอบกิจการโรงแรม คาสิโน และร้านอาหาร 4 ตำแหน่ง รวม 14 อัตรา ได้แก่ พนักงานต้อนรับลูกค้าวีไอพี 5 อัตรา พนักงานนวด
5 อัตรา พนักงานฝ่ายต้อนรับวีไอพี 2 อัตรา และบาร์เทนเดอร์ 2 อัตรา เงินเดือนระหว่าง 49,396 - 68,725 บาท (อัตราแลกเปลี่ยน ณ วันที่ 7 กุมภาพันธ์ 2567 : 1 เหรียญมาเก๊า เท่ากับ 4.45 บาท) โดยนายจ้างจะจ่ายค่าโดยสารเครื่องบินจากกรุงเทพฯไปมาเก๊า และตั๋วขากลับหากทำงานครบตามสัญญาจ้าง จัดอาหารระหว่างเวลาที่ปฏิบัติหน้าที่ มีประกันสุขภาพและสวัสดิการตามกฎหมายแรงงานมาเก๊า ผู้สนใจสามารถยื่นใบสมัครทางอีเมล ได้ตั้งแต่บัดนี้จนถึงวันที่ 13 กุมภาพันธ์ 2567 โดยไม่เว้นวันหยุดราชการ (ยกเว้นวันที่ 13 กุมภาพันธ์ 2567 ยื่นภายในเวลา 16.00 น.)
นายสมชาย กล่าวว่า สำหรับตำแหน่งงานและคุณสมบัติ ที่นายจ้างแจ้งความต้องการมีจำนวน 4 ตำแหน่ง 14 อัตรา ดังนี้
1. พนักงานต้อนรับลูกค้าวีไอพี จำนวน 5 อัตรา ค่าจ้างเดือนละ 16,000 เหรียญมาเก๊า หรือประมาณ 68,725 บาท สามารถสื่อสารภาษาอังกฤษได้ดี ภาษาจีนกลางคล่อง และทำงานเป็นกะได้ตลอด 24 ชั่วโมง
2. พนักงานนวด จำนวน 5 อัตรา ค่าจ้างเดือนละ 13,000 เหรียญมาเก๊า หรือประมาณ 55,839 บาท สามารถสนทนาภาษาอังกฤษพื้นฐานได้ มีประสบการณ์ทำงานในศูนย์นวดของโรงแรมอย่างน้อย 2 ปี ได้รับประกาศนียบัตรรับรองด้านการนวดบำบัด
3. พนักงานฝ่ายต้อนรับวีไอพี จำนวน 2 อัตรา ค่าจ้างเดือนละ 14,000 เหรียญมาเก๊า หรือประมาณ 60,135 บาท ใช้ภาษาอังกฤษ จีนกลาง กวางตุ้งได้ดี มีประสบการณ์ทำงานอย่างน้อย 1 ปี ในโรงแรมระดับ 5 ดาวหรือโรงแรมที่มีชื่อเสียง หากมีประสบการณ์ด้านนางแบบหรือประกวดนางงามจะได้รับการพิจารณาเป็นพิเศษ
4. บาร์เทนเดอร์ จำนวน 2 อัตรา ค่าจ้างเดือนละ 11,500 เหรียญมาเก๊า หรือประมาณ 49,396 บาท สามารถพูดภาษาอังกฤษได้ดี ภาษาจีนคล่อง รู้เทคนิคการผสมเครื่องดื่มและบาร์เทนเดอร์ และทำงานเป็นกะได้ตลอด 24 ชั่วโมง
สำหรับการรับสมัครในครั้งนี้ เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใดๆ ทั้งสิ้น ผู้ที่ได้รับการคัดเลือกไปทำงานจะมีค่าใช้จ่ายเท่าที่จำเป็น ได้แก่ ค่ารูปถ่าย ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมาชิกกองทุนเพื่อช่วยเหลือคนหางานไปทำงานต่างประเทศ รวมค่าใช้จ่ายทั้งสิ้นประมาณ 5,500 บาท โดยผู้ที่สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทยไปต่างประเทศโดยรัฐจัดส่ง หรือสอบถามรายละเอียดเพิ่มเติมได้ที่ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/78630