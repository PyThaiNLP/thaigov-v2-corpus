รัฐบาลไทย-ข่าวทำเนียบรัฐบาล-​"เกณิกา“เผย กระทรวงเกษตรและสหกรณ์ จัดทำงบฯ รายจ่ายปี 68 เน้นการดำเนินงานตามนโยบายรัฐบาลและขับเคลื่อนงานด้านการเกษตรให้เห็นเป็นรูปธรรม


วันพฤหัสบดีที่ 8 กุมภาพันธ์ 2567
08/02/2567
พิมพ์
​"เกณิกา“เผย กระทรวงเกษตรและสหกรณ์ จัดทำงบฯ รายจ่ายปี 68 เน้นการดำเนินงานตามนโยบายรัฐบาลและขับเคลื่อนงานด้านการเกษตรให้เห็นเป็นรูปธรรม
​"เกณิกา“เผย กระทรวงเกษตรและสหกรณ์ จัดทำงบฯ รายจ่ายปี 68 เน้นการดำเนินงานตามนโยบายรัฐบาลและขับเคลื่อนงานด้านการเกษตรให้เห็นเป็นรูปธรรม
วันที่ 8 ก.พ. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า กระทรวงเกษตรและสหกรณ์ นำโดย ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ได้จัดทำงบประมาณรายจ่ายประจำปีงบประมาณ พ.ศ. 2568 ร่วมกับสำนักงบประมาณ  โดยมุ่งเน้นการดำเนินงานตามนโยบายรัฐบาล และขับเคลื่อนงานด้านการเกษตรให้เห็นเป็นรูปธรรม เน้นงานสำคัญ ได้แก่ 1. การจัดที่ดินทำกินให้เกษตรกร 2. การจัดทำข้อมูลเกษตรกร แปลงเกษตรกรในระบบดิจิทัลและการประกันภัยพืชผล 3. การส่งเสริมฟื้นฟูความอุดมสมบูรณ์ของดิน 4. การบริหารจัดการน้ำ 5. การผลักดันสินค้าเกษตรมูลค่าสูง 6. การส่งเสริมให้เกษตรกรและสถาบันเกษตรกรมีความเข้มแข็ง 7. การส่งเสริมการท่องเที่ยวเชิงเกษตร 8. การเปลี่ยนแปลงของสภาวะสิ่งแวดล้อม และ 9. การทำงานและการวิจัยภายใต้กรอบความร่วมมือ โดยมีเป้าหมายให้เกษตรกรมีรายได้เพิ่มขึ้น 3 เท่า ภายใน 4 ปี (2567 – 2570)
น.ส.เกณิกา กล่าวต่อว่า สถานการณ์ภาคการเกษตร มีอัตราการเติบโตของ GDP ภาคการเกษตร ในปี 2566 มีมูลค่า 680,640 ล้านบาท หรือขยายร้อยละ 0.3 จากปริมาณน้ำที่เพียงพอ การบริหารจัดการฟาร์มที่ดี และเศรษฐกิจโลกปรับตัวดีขึ้น และในปี 2567 มีแนวโน้มการขยายตัวร้อยละ 0.7 – 1.7 จากปัจจัยในเรื่องนโยบายของภาครัฐ คือ ตลาดนำ นวัตกรรมเสริม เพิ่มรายได้ ความต้องการสินค้าเกษตรเพิ่มมากขึ้น
“ร.อ.ธรรมนัส มุ่งเน้นการขับเคลื่อนงานเกษตรที่ตอบสนองนโยบายรัฐบาล ทั้งในเรื่องภารกิจเร่งด่วน การแก้ไขปัญหาให้กับพี่น้องเกษตรกร การพัฒนาคุณภาพชีวิต และการสร้างความยั่งยืนให้กับภาคการเกษตร ซึ่งถือเป็นเรื่องสำคัญ การจัดทำงบประมาณดังกล่าว จึงมุ่งสู่เป้าหมายที่จะพัฒนา โดยให้เกิดการบูรณาการของทุกหน่วยงานในสังกัด เพื่อให้เกิดประโยชน์สูงสุด ”

ที่มา : https://www.thaigov.go.th/news/contents/details/78599