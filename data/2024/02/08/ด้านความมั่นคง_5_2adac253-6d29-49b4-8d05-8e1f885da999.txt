รัฐบาลไทย-ข่าวทำเนียบรัฐบาล-รมช.เกรียง ลงพื้นที่จ.ขอนแก่น ตรวจเยี่ยมมอบนโยบาย เน้นป้องกันอุบัติภัย ลดความสูญเสีย พร้อมสั่งการให้จังหวัดทำงานร่วมกับหน่วยงานต่าง ๆ เตรียมรับมือภัยแล้ง รวมถึงสนองนโยบายแก้จน 


วันพฤหัสบดีที่ 8 กุมภาพันธ์ 2567
08/02/2567
พิมพ์
รมช.เกรียง ลงพื้นที่จ.ขอนแก่น ตรวจเยี่ยมมอบนโยบาย เน้นป้องกันอุบัติภัย ลดความสูญเสีย พร้อมสั่งการให้จังหวัดทำงานร่วมกับหน่วยงานต่าง ๆ เตรียมรับมือภัยแล้ง รวมถึงสนองนโยบายแก้จน
รมช.เกรียง ลงพื้นที่จ.ขอนแก่น ตรวจเยี่ยมมอบนโยบาย เน้นป้องกันอุบัติภัย ลดความสูญเสีย พร้อมสั่งการให้จังหวัดทำงานร่วมกับหน่วยงานต่าง ๆ เตรียมรับมือภัยแล้ง รวมถึงสนองนโยบายแก้จน ด้วยการลดรายจ่าย เพิ่มรายได้ ขยายโอกาสให้ประชาชนอยู่ดีกินดี
วันนี้ 7 ก.พ. 67 นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย และคณะทำงานรัฐมนตรีช่วยว่าการกระทรวงมหาดไทย ประชุมตรวจเยี่ยมและมอบนโยบายในพื้นที่จังหวัดขอนแก่น ณ ศูนย์ป้องกันและบรรเทาสาธารณภัยเขต 6 เพื่อวางแนวทางป้องกันและบรรเทาสาธารณภัย โดยมี นายไกรสร กองฉลาด ผู้ว่าราชการจังหวัดขอนแก่น นายยุทธพร พิรุณสาร รองผู้ว่าราชการจังหวัดขอนแก่น นายประจวบ รักแพทย์ ปลัดจังหวัดขอนแก่น นายศิริศักดิ์ สกุลโสรัจจะ ผู้อำนวยการศูนย์ป้องกันและบรรเทาสาธารณภัย เขต 6 ขอนแก่น นายโชคชัย ศรีหิรัญรัตน์ ท้องถิ่นจังหวัดขอนแก่น นางสาวอัญชนิดา กมลเพ็ชร พัฒนาการจังหวัดขอนแก่น และผู้แทนหน่วยงานที่เกี่ยวข้องร่วมประชุมและลงพื้นที่
นายเกรียงฯ กล่าวว่า ให้เน้นย้ำในเรื่องการให้ความช่วยเหลือประชาชนในด้านต่าง ๆ ทั้งเรื่องของการลดอุบัติภัยและความสูญเสียจากอุบัติเหตุ รวมถึงการเตรียมการรับมือกับปัญหาเรื่องของภัยแล้ง โดยให้จังหวัดรวมไปถึงหน่วยงานต่าง ๆ และกรมป้องกันและบรรเทาสาธารณภัยในพื้นที่ ทำงานร่วมกันแบบบูรณาการ สำรวจและแก้ปัญหาในเชิงรุก เน้นเชิงป้องกันไม่ให้เกิดปัญหามากกว่าการบรรเทาปัญหา
นายเกรียงฯ กล่าวเพิ่มว่า สำหรับในเรื่องการป้องกันอุบัติเหตุก็อยากให้ทุกฝ่ายทำงานในเชิงรุก โดยเฉพาะเรื่องของการสวมหมวกกันน็อคเพื่อลดความสูญเสียจากอุบัติเหตุ และเข้มงวดเรื่องของการเดินทางและการจราจร ไม่เพียงเฉพาะช่วงเทศกาล แต่จะต้องทำอย่างต่อเนื่อง เพื่อให้เกิดผลในภาพรวม ลดความสูญเสียให้กับประชาชน ส่วนปัญหาเรื่องของภัยแล้ง และภัยสาธารณภัยอื่นๆ ก็ได้ให้ทาง ปภ. ในพื้นที่สำรวจเครื่องมืออุปกรณ์ต่าง ๆ ซึ่งจะต้องใช้ให้เกิดประโยชน์สูงสุด คุ้มค่ากับงบประมาณ โดยเน้นให้ประชาชนมีน้ำเพียงพอสำหรับการอุปโภคบริโภค และจากข้อมูลน้ำจากแหล่งน้ำสำคัญ ๆ ก็ยังมีเพียงพอ โดยขอให้จังหวัด และทางปภ. แจ้งความต้องการมายังส่วนกลาง ซึ่งกระทรวงฯพร้อมดำเนินการช่วยเหลือในเรื่องสำคัญ ๆ ได้ทันที
"นอกจากนี้ ยังเน้นให้ทุกฝ่ายดำเนินการตามนโยบายปัญหาปากท้อง ด้วยลดรายจ่าย เพิ่มรายได้ ขยายโอกาส เพื่อให้ประชาชนอยู่ดี กินดี ซึ่งเป็นสิ่งที่นายกรัฐมนตรี ได้เน้นย้ำเป็นนโยบายเร่งด่วนของรัฐบาล" นายเกรียงฯ กล่าวทิ้งท้าย

ที่มา : https://www.thaigov.go.th/news/contents/details/78619