รัฐบาลไทย-ข่าวทำเนียบรัฐบาล-หมอชลน่าน เปิด “ศูนย์การเรียนรู้สิระ บุณยะรัตเวช” รพ.ปากช่องนานา จ.นครราชสีมา แหล่งเรียนรู้ด้านการแพทย์ พร้อมเปิดโครงการตรวจหลอดเลือดแดงด้วยคลื่นความถี่สูง


วันเสาร์ที่ 10 กุมภาพันธ์ 2567
หมอชลน่าน เปิด “ศูนย์การเรียนรู้สิระ บุณยะรัตเวช” รพ.ปากช่องนานา จ.นครราชสีมา แหล่งเรียนรู้ด้านการแพทย์ พร้อมเปิดโครงการตรวจหลอดเลือดแดงด้วยคลื่นความถี่สูง
รัฐมนตรีว่าการกระทรวงสาธารณสุข เปิดศูนย์การเรียนรู้สิระ บุณยะรัตเวช โรงพยาบาลปากช่องนานา จ.นครราชสีมา สำหรับบุคลากรศึกษาค้นคว้าความรู้เพิ่มเติมทางการแพทย์ สร้างความเชี่ยวชาญการแพทย์เฉพาะด้าน และประสบการณ์ในการปฏิบัติงาน
รัฐมนตรีว่าการกระทรวงสาธารณสุข เปิดศูนย์การเรียนรู้สิระ บุณยะรัตเวช โรงพยาบาลปากช่องนานา จ.นครราชสีมา สำหรับบุคลากรศึกษาค้นคว้าความรู้เพิ่มเติมทางการแพทย์ สร้างความเชี่ยวชาญการแพทย์เฉพาะด้าน และประสบการณ์ในการปฏิบัติงาน ช่วยเพิ่มศักยภาพในการดูแลสุขภาพประชาชนในพื้นที่  พร้อมเปิดโครงการตรวจหลอดเลือดแดงที่ไปเลี้ยงสมองบริเวณคอด้วยคลื่นความถี่สูง ให้บริการคัดกรองกลุ่มเสี่ยง 330 คน ช่วยป้องกันและลดความรุนแรงของโรคหลอดเลือดสมอง
วันนี้ (10 กุมภาพันธ์ 2567) นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานเปิดศูนย์การเรียนรู้สิระ บุณยะรัตเวช โรงพยาบาลปากช่องนานา จังหวัดนครราชสีมา และโครงการตรวจหลอดเลือดแดงที่ไปเลี้ยงสมองบริเวณคอด้วยคลื่นความถี่สูง โดยมี ศาตราจารย์ เกียรติคุณ นายแพทย์สิระ บุณยะรัตเวช ประธานมูลนิธิสายใยชนบท นายแพทย์โอภาส การย์กวินพงศ์ ปลัดกระทรวงสาธารณสุข คณะที่ปรึกษารัฐมนตรีว่าการกระทรวงสาธารณสุข ผู้บริหารและเจ้าหน้าที่ร่วมงาน
นายแพทย์ชลน่าน กล่าวว่า ศูนย์การเรียนรู้สิระ บุณยะรัตเวช เกิดขึ้นจากแนวคิดของนายแพทย์สิระ บุณยะรัตเวช ที่ต้องการให้มีสถานที่ในการพัฒนาศักยภาพบุคลากรทางการแพทย์ เป็นศูนย์กลางสำหรับแพทย์ทุกสาขาได้เข้ามาศึกษาหาความรู้เพิ่มเติม โดยมูลนิธิสายใยชนบทได้สนับสนุนเงินจำนวน 200,000 บาท ในการพัฒนาศูนย์เรียนรู้ฯ และโรงพยาบาลปากช่องนานาสนับสนุนสถานที่ ซึ่งนับเป็นเรื่องน่ายินดีที่บุคลากรทางการแพทย์จะได้มีโอกาสในการเรียนรู้พัฒนาศักยภาพตนเอง รวมถึงสร้างประสบการณ์และความเชี่ยวชาญเฉพาะด้าน ทำให้ประชาชนได้รับประโยชน์ด้านสุขภาพ ทั้งการรักษา การป้องกันและการส่งเสริมสุขภาพที่มีประสิทธิภาพ
“ตลอดระยะเวลาการทำงานของอาจารย์ นายแพทย์สิระ บุณยะรัตเวช ท่านได้มอบโอกาสให้นักเรียนในต่างจังหวัดได้เข้าถึงการศึกษาในคณะแพทยศาสตร์ และยังมีรูปแบบในการเพิ่มทักษะความสามารถของบุคลากร ด้วยการให้ออกตรวจรักษาในพื้นที่ชนบทห่างไกล ให้ได้ใช้ความรู้ความสามารถภายใต้สถานการณ์ที่จำกัด เกิดประโยชน์ในการพัฒนาแพทย์ชนบทต่อเนื่องมาถึงปัจจุบัน” นายแพทย์ชลน่านกล่าว
ในโอกาสนี้ รัฐมนตรีว่าการกระทรวงสาธารณสุข ได้เป็นประธานเปิดโครงการตรวจหลอดเลือดแดงที่ไปเลี้ยงสมองบริเวณคอด้วยคลื่นความถี่สูง (Carotid duplex ultrasound : CDU ) ซึ่งจัดขึ้นโดยความร่วมมือของ มูลนิธิเพื่อนแพทย์เพื่อคุณธรรม มูลนิธิสายใยชนบท โรงพยาบาลปากช่องนานา และภาคีเครือข่ายภาคเอกชน ให้บริการตรวจคัดกรองแก่ผู้ป่วยและผู้ที่มีความเสี่ยงในพื้นที่ ระหว่างวันที่ 10 - 11 กุมภาพันธ์ 2567 จำนวน 330 คน เพื่อป้องกันและลดการเกิดความรุนแรงของโรคหลอดเลือดสมอง รวมทั้งเพิ่มโอกาสในการเข้าถึงบริการด้วยเทคโนโลยีทางการแพทย์ระดับสูงที่ได้มาตรฐาน
**************************************************** 10 กุมภาพันธ์ 2567

ที่มา : https://www.thaigov.go.th/news/contents/details/78726