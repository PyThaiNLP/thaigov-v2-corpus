รัฐบาลไทย-ข่าวทำเนียบรัฐบาล-นายกฯ ขอให้ตรุษจีนปีนี้ทุกคนมีความสุข มั่งคั่ง สุขภาพแข็งแรง อยากให้นักท่องเที่ยวประทับใจประเทศไทย


วันเสาร์ที่ 10 กุมภาพันธ์ 2567
10/02/2567
พิมพ์
นายกฯ ขอให้ตรุษจีนปีนี้ทุกคนมีความสุข มั่งคั่ง สุขภาพแข็งแรง อยากให้นักท่องเที่ยวประทับใจประเทศไทย
นายกฯ ขอให้ตรุษจีนปีนี้ทุกคนมีความสุข มั่งคั่ง สุขภาพแข็งแรง อยากให้นักท่องเที่ยวประทับใจประเทศไทย
วันนี้ (10 ก.พ. 67) เวลา 16.00 น. ณ ถนนมิตรภาพไทย-จีน บริเวณซุ้มประตูเฉลิมพระเกียรติ 6 รอบพระชนมพรรษา ถนนเยาวราช เขตสัมพันธวงศ์ กรุงเทพมหานคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชน ดังนี้
นายกรัฐมนตรีกล่าวถึงความสัมพันธ์ระหว่างไทยกับซาอุดีอาระเบียว่า เมื่อเดือนตุลาคมที่ผ่านมาได้เดินทางไปเยือน โดยเรามีแผนงานที่จะทำงานร่วมกัน ด้วยการเพิ่มเจ้าหน้าที่ BOI หรือเจ้าหน้าที่ของกระทรวงพาณิชย์เข้าไป เพื่อทำให้การค้าของทั้งสองประเทศดีขึ้น ซึ่งจะมีหลากหลายโครงการ รวมถึงธุรกิจอีกหลายอย่าง เนื่องจากปีที่ผ่านมามีตัวเลขนักท่องเที่ยวจากซาอุดีอาระเบีย เดินทางเข้ามาในประเทศไทยเยอะมาก โดยเฉพาะอย่างยิ่งในช่วงหน้าร้อนของเขา ซึ่งเป็นช่วงระหว่างเดือนมิถุนายนถึงเดือนสิงหาคม นอกจากนั้นยังมีอีกหลายเรื่องที่นักลงทุนของซาอุดีอาระเบีย ยังไม่ทราบว่าประเทศไทยเหมาะสมกับการลงทุน ไม่ว่าจะเป็นเรื่องของมาตรการสนับสนุนทางด้านภาษี Clean energy และโรงเรียนนานาชาติ ซึ่งพนักงานซาอุดีอาระเบียที่เดินทางมาทำงานที่ไทยก็ต้องการมั่นใจว่าโรงเรียนนานาชาติจะมีหลากหลายสามารถให้การศึกษากับลูกของเขาได้ รวมถึงระบบ Health care โรงพยาบาลระดับเวิลด์คลาสที่เขาจะมาอยู่และจะทำให้เขารู้สึกปลอดภัย มีค่าครองชีพที่ถูกและมี Soft power หลายอย่างที่น่าจะทำให้เขามีความสุข
นายกรัฐมนตรีกล่าวถึงเหตุการณ์ความวุ่นวายที่สยามพารากอนว่ายังไม่ทราบเรื่อง แต่คิดว่าน่าจะมีการพูดคุยกันด้วยดี ไม่ควรใช้ความรุนแรงกัน เพราะเป็นเรื่องไม่ดีและวันนี้เป็นวันปีใหม่ด้วยเป็นวันที่มีการท่องเที่ยว ในสายตาต่างชาติเขาอาจจะมองไม่ดี ควรที่จะมีการระมัดระวังให้ดี หลังจากนี้จะสอบถามว่าเรื่องราวเป็นอย่างไร ทั้งนี้ จะให้ความสำคัญเรื่องของความปลอดภัยของประชาชนทั้งสอง ฝ่าย และคนที่ไม่เกี่ยวข้องเป็นเรื่องสำคัญ ไม่อยากให้เกิดบรรยากาศที่มีความขัดแย้งอยากให้มีการพูดคุยกันในพื้นที่ที่ปลอดภัย
นายกรัฐมนตรีกล่าวถึงเรื่องเงินดิจิทัลวอลเล็ต ว่า ในวันที่ 25 กุมภาพันธ์นี้ จะมีการพูดคุยกับทุกฝ่าย มั่นใจว่าหลักการของโครงการนี้จะต้องไปถึงประชาชน และไม่มีการทุจริตหรือประพฤติมิชอบ ยืนยันไม่มีการลดเป้าหมาย อีกทั้งจะทำการรับฟังความคิดเห็นของทุกฝ่าย
นายกรัฐมนตรียังกล่าวถึงการโอนที่ดินของกองทัพอากาศให้เป็นสาธารณประโยชน์ ว่า จะมีการพูดคุยกันอย่างต่อเนื่อง โดยทางผู้บัญชาการทหารอากาศได้ทราบข่าวว่าจะมีการยกระดับสนามบิน รวมถึงระบบการบินทั่วประเทศ ซึ่งคาดว่าจะมีการประกาศในต้นเดือนมีนาคมนี้ ทั้งนี้ ทางกองทัพอากาศเป็นส่วนหนึ่งที่จะสามารถพัฒนาประเทศและนำความเจริญมาสู่ประชาชนได้ โดยจะมีการตั้งคณะทำงานร่วมขึ้นมาและเชื่อว่าทุกอย่างจะเป็นไปด้วยดี ทั้งนี้ จะเห็นได้จากตารางการบินในตอนนี้จะต้องมีการหารือกัน เพราะน่านฟ้าของเราเริ่มที่จะหนาแน่น เนื่องจากนโยบายที่เรากระตุ้นเศรษฐกิจผ่านการท่องเที่ยว นโยบายวีซ่าฟรี มีสายการบินต่าง ๆ อยากเข้ามาเยอะส่งผลให้มีความหนาแน่น
นายกรัฐมนตรีกล่าวอวยพรเนื่องในวันตรุษจีน ว่า อยากให้ตรุษจีนนี้มีบรรยากาศที่สนุกสนาน อยากให้ทุกคนมีความสุข และขอให้ทุกคนมีความมั่งคั่ง มีสุขภาพแข็งแรง และดูแลญาติผู้ใหญ่ให้ดี ในส่วนผลประกอบการของช่วงเทศกาลตรุษจีนนั้น ไม่ได้มีความคาดหวังแต่อยากให้มีผลประกอบการให้มากที่สุดเท่าที่ทำได้ โดยรัฐบาลก็พยายามกระตุ้นเรื่องนี้ไม่ว่าจะเป็นเรื่องของการให้วีซ่าฟรี และ public safety ก็เป็นเรื่องที่สำคัญ ซึ่งได้มีการตอกย้ำไปในเรื่องของความสะดวกสบายของการเดินทางเข้ามาในเมืองเกี่ยวกับการตรวจคนเข้าเมืองตั้งแต่ต้นจนจบ โดยอยากให้นักท่องเที่ยวที่เข้ามาเที่ยวประเทศไทยมีความประทับใจในความสง่างามของประเทศไทย

ที่มา : https://www.thaigov.go.th/news/contents/details/78732