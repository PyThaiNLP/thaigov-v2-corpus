รัฐบาลไทย-ข่าวทำเนียบรัฐบาล-​กรมการจัดหางาน จับมือ กยศ. เสิร์ฟงานผู้กู้ยืมเพื่อการศึกษา ที่เว็บไซต์ “ไทยมีงานทำ” ฟรี ไม่มีค่าใช้จ่าย


วันเสาร์ที่ 10 กุมภาพันธ์ 2567
10/02/2567
พิมพ์
​กรมการจัดหางาน จับมือ กยศ. เสิร์ฟงานผู้กู้ยืมเพื่อการศึกษา ที่เว็บไซต์ “ไทยมีงานทำ” ฟรี ไม่มีค่าใช้จ่าย
กรมการจัดหางาน จับมือ กองทุนเงินให้กู้ยืมเพื่อการศึกษา (กยศ.) เชื่อมโยงแอป “ไทยมีงานทำ” บนเว็บไซต์ กยศ. สร้างงาน สร้างรายได้ ส่งต่อโอกาสทางการศึกษาให้รุ่นน้อง
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน ร่วมบูรณาการกับ กองทุนเงินให้กู้ยืมเพื่อการศึกษา (กยศ.) ซึ่งมีหน้าที่สนับสนุนและส่งเสริมการศึกษาด้วยการให้เงินกู้ยืมเพื่อการศึกษา เพิ่มโอกาสทางการศึกษาแบ่งเบาภาระด้านการเงินของผู้ปกครอง เพื่อหารือถึงแนวทางการกำหนดมาตรการช่วยเหลือให้ผู้กู้ยืมเงินมีงานทำ มีรายได้เพียงพอใช้จ่ายในชีวิตประจำวัน มีเงินสำรองยามเจ็บป่วยและสามารถชำระหนี้กองทุนฯตามกำหนดได้ ซึ่งกรมการจัดหางานได้แนะนำแพลตฟอร์ม “ไทยมีงานทำ” ที่รวบรวมตำแหน่งงานจากภาครัฐ ภาคเอกชน และตำแหน่งงานจากบริษัทจัดหางานชั้นนำไว้หลายตำแหน่ง เพื่อให้ผู้กู้ยืมเพื่อการศึกษาที่กำลังมองหางาน สามารถค้นหาข้อมูลตำแหน่งงานที่เหมาะสมกับตัวเองมากที่สุด ด้วยการ Matching ตำแหน่งงานตามความรู้ ความสามารถ และทักษะที่มีอยู่ หรือค้นหาหลักสูตรฝึกอบรมทั้งระยะสั้นและระยะยาวเพื่อพัฒนาทักษะการทำงาน ต่อยอดเพิ่มรายได้ โดยใช้บริการฟรีได้ทุกที่ ทุกเวลา โดยไม่มีค่าบริการ ซึ่งปัจจุบันมีตำแหน่งงาน (Active ในระบบ) จากทั่วประเทศ จำนวน 179,267 อัตรา โดยตำแหน่งงาน 5 อันดับแรกที่มีความต้องการมากที่สุด ได้แก่ 1. พนักงานขายของหน้าร้านและสาธิตสินค้า 2. เจ้าหน้าที่การตลาด 3. เจ้าหน้าที่สำนักงานอื่นๆ 4. เจ้าหน้าที่บัญชี และ 5. ผู้จัดการฝ่ายขายและการตลาด
“ผมขอชื่นชม กยศ. ที่หยิบยื่นโอกาสให้คนไทยมีทุนศึกษาต่อ กรมการจัดหางานในฐานะหน่วยงานที่รับไม้ต่อในการส่งเสริมให้คนไทยมีงานทำหลังเรียนจบ พร้อมสนับสนุน ให้คำแนะนำกับน้อง ๆ ที่ต้องการหารายได้หลังเรียนจบ เพื่อมีเงินชำระหนี้กองทุน และเป็นทุนหมุนเวียนส่งต่อโอกาสทางการศึกษาให้แก่นักเรียน นักศึกษารุ่นถัดไปที่ขาดแคลนทุนทรัพย์ได้เข้าถึงการศึกษาต่อไป” อธิบดีกรมการจัดหางาน กล่าว
สำหรับคนหางานและทุกคนที่ต้องการมีงานทำ สามารถใช้บริการผ่านแพลตฟอร์มไทยมีงาน ที่เว็บไซต์ ไทยมีงานทำ.doe.go.th และ Mobile Application ไทยมีงานทำ หรือหากไม่สะดวกใช้งานผ่านระบบออนไลน์ สามารถใช้บริการได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10  หรือสอบถามข้อมูลเพิ่มเติมได้ที่สายด่วนกระทรวงแรงงาน1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/78725