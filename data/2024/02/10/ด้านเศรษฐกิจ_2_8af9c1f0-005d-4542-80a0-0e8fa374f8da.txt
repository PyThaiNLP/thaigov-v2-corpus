รัฐบาลไทย-ข่าวทำเนียบรัฐบาล-ทปษ.รัฐมนตรีเกษตรฯ เปิดงานมหกรรมโคเนื้อแห่งชาติ ครั้งที่ 21 และงานมหกรรมกระบือแห่งชาติ ครั้งที่ 26


วันเสาร์ที่ 10 กุมภาพันธ์ 2567
ทปษ.รัฐมนตรีเกษตรฯ เปิดงานมหกรรมโคเนื้อแห่งชาติ ครั้งที่ 21 และงานมหกรรมกระบือแห่งชาติ ครั้งที่ 26
ทปษ.รัฐมนตรีเกษตรฯ เปิดงานมหกรรมโคเนื้อแห่งชาติ ครั้งที่ 21 และงานมหกรรมกระบือแห่งชาติ ครั้งที่ 26
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานพิธีเปิดงานมหกรรมโคเนื้อแห่งชาติ ครั้งที่ 21 และงานมหกรรมกระบือแห่งชาติ ครั้งที่ 26 ในงานโคเนื้อบึงสามพัน ครั้งที่ 16 โดยมีกำหนดจัดงานในระหว่างวันที่ 8 - 11 กุมภาพันธ์ 2567 ณ สนามประกวดข้างโรงเรียนบ้านราหุล หมู่ที่ 1 ตำบลบึงสามพัน อำเภอบึงสามพัน จังหวัดเพชรบูรณ์ ซึ่งการจัดงานดังกล่าว มีวัตถุประสงค์เพื่อสนับสนุนการพัฒนาโคเนื้อและกระบือของประเทศไทยสร้างอาชีพและรายได้ที่มั่นคงแก่เกษตรกร รวมถึงส่งเสริม ประชาสัมพันธ์ให้เกษตรกรและประชาชนให้ความสนใจในการเลี้ยงโคเนื้อและกระบือ พร้อมทั้งการเผยแพร่องค์ความรู้ให้กับเกษตรกร และประชาชนผู้สนใจด้านการจัดการเลี้ยงโคเนื้อ กระบือการปรับปรุงพันธุ์การป้องกันโรคระบาด การพัฒนาด้านเทคโนโลยีอาหารสัตว์และเทคโนโลยีการผลิตโคเนื้อที่มีคุณภาพ
สำหรับกิจกรรมภายในงาน ประกอบด้วย กิจกรรมการประกวดโคเนื้อ และกระบือ และกิจกรรมการประกวด Produce Of Dam / Get Of Sire ชิงถ้วยรางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี

ที่มา : https://www.thaigov.go.th/news/contents/details/78728