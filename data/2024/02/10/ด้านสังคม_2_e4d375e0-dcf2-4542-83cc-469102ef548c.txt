รัฐบาลไทย-ข่าวทำเนียบรัฐบาล-ดีอี เปิดท็อป 10 ข่าวปลอม! ประจำสัปดาห์ มาครบทั้งนโยบายรัฐ-สุขภาพ-ลงทุน


วันเสาร์ที่ 10 กุมภาพันธ์ 2567
ดีอี เปิดท็อป 10 ข่าวปลอม! ประจำสัปดาห์ มาครบทั้งนโยบายรัฐ-สุขภาพ-ลงทุน
ดีอี เปิดท็อป 10 ข่าวปลอม! ประจำสัปดาห์ มาครบทั้งนโยบายรัฐ-สุขภาพ-ลงทุน
กระทรวงดิจิทัลเพื่อเศรษฐกิจและสังคม (ดีอี) เผย 10 อันดับข่าวปลอมคนสนใจสูงสุดสัปดาห์นี้ ติด 1 ใน 3 ได้แก่ ไปรษณีย์ไทย ส่ง SMS เรียกเก็บเงินค่าพัสดุผ่านเว็บไซต์ ขึ้นอันดับ 1 รองลงมาเป็น หน้ากากอนามัยผ้าสปันบอนด์เป็นไมโครพลาสติก สูดดมอาจเสี่ยงมะเร็ง และ 3 วิธีรักษาโรคมะเร็งด้วยตนเอง เตือนข่าวปลอม วอนอย่าแชร์!
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ ฝ่ายข้าราชการประจำ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 2-8 กุมภาพันธ์ 2567 พบข้อความที่เข้ามาทั้งหมด 1,196,005 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 125 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 105 ข้อความ ตามมาด้วยการแจ้งเบาะแสผ่าน Line Official จำนวน 20 ข้อความ รวมเรื่องที่ต้องดำเนินการตรวจสอบทั้งหมด 97 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 53 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 62 เรื่อง อาทิ ทอ. เตรียมจัดซื้อเครื่องบินรบ งบประมาณ 19,000 ล้านบาท เดินหน้าศึกษาข้อมูลระหว่าง F-16 กับกริพเพน เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 14 เรื่อง อาทิ คลินิกเอกชนในกรุงเทพฯ ไม่มีเงินจ่ายค่ายาให้คนไข้รักษาฟรี เป็นต้น
กลุ่มที่ 3 : ภัยพิบัติ จำนวน 2 เรื่อง
กลุ่มที่ 4 : เศรษฐกิจ จำนวน 19 เรื่อง อาทิ บริษัท ซีพีออลล์ จำกัด (มหาชน) เปิดโอกาสให้ลงทุน เริ่มต้น 1,000 แบ่งเป็นเรื่องการหลอกลวงธุรกรรมทางการเงิน จำนวน 16 เรื่อง
โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง ไปรษณีย์ไทย ส่ง SMS เรียกเก็บเงินค่าพัสดุผ่านเว็บไซต์
อันดับที่ 2 : เรื่อง หน้ากากอนามัยผ้าสปันบอนด์ เป็นไมโครพลาสติก สูดดมอาจเสี่ยงมะเร็ง
อันดับที่ 3 : เรื่อง 3 วิธีรักษาโรคมะเร็งด้วยตนเอง
อันดับที่ 4 : เรื่อง DLT Smart Queue รับทำใบขับขี่ ปี 2567 จัดส่งทั่วประเทศ
อันดับที่ 5 : เรื่อง กรุงไทยปล่อยสินเชื่อส่วนบุคคล KRUNGTHAI ผ่านเพจสินเชื่อบุคคล เพื่อราชการ
อันดับที่ 6 : เรื่อง เพจเฟซบุ๊กชักชวนลงทุน เปิดให้ลงทุนหุ้นทองคำ เปิดพอร์ต 1,000.- รับปันผล 390 ต่อวัน เปิดพอร์ต 3,000.- รับปันผล 980 ต่อวัน และเป็นโบรกเกอร์ไทยถูกกฎหมาย รับรองโดย ก.ล.ต.
อันดับที่ 7 : เรื่อง ธนาคารออมสินปล่อยเงินกู้ วงเงินสูงสุด 500,000 บาท ผ่านเพจสินเชื่อ ธนาคารออมสิน
อันดับที่ 8 : เรื่อง กองทุนในเครือ CP ราคาพอร์ตเริ่มต้น 1,000 บาท ปันผล 260 บาทต่อวัน เริ่มต้น 5,000 บาท ปันผล 1,600 บาทต่อวัน
อันดับที่ 9 : เรื่อง ไปรษณีย์ไทยเปิดรับสมัครงานเสริมไปรษณีย์ รายได้ 543-17,000 บาท
อันดับที่ 10 : เรื่อง รัฐบาลเล็งเตรียมเก็บภาษีรถเก่าอายุ 10 ปี กระตุ้นเศรษฐกิจป้ายแดง
“อย่างไรก็ตาม กระทรวงดีอี ขอให้ประชาชนตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่าง ๆ ของศูนย์ต่อต้านข่าวปลอมได้ที่ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
--------------------------------

ที่มา : https://www.thaigov.go.th/news/contents/details/78727