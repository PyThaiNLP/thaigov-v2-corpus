รัฐบาลไทย-ข่าวทำเนียบรัฐบาล-นายกฯ เผยเตรียมออกมาตรการแก้ไขปัญหาฝุ่น พร้อมคาดโทษหากไม่ปฎิบัติตาม  ย้ำหารือเรื่องแก้ปัญหาฝุ่น หมอกควัน กับกัมพูชาอย่างต่อเนื่อง


วันเสาร์ที่ 3 กุมภาพันธ์ 2567
03/02/2567
พิมพ์
นายกฯ เผยเตรียมออกมาตรการแก้ไขปัญหาฝุ่น พร้อมคาดโทษหากไม่ปฎิบัติตาม  ย้ำหารือเรื่องแก้ปัญหาฝุ่น หมอกควัน กับกัมพูชาอย่างต่อเนื่อง
นายกฯ เผยเตรียมออกมาตรการแก้ไขปัญหาฝุ่น พร้อมคาดโทษหากไม่ปฎิบัติตาม  ย้ำหารือเรื่องแก้ปัญหาฝุ่น หมอกควัน กับกัมพูชาอย่างต่อเนื่อง
วันนี้ (3 กุมภาพันธ์ 2567) เวลา 10.05 น. ณ ท่าอากาศยาน 2 กองบิน 6 (บน6) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ถึงการหารือกับ นายฮุน มาเนต นายกรัฐมนตรีกัมพูชา ถึงความคืบหน้าปัญหาฝุ่น หมอกควัน ว่า เรื่องนี้คุยกันตลอด และช่วงเช้าวันนี้ได้คุยกับผู้ช่วยนายกรัฐมนตรีกัมพูชา ซึ่งต้องยอมรับว่า กระทรวงเกษตรและกระทรวงทรัพยากรธรรมชาติของกัมพูชา  ไม่มีอุปกรณ์ ไม่มีปัจจัยที่เทียบเท่าไทย แต่เขาใส่ใจเหมือนกับไทย และในวันที่ 7 กุมภาพันธ์นี้ ที่นายกรัฐมนตรีกัมพูชาจะเดินทางเยือนไทย จะมีการพูดคุยว่ามีเรื่องใดที่เราต้องช่วยเหลือ ยืนยันว่า ประเทศไทยพร้อมสนับสนุน เพราะหากเราเป็นเพื่อนบ้านกันไม่ช่วยเหลือกัน เราก็เดือดร้อนด้วย เราเป็นเพื่อนบ้านที่ดีมาโดยตลอด ก็ต้องช่วยเหลือกัน
ผู้สื่อข่าวถามว่า ในส่วนพื้นที่กรุงเทพมหานคร พบว่าปัญหาฝุ่นมีความรุนแรงมากขึ้น ได้สั่งการอย่างไร นายกรัฐมนตรี กล่าวว่า ในการประชุมคณะรัฐมนตรี ในวันอังคารที่ 6 กุมภาพันธ์นี้ จะมีการสั่งการหลายเรื่อง โดยเฉพาะมาตรการ หากใครไม่ปฏิบัติตามก็จะถูกลงโทษ สินค้าต่างๆ หากพิสูจน์ทราบได้ว่า ผลิตผลออกมามีการเผาเกิดขึ้นก็จะไม่ได้รับมาตรการการช่วยเหลือ
ผู้สื่อข่าวถามต่อไปว่า ภาคอุตสาหกรรมให้ความร่วมมือกับภาครัฐดีใช่หรือไม่ นายกรัฐมนตรี กล่าวว่า ทุกคนพยายามอย่างเต็มที่ แต่ปัญหานี้ ไม่ใช่ปัญหาจากธรรมชาติเพียงอย่างเดียว แต่เป็นปัญหาที่สืบเนื่องมาจากเศรษฐกิจ บางคนมีรายจ่ายเพิ่มมากขึ้นหากไม่เผา ซึ่วไม้ขีดก้านเดียวมันง่ายต่อการกำจัดซากวัชพืช แต่ให้องค์ความรู้ไปแล้วในสิ่งที่เขาทำไม่ถูก และตนเองได้ขอความร่วมมือไปยังกองทัพในหลายๆ เรื่อง เช่น ช่วยลำเลียงซากวัชพืชออกมา โรงงานทำไบโอดีเซล การทำถ่านอัดไร้ควัน และทำปุ๋ย เป็นต้น

ที่มา : https://www.thaigov.go.th/news/contents/details/78379