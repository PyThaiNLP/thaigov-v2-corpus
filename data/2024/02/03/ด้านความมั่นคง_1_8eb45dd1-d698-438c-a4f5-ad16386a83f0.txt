รัฐบาลไทย-ข่าวทำเนียบรัฐบาล-ภริยา มท.1 พร้อมด้วยนายกสมาคมแม่บ้านมหาดไทย ปลุกพลังแม่บ้านมหาดไทยภาคเหนือ ร่วมขับเคลื่อนภารกิจบำบัดทุกข์ บำรุงสุข ภายใต้แนวคิด "ทันโลก ทันสมัย ทันท่วงที" เน้นย้ำ งานแม่บ้านมหาดไทย


วันศุกร์ที่ 2 กุมภาพันธ์ 2567
02/02/2567
พิมพ์
ภริยา มท.1 พร้อมด้วยนายกสมาคมแม่บ้านมหาดไทย ปลุกพลังแม่บ้านมหาดไทยภาคเหนือ ร่วมขับเคลื่อนภารกิจบำบัดทุกข์ บำรุงสุข ภายใต้แนวคิด "ทันโลก ทันสมัย ทันท่วงที" เน้นย้ำ งานแม่บ้านมหาดไทย
ภริยา มท.1 พร้อมด้วยนายกสมาคมแม่บ้านมหาดไทย ปลุกพลังแม่บ้านมหาดไทยภาคเหนือ ร่วมขับเคลื่อนภารกิจบำบัดทุกข์ บำรุงสุข ภายใต้แนวคิด "ทันโลก ทันสมัย ทันท่วงที" เน้นย้ำ งานแม่บ้านมหาดไทยคืองานจิตอาสา มุ่งมั่นขยายผลผู้นำต้นแบบทำสิ่งที่ดี "Change for Good"
ภริยา มท.1 พร้อมด้วยนายกสมาคมแม่บ้านมหาดไทย ปลุกพลังแม่บ้านมหาดไทยภาคเหนือ ร่วมขับเคลื่อนภารกิจบำบัดทุกข์ บำรุงสุข ภายใต้แนวคิด "ทันโลก ทันสมัย ทันท่วงที" เน้นย้ำ งานแม่บ้านมหาดไทยคืองานจิตอาสา มุ่งมั่นขยายผลผู้นำต้นแบบทำสิ่งที่ดี "Change for Good" เพื่อประชาชนมีคุณภาพชีวิตที่ดีอย่างยั่งยืน
เมื่อวันที่ 1 ก.พ. 67 เวลา 14.30 น. ที่โรงแรม ดิ อิมพีเรียล โฮเทล แอนด์ คอนเวนชั่น เซ็นเตอร์ อำเภอเมืองพิษณุโลก จังหวัดพิษณุโลก คุณธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ร่วมบรรยายพิเศษ "การขับเคลื่อนภารกิจสมาคมแม่บ้านมหาดไทย เพื่อบำบัดทุกข์ บำรุงสุขประชาชน" ในการประชุมสมาคมแม่บ้านมหาดไทยสัญจร ครั้งที่ 2 พื้นที่ภาคเหนือ ประจำปี พ.ศ. 2567 ซึ่งจัดขึ้นภายใต้แนวคิด Carbon Neutral Event ระหว่างวันที่ 1 - 2 กุมภาพันธ์ 2567 โดยมี คณะที่ปรึกษานายกสมาคมแม่บ้านมหาดไทย คณะอุปนายกสมาคมแม่บ้านมหาดไทย ประธานแม่บ้านมหาดไทยจังหวัด ประธานองค์กรสตรีจังหวัด และภาคีเครือข่ายในพื้นที่ภาคเหนือจาก 17 จังหวัด ได้แก่ กำแพงเพชร เชียงราย เชียงใหม่ ตาก นครสวรรค์ น่าน พะเยา พิจิตร พิษณุโลก เพชรบูรณ์ แพร่ แม่ฮ่องสอน ลำปาง ลำพูน สุโขทัย อุตรดิตถ์ และอุทัยธานี ร่วมกิจกรรม
คุณธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย กล่าวว่า การประชุมแม่บ้านมหาดไทยสัญจรในวันนี้ เป็นเวทีที่ทำให้ท่านประธานแม่บ้านมหาดไทยจังหวัดและภาคีเครือข่ายได้แลกเปลี่ยนความคิดเห็นและข้อเสนอแนะเกี่ยวกับภารกิจของสมาคมแม่บ้านมหาดไทยและกองทุนพัฒนาบทบาทสตรี ในการที่จะน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" เพื่อสร้างความมั่นคงทางอาหารให้กับพี่น้องประชาชนคนไทย รวมถึงการสร้างเสริมสุขอนามัยให้กับแม่และเด็กให้มีสุขภาพที่ดีทั้งร่างกายและจิตใจ รวมถึงการขับเคลื่อนโครงการตามพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เพื่อยกระดับคุณภาพชีวิตที่ดีของพี่น้องประชาชน ซึ่งทั้งหมดเป็นสิ่งที่กระทรวงมหาดไทยได้ขับเคลื่อน โดยมีสมาคมแม่บ้านมหาดไทยเป็นหน่วยเกื้อหนุนและสนับสนุนให้เกิดผลสำเร็จ จึงขอให้ทุกท่านได้ "Change for Good" ขับเคลื่อนทำสิ่งที่ดี ภายใต้แนวคิด "ทันโลก ทันสมัย ทันท่วงที" เพื่อให้เข้าใจสถานการณ์โลก ศึกษาปรับตัวให้เข้ากับบริบทเศรษฐกิจ สังคม ตลอดจนเทคโนโลยี เพื่อจะทำหน้าที่เป็นลมใต้ปีกให้กับท่านผู้ว่าราชการจังหวัดได้ขับเคลื่อนงานบำบัดทุกข์ บำรุงสุข อย่างเต็มกำลังความสามารถ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า การทำหน้าที่ของสมาชิกสมาคมแม่บ้านมหาดไทยเป็นงานจิตอาสาที่ทำด้วยหัวใจ ไม่มีค่าตอบแทน เป็นการร่วมดูแลทุกข์สุขของพี่น้องประชาชนควบคู่กับการทำหน้าที่เหล่ากาชาดจังหวัด ซึ่งได้รับการโปรดเกล้าแต่งตั้งฯ โดยมีนโยบายในการขับเคลื่อนที่สอดรับกับนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย โดยเฉพาะอย่างยิ่งเรื่องการสื่อสาร (Communication) ซึ่งท่านยกย่องว่าสมาคมแม่บ้านมหาดไทยเป็นคนสำคัญที่สุดที่เป็น "เพื่อนคู่คิดมิตรคู่ใจ" ให้กับผู้ว่าราชการจังหวัดในการทำสิ่งที่ดี "Change for Good" ให้กับพี่น้องประชาชน
"กิจกรรมของสมาคมแม่บ้านมหาดไทยเพื่อขับเคลื่อนภารกิจของกระทรวงมหาดไทย อาทิ โครงการเสริมสร้างความมั่นคงทางด้านอาหารตามแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรัก ปลูกผักกินเอง" ด้วยการปลูกผักสวนครัวในทุกครัวเรือน และขยายผลโครงการ "ทางนี้มีผล ผู้คนรักกัน" ซึ่งปัจจุบันได้มีการขับเคลื่อนการปลูกผักสวนครัว 10 ชนิด ครบ 100% ใน 14,562,655 ครัวเรือน ในพื้นที่ 8,323 หมู่บ้าน ซึ่งกระทรวงมหาดไทยได้ขับเคลื่อนครัวเรือนต้นแบบโดย "ผู้นำต้องทำก่อน" คือ การปลูกทุกอย่างที่กิน กินทุกอย่างที่ปลูก มีเหลือก็แบ่งปัน โดยขยายผลเมล็ดพันธุ์พืชจากมูลนิธิจักรพันธ์เพ็ญศิริให้เกิดผลผลิตอย่างเป็นรูปธรรม เป็นผักปลอดสารพิษ รวมถึงส่งเสริมการสร้างสุขภาพสุขอนามัยให้แก่แม่และเด็กให้เติบโตอย่างถูกต้องตามหลักเกณฑ์มาตรฐานสุขลักษณะ เริ่มตั้งแต่เด็กอายุ 0 - 6 เดือน ด้วยการรณรงค์ส่งเสริมให้เลี้ยงลูกด้วยนมแม่ สำหรับเด็กอายุ 6 เดือนขึ้นไป มีการรณรงค์ส่งเสริมให้แม่เลี้ยงดูให้เด็กได้รับสารอาหารอย่างครบถ้วน ในส่วนของเด็กอายุ 2 - 5 ปี มีการจัดการเรียนการสอนและกิจกรรมที่มุ่งหวังให้เด็กได้พัฒนาทั้งด้านร่างกาย อารมณ์ สังคม และสติปัญญาให้เหมาะสมตามวัย เติบโตไปเป็นทรัพยากรมนุษย์ที่มีคุณค่าของประเทศชาติ" ดร.วันดีฯ กล่าว
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวต่อไปอีกว่า นับเป็นพระมหากรุณาธิคุณที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ได้พระราชทานพระดำริ "ผ้าไทยใส่ให้สนุก" ทำให้เกิดการสร้างงาน สร้างอาชีพ สร้างรายได้ ผ่านการรณรงค์การสวมใส่ผ้าไทย หนุนเสริมช่วยยกระดับคุณภาพชีวิตที่ดีให้กับพี่น้องประชาชนคนไทยในทุกหย่อมหญ้า และในส่วนของโครงการ "ครอบครัวมหาดไทย ใส่ใจสิ่งแวดล้อม" ชาวแม่บ้านมหาดไทยได้ร่วมกันจัดทำถังขยะเปียกลดโลกร้อน และการจัดทำธนาคารขยะ ที่กระทรวงมหาดไทยได้ขับเคลื่อนโดยกรมส่งเสริมการปกครองท้องถิ่น ทำให้เราสามารถลดการปล่อยก๊าซเรือนกระจก ได้รับการรับรองจากองค์การบริหารจัดการก๊าซเรือนกระจก สามารถลดการปล่อยก๊าซเรือนกระจกได้เท่ากับ 492,212 ตันคาร์บอนไดออกไซด์เทียบเท่าต่อปี ซึ่งในปีที่ผ่านมาเราได้รับการสนับสนุนจากภาคเอกชนในการรับซื้อคาร์บอนเครดิตจากโครงการถังขยะเปียกลดโลกร้อน สามารถแปลงกลับเป็นรายได้คืนให้กับชุมชน โดยปัจจุบันอยู่ระหว่างการขับเคลื่อนโครงการธนาคารขยะ (Recycle Waste Bank) เพื่อเป็นกองทุนขยะขององค์กรปกครองส่วนท้องถิ่น และสามารถลดปริมาณขยะ สร้างรายได้ไปใช้ในการจัดสวัสดิการสังคมในรูปแบบต่าง ๆ ให้กับชุมชน รวมถึงต่อยอดไปสู่โครงการให้ความช่วยเหลือผู้ยากไร้ อาทิ มอบทุนการศึกษา มอบของอุปโภคและบริโภคให้แก่เด็กนักเรียน ผู้ยากไร้ สอดคล้องกับเป้าหมายการพัฒนาที่ยั่งยืนทั้ง 17 เป้าหมายขององค์การสหประชาชาติ (UN SDGs)
"ภารกิจที่สมาคมแม่บ้านมหาดไทยทำจะเป็นการผลักดัน ขับเคลื่อน และสนับสนุนหน้าที่ในการ "บำบัดทุกข์ บำรุงสุข" ให้กับผู้ว่าราชการจังหวัด และนายอำเภอในทุกพื้นที่ เพื่อทำสิ่งที่ดีให้กับพี่น้องประชาชน โดยสมาคมแม่บ้านมหาดไทยจะมีการคัดเลือกประธานแม่บ้านมหาดไทยจังหวัดที่มีการขับเคลื่อนงานดีเด่นเพื่อเข้ารับพระราชทานรางวัลเพชรดอกแก้ว ประจำปี 2567 จากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รวมทั้งคัดเลือกอำเภอที่มีการพัฒนามิติต่าง ๆ ทั้งด้านสถานที่ การอำนวยความสะดวก และการให้บริการประชาชน เข้ารับรางวัล "อำเภอสวยงาม" เพื่อเป็นขวัญกำลังใจในการขับเคลื่อนงานในระดับพื้นที่อย่างเต็มกำลังความสามารถ ทั้งนี้ สิ่งสำคัญของการทำงานทุกเรื่อง คือ การสื่อสาร (Communication) ดังที่นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย รวมถึงนายสุทธิพงษ์ จุลเจริญ ปลัดกระทรวงมหาดไทย ได้เน้นย้ำและให้ความสำคัญกับการสื่อสารสังคม จึงขอให้แม่บ้านมหาดไทยทุกท่านร่วมกันเป็นกำลังสำคัญให้กับชาวมหาดไทย และทำหน้าที่เป็นผู้นำจิตอาสาเคียงข้างท่านผู้ว่าราชการจังหวัด ท่านนายอำเภอ และข้าราชการมหาดไทยในทุกพื้นที่ ไปทำประโยชน์ เป็นต้นแบบ และบูรณาการภาคีเครือข่าย ขยายผลสิ่งที่ดี เพื่อยกระดับคุณภาพชีวิตที่ดีให้กับพี่น้องประชาชนอย่างยั่งยืน" ดร.วันดีฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78353