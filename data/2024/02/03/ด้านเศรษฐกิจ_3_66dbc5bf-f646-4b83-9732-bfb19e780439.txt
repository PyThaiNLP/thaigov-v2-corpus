รัฐบาลไทย-ข่าวทำเนียบรัฐบาล-​ปลัดฯ ณัฐพล นั่งหัวโต๊ะประชุมบอร์ดกองทุนพัฒนาเอสเอ็มอีฯ ย้ำ เร่งปล่อยสินเชื่อลดโลกร้อน กว่า 2,000 ล้านบาท ช่วยเอสเอ็มอี


วันศุกร์ที่ 2 กุมภาพันธ์ 2567
02/02/2567
พิมพ์
​ปลัดฯ ณัฐพล นั่งหัวโต๊ะประชุมบอร์ดกองทุนพัฒนาเอสเอ็มอีฯ ย้ำ เร่งปล่อยสินเชื่อลดโลกร้อน กว่า 2,000 ล้านบาท ช่วยเอสเอ็มอี
​ปลัดฯ ณัฐพล นั่งหัวโต๊ะประชุมบอร์ดกองทุนพัฒนาเอสเอ็มอีฯ ย้ำ เร่งปล่อยสินเชื่อลดโลกร้อน กว่า 2,000 ล้านบาท ช่วยเอสเอ็มอี
วันที่ 31 มกราคม 2567 นายณัฐพล รังสิตพล ปลัดกระทรวงอุตสาหกรรม ประธานคณะกรรมการบริหารกองทุนพัฒนาเอสเอ็มอีตามแนวประชารัฐ ครั้งที่ 73-1/2567 เปิดเผยภายหลังการประชุมว่า ที่ประชุมบอร์ดกองทุนพัฒนาเอสเอ็มอีฯ ได้ร่วมกันพิจารณาเร่งรัดดำเนินงานโครงการสินเชื่อลดโลกร้อน (Decarbonize Loan) พ.ศ. 2566 ซึ่งปัจจุบันมีผู้ประกอบการยื่นคำขอสินเชื่อ จำนวน 180 ราย วงเงินสินเชื่อ 2,098.11 ล้านบาท  ให้สำนักงานอุตสาหกรรมจังหวัด (สอจ.) กลั่นกรองคุณสมบัติและเตรียมการจัดประชุมคณะอนุกรรมการบริหารกองทุนพัฒนาเอสเอ็มอีตามแนวประชารัฐประจำจังหวัด พิจารณาคุณสมบัติเบื้องต้นผ่านช่องทางแอพพลิเคชั่นไลน์ การซักซ้อมทำความเข้าใจในส่วนของการตรวจสอบเอกสารและหลักฐานประกอบการพิจารณาสินเชื่อ ในส่วนของสำนักงานกองทุนพัฒนาเอสเอ็มอีตามแนวประชารัฐ (สอป.) หารือกับธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) เพื่อปรับกระบวนการให้รวดเร็วยิ่งขึ้น โดยประสานกับทาง ธพว. เพื่อเตรียมการวิเคราะห์ความเป็นไปได้ของโครงการและประสานให้ผู้ประกอบการจัดเตรียมเอกสารให้พร้อม ก่อนการจัดประชุมคณะอนุกรรมการบริหารกองทุนพัฒนาเอสเอ็มอีตามแนวประชารัฐประจำจังหวัด
นอกจากนี้ ที่ประชุมยังได้นำเสนอหน่วยร่วมดำเนินการของกองทุนพัฒนาเอสเอ็มอีตามแนวประชารัฐ เพื่อให้การดําเนินงาน มีช่องทางการดูแลเอสเอ็มอี โดยหาหน่วยร่วมดําเนินการที่มีความรู้ ความเชี่ยวชาญในแต่ละสาขาอุตสาหกรรม ซึ่งที่ประชุมได้ให้สถาบันเครือข่ายภายใต้กระทรวงอุตสาหกรรม เป็นหน่วยร่วมดําเนินการของกองทุนพัฒนาเอสเอ็มอีฯ สำหรับการวางแนวทางการดำเนินงานโครงการสินเชื่อกองทุนพัฒนาเอสเอ็มอีตามแนวประชารัฐ ในด้านการส่งเสริมและพัฒนาเอสเอ็มอีของกองทุนฯ และจัดทำคู่มือบริหารความเสี่ยงและควบคุมภายในของกองทุนพัฒนาเอสเอ็มอีตามแนวประชารัฐ ปีงบประมาณ พ.ศ. 2567
ทั้งนี้ มีคณะกรรมการเข้าร่วมประชุมบอร์ดฯ ประกอบด้วย นางสาวณัฏฐิญา เนตยสุภา รองปลัดกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายพลาวุธ วงศ์วิวัฒน์ ผู้อำนวยการกองยุทธศาสตร์และแผนงาน นายเตมีย์ พันธุวงค์ราช ผู้อำนวยการกองตรวจราชการ นายสมชัย เอมบำรุง ผู้อำนวยการกองกฎหมาย สำนักงานปลัดกระทรวงอุตสาหกรรม (สปอ.) และผู้บริหารธนาคารรัฐวิสาหกิจขนาดกลางและขนาดย่อมแห่งประเทศไทย (SME D Bank) เข้าร่วมประชุม  ณ ห้องประชุม อก. 1 ชั้น 2 อาคาร สปอ.

ที่มา : https://www.thaigov.go.th/news/contents/details/78354