รัฐบาลไทย-ข่าวทำเนียบรัฐบาล-รมว.ธรรมนัส เดินหน้าเปลี่ยน ส.ป.ก. 4-01 เป็นโฉนดเพื่อการเกษตรทั้งแผ่นดิน ลงพื้นที่ อ.หนองบัวแดง 


วันเสาร์ที่ 3 กุมภาพันธ์ 2567
รมว.ธรรมนัส เดินหน้าเปลี่ยน ส.ป.ก. 4-01 เป็นโฉนดเพื่อการเกษตรทั้งแผ่นดิน ลงพื้นที่ อ.หนองบัวแดง
รมว.ธรรมนัส เดินหน้าเปลี่ยน ส.ป.ก. 4-01 เป็นโฉนดเพื่อการเกษตรทั้งแผ่นดิน ลงพื้นที่ อ.หนองบัวแดง มอบโฉนดเพื่อการเกษตร พร้อมรับฟังปัญหา ความต้องการ และแนวทางแก้ไขปัญหาของเกษตรกรในพื้นที่ จ.ชัยภูมิ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พบปะพี่น้องเกษตรกร เพื่อรับฟังปัญหา ความต้องการ และแนวทางแก้ไขปัญหาของเกษตรกรในพื้นที่จังหวัดชัยภูมิ พร้อมมอบโฉนดเพื่อการเกษตร จำนวน 200 ราย ใบรับรองมาตรฐาน GAP ปุ๋ยหมักเติมอากาศ พันธุ์สัตว์น้ำในแหล่งน้ำสาธารณะ กรรมสิทธิ์สัตว์โครงการธนาคารโค-กระบือ เพื่อเกษตรกรตามพระราชดำริ โครงการแหล่งน้ำในไร่นานอกเขตชลประทาน และปล่อยพันธุ์สัตว์น้ำ จำนวน 50,000 ตัว ลงสระน้ำสาธารณะ ณ ที่ว่าการอำเภอหนองบัวแดง ต.หนองบัวแดง อ.หนองบัวแดง จ.ชัยภูมิ
"กระทรวงเกษตรฯ ยังคงเดินหน้าเปลี่ยน ส.ป.ก. 4-01 เป็นโฉนดเพื่อการเกษตรทั้งแผ่นดิน เพื่อเป็นการเพิ่มมูลค่าในที่ดิน อีกทั้งยังให้เกษตรกรสามารถเข้าถึงแหล่งเงินทุนได้ และหากพี่น้องเกษตรกรรายใดที่ไม่พึงประสงค์จะทำอาชีพด้านการเกษตรต่อ สามารถนำที่ดินมาคืนที่ ส.ป.ก. เพื่อ ส.ป.ก. จะหาเกษตรกรผู้มีคุณสมบัติรายใหม่มารับช่วงต่อไป อย่างไรก็ตาม ส.ป.ก. 4-01 ที่เปลี่ยนเป็นโฉนดเพื่อการเกษตรนั้นต้องมีคุณภาพพอที่จะทำการเกษตร จึงต้องมีการพัฒนาพื้นที่ให้มีความเหมาะสม ทั้งการพัฒนาแหล่งน้ำ ปรับปรุงบำรุงดิน และการจัดเตรียมพันธุ์พืชสัตว์ เป็นต้น ในวันนี้จึงต้องการมารับฟังปัญหาและความต้องการจากพี่น้องเกษตรกรโดยตรง เพื่อดำเนินการตามความต้องการของพี่น้องเกษตรกรอย่างตรงจุด หากเรื่องใดที่สามารถดำเนินการได้เลยจะทำทันที และหากเรื่องใดต้องที่เกี่ยวข้องกับกระทรวงอื่น ตนจะรับดำเนินการประสานกับหน่อยงานที่เกี่ยวข้องให้อย่างเร็วที่สุด" ร้อยเอก ธรรมนัส กล่าว

ที่มา : https://www.thaigov.go.th/news/contents/details/78382