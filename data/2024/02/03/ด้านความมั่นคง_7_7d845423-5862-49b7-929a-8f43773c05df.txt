รัฐบาลไทย-ข่าวทำเนียบรัฐบาล-ภริยานายกรัฐมนตรี-ภริยา มท.1-ปลัดมหาดไทย-นายกสมาคมแม่บ้านมหาดไทย ร่วมพบปะและมอบแนวทางขับเคลื่อนงานบำบัดทุกข์ บำรุงสุข ในการประชุมสมาคมแม่บ้านมหาดไทยสัญจรภาคเหนือ 


วันเสาร์ที่ 3 กุมภาพันธ์ 2567
02/02/2567
พิมพ์
ภริยานายกรัฐมนตรี-ภริยา มท.1-ปลัดมหาดไทย-นายกสมาคมแม่บ้านมหาดไทย ร่วมพบปะและมอบแนวทางขับเคลื่อนงานบำบัดทุกข์ บำรุงสุข ในการประชุมสมาคมแม่บ้านมหาดไทยสัญจรภาคเหนือ
ภริยานายกรัฐมนตรี-ภริยา มท.1-ปลัดมหาดไทย-นายกสมาคมแม่บ้านมหาดไทย ร่วมพบปะและมอบแนวทางขับเคลื่อนงานบำบัดทุกข์ บำรุงสุข ในการประชุมสมาคมแม่บ้านมหาดไทยสัญจรภาคเหนือ มุ่งมั่นสร้างสิ่งที่ดีให้กับคนไทย เริ่มตั้งแต่สุขภาพอนามัยที่ดีทั้งร่างกายและจิตใจ
ภริยานายกรัฐมนตรี-ภริยา มท.1-ปลัดมหาดไทย-นายกสมาคมแม่บ้านมหาดไทย ร่วมพบปะและมอบแนวทางขับเคลื่อนงานบำบัดทุกข์ บำรุงสุข ในการประชุมสมาคมแม่บ้านมหาดไทยสัญจรภาคเหนือ มุ่งมั่นสร้างสิ่งที่ดีให้กับคนไทย เริ่มตั้งแต่สุขภาพอนามัยที่ดีทั้งร่างกายและจิตใจ เสริมสร้างคนดีมีศีลธรรม เพื่อสังคมไทยมีความสุขอย่างยั่งยืน
วันนี้ (2 ก.พ. 67) เวลา 09.00 น. ที่โรงแรม ดิ อิมพีเรียล โฮเทล แอนด์ คอนเวนชั่น เซ็นเตอร์ อำเภอเมืองพิษณุโลก จังหวัดพิษณุโลก คุณธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย ร่วมรับฟังการบรรยายในหัวข้อ “ส่งเสริมสร้างสุขอนามัยให้แก่แม่และเด็ก เติบโตอย่างถูกต้องตามหลักเกณฑ์มาตรฐานสุขลักษณะ” ในการประชุมสมาคมแม่บ้านมหาดไทยสัญจร ครั้งที่ 2 พื้นที่ภาคเหนือ ประจำปี 2567 ซึ่งจัดขึ้นภายใต้แนวคิด Carbon Neutral Event "ทันโลก ทันสมัย ทันท่วงที" โดยได้รับเกียรติจาก แพทย์หญิง พักตร์พิไล ทวีสิน ประธานกรรมการคณะคู่สมรสคณะรัฐมนตรี เป็นวิทยากร โอกาสนี้ นายอรรษิษฐ์ สัมพันรัตน์ อธิบดีกรมการปกครอง นายพรพจน์ เพ็ญพาส รองปลัดกระทรวงมหาดไทย รักษาการในตำแหน่งอธิบดีกรมที่ดิน นายชัยวัฒน์ ชื่นโกสุม อธิบดีกรมการพัฒนาชุมชน นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายภูสิต สมจิตต์ ผู้ว่าราชการจังหวัดพิษณุโลก นางดนิตา สมจิตต์ ประธานแม่บ้านมหาดไทยจังหวัดพิษณุโลก คณะอุปนายกสมาคมแม่บ้านมหาดไทย คณะที่ปรึกษานายกสมาคมแม่บ้านมหาดไทย ที่ปรึกษาปลัดกระทรวงมหาดไทย ประธานแม่บ้านมหาดไทยและภาคีเครือข่ายในพื้นที่ภาคเหนือจาก 17 จังหวัด ได้แก่ กำแพงเพชร เชียงราย เชียงใหม่ ตาก นครสวรรค์ น่าน พะเยา พิจิตร พิษณุโลก เพชรบูรณ์ แพร่ แม่ฮ่องสอน ลำปาง ลำพูน สุโขทัย อุตรดิตถ์ และอุทัยธานี ร่วมกิจกรรม
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณแพทย์หญิงพักตร์พิไล ทวีสิน ประธานกรรมการคณะคู่สมรสคณะรัฐมนตรี ที่กรุณาให้เกียรติกับกระทรวงมหาดไทยและสมาคมแม่บ้านมหาดไทย ในการให้ความรู้ในเรื่องที่เป็นประโยชน์ให้กับแม่บ้านมหาดไทยทุกจังหวัดได้นำแนวทางไปส่งเสริม เผยแพร่ และสนับสนุนให้กับพี่น้องประชาชนที่อยู่ภายใต้การดูแลของผู้ว่าราชการจังหวัด นายอำเภอทุกแห่ง ได้นำไปปรับใช้ในชีวิตประจำวัน ทั้งเรื่องการส่งเสริมให้พี่น้องประชาชนได้มีความมั่นคงทางอาหารตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" การรับประทานไข่ไก่ที่มีสารอาหารจำเป็นอย่างยิ่งต่อร่างกาย ซึ่งกระทรวงมหาดไทยก็ได้นำองค์ความรู้ของท่านไปขับเคลื่อนให้กับเด็กและเยาวชน โดยกรมส่งเสริมการปกครองส่วนท้องถิ่นให้ทุกจังหวัดขับเคลื่อนส่งเสริมให้ทุกโรงเรียน และศูนย์พัฒนาเด็กเล็ก (ศพด.) ในสังกัดองค์กรปกครองส่วนท้องถิ่นได้ทำเป็นต้นแบบ ทำให้เด็กนักเรียนมีไข่ไก่ไว้รับประทาน อย่างน้อยวันละ 2 ฟอง ตลอดจนขับเคลื่อนตามเป้าหมายการพัฒนาที่ยั่งยืนด้วยการส่งเสริมทักษะให้เด็กเลี้ยงไก่ไข่หรือเป็ด เพื่อจะได้มีไข่ไว้รับประทานอย่างเพียงพอครบถ้วนสมบูรณ์ในทุก ๆ วัน ซึ่งในวันนี้พวกเราทุกคนจะได้มีโอกาสที่ดีที่สุดในชีวิตได้มาร่วมรับฟังสิ่งที่ดีจากผู้เชี่ยวชาญ เพื่อนำไปถ่ายทอดสิ่งที่ดีให้กับจังหวัดและอำเภอของพวกเรา
แพทย์หญิงพักตร์พิไล ทวีสิน ประธานกรรมการคณะคู่สมรสคณะรัฐมนตรี กล่าวว่า การส่งเสริมสุขอนามัยให้แก่แม่และเด็ก ที่สามารถเริ่มต้นได้ด้วยการดูแลสุขภาพตั้งแต่วัยเยาว์เพื่อปรับให้เป็นวิถีชีวิต ซึ่งมีองค์ประกอบสำคัญไม่ว่าจะเป็นการออกกำลังกาย เพราะการมี "สุขภาพดีไม่มีขาย" การออกกำลังกายจึงสำคัญ เช่นเดียวกับการนอนหลับพักผ่อน เพราะสิ่งสำคัญ คือ หัวใจ หากเราไม่เครียด บริหารจัดการอารมณ์ได้ ก็จะห่างไกลจากโรคหัวใจรวมถึงมะเร็งได้ อีกส่วนสำคัญ คือ เรื่องของอาหารที่รับประทาน สุขภาพดีเริ่มต้นที่ตัวเราด้วยการกินอาหารที่ดีต่อร่างกาย อาหารที่ทำให้เลือดเราเป็นด่าง อาทิ ผักสดและผลไม้ที่ไม่หวาน โดยเราจะต้องรับประทานให้ครบทั้ง 7 สี ซึ่งหากร่างกายของเรามีกรดเยอะ จะทำให้ไตทำงานหนัก ดังนั้น เด็กแรกเกิดไม่ควรกินของเป็นกรด อาทิ กล้วย หรือไอศกรีม เพราะเด็กแรกเกิดถึง 1 ขวบ ยังไม่มีต่อมรับรส ดังนั้นเราจึงต้องฝึกหัดให้ทานผักที่มีกลิ่น และเมื่อเติบโตขึ้นไปต้องกินผัก ร่างกายจะได้ไม่เป็นกรด นอกจากนี้ การรับประทานอาหารที่มีเส้นไยไฟเบอร์ อาทิ แครอท แอปเปิล เสาวรส จะช่วยชะลอการดูดซึมน้ำตาล ซึ่งอาหารที่อุดมด้วยเส้นใยไฟเบอร์ช่วยชะลอการเกิดเบาหวาน ป้องกันโรคภัยไข้เจ็บ นอกจากนี้ "น้ำ" เป็นสิ่งสำคัญอย่างยิ่ง โดยเฉพาะหญิงวัยประจำเดือนมาไม่ปกติ ฮอร์โมนของร่างกายเปลี่ยนแปลงไป ส่งผลต่อการสูญเสียคอลลาเจน ทำให้ผิวหนังขาดความชุ่มชื้น หย่อนยาน รวมถึงมีผลกับทางเดินปัสสาวะ ดังนั้น หากขาดน้ำมากจะเสี่ยงต่อการสมองเสื่อม และโรคต่าง ๆ มากมาย เพราะมีสารพิษตกค้างอยู่ในร่างกาย
"ไข่ไก่มีสารอาหารที่จำเป็นและมีประโยชน์ต่อร่างกาย อุดมไปด้วยโปรตีน มีคอเลสเตอรอลน้อย มีวิตามิน ธาตุเหล็ก รวมถึงแร่ธาตุอาหารสำคัญต่าง ๆ การที่กระทรวงมหาดไทยได้ส่งเสริมให้ทุกโรงเรียนมีการเลี้ยงไก่ไข่เพื่อมีไข่ไว้รับประทาน ทำให้เด็กได้รับสารอาหารอย่างเพียงพอเหมาะแก่การเจริญเติบโต ซึ่งการเลี้ยงไก่ตั้งแต่อายุ 6 เดือนขึ้นไป 1 ตัว สามารถออกไข่เฉลี่ยวันละ 1 ฟอง ซึ่งไข่ไก่มีโปรตีนช่วยเสริมสร้างกล้ามเนื้อ เสริมสร้างกระดูก มีวิตามินบำรุงหัวใจ สายตา บำรุงสมองและระบบประสาท เสริมภูมิคุ้มกัน บำรุงเม็ดเลือดแดง รวมถึงบำรุงผมและเล็บอีกด้วย อีกทั้งยังมีสารเลซิตินที่จะช่วยสร้างอิมัลซิไฟเออร์ไปช่วยละลายไขมันไม่ให้เกาะในลำไส้ จึงแนะนำให้คนทุกวัยได้กินไข่ไก่ โดยเฉพาะไข่ต้ม ซึ่งจะทำให้ร่างกายได้รับสารอาหารที่ดีต่อร่างกาย ทำให้มีสุขภาพร่างกายแข็งแรง อีกทั้งยังช่วยรักษาฮอร์โมนให้กับร่างกายอีกด้วย" แพทย์หญิงพักตร์พิไลฯ กล่าว
แพทย์หญิงพักตร์พิไล ทวีสิน ประธานกรรมการคณะคู่สมรสคณะรัฐมนตรี กล่าวเพิ่มเติมว่า มีงานวิจัยได้พิสูจน์แล้วว่า นมไม่จำเป็นต่อร่างกาย เพราะร่างกายเราไม่มีน้ำย่อยแลคเตสที่สามารถย่อยนมได้ การดื่มนมจึงส่งผลให้มีสารพิษตกค้างในร่างกาย และหากเราบริโภคนม ชีส และน้ำตาลเข้าไปจำนวนมาก จะทำให้เชื้อราในลำไส้เจริญเติบโตมากกว่าปกติ เกิดผลเสียโดยรวมทั้งร่างกาย ปัญหาสุขภาพก็จะตามมา จากผลการวิจัยแสดงให้เห็นถึงการดื่มนมที่ส่งผลทำให้เกิดกระดูกแตกมากกว่า 50% คนที่ดื่มนมจำนวนมากส่วนใหญ่พบปัญหากระดูกสะโพกแตกหัก กระดูกพรุน รวมถึงการเกิดมะเร็งเต้านม เช่นเดียวกับการรับประทานไขมันอิ่มตัว ดื่มน้ำอัดลม กาแฟ ซึ่งจะทำให้ร่างกายเป็นกรดส่งผลต่อร่างกาย นอกจากนี้ การออกกำลังกายและการนอนหลับพักผ่อน เป็นอีกสิ่งสำคัญของร่างกาย เราควรนอนหลับให้สนิท ปิดโทรศัพท์มือถือ และควรนอนหลับให้สนิทคืนละ 7 - 8 ชั่วโมง โดยมีอุณหภูมิที่เหมาะสมไม่ร้อนไม่หนาวจนเกินไป รวมถึงต้องมีการกำหนดจิต การบริหารอารมณ์จิตใจ การจัดการกับความเครียด ซึ่งจะช่วยความเครียดความกังวล ลดภาวะซึมเศร้า ส่งผลให้ความดันโลหิตลดลง เสริมสร้างภูมิคุ้มกัน สร้างฮอร์โมนแห่งความสุข ช่วยให้อายุยืน จึงขอให้ช่วยกันทำจิตใจให้ผ่องใสด้วยการทำสมาธิ การยิ้ม ซึ่งเป็นการจัดการความเครียดที่ดีที่สุด และเรื่องสุดท้ายเมื่อเรามีสุขภาพกายและสุขภาพจิตที่ดี เราก็ควรทำให้คนรอบข้างเรามีสุขภาพกายและสุขภาพจิตที่ดีไปด้วยกัน เกิดผลเป็นวงกว้าง นำไปสู่การมีสุขภาพที่ดีของครอบครัวและสังคม
ด้าน ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทย ขอขอบคุณแพทย์หญิงพักตร์พิไล ทวีสิน ประธานกรรมการคณะคู่สมรสคณะรัฐมนตรี ที่ให้เกียรติมาบรรยายในหัวข้อ “ส่งเสริมสร้างสุขอนามัยให้แก่เด็กและแม่ เติบโตอย่างถูกต้องตามหลักเกณฑ์มาตรฐานสุขลักษณะ” ในวันนี้ ซึ่งท่านได้มาให้ความรู้ ทั้งเรื่องการดูแลสุขภาพร่างกายให้เรามีร่างกายแข็งแรงและมีชีวิตยืนยาว ด้วยการรับประทานอาหารที่จำเป็นและมีประโยชน์ต่อร่างกาย ทั้งการรับประทานไข่ไก่ต้ม การรับประทานผัก 7 สีให้มีสารอาหารอย่างครบถ้วนในทุกวัน รวมถึงเรื่องการใช้ชีวิตประจำวัน ตั้งแต่การออกกำลังกาย การนอนหลับพักผ่อน การจัดการอารมณ์และความเครียด เพื่อสุขอนามัยที่ดีของตนเองและครอบครัว ซึ่งสมาคมแม่บ้านมหาดไทย เรามุ่งมั่นในการขับเคลื่อนภารกิจ "บำบัดทุกข์ บำรุงสุข" ของกระทรวงมหาดไทย ขยายผลไปสู่ในระดับพื้นที่ จังหวัด อำเภอ ตำบล หมู่บ้าน เพื่อให้ประชาชนมีความสุข และมีคุณภาพชีวิตที่ดีอย่างยั่งยืน พร้อมกับการเป็นพลเมืองดีของสังคม ด้วยการขับเคลื่อนวิชาประวัติศาสตร์ชาติไทย ศีลธรรม และหน้าที่พลเมือง รวมถึงเรื่องการขับเคลื่อนพลัง "บวร" ถ่ายทอดวัฒนธรรมประเพณีอันดีงามให้กับลูกหลาน ร่วมกันเข้าวัดทำบุญ หล่อหลอมให้ทุกคนเป็นคนดีของสังคม นำไปสู่สังคมที่สงบสุข ประชาชนคนไทยมีความสุขอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78363