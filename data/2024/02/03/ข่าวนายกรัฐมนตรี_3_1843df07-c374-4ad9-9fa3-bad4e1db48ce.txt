รัฐบาลไทย-ข่าวทำเนียบรัฐบาล-นายกฯ  เผยข่าวดี แบงค์ AIIB พร้อมสนับสนุนการลงทุนแลนด์บริดจ์ และด้านการศึกษา


วันเสาร์ที่ 3 กุมภาพันธ์ 2567
03/02/2567
พิมพ์
นายกฯ  เผยข่าวดี แบงค์ AIIB พร้อมสนับสนุนการลงทุนแลนด์บริดจ์ และด้านการศึกษา
นายกฯ  เผยข่าวดี แบงค์ AIIB พร้อมสนับสนุนการลงทุนแลนด์บริดจ์ และด้านการศึกษา
วันนี้ (3 กุมภาพันธ์ 2567) เวลา 10.05 น. ณ ท่าอากาศยาน 2 กองบิน 6 (บน6) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ถึงหารือกับประธานธนาคารเพื่อการลงทุนโครงสร้างพื้นฐานแห่งเอเชีย (AIIB ) ว่า หลายคนอาจจะไม่เข้าใจ แต่แบงค์ AIIB  นั้น เป็นแบงค์ที่ให้การสนับสนุนทางด้านการเงินกับการลงทุนโครงสร้างพื้นฐานในระดับภูมิภาคค่อนข้างมาก คล้ายๆกับธนาคารพัฒนาเอเชีย (เอดีบี) กับญี่ปุ่น ซึ่งจากการพูดคุยกันเมื่อวันที่ 2 ก.พ. เขาชอบนโยบายของไทยมาก โดยเฉพาะในเรื่องของแลนด์บริดจ์ และตนเองได้พูดคุยไปคร่าวๆ คือ การยกระดับสนามบินทั่วประเทศ ซึ่งตรงนี้เขาก็อยากจะมีส่วนร่วมด้วย ในส่วนของแลนด์บริดจ์มั่นใจว่าเขาจะเข้ามามีส่วนร่วมอย่างแน่นอน
นายกฯ กล่าวต่อไปว่า แบงค์ AIIB พร้อมที่จะสนับสนุนหลายๆ ด้าน ไม่ใช่เฉพาะในแง่ของการลงทุนเพียงด้านเดียว พร้อมสนับสนุนเรื่องของการทำการศึกษาในเบื้องต้นด้วย ในลักษณะที่เป็นองค์กรอิสระที่เข้ามามีส่วนร่วม และนอกเหนือจากเรื่องการลงทุนในโครงสร้างพื้นฐานแล้ว ธนาคาร AIIB สนใจในเรื่องการศึกษาด้านเทคนิคว่าจะทำอย่างไรเพื่อยกระดับการศึกษาในส่วนของไทยด้วย ซึ่งตนเองได้มอบหมายให้เจ้าหน้าที่ไปพูดคุยกับแบงค์ AIIB แล้ว

ที่มา : https://www.thaigov.go.th/news/contents/details/78378