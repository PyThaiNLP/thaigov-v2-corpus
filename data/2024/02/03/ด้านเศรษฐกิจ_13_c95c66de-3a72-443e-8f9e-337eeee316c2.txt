รัฐบาลไทย-ข่าวทำเนียบรัฐบาล-รมว.ธรรมนัส เตรียมขับเคลื่อนการแก้ไขปัญหาที่ดินทำกินในพื้นที่นิคมสหกรณ์ดงมูล จ.ขอนแก่น มุ่งช่วยเหลือเกษตรกรให้เข้าถึงการดูแลของภาครัฐ


วันเสาร์ที่ 3 กุมภาพันธ์ 2567
รมว.ธรรมนัส เตรียมขับเคลื่อนการแก้ไขปัญหาที่ดินทำกินในพื้นที่นิคมสหกรณ์ดงมูล จ.ขอนแก่น มุ่งช่วยเหลือเกษตรกรให้เข้าถึงการดูแลของภาครัฐ
รมว.ธรรมนัส เตรียมขับเคลื่อนการแก้ไขปัญหาที่ดินทำกินในพื้นที่นิคมสหกรณ์ดงมูล จ.ขอนแก่น มุ่งช่วยเหลือเกษตรกรให้เข้าถึงการดูแลของภาครัฐ พร้อมทั้งมอบโฉนดเพื่อการเกษตร ส่งเสริมการเพิ่มมูลค่าที่ดิน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่พบปะและรับฟังปัญหาความเดือดร้อนและพบปะพี่น้องเกษตรกรในพื้นที่จังหวัดขอนแก่น โดยมี ผู้บริหารส่วนราชการในสังกัดกระทรวงเกษตรและสหกรณ์ ผู้บริหารส่วนราชการจังหวัดขอนแก่น และเจ้าหน้าที่ที่เกี่ยวข้อง เข้าร่วม ณ จังหวัดขอนแก่น
ในโอกาสนี้ รัฐมนตรีว่าการเกษตรฯ ได้รับฟังความเดือดร้อนของพี่น้องเกษตรกรในพื้นที่นิคมสหกรณ์ดงมูล ณ วัดนามูลพุทธาวาส อ.กระนวน จ.ขอนแก่น เกี่ยวกับแนวทางการยกเลิกป่าสงวนในการจัดตั้งนิคมสหกรณ์ดงมูล เพื่อแก้ไขปัญหาที่ทำกินและที่อยู่อาศัย โดย กระทรวงเกษตรฯ เตรียมหารือร่วมกับหน่วยงานที่เกี่ยวข้อง เพื่อเร่งหาทางออกปัญหาด้านที่ดินทำกิน และช่วยเหลือเกษตรกรให้สามารถเข้าถึงการดูแลของภาครัฐอย่างทั่วถึง  ตลอดจนการขยายผลไปยังนิคมสหกรณ์ทั่วประเทศ ตามนโยบายนายกรัฐมนตรี (นายเศรษฐา ทวีสิน) ต่อไป
นอกจากนี้ รมว.ธรรมนัส ได้มอบโฉนดเพื่อการเกษตรให้แก่เกษตรกร จำนวน 5 ราย พร้อมทั้งนำทีมหน่วยงานในสังกัดจัดตั้งศูนย์บริการเกษตรพิรุณราช เพื่ออำนวยความสะดวกแก่พี่น้องเกษตรกรในการเข้าถึงบริการด้านเกษตรที่มีคุณภาพมาตรฐาน และการถ่ายทอดองค์ความรู้เทคโนโลยีสมัยใหม่ในการต่อยอดกิจกรรมด้านการเกษตรอย่างรอบด้าน อีกด้วย
จากนั้น รมว.ธรรมนัส ได้เดินทางไปยังเทศบาลตำบลบึงเนียม เพื่อรับฟังและแนะแนวทางการของบประมาณโครงการส่งน้ำและบำรุงรักษาหนองหวาย เพื่อปรับปรุงพนังกั้นน้ำพองฝั่งขวา พร้อมอาคารประกอบ เพื่อแก้ไขปัญหาน้ำพองเอ่อล้นเข้าท่วมที่ดินทำกินและที่อยู่อาศัยของประชาชนในช่วงฤดูน้ำหลากต่อไป

ที่มา : https://www.thaigov.go.th/news/contents/details/78383