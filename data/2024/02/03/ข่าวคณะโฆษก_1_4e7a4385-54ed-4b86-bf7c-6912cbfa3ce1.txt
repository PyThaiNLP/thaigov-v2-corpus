รัฐบาลไทย-ข่าวทำเนียบรัฐบาล-โฆษกรัฐบาลเผย วีซ่าฟรีเห็นผล จำนวนนักท่องเที่ยว 28 วันแรกเดือนมกราคม 2567 ทะลุ 2.7 ล้านคน ลุ้นตัวเลขทั้งปี 40 ล้านคน


วันศุกร์ที่ 2 กุมภาพันธ์ 2567
02/02/2567
พิมพ์
โฆษกรัฐบาลเผย วีซ่าฟรีเห็นผล จำนวนนักท่องเที่ยว 28 วันแรกเดือนมกราคม 2567 ทะลุ 2.7 ล้านคน ลุ้นตัวเลขทั้งปี 40 ล้านคน
โฆษกรัฐบาลเผย วีซ่าฟรีเห็นผล จำนวนนักท่องเที่ยว 28 วันแรกเดือนมกราคม 2567 ทะลุ 2.7 ล้านคน ลุ้นตัวเลขทั้งปี 40 ล้านคน
วันนี้ (วันที่ 2 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่า นโยบายวีซ่าฟรี ที่เกิดขึ้นจากการผลักดันของรัฐบาลนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ประกอบกับ การดำเนินมาตรการเพื่อส่งเสริมการท่องเที่ยวอย่างบูรณาการเข้มข้น เริ่มส่งผลให้เห็นตั้งแต่เดือนแรกของปีนี้แล้ว หวังผลว่า ตัวเลขนักท่องเที่ยวทั้งปีอาจจะมากกว่าจำนวนที่คาดการณ์ไว้
โฆษกประจำสำนักนายกรัฐมนตรีเปิดเผยว่า ตัวเลขนักท่องเที่ยวต่างชาติในเดือนมกราคมปีนี้(นับเพียงแค่ 28 วันแรก) มีจำนวนพุ่งขึ้นไปทะลุไปที่ 2.7 ล้านคน สูงกว่าเดือนมกราคมปีที่แล้ว(นับทั้ง31วัน) คิดเป็นร้อยละถึง 27.8% และเมื่อพิจารณาเฉพาะนักท่องเที่ยวชาวจีน เดือนแรกของปีนี้ก็เพิ่มขึ้นสูงเป็น 5 เท่าของปีที่แล้ว ( ปี 2567 จำนวน 444,702 คน โดยที่ปี 2566 จำนวน 91,841 คน) ถือเป็นจุดเริ่มต้นที่สวยงามของปีนี้ ทำให้คาดการณ์ได้ว่า เป้าหมาย จำนวนนักท่องเที่ยว ที่ปีนี้ที่ตั้งเอาไว้ 35 ล้านคน มีโอกาสสูงกว่าเป้าหมายที่ตัวเลข 40 ล้านคน ใกล้เคียงกับตัวเลขปี 2562 ก่อนวิกฤตการณ์โควิด-19 เลยทีเดียว
“เมื่อพิจารณาจากตัวเลขในตาราง ด้วยจำนวนนักท่องเที่ยวที่เพิ่มขึ้นถึงราวๆ เดือนละ 800,000 คน (ถ้าคิดทั้ง 31 วันของเดือนมกราคม จำนวนนักท่องเที่ยวคาดการณ์ได้ว่าทั้งเดือนจะมีตัวเลข ราวๆ 3 ล้านคน) รายได้ต่อนักท่องเที่ยว 1 คนประมาณ 50,000 บาท นั่นหมายความว่าเราจะสามารถกวาดเงินรายได้จากการท่องเที่ยวเพิ่มขึ้นถึงเดือนละ 40,000 ล้านบาทหรือปีละ 480,000 ล้านบาท” นายชัย กล่าว

ที่มา : https://www.thaigov.go.th/news/contents/details/78351