รัฐบาลไทย-ข่าวทำเนียบรัฐบาล-สธ.เดินหน้าพาหมอไปหาประชาชน เฉลิมพระเกียรติ 6 รอบ “ในหลวง” จัด 14 คลินิกเฉพาะทางบริการ ที่ จ.น่าน


วันเสาร์ที่ 3 กุมภาพันธ์ 2567
สธ.เดินหน้าพาหมอไปหาประชาชน เฉลิมพระเกียรติ 6 รอบ “ในหลวง” จัด 14 คลินิกเฉพาะทางบริการ ที่ จ.น่าน
กระทรวงสาธารณสุข พาหมอไปหาประชาชน เฉลิมพระเกียรติ 6 รอบ “ในหลวง” ที่จังหวัดน่าน จัดบริการ 14 คลินิกเฉพาะทาง รองรับประชาชนกว่า 2,600 คน
กระทรวงสาธารณสุข พาหมอไปหาประชาชน เฉลิมพระเกียรติ 6 รอบ “ในหลวง” ที่จังหวัดน่าน จัดบริการ 14 คลินิกเฉพาะทาง รองรับประชาชนกว่า 2,600 คน รัฐมนตรีว่าการกระทรวงสาธารณสุข เผย ที่ผ่านมา จัดบริการแล้ว 6 ครั้ง ประชาชนได้เข้าถึงบริการการแพทย์เฉพาะทางกว่า 10,000 ราย คัดกรองมะเร็งได้กว่า 1,000 ราย และผ่าตัดต้อกระจกมากถึง 71 ราย
วันนี้ (3 กุมภาพันธ์ 2567) ที่ อ.สันติสุข จ.น่าน นพ.ชลน่าน ศรีแก้ว รัฐมนตรีว่าการกระทรวงสาธารณสุขเป็นประธานเปิด “โครงการพาหมอไปหาประชาชน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษาครบ 6 รอบ 28 กรกฎาคม 2567 โดยมี พญ.นวลสกุล บำรุงพงษ์ คณะที่ปรึกษาฯ นพ.โอภาส การย์กวินพงศ์ ปลัดกระทรวงสาธารณสุข คณะผู้บริหารกระทรวงฯ นายชัยนรงค์ วงศ์ใหญ่ ผู้ว่าราชการจังหวัดน่าน นพ.วรินทร์เทพ เชื้อสำราญ นายแพทย์สาธารณสุขจังหวัดน่าน นพ.วสันต์ แก้ววี ผู้อำนวยการโรงพยาบาลน่าน หัวหน้าส่วนราชการ อสม. และประชาชนในพื้นที่ เข้าร่วมงาน
นพ.ชลน่าน กล่าวว่า โครงการพาหมอไปหาประชาชน เฉลิมพระเกียรติฯ เป็นการเพิ่มโอกาสให้ประชาชนกลุ่มเสี่ยงในโรคที่เป็นปัญหาสำคัญของประเทศ โดยเฉพาะผู้ที่อยู่ในพื้นที่ห่างไกล ได้เข้าถึงบริการแพทย์เฉพาะทางจิตอาสาอย่างน้อย 7 คลินิก ได้แก่ คลินิกคัดกรองมะเร็งตับและมะเร็งท่อน้ำดี คลินิกคัดกรองมะเร็งปากมดลูก คลินิกคัดกรองมะเร็งลำไส้ใหญ่และลำไส้ตรง คลินิกคัดกรองมะเร็งเต้านม คลินิกตาในเด็กและผู้สูงอายุ คลินิกทันตกรรม และคลินิกกระดูกและข้อ รวมทั้งมีการจัดบริการคลินิกพิเศษด้านอื่นๆ เพิ่มเติมได้ตามบริบทของพื้นที่ ซึ่งผู้ที่มีอาการผิดปกติจะได้รับการส่งต่อไปยังโรงพยาบาลเพื่อเข้ารับการรักษาต่อไป
“ที่ผ่านมา เราพาหมอไปหาประชาชนมาแล้ว 6 ครั้ง ในจังหวัดนครราชสีมา ลำพูน ลพบุรี สุราษฎร์ธานี กาฬสินธุ์ และแม่ฮ่องสอน ช่วยประชาชนเข้าถึงบริการตรวจรักษาโรคเฉพาะทางได้ถึง 11,949 ราย โดยคัดกรองมะเร็งที่สำคัญได้ 1,254 ราย และผ่าตัดต้อกระจกมากสุดถึง 71 ราย รองลงมา คือ ผ่าตัดนิ้วล็อก 52 ราย ซึ่งจะดำเนินกิจกรรมต่อเนื่องไปตลอดปี 2567 ใน 77 จังหวัด รวมอย่างน้อย 72 ครั้ง โดยเดือนกุมภาพันธ์จะจัดกิจกรรมรวม 14 ครั้ง เริ่มวันนี้ 2 แห่ง คือ อ.สันติสุข จ.น่าน จัดบริการ 14 คลินิก และ อ.ชุมแพ จ.ขอนแก่น จำนวน 16 คลินิก วันพรุ่งนี้ที่ รพ.ศีขรภูมิ จ.สุรินทร์ จำนวน 12 คลินิก และจะมีการแจ้งให้ทราบเป็นระยะๆ” นพ.ชลน่านกล่าว
ด้าน นพ.โอภาส กล่าวเพิ่มเติมว่า โครงการพาหมอไปหาประชาชน เฉลิมพระเกียรติฯ ในวันนี้ เขตสุขภาพที่ 1 โดยสำนักงานสาธารณสุขจังหวัดน่าน ได้ร่วมกับภาคีเครือข่ายทุกภาคส่วนจัดบริการคลินิกเฉพาะทาง ตามกำหนด 7 คลินิก และเพิ่มเติมคลินิกสุขภาพจิตและพัฒนาการเด็ก คลินิกตรวจคัดกรองวัณโรค คลินิก Advance NCD (ตรวจตา, EKG, Fundus) คลินิกตรวจการได้ยิน คลินิกกายอุปกรณ์ คลินิกตรวจคัดกรองโรคจากการทำงานและตรวจหาสารเคมีในเลือด และคลินิกตรวจคัดกรองนิ่วในระบบทางเดินปัสสาวะ รวมทั้งสิ้น 14 คลินิก รองรับการให้บริการประชาชนกว่า 2,600 คน
************************************************* 3 กุมภาพันธ์ 2567

ที่มา : https://www.thaigov.go.th/news/contents/details/78381