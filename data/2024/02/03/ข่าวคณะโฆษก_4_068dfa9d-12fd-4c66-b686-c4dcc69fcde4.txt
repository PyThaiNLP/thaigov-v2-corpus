รัฐบาลไทย-ข่าวทำเนียบรัฐบาล-“คารม” ย้ำเตือน ปชช.อย่าหลงเชื่อ กรณีเพจ “DigitraPay” แอบอ้างโลโก้กรมพัฒนาฝีแรงงาน 


วันเสาร์ที่ 3 กุมภาพันธ์ 2567
03/02/2567
พิมพ์
“คารม” ย้ำเตือน ปชช.อย่าหลงเชื่อ กรณีเพจ “DigitraPay” แอบอ้างโลโก้กรมพัฒนาฝีแรงงาน
“คารม” ย้ำเตือน ปชช.อย่าหลงเชื่อ กรณีเพจ “DigitraPay” แอบอ้างโลโก้กรมพัฒนาฝีแรงงาน รับสมัครพนักงาน รายได้ไม่จำกัด ลงทะเบียนฟรี ไม่มีค่าใช้จ่าย
วันนี้ (3 ก.พ.67) นายคารม พลพรกลาง รองโฆษกประจำสำนักนายกรัฐมนตรี ย้ำเตือนประชาชนอย่าหลงเชื่อ ตกเป็นเหยื่อมิจฉาชีพ กรณีที่มีการเผยแพร่โฆษณา เรื่อง กรมพัฒนาฝีมือแรงงาน รับสมัครพนักงาน รายได้ไม่จำกัด ลงทะเบียนฟรี ไม่มีค่าใช้จ่าย ทางเพจ “DigitraPay” นั้น
นายคารม กล่าวว่า กรมพัฒนาฝีมือแรงงาน กระทรวงแรงงาน ได้ตรวจสอบข้อมูลและชี้แจงว่า เพจ “DigitraPay” แอบอ้างใช้โลโก้ของกรมพัฒนาฝีมือแรงงาน เพื่อใช้ในการโฆษณา ซึ่งกรมพัฒนาฝีมือแรงงานเป็นหน่วยงานภาครัฐมีภารกิจหน้าที่ในการฝึกอบรมอาชีพให้แก่ประชาชน จึงไม่มีนโยบายในการรับงานไปทำที่บ้าน และไม่ได้มีส่วนเกี่ยวข้องกับเพจ “DigitraPay” แต่อย่างใด
“ขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ และเพื่อให้ประชาชนได้รับข้อมูลข่าวสารจากกรมพัฒนาฝีมือแรงงาน กระทรวงแรงงาน ได้ที่เว็บไซต์ www.dsd.go.th หรือ โทร. 02-245-1707” นายคารม ย้ำ

ที่มา : https://www.thaigov.go.th/news/contents/details/78371