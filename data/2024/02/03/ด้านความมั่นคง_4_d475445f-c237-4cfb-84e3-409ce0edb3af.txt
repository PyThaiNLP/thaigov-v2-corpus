รัฐบาลไทย-ข่าวทำเนียบรัฐบาล-ผู้ว่าอุบลฯ สนองนโยบายมหาดไทย มุ่งจัดระเบียบสังคม สั่งการฝ่ายปกครองอำเภอเดชอุดมตรวจสอบร้านขายน้ำกระท่อมผสมยาแก้ไอ เน้นย้ำหากพบเจอผู้กระทำผิดกฎหมาย แจ้งสายด่วน 1567 ฟรี 24 ชม.


วันเสาร์ที่ 3 กุมภาพันธ์ 2567
02/02/2567
พิมพ์
ผู้ว่าอุบลฯ สนองนโยบายมหาดไทย มุ่งจัดระเบียบสังคม สั่งการฝ่ายปกครองอำเภอเดชอุดมตรวจสอบร้านขายน้ำกระท่อมผสมยาแก้ไอ เน้นย้ำหากพบเจอผู้กระทำผิดกฎหมาย แจ้งสายด่วน 1567 ฟรี 24 ชม.
ผู้ว่าอุบลฯ สนองนโยบายกระทรวงมหาดไทย มุ่งจัดระเบียบสังคม สั่งการฝ่ายปกครองอำเภอเดชอุดมตรวจสอบร้านขายน้ำกระท่อมผสมยาแก้ไอ เน้นย้ำหากพบเจอผู้กระทำผิดกฎหมายทุกรูปแบบ แจ้งสายด่วนศูนย์ดำรงธรรม 1567 โทรฟรีตลอด 24 ชั่วโมง
วันนี้ (2 ก.พ. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดอุบลราชธานีได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่อง เพื่อให้ประชาชนชาวอุบลราชธานีได้มีสังคมที่มั่นคง สงบเรียบร้อย และปลอดภัยจากยาเสพติด
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า ได้สั่งการให้นายสะอาด วงศ์รักษ์ นายอำเภอเดชอุดม พร้อมด้วยนายราเยส ราย ปลัดอำเภอฝ่ายความมั่นคง นำชุดปฏิบัติการพิเศษฝ่ายปกครองอำเภอเดชอุดม บูรณาการร่วมกับเจ้าหน้าที่สาธารณสุขอำเภอ เข้าทำการตรวจสอบร้านขายน้ำกระท่อม "เศรษฐีน้ำท่อม” ตั้งอยู่ภายในเขตเทศบาลเมืองเดชอุดม จากการเข้าตรวจสอบร้านขายกระท่อมดังกล่าวได้พบของกลางเป็นจำนวนมากไม่ว่าจะเป็น 1) ยาแก้ไอชนิดน้ำ 1,700 ขวด 2) ขวดพลาสติกเปล่าเตรียมบรรจุน้ำกระท่อม 700 ขวด 3) น้ำกระท่อมบรรจุขวด 53 ขวด 4) หม้อและอุปกรณ์สำหรับต้มน้ำกระท่อม โดยนายจิระศักดิ์ฯ แสดงตนเป็นเจ้าของร้าน และยอมรับว่าได้ขายน้ำกระท่อมหลายรสชาติ พร้อมทั้งขายยาแก้ไอ และขวดบรรจุน้ำกระท่อมจริง ซึ่งยาแก้ไอบางส่วนเตรียมส่งประเทศลาวผ่านทางช่องเม็ก โดยมีนายหน้าชาวลาวมารับไปจำหน่ายอีกที โดยพฤติกรรมดังกล่าวเข้าข่ายการกระทำผิดตามข้อกฎหมาย ดังนี้ (1) ฝ่่าฝืนขายยาแผนปัจจุบันโดยไม่ได้รับอนุญาต ตามมาตรา 12 อันเป็นความผิดมีโทษตามมาตรา 101 แห่งพระราชบัญญัติยา พ.ศ. 2510 (2) ฝ่าฝืนประกาศ กำหนดประเภทและชนิดอาหารที่ผลิตเพื่อจำหน่าย นำเข้าเพื่อจำหน่าย หรือที่จำหน่าย ซึ่งจะต้องมีฉลากข้อความในฉลาก เงื่อนไขและวิธีการแสดงฉลาก ตลอดจนหลักเกณฑ์และวิธีการโฆษณาในฉลาก ตามมาตรา 6(10) อันเป็นความผิดมีโทษตามมาตรา 52 แห่งพระราชบัญญัติอาหาร พ.ศ. 2522 (3) จำหน่ายอาหารที่ห้ามผลิต นำเข้าหรือจำหน่าย (น้ำกระท่อม) โดยฝ่าฝืนกฎหมายพระราชบัญญัติอาหาร พ.ศ. 2522 เบื้องต้นชุดปฏิบัติการพิเศษฝ่ายปกครองฯ ได้ทำบันทึกจับกุม และนำตัวผู้ต้องหา พร้อมของกลาง ส่งพนักงานสอบสวนเพื่อดำเนินการตามกฎหมายต่อไป
“ขอชื่นชมการบูรณาการทำงานร่วมกันของเจ้าหน้าที่ฝ่ายปกครองอำเภอเดชอุดม ในฐานะผู้ทำหน้าที่ “บำบัดทุกข์ บำรุงสุข” และการรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตได้อย่างมีความสุข ซึ่งจังหวัดอุบลราชธานีนั้นมีความมุ่งมั่นในการกวาดล้างสิ่งผิดกฎหมาย และได้เน้นย้ำกำชับเจ้าหน้าที่ฝ่ายปกครองให้ใช้อำนาจหน้าที่ตามกฎหมาย และดำเนินการทางกฎหมายกับผู้กระทำความผิดอย่างถึงที่สุด อย่างไรก็ตามขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำผิด เช่น การเสพสารเสพติด หรือการกระทำความผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายศุภศิษย์ฯ กล่าวในช่วงท้าย
WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78360