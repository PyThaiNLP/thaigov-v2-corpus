รัฐบาลไทย-ข่าวทำเนียบรัฐบาล-“พิมพ์ภัทรา” ชี้อนาคตอุตสาหกรรมเหมืองแร่ไทยต้องยกระดับใน 5 ด้าน


วันศุกร์ที่ 2 กุมภาพันธ์ 2567
02/02/2567
พิมพ์
“พิมพ์ภัทรา” ชี้อนาคตอุตสาหกรรมเหมืองแร่ไทยต้องยกระดับใน 5 ด้าน
“พิมพ์ภัทรา” ชี้อนาคตอุตสาหกรรมเหมืองแร่ไทยต้องยกระดับใน 5 ด้าน
รัฐมนตรีว่าการกระทรวงอุตสาหกรรม เปิดเวที “Thailand Green and Smart Mining Forum 2024” เผยแผนแม่บทการบริหารจัดการแร่ฉบับที่ 2 ปรับแผนทุก 5 ปี เล็งอนาคตยกระดับอุตสาหกรรมเหมืองแร่ใน 5 ด้าน
ช่วงเช้าที่ผ่านมา (2 กุมภาพันธ์ 2567) นายพีระพันธ์ุ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงาน ในฐานะประธานกรรมการนโยบายบริหารจัดการแร่แห่งชาติ ได้มอบให้นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานในการเปิดงาน “Thailand Green and Smart Mining Forum 2024” โดยนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้กล่าวปาฐกถา ในเรื่อง “การบริหารจัดการแร่อย่างยั่งยืน ภายใต้แผนแม่บทการบริหารจัดการแร่ ฉบับที่ 2” บางช่วงบางตอนระบุว่า รัฐบาลชุดนี้นำโดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้ให้ความสำคัญในเรื่องอุตสาหกรรมแร่อย่างมาก เช่นเดียวกับกระทรวงอุตสาหกรรม ได้เร่งรัดการดำเนินการเรื่องเหมืองแร่โพแทช เพื่อให้ได้สารตั้งต้นในการผลิตปุ๋ยสำหรับใช้ในประเทศ สร้างดุลยภาพราคาปุ๋ยที่เหมาะสมลดภาระให้กับเกษตรกร รวมทั้งอีกหลายประเทศมีความต้องการสูงมาก ปัจจุบันมีประทานบัตรแล้ว 3 ราย ในนครราชสีมา ชัยภูมิ และอุดรธานี จะต้องเข้าสู่กระบวนการผลิตควบคู่กับการดูแลชุมชนโดยรอบด้วย
รัฐมนตรีว่าการกระทรวงอุตสาหกรรม เปิดเผยว่า จุดเปลี่ยนสำคัญของอุตสาหกรรมเหมืองแร่ประเทศไทย เกิดขึ้นในปี 2560 เมื่อ พ.ร.บ.แร่ฉบับใหม่มีผลบังคับใช้ มีการกำหนดการบริหารจัดการแร่ให้เกิดดุลยภาพ ประชาชนในพื้นที่ทำเหมืองมีส่วนร่วมมากขึ้น มีการกระจายอำนาจการพิจารณาออกอาชญาบัตรสำรวจแร่ ประทานบัตรทำเหมือง ควบคู่กับการพัฒนาและส่งเสริมความรับผิดชอบต่อสังคมและสิ่งแวดล้อม ที่สำคัญแผนแม่บทแร่ต้องทบทวนให้ทันสมัยทุกระยะ 5 ปี เป็นกรอบในการบริหารจัดการแร่ของประเทศ
“สิ่งที่อยากเห็นจากอุตสาหกรรมเหมืองแร่ในอนาคต คือการยกระดับใน 5 ประเด็นสำคัญ คือ 1. การมีข้อมูลพื้นฐานแร่ที่ครบถ้วนสมบูรณ์มากขึ้น การเร่งสำรวจแร่สำคัญที่มีความจำเป็นต่อการเปลี่ยนผ่านสู่ยุคพลังงานสะอาด 2. กลไกการอนุมัติ อนุญาต มีความสะดวกรวดเร็ว สามารถกำกับติดตามตรวจสอบได้อย่างทันสมัยและมีประสิทธิภาพสูง มุ่งสู่ Digital Government ตามนโยบายของรัฐบาล 3. สถานประกอบการเหมืองดำเนินการอย่างเป็นมิตรต่อสิ่งแวดล้อมและมีมาตรฐานสูง มีการใช้เทคโนโลยีสีเขียว 4. มีการวิจัยพัฒนานวัตกรรมหรือเทคโนโลยีด้านสิ่งแวดล้อมและการใช้ประโยชน์จากแร่  และ 5. มีการเสริมสร้างตระหนักรู้ส่งเสริมการมีส่วนร่วมให้กับองค์กรปกครองส่วนท้องถิ่น ผู้นำชุมชน ภาคประชาชน ภาคประชาสังคม ในพื้นการบริหารจัดการแร่”
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ยังกล่าวในทิศทางนี้เชื่อว่าจะสร้างความมั่นคงให้กับทรัพยากรแร่ ขณะเดียวกันสามารถพัฒนาแร่ได้อย่างยั่งยืน ในฐานะรัฐมนตรีว่าการกระทรวงอุตสาหกรรม มีความคาดหวังสูงมาก และจะต้องนำไปสู่จุดนั้นคือ เหมืองแร่ในประเทศไทยทุกแห่ง จะเป็นเหมืองแร่ที่อยู่บนหลักธรรมาภิบาลและเป็นมิตรต่อสิ่งแวดล้อม และเป็นเหมืองแร่ของประชาชนอย่างแท้จริง

ที่มา : https://www.thaigov.go.th/news/contents/details/78358