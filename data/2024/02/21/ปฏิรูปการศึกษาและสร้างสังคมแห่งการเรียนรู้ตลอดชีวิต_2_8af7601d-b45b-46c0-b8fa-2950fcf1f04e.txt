รัฐบาลไทย-ข่าวทำเนียบรัฐบาล-“ศุภมาส” ร่วมประชุมบอร์ดอีวี ชูนโยบาย “อว. For EV” สนองนโยบายรัฐบาลดันไทยเป็นศูนย์กลางอีวีอาเซียน


วันพุธที่ 21 กุมภาพันธ์ 2567
“ศุภมาส” ร่วมประชุมบอร์ดอีวี ชูนโยบาย “อว. For EV” สนองนโยบายรัฐบาลดันไทยเป็นศูนย์กลางอีวีอาเซียน
.....
“ศุภมาส” ร่วมประชุมบอร์ดอีวี ชูนโยบาย “อว. For EV” สนองนโยบายรัฐบาลดันไทยเป็นศูนย์กลางอีวีอาเซียน
เมื่อวันที่ 21 ก.พ. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุมคณะกรรมการนโยบายยานยนต์ไฟฟ้าแห่งชาติ (บอร์ดอีวี) ครั้งที่ 1/2567 โดยมี นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นายลวรณ แสงสนิท ปลัดกระทรวงการคลัง นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) ร่วมกับผู้ที่เกี่ยวข้องเข้าร่วมประชุม ณ ตึกภักดีบดินทร์ ทำเนียบรัฐบาล
นางสาวศุภมาส กล่าวว่า หลังจากที่ นายเศรษฐา ทวีสิน นายกรัฐมนตรีในฐานะประธานบอร์ดได้มอบนโยบายในการประชุมครั้งแรกให้มุ่งเน้นการพัฒนาเทคโนโลยีและองค์ความรู้ในประเทศ โดยนำภาคการศึกษาเข้ามามีส่วนร่วม เพื่อให้เกิดการถ่ายทอดเทคโนโลยีที่เหมาะสม กระทรวง อว. ซึ่งมีพันธกิจในการผลิตบุคลากรในระดับอุดมศึกษา พัฒนาองค์ความรู้ เทคโนโลยี และสนับสนุนงานวิจัยนวัตกรรม จึงได้มีนโยบาย “อว. For EV” ขึ้นมา โดยมี 3 แผนงาน ซึ่งประกอบด้วย 1.การพัฒนาบุคลากรด้านยานยนต์ไฟฟ้า (EV-HRD) รองรับอุตสาหกรรมยานยนต์ไฟฟ้า 2.การเปลี่ยนจากการใช้รถยนด์ไอซีอีมาเป็นรถยนต์ไฟฟ้าในมหาวิทยาลัยและหน่วยงานในกระทรวง (EV-Transformation) พร้อมพัฒนาโครงสร้างพื้นฐานรองรับการใช้งานยานยนต์ไฟฟ้าในสัดส่วนที่สูงขึ้น และ 3.การวิจัยพัฒนาเพื่อสร้างนวัตกรรมยานยนต์ไฟฟ้า (EV-Innovation) เพื่อยกระดับอุตสาหกรรมยานยนต์ไฟฟ้าในประเทศ
“โดยขณะนี้ทั้ง 3 แผนงานได้เริ่มขับเคลื่อนแล้ว ซึ่งกระทรวง อว. เชื่อว่า นโยบาย “อว. For EV” จะสามารถสนับสนุนนโยบายส่งเสริมการใช้ยานยนต์ใฟฟ้าของรัฐบาล และดำเนินการเพื่อให้บรรลุเป้าหมายมาตรการที่กำหนดโดยคณะกรรมการนโยบายยานยนต์ไฟฟ้าแห่งชาติต่อไป” รมว.อว. กล่าว
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/79277