รัฐบาลไทย-ข่าวทำเนียบรัฐบาล-กรมเจ้าท่า ชี้แจงกรณีมีประชาชนและนักท่องเที่ยวใช้บริการหนาแน่นบริเวณท่าเรือท่าช้าง


วันพุธที่ 21 กุมภาพันธ์ 2567
กรมเจ้าท่า ชี้แจงกรณีมีประชาชนและนักท่องเที่ยวใช้บริการหนาแน่นบริเวณท่าเรือท่าช้าง
...
ตามที่ปรากฏในสื่อโซเชียล ประเด็นที่มีประชาชนและนักท่องเที่ยวเดินทางมาใช้บริการท่าเรือและมีการยืนรอตรงโป๊ะเทียบเรือเป็นจำนวนมากอาจก่อให้เกิดอันตราย นั้น
อธิบดีกรมเจ้าท่าสั่งการให้ตรวจสอบกรณีดังกล่าวอย่างเร่งด่วน โดยจากภาพถ่ายที่ปรากฏเป็นบริเวณท่าเรือท่าช้าง ซึ่งมีส่วนของโป๊ะเทียบเรือข้ามฟากไปยังวัดระฆังฯ ซึ่งแต่ก่อนปี 2562 โป๊ะเทียบเรือดังกล่าว มีขนาด 7×10 เมตร สามารถรองรับผู้โดยสารได้ 80 คน ต่อมา ในปี 2564 กรมเจ้าท่า ได้ทำการปรับปรุงโป๊ะเทียบเรือข้ามฟากดังกล่าวแล้วเสร็จ มีขนาด 6×12 เมตร จำนวน 2 ลูก โดยมีสะพานเชื่อมต่อกัน โดยโป๊ะเทียบเรือแต่ละตัว สามารถรองรับผู้โดยสารได้จำนวน 80 คน  ดังนั้น โป๊ะเทียบเรือดังกล่าว จำนวน 2  โป๊ะ สามารถรองรับผู้โดยสารได้ไม่เกิน 160 คน และจากภาพถ่ายดังกล่าวเป็นช่วงเวลาที่มีเรือเข้ามาจอดเทียบท่าหลายลำ ขณะผู้โดยสารกำลังขึ้นและลงเรือ ทำให้มีผู้โดยสารรออยู่บริเวณด้านบนของท่าเรือท่าช้าง และกำลังทยอยเดินลงมายังโป๊ะเทียบเรือข้ามฟากเพื่อลงเรือดังกล่าว ทั้งนี้ ผู้โดยสารที่ขึ้นมาจากเรือมีจำนวนประมาณทั้งสิ้น 80-90 คน ซึ่งไม่เกินกว่าจำนวนที่โป๊ะเทียบเรือดังกล่าวสามารถรองรับน้ำหนักได้
กรมเจ้าท่า ได้มีมาตราการดูแลความปลอดภัยในการเดินทางทางน้ำ  โดยได้จัดเจ้าหน้าที่ประจำท่าเรือโดยสารและเรือข้ามฟากต่างๆ ตลอดลำแม่น้ำเจ้าพระยา เพื่ออำนวยความสะดวก และดูแลความปลอดภัยแก่ประชาชนและนักท่องเที่ยวที่มาใช้บริการเรือโดยสาร โดยเจ้าหน้าที่จะควบคุมให้ผู้โดยสารรอเรืออยู่ในบริเวณด้านบนของท่าเรือ ไม่ให้ยืนรออยู่บริเวณโป๊ะเทียบเรือแต่อย่างใด และมีการควบคุมดูแลเรือโดยสารที่เข้าออกบริเวณท่าเรือ ให้มีความปลอดภัยและเป็นระเบียบเรียบร้อย ซึ่งในการดูแลความปลอดภัยผู้โดยสารขึ้นลงท่าเรือและโป๊ะเทียบเรือ  เจ้าหน้าที่ประจำท่าเรือจะดูแลให้ผู้โดยสารทยอยเดินลงที่โป๊ะเทียบเรือ ขณะเรือโดยสารได้เข้าเทียบท่า พร้อมกันนี้จะดูแลอย่างเข้มงวดไม่ให้ผู้โดยสารยืนรอที่โป๊ะเทียบเรือเกินกว่าจำนวนที่โป๊ะเทียบเรือสามารถรองรับได้
กรมเจ้าท่า ได้ประชาสัมพันธ์และขอความร่วมมือผู้ประกอบการเรือโดยสารที่ให้บริการในแต่ละท่าเรือ รวมถึงประชาชนและนักท่องเที่ยว ให้ปฏิบัติตามคำแนะนำของเจ้าหน้าที่อย่างเคร่งครัด เพื่อความปลอดภัยและเป็นระเบียบในการเดินทางทางน้ำ และหากท่านใดพบเห็นเหตุการณ์ความไม่ปลอดภัยทางน้ำ แจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/79249