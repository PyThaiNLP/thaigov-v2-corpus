รัฐบาลไทย-ข่าวทำเนียบรัฐบาล-กรมการขนส่งทางบกเปิดให้ผู้มีความประสงค์ขอใช้สิทธิจดทะเบียนรถยนต์รับจ้างสามล้อไฟฟ้าในเขตกรุงเทพมหานคร สามารถยื่นเอกสารหลักฐานได้ตั้งแต่บัดนี้จนถึง 15 มีนาคม 2567 


วันพุธที่ 21 กุมภาพันธ์ 2567
กรมการขนส่งทางบกเปิดให้ผู้มีความประสงค์ขอใช้สิทธิจดทะเบียนรถยนต์รับจ้างสามล้อไฟฟ้าในเขตกรุงเทพมหานคร สามารถยื่นเอกสารหลักฐานได้ตั้งแต่บัดนี้จนถึง 15 มีนาคม 2567
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้ดำเนินการส่งเสริมสนับสนุนการใช้ยานยนต์ไฟฟ้าตามนโยบายของรัฐบาลโดยเฉพาะในภาคการท่องเที่ยว ซึ่งรถยนต์รับจ้างสามล้อ (ตุ๊กตุ๊ก) เป็นพาหนะที่นักท่องเที่ยวนิยมใช้ในการเดินทางเที่ยวในประเทศไทย อีกทั้งรถตุ๊กตุ๊กยังเป็นสัญลักษณ์ในการส่งเสริมการท่องเที่ยวอีกด้วย โดย ขบ. ได้ออกประกาศ เรื่อง กำหนดวัน เวลา และสถานที่ยื่นลงทะเบียนขอใช้สิทธิจดทะเบียนรถยนต์รับจ้างสามล้อในเขตกรุงเทพมหานคร เพื่อให้ผู้มีความประสงค์จดทะเบียนรถยนต์รับจ้างสามล้อไฟฟ้ามายื่นขอใช้สิทธิจดทะเบียน ทั้งในรูปแบบบุคคลธรรมดาและนิติบุคคล จำนวนไม่เกิน 582 คัน คุณสมบัติผู้ยื่นลงทะเบียนขอใช้สิทธิจดทะเบียน บุคคลธรรมดา ต้องมีถิ่นที่อยู่ในจังหวัดกรุงเทพมหานคร นครปฐม นนทบุรี ปทุมธานี สมุทรสาคร หรือสมุทรปราการ และต้องไม่เป็นผู้มีรายชื่อเป็นผู้ถือสิทธิ์หรือเคยถือกรรมสิทธิ์หรือเป็นผู้ครอบครองหรือเคยเป็นผู้ครอบครองรถยนต์รับจ้างสามล้อมาก่อน รวมถึงไม่เป็นผู้ถือกรรมสิทธิ์หรือครอบครองรถตามทะเบียนรถสามล้อรับจ้างภายในระยะเวลา 180 วัน นับถึงวันรับสมัคร อีกทั้งต้องมีใบอนุญาตขับรถสามล้อสาธารณะ (ที่ยังไม่สิ้นอายุ) หากเป็นนิติบุคคลต้องมีวัตถุประสงค์ในการให้บริการรถยนต์รับจ้างและต้องมีบุคคลธรรมดาที่ประสงค์จะร่วมงานกับนิติบุคคลและมีคุณสมบัติถูกต้องตามประกาศฯ เอกสารหลักฐานที่ต้องยื่นลงทะเบียนขอใช้สิทธิกรณีบุคคลธรรมดา ได้แก่ บัตรประจำตัวประชาชน หลักฐานแสดงถิ่นที่อยู่ ใบอนุญาตขับรถสามล้อสาธารณะ (ที่ยังไม่สิ้นอายุ) กรณีเป็นนิติบุคคล ต้องใช้หนังสือรับรองการจดทะเบียนนิติบุคคลที่มีวัตถุประสงค์ให้บริการรถยนต์รับจ้าง และหนังสือจากบุคคลธรรมดาแสดงความประสงค์จะเข้าร่วมงานกับนิติบุคคล พร้อมหลักฐานของผู้เข้าร่วมงาน ได้แก่ บัตรประจำตัวประชาชน หลักฐานแสดงถิ่นที่อยู่ ใบอนุญาตขับรถสามล้อสาธารณะ (ที่ยังไม่สิ้นอายุ) ทั้งนี้ สามารถนำเอกสารหลักฐานมายื่นขอด้วยตนเองได้ที่ อาคาร 3 ชั้น 3 งานการขนส่งไม่ประจำทางด้วยรถยนต์รับจ้างและรถบริการ ส่วนการขนส่งผู้โดยสารไม่ประจำทาง สำนักการขนส่งผู้โดยสาร ขบ. ตั้งแต่บัดนี้จนถึง 15 มีนาคม 2567 ตามวันและเวลาราชการ
ทั้งนี้ รถยนต์รับจ้างสามล้อที่นำมาจดทะเบียนต้องมีลักษณะ เป็นรถที่ขับเคลื่อนด้วยมอเตอร์ไฟฟ้า โดยต้องมีกำลังพิกัด (Rated Power) ของมอเตอร์ไฟฟ้าไม่น้อยกว่า 4 กิโลวัตต์ และสามารถขับเคลื่อนรถให้มีความเร็วสูงสุดได้ไม่น้อยกว่า 45 กิโลเมตรต่อชั่วโมง เป็นรถยนต์สามล้อใหม่ที่ผลิตในประเทศ อีกทั้งต้องเป็นรถยนต์นั่งสองตอน ตอนหลังมีทางขึ้นลงสำหรับผู้โดยสารทางด้านซ้ายมือของคนขับเพียงทางเดียว ให้ใช้สีขาวเป็นสีของตัวรถและมีอักษรโรมัน “TAXI” ติดไว้บนหลังคารถ ขนาดหมายเลขทะเบียนรถและชื่อจังหวัดทั้งด้านข้างและด้านหน้าให้มีสีและขนาดตามกฎหมายกำหนด ทั้งนี้ หากผู้ยื่นลงทะเบียนขอใช้สิทธิจดทะเบียนรถยนต์รับจ้างสามล้อในเขตกรุงเทพมหานครมีคุณสมบัติครบถ้วนไม่เกิน 582 ราย ขบ. จะประกาศรายชื่อผู้ได้รับสิทธิจดทะเบียนรถยนต์รับจ้างสามล้อในวันที่ 1 เมษายน 2567 หากมีผู้มายื่นลงทะเบียนขอใช้สิทธิมีคุณสมบัติครบถ้วนเกินกว่า 582 ราย จะดำเนินการคัดเลือกโดยวิธีจับสลาก หากมีข้อสงสัยสามารถติดต่อสอบถามได้ที่ สำนักการขนส่งผู้โดยสาร ขบ.โทร. 0 2271 8524

ที่มา : https://www.thaigov.go.th/news/contents/details/79241