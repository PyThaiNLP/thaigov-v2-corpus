รัฐบาลไทย-ข่าวทำเนียบรัฐบาล-“มนพร” มอบ ขสมก. จัดรถเฉพาะกิจให้บริการฟรี 3 เส้นทาง ให้กับประชาชนเดินทางไปสักการะพระบรมสารีริกธาตุ และพระอรหันตธาตุฯ ณ ท้องสนามหลวง เริ่ม 24 กุมภาพันธ์ - 3 มีนาคม 2567


วันพุธที่ 21 กุมภาพันธ์ 2567
“มนพร” มอบ ขสมก. จัดรถเฉพาะกิจให้บริการฟรี 3 เส้นทาง ให้กับประชาชนเดินทางไปสักการะพระบรมสารีริกธาตุ และพระอรหันตธาตุฯ ณ ท้องสนามหลวง เริ่ม 24 กุมภาพันธ์ - 3 มีนาคม 2567
....
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ตามที่รัฐบาลได้จัดพิธีอัญเชิญพระบรมสารีริกธาตุจากพิพิธภัณฑ์สถานแห่งชาติอินเดีย ณ กรุงนิวเดลี พร้อมพระอรหันตธาตุของพระสารีบุตร และพระโมคคัลลานะ จากสถูปโบราณปิปราห์วา เมืองสาญจี สาธารณรัฐอินเดีย มาประดิษฐานเป็นการชั่วคราว ณ ประเทศไทย เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยเปิดให้ประชาชนเข้าสักการะ ณ มณฑลพิธีท้องสนามหลวง ระหว่างวันที่ 24 กุมภาพันธ์ - 3 มีนาคม 2567 นั้น ตนได้มอบหมายให้องค์การขนส่งมวลชนกรุงเทพ (ขสมก.) จัดรถโดยสารฟรีให้บริการรับ - ส่งประชาชนที่ต้องการเดินทางไปสักการะพระบรมสารีริกธาตุ และพระอรหันตธาตุฯ พร้อมเน้นย้ำการให้บริการที่สะดวก ปลอดภัย ตามนโยบาย “ราชรถยิ้ม” เพื่อสร้างรอยยิ้มให้กับภาคการคมนาคมขนส่งในทุกมิติ
ด้านนายกิตติกานต์ จอมดวง จารุวรพลกุล ผอก.ขสมก. กล่าวว่า ขสมก. ได้เตรียมความพร้อมจัดรถโดยสารเฉพาะกิจ (จอดรับ - ส่งทุกป้าย) ให้บริการฟรี 3 เส้นทาง เพื่ออำนวยความสะดวกประชาชนเดินทางไปสักการะพระบรมสารีริกธาตุและพระอรหันตธาตุฯ โดยมีรายละเอียด ดังนี้
- เส้นทางที่ 1 อนุสาวรีย์ชัยสมรภูมิ (ฝั่งเกะพญาไท) - สนามหลวง (ใต้สะพานสมเด็จพระปิ่นเกล้า)
- เส้นทางที่ 2 วงเวียนใหญ่ - สนามหลวง (ตรงข้ามศาลฎีกา)
- เส้นทางที่ 3 ท่าช้าง - สนามหลวง (ตรงข้ามศาลฎีกา)
ทั้งนี้ รถโดยสารเฉพาะกิจทั้ง 3 เส้นทาง จะให้บริการตั้งแต่เวลา 08.00 - 21.00 น. โดยปล่อยรถ ออกวิ่งทุก 20 นาที ท่าต้นทางรถคันแรกให้บริการเวลา 08.00 น. รถคันสุดท้ายให้บริการเวลา 20.30 น. ท่าปลายทางรถคันสุดท้ายให้บริการเวลา 21.00 น. หรือจนกว่าจะส่งประชาชนออกจากพื้นที่หมด

ที่มา : https://www.thaigov.go.th/news/contents/details/79240