รัฐบาลไทย-ข่าวทำเนียบรัฐบาล-​“รองนายกฯสมศักดิ์” เข้ารับ ปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ ม.เวสเทิร์น จาก”พล.อ.ดาว์พงษ์” 


วันพุธที่ 21 กุมภาพันธ์ 2567
21/02/2567
พิมพ์
​“รองนายกฯสมศักดิ์” เข้ารับ ปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ ม.เวสเทิร์น จาก”พล.อ.ดาว์พงษ์”
​“รองนายกฯสมศักดิ์” เข้ารับ ปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ ม.เวสเทิร์น จาก”พล.อ.ดาว์พงษ์” หลังเป็นผู้ทำประโยชน์ให้สังคมยาวนาน เป็น สส. 11 สมัย - รัฐมนตรี 15 ครั้ง
วันที่ 21 กุมภาพันธ์ 2567 นายสมศักดิ์ เทพสุทิน รองนายกรัฐมนตรี ได้เข้ารับปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ ในงานพิธีประสาทปริญญาบัตร ดุษฎีบัณฑิตกิตติมศักดิ์ ประจำปี 2565-2566 ของมหาวิทยาลัยเวสเทิร์น โดยมี พล.อ.ดาว์พงษ์ รัตนสุวรรณ องคมนตรี เป็นผู้มอบปริญญาปรัชญาดุษฎีบัณฑิตกิตติมศักดิ์ ซึ่งภายในงานได้มี นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เข้ารับปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ นายแพทย์โอภาส การย์กวินพงศ์ ปลัดกระทรวงสาธารสุข เข้ารับปริญญาปรัชญาดุษฎีบัณฑิตกิตติมศักดิ์ สาขาวิชาแพทยศาสตร์ ด้วย ที่หอประชุมกองทัพอากาศ กรุงเทพฯ
โดยมหาวิทยาลัยเวสเทิร์น ได้เขียนคำประกาศเกียรติคุณ เนื่องในโอกาสนายสมศักดิ์ รับปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ สรุปว่า นายสมศักดิ์ เป็นผู้ที่มีความรู้ความสามารถ และประสบการณ์รอบด้านในการบริหารงานภาครัฐและเอกชน ซึ่งได้สำเร็จการศึกษาระดับปริญญาตรี สาขาวิชาวิศวกรรมศาสตร์ ระดับปริญญาโท รัฐศาสตร์มหาบัณฑิต โดยได้เริ่มเข้าสู่เส้นทางการเมือง ในปี 2524 ซึ่งได้รับการเลือกตั้งเป็นสมาชิกสภาองค์การบริหารส่วนจังหวัดสุโขทัย จากนั้น ปี 2526 ได้รับเลือกตั้งเป็นสมาชิกสภาผู้แทนราษฎร จังหวัดสุโขทัย สมัยแรก และเป็นมาแล้ว 11 สมัยจนถึงปัจจุบัน นอกจากนี้ ในปี 2535 ได้รับการแต่งตั้งเป็นรัฐมนตรีช่วยว่าการกระทรวงสาธารณสุข เป็นครั้งแรก จากนั้น ได้รับการแต่งตั้งให้ดำรงตำแหน่งรัฐมนตรี ถึง 15 ครั้ง เช่น รมว.อุตสาหกรรม รมว.เกษตรและสหกรณ์ รมว.การท่องเที่ยวและกีฬา รมว.แรงงาน รมว.ยุติธรรม และปัจจุบันได้รับการแต่งตั้งให้ดำรงตำแหน่งรองนายกรัฐมนตรี
คำประกาศเกียรติคุณ ยังระบุว่า ตลอดระยะเวลาของการทำงานที่ผ่านมา นายสมศักดิ์ ได้ใช้ความรู้ความสามารถในการช่วยเหลือประชาชน ให้มีคุณภาพชีวิตที่ดีขึ้น ทั้งด้านเศรษฐกิจ สังคม ในทุกมิติ เช่น ผลักดันการก่อสร้างสนามบินสุวรรณภูมิ จนสำเร็จ กระตุ้นการท่องเที่ยว ปลดล็อคพืชกระท่อม แก้ปัญหายาเสพติดด้วยการยึดอายัดทรัพย์ ได้รวมกว่า 5 หมื่นล้านบาท จัดมหกรรมไกล่เกลี่ยหนี้ทั่วประเทศ แก้ปัญหาผู้ต้องขังล้นเรือนจำ ด้วยการสร้างนิคมอุตสาหกรรมราชทัณฑ์ 5 ภาค ผลักดันแก้กฎหมายลดความเหลื่อมล้ำกว่า 10 ฉบับ รวมถึงส่งเสริมอาชีพการเลี้ยงโค
ด้วยเกียรติคุณและผลงานดังกล่าว เป็นที่ประจักษ์ว่า นายสมศักดิ์ เป็นผู้มีความรู้ความสามารถในด้านการบริหารงานภาครัฐ อีกทั้งยังเป็นผู้มีความมุ่งมั่น ทุ่มเท และอุทิศตนเพื่อประโยชน์ของสังคมและประเทศชาติ มาอย่างต่อเนื่องจนถึงปัจจุบัน สภามหาวิทยาลัยเวสเทิร์น จึงมีมติให้ นายสมศักดิ์ เป็นผู้สมควรได้รับปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ เพื่อเป็นการประกาศเกียรติคุณสืบไป
โดยนายสมศักดิ์ กล่าวว่า ขอขอบคุณมหาวิทยาลัยเวสเทิร์น ที่ได้มอบปริญญาปรัชญาดุษฎีบัณฑิตกิตติมศักดิ์ สาขาวิชารัฐประศาสนศาสตร์ หลังได้เห็นผลงานที่ตนได้ขับเคลื่อนให้กับประเทศมาเป็นเวลานาน ซึ่งตนขอยืนยันว่า พร้อมขับเคลื่อนงานต่อในฐานะรองนายกรัฐมนตรี โดยตนจะผลักดันส่งเสริมอาชีพเลี้ยงโค เพื่อเป็นรายได้เสริมให้กับพี่น้องประชาชน รวมถึงเดินหน้าแก้ปัญหาเรื่องน้ำ ทั้งน้ำท่วม และน้ำแล้ง เพื่อแก้ปัญหาน้ำในทุกมติให้กับประชาชน อย่างยั่งยืน

ที่มา : https://www.thaigov.go.th/news/contents/details/79247