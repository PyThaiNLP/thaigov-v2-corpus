รัฐบาลไทย-ข่าวทำเนียบรัฐบาล-รพร.นครไทย เป็นแกนหลักขับเคลื่อนงานเฉลิมพระเกียรติฯ ดูแลสุขภาพพระสงฆ์และชาวพิษณุโลก


วันพุธที่ 21 กุมภาพันธ์ 2567
รพร.นครไทย เป็นแกนหลักขับเคลื่อนงานเฉลิมพระเกียรติฯ ดูแลสุขภาพพระสงฆ์และชาวพิษณุโลก
องคมนตรี ติดตามความก้าวหน้าการพัฒนางานโรงพยาบาลสมเด็จพระยุพราชนครไทย ชื่นชมเป็นแกนหลักในการขับเคลื่อนงานเฉลิมพระเกียรติพระบาทสมเด็จพระเจ้าอยู่หัว และร่วมส่งเสริม ดูแลสุขภาพพระสงฆ์และประชาชนชาวพิษณุโลก
องคมนตรี ติดตามความก้าวหน้าการพัฒนางานโรงพยาบาลสมเด็จพระยุพราชนครไทย ชื่นชมเป็นแกนหลักในการขับเคลื่อนงานเฉลิมพระเกียรติพระบาทสมเด็จพระเจ้าอยู่หัว และร่วมส่งเสริม ดูแลสุขภาพพระสงฆ์และประชาชนชาวพิษณุโลก พร้อมกันนี้ได้มอบถุงของขวัญพระราชทานให้กับผู้ป่วย และให้กำลังใจบุคลากรผู้ปฏิบัติงาน
วันนี้ (21 กุมภาพันธ์ 2567) ที่ โรงพยาบาลสมเด็จพระยุพราชนครไทย จังหวัดพิษณุโลก นายพลากร สุวรรณรัฐ องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์ภาณุมาศ ญาณเวทย์สกุล รองปลัดกระทรวงสาธารณสุข คณะผู้บริหาร และหน่วยงานที่เกี่ยวข้อง ลงพื้นที่ติดตามผลการดำเนินงานของโรงพยาบาล มอบประกาศเกียรติคุณผู้ทำคุณประโยชน์ให้แก่มูลนิธิโรงพยาบาลสมเด็จ
พระยุพราช พร้อมมอบถุงของขวัญพระราชทานให้กับผู้ป่วยและให้กำลังใจบุคลากรผู้ปฏิบัติงาน
นายแพทย์ภาณุมาศ ญาณเวทย์สกุล รองปลัดกระทรวงสาธารณสุข กล่าวว่า เนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว 6 รอบ 28 กรกฎาคม 2567 กระทรวงสาธารณสุขได้จัดโครงการเพื่อเฉลิมพระเกียรติฯ หลายโครงการ โดยกำหนดเป็น 1 ในนโยบายการดำเนินงานของกระทรวงสาธารณสุข รวมทั้งเป็นยุทธศาสตร์หลักของโรงพยาบาลสมเด็จพระยุพราช อาทิ โครงการพาหมอไปหาประชาชน, โครงการถวายการดูแลสุขภาพให้กับพระภิกษุสงฆ์ สามเณร และผู้นำทางศาสนา, โครงการฟันเทียมและรากฟันเทียมเฉลิมพระเกียรติฯ เป็นต้น ซึ่งโรงพยาบาลสมเด็จพระยุพราชนครไทยได้เป็นแกนหลักในการขับเคลื่อนงานเฉลิมพระเกียรติพระบาทสมเด็จพระเจ้าอยู่หัวมาอย่างต่อเนื่อง
โดย “โครงการถวายการดูแลสุขภาพให้กับพระภิกษุสงฆ์ สามเณร และผู้นำทางศาสนา” มีพระสงฆ์ที่ได้รับการตรวจคัดกรองสุขภาพ 205 รูป พบพระสงฆ์ที่เป็นกลุ่มเสี่ยง ร้อยละ 20.18 และกลุ่มป่วยร้อยละ 44.04 โรคที่พบมากสุด 3 อันดับ ได้แก่ ความดันโลหิตสูง เบาหวาน และไขมันในเลือด “โครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567” ได้จัดกิจกรรมที่ โรงพยาบาลสมเด็จพระยุพราชนครไทย และโรงเรียนนครบางยางพิทยาคม จำนวน 20 คลินิก ผู้เข้าร่วมโครงการประมาณ 4,500 คน ส่วน “โครงการฟันเทียมและรากฟันเทียมเฉลิมพระเกียรติฯ”ในปีงบประมาณ 2566 ให้บริการใส่ฟันเทียม 198 ราย และปีงบประมาณ 2567 มีให้บริการใส่ฟันเทียมไปแล้ว 71 ราย ส่วนบริการรากฟันเทียม มีผู้ขอรับบริการ 18 ราย ผ่านเกณฑ์การตรวจประเมินสภาวะสุขภาพและสภาพสันเหงือก ได้รับการฝังรากเทียมไปแล้ว 3 ราย
ทั้งนี้ โรงพยาบาลสมเด็จพระยุพราชนครไทย เป็นโรงพยาบาลชุมชนแม่ข่าย ให้บริการรักษาโรคทั่วไปและโรคเฉพาะทาง 7 สาขา ได้แก่ อายุรกรรม ศัลยกรรม ออโธปิดิกส์ กุมารเวชกรรม สูตินรีเวชกรรม วิสัญญีวิทยา และเวชศาสตร์ครอบครัว มีการพัฒนาระบบบริการดิจิทัล เป็น OPD และ IPD Paperless จัดตั้งหน่วยบริการปฐมภูมิ 5 แห่ง และพัฒนาทีม 3 หมอ ครอบคลุมเป้าหมายทุกพื้นที่ในอำเภอนครไทย
******************************************* 21 กุมภาพันธ์ 2567

ที่มา : https://www.thaigov.go.th/news/contents/details/79282