รัฐบาลไทย-ข่าวทำเนียบรัฐบาล-​นายกฯ ส่งเสริมการเรียนรู้ที่ยั่งยืน ผ่านการพัฒนาเมืองการเรียนรู้แห่งอนาคตระดับเครือข่าย 


วันพฤหัสบดีที่ 22 กุมภาพันธ์ 2567
22/02/2567
พิมพ์
​นายกฯ ส่งเสริมการเรียนรู้ที่ยั่งยืน ผ่านการพัฒนาเมืองการเรียนรู้แห่งอนาคตระดับเครือข่าย
พร้อมชื่นชม UNESCO ประกาศ 3 จังหวัดของไทย ได้รับการคัดเลือกเป็นสมาชิกใหม่ในเครือข่ายระดับโลกของเมืองแห่งการเรียนรู้ในปีนี้
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตระหนักถึง และให้ความสำคัญกับการเรียนรู้ที่ยั่งยืน พร้อมส่งเสริมให้ประเทศไทยเป็นเมืองการเรียนรู้แห่งอนาคต ที่สามารถเรียนรู้ได้ตลอดชีพ สอดคล้องกับผลการประกาศรายชื่อสมาชิกในเครือข่ายระดับโลกของเมืองแห่งการเรียนรู้ (The UNESCO Global Network of Learning Cities: GNLC) ประจำปี 2567 ซึ่ง 3 จังหวัดของไทยได้รับการคัดเลือกเป็นสมาชิกในครั้งนี้ด้วย โดยรัฐบาลพร้อมส่งเสริมการเรียนรู้ระดับเครือข่าย พัฒนาเมืองแห่งการเรียนรู้ เพื่อรับมือกับการเปลี่ยนแปลงของโลกศตวรรษที่ 21
โฆษกประจำสำนักนายกรัฐมนตรี กล่าวว่า องค์การการศึกษาวิทยาศาสตร์และวัฒนธรรมแห่งสหประชาชาติ (UNESCO) ได้คัดเลือกสมาชิกในเครือข่ายระดับโลกของเมืองแห่งการเรียนรู้ จากคุณสมบัติ ซึ่งต้องเป็นเมืองที่สามารถจัดการทรัพยากรในทุกภาคส่วน เพื่อการจัดการเรียนรู้ตลอดชีวิตได้อย่างมีประสิทธิภาพ และมีความมุ่งมั่นเพื่อส่งเสริมการเรียนรู้ตลอดชีวิต รวมทั้งมีวิสัยทัศน์ชัดเจนในการส่งเสริมความเป็นเมืองแห่งการเรียนรู้ในอนาคต ซึ่งในครั้งนี้มีผู้ร่วมโครงการในเครือข่ายทั้งหมด 64 เมือง จาก 35 ประเทศทั่วโลก
โดยผลการคัดเลือกทำให้ในปี 2567 นี้ 3 จังหวัดของประเทศไทย ได้แก่ กรุงเทพมหานคร ขอนแก่น และยะลา ได้รับการคัดเลือกเพื่อเข้าร่วมเป็นสมาชิกใหม่ในเครือข่ายระดับโลกของเมืองแห่งการเรียนรู้ในครั้งนี้ด้วย จากเดิมที่ประเทศไทยเป็นสมาชิกของเครือข่ายนี้อยู่ 7 เมือง ได้แก่ เชียงราย (2562) เชียงใหม่ ภูเก็ต ฉะเชิงเทรา (2563) สุโขทัย พะเยา หาดใหญ่ (2565) โดยประเทศที่เข้าร่วมเป็นสมาชิกเครือข่าย จะมีสิทธิประโยชน์ เช่น ได้รับข้อเสนอแนะในการพัฒนาเมือง การสนับสนุนในการสร้างเมืองให้เป็นเมืองแห่งการเรียนรู้ที่มากขึ้น การได้แบ่งปันประสบการณ์การดำเนินงานกับเมืองในเครือข่าย รวมถึงมีสิทธิ์ที่จะได้รับการคัดเลือกเพื่อรับรางวัล UNESCO Learning City Award
“นายกรัฐมนตรีชื่นชมความสำเร็จของไทยจากการได้รับการรับรองดังกล่าว พร้อมกันนี้ รัฐบาลจะเดินหน้าส่งเสริมการสร้างเมือง และเครือข่ายแห่งการเรียนรู้ที่ยั่งยืน สามารถเรียนรู้ได้ตลอดชีวิต เพิ่มทักษะทรัพยากรมนุษย์ของไทยให้เท่าทันความรู้ ปรับกระบวนคิดให้ทันสมัยอยู่เสมอ เพื่อการดำรงชีวิตอย่างมีความสุข ท่ามกลางการเปลี่ยนแปลงทางสังคมที่รวดเร็ว เป็นกำลังสำคัญของชาติไทย และเป็นไปตามแผนการศึกษาแห่งชาติ ที่ส่งเสริมให้คนทุกช่วงวัยมีทักษะ ความรู้ ความสามารถ สามารถพัฒนาตนเอง แสวงหาความรู้และเรียนรู้ได้อย่างต่อเนื่องตลอดชีวิต” นายชัย กล่าว

ที่มา : https://www.thaigov.go.th/news/contents/details/79337