รัฐบาลไทย-ข่าวทำเนียบรัฐบาล-กรุงไทยพร้อมขายพันธบัตรออมทรัพย์บนวอลเล็ต สบม. ปีงบประมาณ 2567 ครั้งที่ 1 ผ่านแอปฯ “เป๋าตัง" 6-19 มี.ค.นี้


วันพฤหัสบดีที่ 22 กุมภาพันธ์ 2567
22/02/2567
พิมพ์
กรุงไทยพร้อมขายพันธบัตรออมทรัพย์บนวอลเล็ต สบม. ปีงบประมาณ 2567 ครั้งที่ 1 ผ่านแอปฯ “เป๋าตัง" 6-19 มี.ค.นี้
ธ.กรุงไทยพร้อมขายพันธบัตรออมทรัพย์บนวอลเล็ต สบม. ของ ก.คลัง ในปีงบประมาณ พ.ศ.2567 ครั้งที่ 1 ผ่านแอปฯ เป๋าตัง วงเงิน 10,000 ลบ. 2 รุ่น รุ่นอายุ 5 ปี รับดอกเบี้ยคงที่ 3.00% ต่อปี และรุ่นอายุ 10 ปี รับดอกเบี้ยคงที่ 3.40% ต่อปี ระหว่างวันที่ 6-19 มี.ค.
ธนาคารกรุงไทย เดินหน้าตอบโจทย์ผู้ลงทุน สร้างความมั่นคงทางการเงิน พร้อมขายพันธบัตรออมทรัพย์บนวอลเล็ต สบม. ของกระทรวงการคลัง ในปีงบประมาณ พ.ศ. 2567 ครั้งที่ 1 ผ่านแอปฯ เป๋าตัง วงเงิน 10,000 ล้านบาท จำนวน 2 รุ่น รุ่นอายุ 5 ปี รับดอกเบี้ยคงที่ 3.00% ต่อปี และรุ่นอายุ 10 ปี รับดอกเบี้ยคงที่ 3.40% ต่อปี ระหว่างวันที่ 6-19 มีนาคมนี้ ส่งเสริมคนไทยออมเงินอย่างทั่วถึงและยั่งยืน ลงทุนง่าย เริ่มต้นเพียง 100 บาท
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ในฐานะธนาคารพาณิชย์ของรัฐ ธนาคารกรุงไทยมุ่งมั่นพัฒนาผลิตภัณฑ์และบริการตอบโจทย์ผู้ลงทุนทุกกลุ่ม เพื่อสร้างความมั่นคงทางการเงินในอนาคต เตรียมเปิดจำหน่ายพันธบัตร   ออมทรัพย์บนวอลเล็ต สบม.ของกระทรวงการคลัง ในปีงบประมาณ พ.ศ. 2567 ครั้งที่ 1 วงเงิน 10,000 ล้านบาท  บนแอปพลิเคชัน “เป๋าตัง” แบ่งเป็น อายุ 5 ปี  ดอกเบี้ยคงที่ 3.00% ต่อปี และ อายุ 10 ปี อัตราดอกเบี้ยคงที่สูงสุด 3.40 % ต่อปี  ลงทุนขั้นต่ำเพียง 100 บาท แต่ไม่เกิน 50 ล้านบาทต่อคน จ่ายดอกเบี้ยทุก 3 เดือน จําหน่ายให้บุคคลธรรมดา สัญชาติไทยที่มีอายุ 15 ปีขึ้นไป ตั้งแต่วันที่ 6-19 มีนาคม 2567
การลงทุนในพันธบัตรบนวอลเล็ต สบม.ครั้งนี้ ถือเป็นการลงทุนที่ตอบโจทย์เรื่อง การออมเงิน เนื่องจากมีความเสี่ยงต่ำและได้รับผลตอบแทนสม่ำเสมอ  โดยหลังรับดอกเบี้ยงวดแรกและถือพันธบัตรไม่ต่ำกว่า 3 เดือน สามารถขายต่อในตลาดรองผ่านแอปฯ เป๋าตัง ซึ่งเป็น Thailand Open Digital Platform  ที่ทุกคนเข้าถึงง่าย สะดวก ปลอดภัย ตลอด 24 ชั่วโมง รับเงินทันที ไม่มีค่าธรรมเนียม โดยเฉพาะเยาวชนที่มีอายุ 15 ปีขึ้นไป สามารถเข้าถึงการลงทุนพันธบัตรได้ง่ายอย่างเท่าเทียมผ่านช่องทางดิจิทัล เพื่อสร้างความมั่นคงทางการเงินในอนาคต ตอบโจทย์เป้าหมายการพัฒนาอย่างยั่งยืน (SDGs) ในด้านการลดความเหลื่อมล้ำและการแก้ปัญหาโลกร้อน จากการพัฒนาผลิตภัณฑ์การลงทุนในรูปแบบไร้กระดาษ  สอดคล้องกับวิสัยทัศน์ “กรุงไทย เคียงข้างไทย สู่ความยั่งยืน”
นอกจากนี้ ธนาคารยังได้ร่วมจําหน่ายพันธบัตรออมทรัพย์ฯ อีก 2 รุ่น คือ อายุ 5 ปี และ 10 ปี  สำหรับบุคลลธรรมดา วงเงินรวม 25,000 ล้านบาท ลงทุนขั้นต่ำ 1,000 บาท อัตราดอกเบี้ย 3.00% ต่อปี และ 3.40% ต่อปีตามลำดับ จ่ายดอกเบี้ยทุก 3 เดือน เปิดจําหน่ายระหว่างวันที่ 11-13 มีนาคม 2567 ส่วนวงเงินอีก 5,000 ล้านบาท เป็นรุ่นอายุ 10 ปี สำหรับนิติบุคคลไม่แสวงหากำไร (สภากาชาดไทย มูลนิธิ สมาคม สหกรณ์ วัด สถานศึกษาของรัฐ โรงพยาบาลของรัฐ และองค์กรอื่นที่ไม่แสวงหากําไร) อัตราดอกเบี้ย 3.00% ต่อปี จ่ายดอกเบี้ยทุก 6 เดือน เปิดจําหน่ายระหว่างวันที่ 18-19 มีนาคม 2567
ขั้นตอนการลงทุนพันธบัตรบนวอลเล็ต สบม. เพียงดาวน์โหลดแอปฯ เป๋าตัง เปิดใช้งานวอลเล็ต สบม. แล้วโอนเงินเข้าวอลเล็ต สบม. ด้วย Wallet ID หรือ QR PromptPay ผ่าน Mobile Banking ของทุกธนาคาร เลือกรุ่นพันธบัตรที่ต้องการซื้อ ระบุจํานวนเงิน และกดยืนยันการชําระเงิน ด้วยรหัส 6 หลัก (PIN) จะได้รับหลักฐานป็น E-Slip Payment ที่จัดเก็บในมือถืออัตโนมัติ   สําหรับลูกค้าแอปฯ Krungthai NEXT  ที่ต้องการปรับวงเงินโอนเข้าวอลเล็ต สบม. เพื่อซื้อพันธบัตร สามารถทํารายการผ่านแอปฯ Krungthai NEXT ได้ทันที  ขณะที่ลูกค้าที่มีบัญชีออมทรัพย์ธนาคารกรุงไทย สามารถผูกบัญชีกับวอลเล็ต สบม. ระบบจะตัดยอดเงินบัญชีอัตโนมัติ เพื่อซื้อพันธบัตรโดยไม่ต้องเติมเงินเข้าวอลเล็ต ดูรายละเอียดเพิ่มเติมที่ www.krungthai.com หรือติดต่อ Krungthai Contact Center โทร. 02-111-1111

ที่มา : https://www.thaigov.go.th/news/contents/details/79331