รัฐบาลไทย-ข่าวทำเนียบรัฐบาล-​นายกฯ เผยยังไม่รับรายงาน กรณี “พล.ต.อ. สุรเชษฐ์” เกี่ยวข้องเว็บพนัน ย้ำ ทุกอย่างเป็นไปตามกฎหมาย ระบุ เป็นเรื่องที่น่าอับอาย ถ้า จทน.รัฐ เข้าไปเกี่ยวข้อง


วันพฤหัสบดีที่ 22 กุมภาพันธ์ 2567
22/02/2567
พิมพ์
​นายกฯ เผยยังไม่รับรายงาน กรณี “พล.ต.อ. สุรเชษฐ์” เกี่ยวข้องเว็บพนัน ย้ำ ทุกอย่างเป็นไปตามกฎหมาย ระบุ เป็นเรื่องที่น่าอับอาย ถ้า จทน.รัฐ เข้าไปเกี่ยวข้อง
​นายกฯ เผยยังไม่รับรายงาน กรณี “พล.ต.อ. สุรเชษฐ์” เกี่ยวข้องเว็บพนัน ย้ำ ทุกอย่างเป็นไปตามกฎหมาย ระบุ เป็นเรื่องที่น่าอับอาย ถ้า จทน.รัฐ เข้าไปเกี่ยวข้อง
วันนี้ (22 กุมภาพันธ์ 2567) เวลา 11.00 น. ณ บริเวณชั้น 1 อาคารรัฐสภา ถนนสามเสน เขตดุสิต กรุงเทพฯ     นายเศรษฐา ทวีสิน  นายกรัฐมนตรีและรัฐมนตรีว่าการกระทรวงการคลังให้สัมภาษณ์ถึงกรณีที่ พลตำรวจเอกสุรเชษฐ์ หักพาล รองผู้บัญชาการตำรวจแห่งชาติ (ผบ.ตร.) ถูกแจ้งข้อกล่าวหาถึง 2 คดี เชื่อมโยงเว็บพนันออนไลน์ ว่า ยังไม่ได้รับรายงาน และยังไม่ได้มีการพูดคุยกันเรื่องนี้ แต่ได้ทราบจากสื่อแล้วก็เป็นห่วงอยู่เหมือนกัน เพราะเป็นเจ้าหน้าที่รัฐแล้วถูกกล่าวโทษในเรื่องนี้จึงเป็นเรื่องที่จะต้องพิสูจน์ทราบให้ชัดเจน เพราะจะกระทบกับขวัญและกำลังใจของพี่น้องประชาชน
นายกฯ กล่าวว่า เรื่องของการพนันออนไลน์เป็นเรื่องที่ผิดอยู่แล้ว หากมีเจ้าหน้าที่เข้ามาเกี่ยวข้อง ก็ต้องทำให้ชัดเจน แต่อย่างไรก็ตาม ต้องให้เกียรติเพราะตอนนี้ยังถือว่าพลตำรวจเอก สุรเชษฐ์ เป็นผู้บริสุทธิ์อยู่ ก็ต้องให้มาชี้แจง
ผู้สื่อข่าวถามว่า มีรายงานว่าเป็นแผนสกัดการนั่งเก้าอี้ ผบ.ตร. ของพลตำรวจเอก สุรเชษฐ์ ในอนาคตหรือไม่ นายกฯ กล่าวว่า ไม่ทราบแผน ไม่ทราบเรื่องอะไรทั้งสิ้น ตนเองมีหน้าที่ดูแลให้การกระทำถูกต้องตามกฎหมาย และขอย้ำว่าเรื่องการพนันออนไลน์เป็นเรื่องที่ไม่ถูกต้องตามกฎหมาย และยิ่งมีเจ้าหน้าที่รัฐเข้าไปเกี่ยวข้องด้วยก็ถือเป็นเรื่องที่น่าอับอาย แต่เหนือสิ่งอื่นใดต้องให้โอกาสบุคคลที่ถูกกล่าว มาพิสูจน์ตัวเองด้วย
ผู้สื่อถามย้ำว่า การที่พลตำรวจเอก สุรเชษฐ์ ถูกกล่าวหาแล้วหากปล่อยให้ปฏิบัติหน้าที่จะมีผลอะไรต่อคดีหรือไม่นายกฯ กล่าวว่า เป็นไปตามกฎหมาย หากมีหลักฐานที่ชัดเจนก็จะต้องเป็นคำสั่งของผู้บัญชาการตำรวจแห่งชาติในการที่จะสั่งหยุดปฏิบัติหน้าที่

ที่มา : https://www.thaigov.go.th/news/contents/details/79321