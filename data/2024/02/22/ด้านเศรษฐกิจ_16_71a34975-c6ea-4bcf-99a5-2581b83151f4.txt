รัฐบาลไทย-ข่าวทำเนียบรัฐบาล-ปลัดเกษตรฯ สานความร่วมมือทางเทคโนโลยีและนวัตกรรมเกษตรอัจฉริยะกับญี่ปุ่น พร้อมหารือการขยายตลาดส้มโอไทย-ส้มญี่ปุ่น


วันพฤหัสบดีที่ 22 กุมภาพันธ์ 2567
ปลัดเกษตรฯ สานความร่วมมือทางเทคโนโลยีและนวัตกรรมเกษตรอัจฉริยะกับญี่ปุ่น พร้อมหารือการขยายตลาดส้มโอไทย-ส้มญี่ปุ่น
ปลัดเกษตรฯ สานความร่วมมือทางเทคโนโลยีและนวัตกรรมเกษตรอัจฉริยะกับญี่ปุ่น พร้อมหารือการขยายตลาดส้มโอไทย-ส้มญี่ปุ่น
นายประยูร อินสกุล ปลัดกระทรวงเกษตรและสหกรณ์ หารือกับ นายฮากิวาระ ฮิเดคิ รองอธิบดีกรมการส่งออกและความร่วมมือระหว่างประเทศ กระทรวงเกษตร ป่าไม้ และประมงญี่ปุ่น โดยมีผู้แทนจากหน่วยงานสังกัดกระทรวงเกษตรและสหกรณ์ต่าง ๆ เข้าร่วม ณ ห้องประชุมกระทรวงเกษตรและสหกรณ์ ในการหารือในวันนี้มีวัตถุประสงค์เพื่อเสริมสร้างความร่วมมือด้านวิชาการและการค้าสินค้าเกษตรระหว่างกันให้มากยิ่งขึ้น รวมทั้งการส่งเสริมโครงการความร่วมมือด้านเกษตรอัจฉริยะ
ปลัดกระทรวงเกษตรและสหกรณ์ กล่าวว่า สำหรับความร่วมมือด้านวิชาการ ฝ่ายไทยได้ขอให้ฝ่ายญี่ปุ่นพิจารณาสนับสนุนการดำเนินโครงการความร่วมมือด้านการเสริมสร้างคุณภาพผลิตภัณฑ์นมและการตรวจสอบย้อนกลับ โครงการความร่วมมือด้านการเสริมสร้างประสิทธิภาพการผลิตผลิตภัณฑ์นมและการจัดการห่วงโซ่อุปทานด้วยเทคโนโลยี รวมทั้งความร่วมมือด้านการพัฒนาพันธุ์พืชและพันธุ์สัตว์ที่เป็นไปตามความต้องการของเกษตรกร นอกจากนี้ สำหรับความร่วมมือด้านการค้าสินค้าเกษตร ทั้งสองฝ่ายได้มีการแลกเปลี่ยนสถานะของการเปิดตลาดสินค้าเกษตรระหว่างกัน อาทิ ส้มโอสายพันธุ์ต่าง ๆ จากประเทศไทย โดยเห็นควรให้มีการหารือกันต่อไปในการประชุมคณะอนุกรรมการร่วมฯ และการประชุมคณะอนุกรรมการพิเศษร่วมฯ ที่เกี่ยวข้องกับการเกษตร ภายใต้กรอบความตกลงหุ้นส่วนเศรษฐกิจไทย-ญี่ปุ่น (Japan-Thailand Economic Partnership Agreement: JTEPA) ครั้งที่ 14 ซึ่งกระทรวงเกษตรและสหกรณ์จะเป็นเจ้าภาพจัดการประชุมดังกล่าวในปีนี้ พร้อมทั้งเชิญฝ่ายญี่ปุ่นเข้าร่วมการจัดงานมหกรรมพืชสวนโลก จังหวัดอุดรธานี พ.ศ.2569 ต่อไป
สำหรับการส่งออกสินค้าเกษตร ประเทศญี่ปุ่นเป็นตลาดส่งออกสินค้าเกษตรอันดับที่ 2 ของไทย โดยมีสัดส่วนการส่งออกไปญี่ปุ่นร้อยละ 10.07 ของมูลค่าการส่งออกสินค้าเกษตรไปโลก โดยในปี 2564 ไทยส่งออกไปญี่ปุ่นเป็นมูลค่า 146,717 ล้านบาท และในปี 2565 มีมูลค่าเพิ่มขึ้นเป็น 170,235 ล้านบาท  ในส่วนของสินค้าที่ส่งออก 5 อันดับแรก ได้แก่ 1) ไก่ชนิดแกลลัสโดเมสติกัสปรุงแต่ง อาทิ แกงไก่ที่บรรจุกระป๋อง 2) ชิ้นเนื้อและเครื่องในที่บริโภคได้ของไก่ชนิดแกลลัสโดเมสติกัส แช่แข็ง 3) อาหารสุนัขหรือแมวสำหรับขายปลีก 4) ปลาทูน่า ปลาสคิปแจ็ค และปลาโบนิโต ปรุงแต่ง อาทิ ปลาทูน่ากระป๋อง และ 5) ยางธรรมชาติที่กำหนดไว้ในทางเทคนิค

ที่มา : https://www.thaigov.go.th/news/contents/details/79338