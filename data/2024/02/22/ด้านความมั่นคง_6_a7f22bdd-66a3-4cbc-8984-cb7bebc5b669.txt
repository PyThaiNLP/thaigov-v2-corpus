รัฐบาลไทย-ข่าวทำเนียบรัฐบาล-ขอเชิญชวนประชาชนร่วมบันทึกประวัติศาสตร์ ครั้งแรกในประเทศไทย ในการรับชมความงดงามของริ้วขบวนอัญเชิญพระบรมสารีริกธาตุ และพระอรหันตธาตุ ของพระสารีบุตรและพระโมคคัลลานะ


วันพฤหัสบดีที่ 22 กุมภาพันธ์ 2567
ขอเชิญชวนประชาชนร่วมบันทึกประวัติศาสตร์ ครั้งแรกในประเทศไทย ในการรับชมความงดงามของริ้วขบวนอัญเชิญพระบรมสารีริกธาตุ และพระอรหันตธาตุ ของพระสารีบุตรและพระโมคคัลลานะ
ที่เป็นองค์ดั้งเดิม ซึ่งค้นพบในสถูปโบราณ เมืองกบิลพัสดุ์ และเมืองสาญจี สาธารณรัฐอินเดีย มาประดิษฐานเป็นการชั่วคราว ณ ประเทศไทย เพื่อเฉลิมพระเกียรติพระบาทสมเด็จพระเจ้าอยู่หัว เนื่องในพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗
วันศุกร์ที่ ๒๓ กุมภาพันธ์ ๒๕๖๗ ณ บริเวณท้องสนามหลวง โดยมี นายเศรษฐา ทวีสิน นายกรัฐมนตรี เป็นประธานในพิธี
ขบวนอัญเชิญ จะเริ่มในช่วงเวลาระหว่าง ๑๖.๐๐ - ๑๗.๐๐ น. จากพิพิธภัณฑสถานแห่งชาติ พระนคร เคลื่อนขบวนรอบสนามหลวง เข้าสู่มณฑลพิธีท้องสนามหลวง โดยประชาชนสามารถร่วมรับชมขบวนอัญเชิญฯ ได้ตามเส้นทางที่ขบวนเคลื่อนผ่าน
ทั้งนี้ ขอความร่วมมือประชาชนที่เข้าร่วมรับชมขบวนอัญเชิญฯ แต่งกายด้วยชุดสุภาพ สีขาวหรือสีครีม
และสามารถติดตามรับชมการถ่ายทอดสดพิธีอัญเชิญพระบรมสารีริกธาตุ และพระอรหันตธาตุ ของพระสารีบุตร และพระโมคคัลลานะ ได้ทางสถานีโทรทัศน์ ช่อง 9 MCOT และ NBT2HD และผ่านทาง Facebook : กรมประชาสัมพันธ์

ที่มา : https://www.thaigov.go.th/news/contents/details/79305