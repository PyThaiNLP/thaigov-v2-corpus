รัฐบาลไทย-ข่าวทำเนียบรัฐบาล-​ผู้ช่วยรัฐมนตรีฯ ศิรินันท์ รับมอบนโยบายนายกรัฐมนตรี สู่การขับเคลื่อนการดำเนินงานที่สำคัญของรัฐบาล


วันพฤหัสบดีที่ 22 กุมภาพันธ์ 2567
22/02/2567
พิมพ์
​ผู้ช่วยรัฐมนตรีฯ ศิรินันท์ รับมอบนโยบายนายกรัฐมนตรี สู่การขับเคลื่อนการดำเนินงานที่สำคัญของรัฐบาล
​ผู้ช่วยรัฐมนตรีฯ ศิรินันท์ รับมอบนโยบายนายกรัฐมนตรี สู่การขับเคลื่อนการดำเนินงานที่สำคัญของรัฐบาล
วันที่ 21 กุมภาพันธ์ 2567 นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม เข้าร่วมการประชุมคณะกรรมการผู้ช่วยรัฐมนตรี ครั้งที่ 1/2567 โดยมี นายเศรษฐา ทวีสิน  นายกรัฐมนตรีและรัฐมนตรีว่าการกระทรวงการคลัง เป็นประธานการประชุมมอบนโยบายให้แก่คณะกรรมการผู้ช่วยรัฐมนตรี และมอบหมายภารกิจเพิ่มเติมให้แก่กรรมการผู้ช่วยรัฐมนตรีในฐานะผู้ช่วยรัฐมนตรีประจำกระทรวง เพื่อให้การปฏิบัติหน้าที่ของผู้ช่วยรัฐมนตรีเป็นไปตามเจตนารมณ์ของรัฐบาลต่อไป ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
นายกฯ กล่าวว่าในโอกาสที่คณะกรรมการผู้ช่วยรัฐมนตรีซึ่งได้รับการแต่งตั้งในรัฐบาลปัจจุบันและได้มีการประชุมเป็นครั้งแรก ต้องขอแสดงความยินดีกับทุกคนที่ได้รับแต่งตั้งให้ดำรงตำแหน่งกรรมการผู้ช่วยรัฐมนตรี ซึ่งเป็นตำแหน่งสำคัญที่ต้องอาศัยความรู้ความสามารถ ทักษะความชำนาญ และประสบการณ์ในงานแขนงต่าง ๆ มาช่วยขับเคลื่อนงานสำคัญของรัฐบาลให้สัมฤทธิ์ผลเป็นรูปธรรม โดยนายกฯ ยินดีอย่างยิ่งที่ได้ร่วมงานกับทุกคน พร้อมกันนี้ นายกรัฐมนตรี ได้มีประกาศแต่งตั้งกรรมการผู้ช่วยรัฐมนตรีแล้ว 5 ฉบับ จำนวน 30 ท่าน และตามระเบียบสำนักนายกรัฐมนตรีว่าด้วยคณะกรรมการผู้ช่วยรัฐมนตรี  พ.ศ. 2546 กำหนดให้คณะกรรมการผู้ช่วยรัฐมนตรีประชุมอย่างน้อยเดือนละหนึ่งครั้ง เพื่อพิจารณาและประเมินผลการดำเนินการของผู้ช่วยรัฐมนตรีในระยะเวลาที่ผ่านมาและเสนอแนะมาตรการอันเป็นประโยชน์ต่อการบริหารราชการแผ่นดินของคณะรัฐมนตรีหรือของรัฐมนตรี ตลอดจนพิจารณาเรื่องอื่น ๆ ตามที่นายกรัฐมนตรีมอบหมาย

ที่มา : https://www.thaigov.go.th/news/contents/details/79310