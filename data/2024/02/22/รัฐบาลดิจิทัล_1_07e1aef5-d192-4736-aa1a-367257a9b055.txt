รัฐบาลไทย-ข่าวทำเนียบรัฐบาล-ดีอี-BDI เดินหน้าใช้ Big Data และ Al สู่ Data-Driven Nation


วันพฤหัสบดีที่ 22 กุมภาพันธ์ 2567
ดีอี-BDI เดินหน้าใช้ Big Data และ Al สู่ Data-Driven Nation
นายประเสริฐฯ รมว.ดศ. แถลงเปิดงาน ดีอี-BDI เดินหน้าใช้ Big Data และ Al สู่ Data-Driven Nation
วันที่ 21 กุมภาพันธ์ 2567 นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดงานแถลงบทบาทใหม่ของสถาบันข้อมูลขนาดใหญ่ (องค์การมหาชน) หรือ BDI ในการสร้างพลังแห่งอนาคตด้วยข้อมูล “Power the Future with Data - The Next Chapter of BDI” เดินหน้าหนุนใช้ Big Data และ Al ขับเคลื่อนเศรษฐกิจและสังคมยุคดิจิทัล พร้อมเร่งพัฒนาแพลตฟอร์มเชื่อมโยงข้อมูล เทคโนโลยีข้อมูลนวัตกรรมปัญญาประดิษฐ์ รวมถึงการพัฒนากำลังคนด้านข้อมูล ตั้งเป้า 1 ปี เกิดการบูรณาการร่วมกันผ่านการเชื่อมโยงข้อมูลทั้งภาครัฐและเอกชน สร้างมูลค่าทางเศรษฐกิจกว่า 3,000 ล้านบาท และเพิ่มโอกาสการจ้างงานด้าน Big Data มากกว่า 200 ล้านบาท โดยมี ศาสตรจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลฯ, นายสุทธิเกียรติ วีระกิจพานิช ที่ปรึกษารัฐมนตรีฯ, นายวัลลภ รุจิรากร เลขานุการรัฐมนตรีฯรองศาสตราจารย์, ดร.ธีรณี อจลากุล ผู้อำนวยการสถาบันข้อมูลขนาดใหญ่ (องค์การมหาชน) และผู้ที่เกี่ยวข้องเข้าร่วม ณ SCBX Next Stage ชั้น 4 ศูนย์การค้าสยามพารากอน
นายประเสริฐ หรือ รมว.ดีอี กล่าวว่า สถาบันข้อมูลขนาดใหญ่ (องค์การมหาชน) เป็นองค์กรหลักที่ช่วยขับเคลื่อนประเทศด้วยการใช้ประโยชน์จากข้อมูลขนาดใหญ่ ลดปัญหาการทำงานแบบแยกส่วนกันของหน่วยงานภาครัฐ สามารถนำเอาข้อมูลต่าง ๆ มาใช้ร่วมกันจนเกิดประโยชน์สูงสุดเพื่อให้เกิดการพัฒนาประเทศและยกระดับคุณภาพชีวิตของประชาชนอย่างก้าวกระโดดและยั่งยืน รวมทั้งมีส่วนสำคัญในการช่วยยกระดับขีดความสามารถทางการแข่งขันด้านดิจิทัลและนวัตกรรมของไทย ในเวทีโลกให้ดียิ่งขึ้นได้นอกจากนี้ หนึ่งในนโยบายหลักของกระทรวงดีอี คือ โครงการพัฒนา Thai Large Language Model (ThaiLLM/) ให้เป็นโครงสร้างพื้นฐานปัญญาประดิษฐ์สำหรับภาษาไทย โดยสถาบันข้อมูลขนาดใหญ่ หรือ BDI เป็นหน่วยงานหลักในการขับเคลื่อนโครงการดังกล่าว
พร้อมด้วยปาฐกถาพิเศษ โดย ศาสตรจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม ในหัวข้อ “เรื่องผลักดันนโยบายการใช้เทคโนโลยีข้อมูลและปัญญาประดิษฐ์เพื่อขับเคลื่อนประเทศไทยอย่างมีทิศทาง” ว่าด้วย นโยบายของกระทรวงดีอี มุ่งผลประโยชน์ส่วนรวม มีความทันสมัย และพร้อมที่จะปรับตัวโดยเฉพาะอย่างยิ่งการนำนวัดกรรม เทคโนโลยีข้อมูลขนาดใหญ่ เข้ามาประยุกต์ใช้อย่างคุ้มค่า และปฏิบัติงานเทียบได้กับมาตรฐานสากล รวมทั้งมีลักษณะเปิดกว้าง เชื่อมโยงถึงกันและเปิดโอกาสให้ทุกภาคส่วนเข้ามามีส่วนร่วมเพื่อตอบสนองความต้องการของประชาชนได้อย่างสะดวก รวดเร็ว โปร่งใส ลดความเหลื่อมล้ำ และเอื้อต่อการพัฒนาประเทศ นอกจากนี้กระทรวงดีอีกำลังดำเนินการจัดทำแนวปฏิบัติด้านจริยธรรม กฎหมาย และสังคม ที่เกี่ยวข้องกับปัญญาประดิษฐ์ พร้อมรับมือให้ทันต่อการเปลี่ยนแปลงของโลกอยู่ตลอดเวลา
ด้านรองศาสตราจารย์ ดร.ธีรณี อจลากุล ผู้อำนวยการสถาบันข้อมูลขนาดใหญ่ หรือ BDI เปิดเผยว่า บทบาทที่สำคัญของ BDI คือ การส่งเสริมและประสานให้เกิดการใช้ข้อมูลเชิงวิเคราะห์เพื่อการตัดสินใจและบริการ พร้อมกันนี้ BDI ยังเป็นหน่วยงานผู้ให้บริการเชื่อมโยงและวิเคราะห์ข้อมูลในสาขาต่างๆ ด้วยวิทยาศาสตร์ข้อมูลและปัญญาประดิษฐ์ สร้างระบบนิเวศในห่วงโซ่คุณค่าด้านข้อมูลทั้งในมิติของเทคโนโลยี และกำลังคน ส่งเสริมให้เกิดผู้ประกอบการด้านข้อมูลเพิ่มขึ้น รองรับอุปสงค์ของภาคอุตสาหกรรมไทย พร้อมด้วยพัฒนากำลังคนด้าน  Big Data อีกด้วย
โดยจุดเด่นที่สำคัญของ BDI คือ การรวมตัวของคนรุ่นใหม่ด้านข้อมูลกว่า 100 คน ที่พร้อมเรียนรู้ ยืดหยุ่น คล่องตัว และมีเป้าหมายชัดเจน ที่จะพัฒนาความได้เปรียบในการแข่งขันของประเทศ เพื่อให้ประเทศไทยมีศักยภาพทางเศรษฐกิจที่มั่นคง ยั่งยืน และมีความโปร่งใส การพัฒนาดังกล่าวจะเกิดขึ้นได้ผ่านการผลักดันให้ประเทศไทยก้าวไปสู่การเป็นประเทศที่ขับเคลื่อนด้วยข้อมูล (Data-Driven Nation) ซึ่งจะส่งผลให้การปฏิรูปประเทศเกิดขึ้นได้อย่างเป็นรูปธรรม โดยอาศัยข้อมูลเพื่อนำทางการเปลี่ยนแปลงให้เป็นไปในทิศทางที่เหมาะสม

ที่มา : https://www.thaigov.go.th/news/contents/details/79329