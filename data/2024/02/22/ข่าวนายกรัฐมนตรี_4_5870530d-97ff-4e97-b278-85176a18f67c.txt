รัฐบาลไทย-ข่าวทำเนียบรัฐบาล-​นายกฯ ย้ำ การบุกรุกป่าอุทยานฯ ไม่ว่าจำนวนกี่ไร่ ทุกอย่างต้องเป็นไปตามกฎหมาย


วันพฤหัสบดีที่ 22 กุมภาพันธ์ 2567
22/02/2567
พิมพ์
​นายกฯ ย้ำ การบุกรุกป่าอุทยานฯ ไม่ว่าจำนวนกี่ไร่ ทุกอย่างต้องเป็นไปตามกฎหมาย
​นายกฯ ย้ำ การบุกรุกป่าอุทยานฯ ไม่ว่าจำนวนกี่ไร่ ทุกอย่างต้องเป็นไปตามกฎหมาย
วันนี้ (22 กุมภาพันธ์ 2567) เวลา 11.00 น. ณ บริเวณชั้น 1 อาคารรัฐสภา ถนนสามเสน เขตดุสิต กรุงเทพฯ  นายเศรษฐา ทวีสิน  นายกรัฐมนตรีและรัฐมนตรีว่าการกระทรวงการคลังให้สัมภาษณ์ถึงกรณีความคืบหน้าการแก้ปัญหาข้อพิพาทพื้นที่ทับซ้อนระหว่าง ส.ป.ก. และกรมอุทยานฯ ภายหลังที่เมื่อวานนี้ได้เรียกหน่วยงานที่เกี่ยวข้องเข้ามาหารือที่ทำเนียบรัฐบาลว่า  ได้มีการพูดคุยไปแล้ว และเมื่อวานก็มีการแถลงข่าวไปเรียบร้อยแล้ว ซึ่งก็เป็นไปตามกฎเกณฑ์ที่พูดไว้
ส่วนกรณีที่นายชัยวัฒน์ ลิ้มลิขิตอักษร ผู้อำนวยการสำนักอุทยานแห่งชาติ ที่ออกมาเปิดเผยว่ามีการบุกรุกพื้นที่อุทยานฯกว่า 1.5 แสนไร่นั้น นายกรัฐมนตรียืนยันว่า จะเป็นจำนวนเท่าไหร่ก็ตาม ทุกอย่างต้องเป็นไปตามกระบวนการทางกฎหมาย และเป็นไปตามแนวทางที่ได้หารือเมื่อวานนี้ เพราะการพูดคุยเมื่อวานนี้ก็ดีอยู่แล้ว

ที่มา : https://www.thaigov.go.th/news/contents/details/79322