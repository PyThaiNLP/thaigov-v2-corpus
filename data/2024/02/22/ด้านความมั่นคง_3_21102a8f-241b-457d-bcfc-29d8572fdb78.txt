รัฐบาลไทย-ข่าวทำเนียบรัฐบาล-พ่อเมืองสมุทรสาคร สั่งการฝ่ายปกครองลุยกวาดล้างจับกุมร้านจำหน่ายบุหรี่ไฟฟ้า “เพจเฟซบุ๊ก บุหรี่ไฟฟ้า - โพธิ์แจ้/แคราย/กระทุ่มแบน” พบของกลางจำนวนมาก สั่งดำเนินคดีโดยเฉียบขาด


วันพุธที่ 21 กุมภาพันธ์ 2567
21/02/2567
พิมพ์
พ่อเมืองสมุทรสาคร สั่งการฝ่ายปกครองลุยกวาดล้างจับกุมร้านจำหน่ายบุหรี่ไฟฟ้า “เพจเฟซบุ๊ก บุหรี่ไฟฟ้า - โพธิ์แจ้/แคราย/กระทุ่มแบน” พบของกลางจำนวนมาก สั่งดำเนินคดีโดยเฉียบขาด
พ่อเมืองสมุทรสาคร สั่งการฝ่ายปกครองลุยกวาดล้างจับกุมร้านจำหน่ายบุหรี่ไฟฟ้า “เพจเฟซบุ๊ก บุหรี่ไฟฟ้า -โพธิ์แจ้/แคราย/กระทุ่มแบน” พบของกลางจำนวนมาก สั่งดำเนินคดีโดยเฉียบขาด ย้ำ หากพี่น้องประชาชนพบการกระทำความผิด แจ้งสายด่วนศูนย์ดำรงธรรม 1567 ตลอด 24 ชม.
วันนี้ (21 ก.พ. 67) นายผล ดำธรรม ผู้ว่าราชการจังหวัดสมุทรสาคร เปิดเผยว่า สืบเนื่องจากศูนย์ดำรงธรรมอำเภอกระทุ่มแบน ได้รับเรื่องร้องเรียนร้องทุกข์จากประชาชนว่า มีการลักลอบจำหน่ายบุหรี่ไฟฟ้าบริเวณ ตำบลแคราย อำเภอกระทุ่มแบน จังหวัดสมุทรสาคร จึงสั่งการให้นายไพฑูรย์ มหาชื่นใจ ปลัดจังหวัดสมุทรสาครนำฝ่ายความมั่นคงจังหวัด ทั้งเจ้าพนักงานฝ่ายปกครอง และสมาชิกกองอาสารักษาดินแดนของจังหวัดสมุทรสาคร บูรณาการร่วมกับอำเภอกระทุ่มแบน ลงพื้นที่ตรวจสอบข้อเท็จจริงกรณีดังกล่าว โดยร้านดังกล่าวมีลักษณะเป็นตึกแถวประตูทางเข้าเป็นกระจกปิดด้วยสติ๊กเกอร์ทึบสีดำ ภายในร้านพบบุหรี่ไฟฟ้าและอุปกรณ์วางอยู่ในตู้กระจกใสตั้งอยู่บริเวณกลางร้าน และพบนายเตชสิทธิ์ฯ ซึ่งแสดงตัวเป็นผู้ดูแลร้าน ให้การยอมรับว่าที่ร้านมีการจำหน่ายบุหรี่ไฟฟ้า และอุปกรณ์บุหรี่ไฟฟ้า เจ้าหน้าที่จึงแจ้งข้อกล่าวหาพร้อมทั้งส่งตัวให้เจ้าหน้าที่ตำรวจดำเนินคดีตามกฎหมาย
นายผล ดำธรรม ผู้ว่าราชการจังหวัดสมุทรสาคร กล่าวอีกว่า ผลการจับกุมและตรวจค้นภายในร้านจำหน่ายบุหรี่ไฟฟ้า “เพจเฟซบุ๊ก บุหรี่ไฟฟ้า - โพธิ์แจ้/แคราย/กระทุ่มแบน” ที่หมู่ที่ 1 ตำบลแคราย อำเภอกระทุ่มแบน พบของกลาง จำนวน 7 รายการ ได้แก่ 1) หัวน้ำยาบุหรี่ไฟฟ้าแบบขวด จำนวน 47 ขวด 2) หัวน้ำยาบุหรี่ไฟฟ้าแบบพอต จำนวน 390 ชิ้น 3) บุหรี่ไฟฟ้าชนิดใช้แล้วทิ้ง จำนวน 243 ชิ้น 4) บุหรี่ไฟฟ้าแบบพอต จำนวน 42 ตัว 5) คอยล์บุหรี่ไฟฟ้า จำนวน 35 ตัว 6) เครื่องออกใบเสร็จรับเงิน จำนวน 1 เครื่อง และ 7) หัวน้ำยาบุหรี่ไฟฟ้าแบบพอต แบบเติม จำนวน 13 ตัว ซึ่งเจ้าหน้าที่ชุดจับกุมได้ตรวจยึดของกลาง และแจ้งข้อกล่าวหา “ซ่อนเร้น ช่วยจําหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของอันเนื่องด้วยความผิดตามมาตรา 242 ตามมาตรา 246 วรรคแรก แห่งพระราชบัญญัติศุลกากร พ.ศ. 2560 ประกอบข้อ 4 แห่งประกาศกระทรวงพาณิชย์ เรื่อง กําหนดให้บารากู่และบารากู่ไฟฟ้าหรือบุหรี่ไฟฟ้าเป็นสินค้าที่ต้องห้ามในการนําเข้ามาในราชอาณาจักร พ.ศ. 2557” และ “ขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า” และแจ้งสิทธิตามกฎหมายในเบื้องต้นให้นายเตชสิทธิ์ฯ (ผู้ต้องหา) ทราบและเข้าใจดีแล้ว ซึ่งนายเตชสิทธิ์ฯ (ผู้ต้องหา) ให้การรับสารภาพตลอดข้อกล่าวหา จากนั้นเจ้าหน้าที่ชุดจับกุมจึงรวบรวมของกลางทั้งหมด พร้อมทั้งควบคุมตัวนายเตชสิทธิ์ฯ มาทำบันทึกจับกุม ณ ที่ว่าการอำเภอกระทุ่มแบน และส่งพนักงานสอบสวนสถานีตำรวจภูธรกระทุ่มแบนเพื่อดำเนินคดีต่อไป
นายผล ดำธรรม ผู้ว่าราชการจังหวัดสมุทรสาคร กล่าวในช่วงท้ายว่า การปฏิบัติการดังกล่าวนับเป็นการยกระดับการจัดระเบียบสังคม และปราบปรามผู้มีอิทธิพลของจังหวัดสมุทรสาคร ตามนโยบายจัดระเบียบสังคมและปราบปรามผู้มีอิทธิพลของนายอนุทิน ชาญวีรกูล รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำให้ทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองตามพันธกิจของกระทรวงมหาดไทยในการ “บำบัดทุกข์ บำรุงสุข” ให้กับพี่น้องประชาชน ทั้งนี้ หากพี่น้องประชาชนพบเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79295