รัฐบาลไทย-ข่าวทำเนียบรัฐบาล-ผู้ตรวจราชการฯ ศุภกิจ ลงพื้นที่ชัยนาทตรวจเยี่ยมโรงงานผลิตไนโตรเซลลูโลสสำหรับอุตสาหกรรม พร้อมกำชับเจ้าหน้าที่กำกับดูแลอย่างเคร่งครัด เน้นความปลอดภัยและสิ่งแวดล้อม


วันพฤหัสบดีที่ 22 กุมภาพันธ์ 2567
22/02/2567
พิมพ์
ผู้ตรวจราชการฯ ศุภกิจ ลงพื้นที่ชัยนาทตรวจเยี่ยมโรงงานผลิตไนโตรเซลลูโลสสำหรับอุตสาหกรรม พร้อมกำชับเจ้าหน้าที่กำกับดูแลอย่างเคร่งครัด เน้นความปลอดภัยและสิ่งแวดล้อม
ผู้ตรวจราชการฯ ศุภกิจ ลงพื้นที่ชัยนาทตรวจเยี่ยมโรงงานผลิตไนโตรเซลลูโลสสำหรับอุตสาหกรรม พร้อมกำชับเจ้าหน้าที่กำกับดูแลอย่างเคร่งครัด เน้นความปลอดภัยและสิ่งแวดล้อม
วันที่ 20 กุมภาพันธ์ 2567 เวลา 10.00 น. นายศุภกิจ บุญศิริ  ผู้ตรวจราชการกระทรวงอุตสาหกรรม พร้อมด้วย นายวีระพล ผ่องสุภา อุตสาหกรรมจังหวัดชัยนาท และเจ้าหน้าที่ฯ เข้าตรวจเยี่ยม บริษัท โนเบล เอ็นซี จำกัด ตำบลโพนางดำออก อำเภอสรรพยา จังหวัดชัยนาท ซึ่งประกอบกิจการ โดยไนโตรเซลลูโลสเป็นสารตั้งต้นของการผลิตสารเคลือบเงา สำหรับวัสดุต่างๆ โดยกลุ่มลูกค้าส่วนใหญ่เป็นผู้ผลิตสินค้าประเภท สีหมึกพิมพ์คุณภาพสูง และวัสดุพิเศษเพื่อใช้ในการผลิตบรรจุภัณฑ์ เช่น หมึกพิมพ์บนบรรจุภัณฑ์อาหารและเครื่องดื่ม หมึกพิมพ์และการเคลือบพิเศษบนบรรจุภัณฑ์สำหรับยาเครื่องมือทางการแพทย์ รวมถึงบรรจุภัณฑ์ที่เกี่ยวข้องที่ใช้ในอุตสาหกรรมการดูแลสุขภาพ และสินค้า อุปโภคบริโภค ทั้งนี้ ผู้ตรวจราชการ ได้เน้นย้ำให้สำนักงานอุตสาหกรรมจังหวัดชัยนาท กำกับดูแลโรงงานอย่างเคร่งครัด เนื่องจากมีความเกี่ยวข้องกับความมั่นคงของประเทศ ซึ่งสารเคมีที่เป็นยุทธภัณฑ์มีอันตรายมากกว่าสารเคมีทั่วไป พร้อมกำชับให้โรงงาน ปฏิบัติตามกฎหมายอย่างเคร่งครัด เน้นความปลอดภัย และสิ่งแวดล้อม
เวลา 13.00 น.  ผู้ตรวจราชการฯ ศุภกิจ  ตรวจติดตามงานตามประเด็นการตรวจราชการกระทรวงอุตสาหกรรม รอบที่ 1 ปีงบประมาณ พ.ศ. 2567 โดยมีนายวีระพล ผ่องสุภา อุตสาหกรรมจังหวัดชัยนาท และคณะ พร้อมรับทราบผลการดำเนินงานปัญหาอุปสรรคต่าง ๆ ซึ่งจังหวัดชัยนาทเป็นจังหวัดที่มีการปลูกข้าว และมีอุตสาหกรรมหลักเป็นโรงสีข้าว ทั้งนี้ ได้เน้นย้ำให้มีการตรวจกำกับโรงงานเหมืองแร่ให้เป็นไปตามกฎหมาย การส่งเสริมและยกระดับ GI ให้ได้ตามเป้าหมาย การแก้ไขปัญหาผังเมืองให้สามารถตั้งโรงงานบางประเภทได้มากขึ้น เพื่อรองรับการลงทุน การส่งเสริมพัฒนาผลิตภัณฑ์กลุ่มวิสาหกิจชุมชนรอบโรงงานแปรรูปสินค้าเกษตรอุตสาหกรรม  นอกจากนี้ยังได้ร่วมหารือกับเครือข่ายในพื้นที่ อาทิ สภาอุตสาหกรรม สภาหอการค้า SMEs D Bank สาขาชัยนาท ในผลักดันการพัฒนาอุตสาหกรรมเกษตร อุตสาหกรรมท้องถิ่น  เพิ่มรายได้ให้เกษตรกรในพื้นที่ รวมถึงการส่งเสริมผู้ประกอบการให้ตรงกับศักยภาพและบริบทของจังหวัด เชื่อมโยงการเข้าถึงแหล่งทุนของกองทุนฯ หรือ การให้คำปรึกษาช่วยเหลือของ SMEs D Bank ให้ผู้ประกอบการได้รับประโยชน์อย่างเต็มที่และยั่งยืนต่อไป

ที่มา : https://www.thaigov.go.th/news/contents/details/79314