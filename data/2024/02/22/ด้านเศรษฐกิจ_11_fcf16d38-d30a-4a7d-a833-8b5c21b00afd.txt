รัฐบาลไทย-ข่าวทำเนียบรัฐบาล-กรมเจ้าท่า หารือร่วมภาครัฐ และภาคเอกชน กรณี ประชาชนได้รับความเดือดร้อนจากการจุดพลุบริเวณกลางแม่น้ำเจ้าพระยา


วันพฤหัสบดีที่ 22 กุมภาพันธ์ 2567
กรมเจ้าท่า หารือร่วมภาครัฐ และภาคเอกชน กรณี ประชาชนได้รับความเดือดร้อนจากการจุดพลุบริเวณกลางแม่น้ำเจ้าพระยา
...
วันที่ 22 กุมภาพันธ์ 2567 นายพิทักษ์ วัฒนพงศ์พิศาล ผู้อำนวยการสำนักความปอลอดภัยและสิ่งแวดล้อมทางน้ำ เป็นประธานฯ ประชุมหารือร่วมกรุงเทพมหานคร, ผู้แทนสำนักงานเขตฯ, ผู้แทนสถานีตำรวจนครบาล, ผู้แทนกองบังคับการตำรวจน้ำ, ผู้ประกอบการโรงแรม ศูนย์การค้าริมแม่น้ำเจ้าพระยา กรณี ประชาชนได้รับความเดือดร้อนจากการจุดพลุบริเวณกลางแม่น้ำเจ้าพระยา ณ ห้องประชุมวิสูตรสาครดิษฐ์ ชั้น 4 อาคาร 162 ปี กรมเจ้าท่า
ด้วยกรมเจ้าท่า ได้รับเรื่องร้องเรียนการจุดพลุกลางแม่น้ำเจ้าพระยา โดยผู้ร้อง แจ้งว่ามีการจุดพลุเสียงดัง และมีกลุ่มควันจากการจุดพลุเป็นจำนวนมากส่งผลทำให้ได้รับความเดือดร้อน กรมเจ้าท่า โดยสำนักความปลอดภัยและสิ่งแวดล้อมทางน้ำ กลุ่มตรวจการเดินเรือ ได้มีการจัดประชุมหารือในกรณีดังกล่าว พร้อมมีการทำความเข้าใจร่วมกับผู้ประกอบการภาคเอกชน ผู้ประกอบการโรงแรม ศูนย์การค้า และอื่นๆที่เกี่ยวข้อง ที่อยู่บริเวณริมน้ำเจ้าพระยา ให้ทราบถึงขั้นตอนการอนุญาตการจุดพลุในแม่น้ำเจ้าพระยา กรมเจ้าท่า ได้มีข้อกฎหมายและมาตรการป้องกันและแก้ไขปัญหาความเดือดร้อนจากการจุดและปล่อยบั้งไฟ พลุ ตะไล โคมลอย โคมไฟ โคมควัน หรือวัตถุอื่นใดที่คล้ายคลึงกัน ต้องระวางโทษจำคุกไม่เกินสามปี หรือปรับไม่เกินหกหมื่นบาท หรือทั้งจำทั้งปรับ
ทั้งนี้  ก่อนการจุดพลุผู้ประกอบการต้องดำเนินการตามคำแนะนำ และการปฏิบัติเพื่อประกอบใบอนุญาตการจุดและปล่อย หรือกระทำการอย่างใด เพื่อให้บั้งไฟ พลุ ตะไลโคมลอย โคมไฟ โคมควัน หรือวัตถุอื่นใดที่คล้ายคลึงกันขึ้นไปสู่อากาศ ต้องมีการประชาสัมพันธ์ให้ประชาชนที่อาศัยในพื้นที่ที่มีการจุดพลุหรือดอกไม้ไฟ หรือพื้นที่ใกล้เคียงให้ทราบทันที เมื่อมีการจุดพลุหรือดอกไม้ไฟ พร้อมกันนี้ให้ตรวจสอบพื้นที่ที่มีการจุดพลุหรือดอกไม้ไฟ หรือพื้นที่ใกล้เคียง ในช่วงวันเวลาดังกล่าว หากมีขบวนเสด็จพระราชดำเนินของพระบาทสมเด็จพระเจ้าอยู่หัว สมเด็จพระบรมราชินี หรือพระบรมวงศานุวงศ์ขอให้งดการจุดพลุหรือดอกไม้ไฟ และให้มีมาตรการการป้องกัน และรักษาความปลอดภัย หรือแผนเผชิญเหตุที่อาจจะเกิดขึ้นจากการจุดพลุหรือดอกไม้ไฟ ให้ชัดเจน การปล่อยหรือจุดพลุหรือดอกไม้ไฟกลางแม่น้ำเจ้าพระยาต้องแจ้งให้กรมเจ้าท่าทราบล่วงหน้า เพื่อทำการตรวจสอบความมั่นคงแข็งแรงของตัวเรือ คนประจำเรือ อุปกรณ์ประจำเรือ และอุปกรณ์ดับเพลิงของเรือ ที่จะใช้ในการปล่อยหรือจุดดอกไม้ไฟ รวมถึงการจัดเจ้าหน้าที่อำนวยการจราจรทางน้ำในขณะปล่อยหรือจุดดอกไม้ไฟด้วย และในระหว่างเวลาตั้งแต่ 22.00 น. ถึงเวลา 06.00 น. การปล่อยหรือจุดดอกไม้ไฟ ต้องได้รับอนุญาตจากกรมเจ้าท่า ตามมาตรา 325 ออกตามความในพระราชบัญญัติการเดินเรือในน่านน้ำไทย พระพุทธศักราช 2456 เท่านั้น เพื่อป้องกันความเดือดร้อนแก่ประชาชน และผู้อาศัยบริเวณริมแม่น้ำเจ้าพระยา และหากท่านใดพบเห็นเหตุการณ์ความไม่ปลอดภัยทางน้ำ แจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/79323