รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลพร้อมออกสลากสัญจร งวดวันที่ 1 มีนาคม 2567 นี้ ที่จังหวัดสงขลา


วันพฤหัสบดีที่ 22 กุมภาพันธ์ 2567
22/02/2567
พิมพ์
สำนักงานสลากกินแบ่งรัฐบาลพร้อมออกสลากสัญจร งวดวันที่ 1 มีนาคม 2567 นี้ ที่จังหวัดสงขลา
ในการออกรางวัลงวดวันที่ 1 มี.ค.2567 สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ หอประชุมจังหวัดสงขลา อ.เมืองสงขลา จ.สงขลา เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง
พันโท หนุน  ศันสนาคม  ผู้อำนวยการสำนักงานสลากกินแบ่งรัฐบาล เปิดเผยต่อผู้สื่อข่าวว่า ในการออกรางวัลงวดวันที่ 1 มีนาคม 2567 นี้ สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ หอประชุมจังหวัดสงขลา อำเภอเมืองสงขลา จังหวัดสงขลา เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น ผ่านทางสังคมออนไลน์ และการส่งจดหมายแอบอ้างว่าสามารถให้ตัวเลขที่จะออกรางวัลได้  สำหรับการออกรางวัลครั้งนี้ ผู้ว่าราชการจังหวัดสงขลา ให้เกียรติเป็นประธานกรรมการออกรางวัล รวมทั้งข้าราชการระดับสูง ผู้นำชุมชนและผู้แทนสื่อมวลชนในพื้นที่ร่วมเป็นคณะกรรมการออกรางวัล โดยจะเชิญข้าราชการหรือบุคลากรของจังหวัดร่วมทำหน้าที่หมุนวงล้อสลับกับพนักงานหมุนวงล้อของสำนักงานสลากกินแบ่งรัฐบาลด้วย  สำหรับประชาชนที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนหรือบัตรที่ทางราชการออกให้แสดงในวันดังกล่าวด้วย นอกจากนี้ยังสามารถรับชมการถ่ายทอดสดได้ผ่านช่องทางต่างๆ ดังนี้
- สถานีโทรทัศน์อมรินทร์ ทีวี ตั้งแต่เวลา 13.50 น. เป็นต้นไป
- สถานีโทรทัศน์ไทยรัฐทีวี ตั้งแต่เวลา 14.00 น. เป็นต้นไป
- LINE TODAY ตั้งแต่เวลา 14.30 น. เป็นต้นไป
- เว็บไซต์สำนักงานสลากกินแบ่งรัฐบาล www.glo.or.th ตั้งแต่เวลา 14.30 น. เป็นต้นไป
- แอปพลิเคชันของสำนักงานสลากกินแบ่งรัฐบาล “GLO Lottery official” ตั้งแต่เวลา 14.30  น. เป็นต้นไป
- รับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 14.30  น. เป็นต้นไป
ผู้อำนวยการสำนักงานสลากกินแบ่งรัฐบาล กล่าวเพิ่มเติมว่า นอกจากการเดินทางมาออกรางวัลสลากสัญจรแล้ว สำนักงานสลากกินแบ่งรัฐบาลยังได้จัดกิจกรรมการช่วยเหลือสังคม (CSR) ในวันที่ 29 กุมภาพันธ์ 2567 โดยจัดกิจกรรมจัดเลี้ยงอาหารกลางวันและมอบของใช้ที่จำเป็นให้แก่เด็กๆ ที่อยู่ในการดูแลของสถานสงเคราะห์เด็กบ้านสงขลา ตำบลพะวง อำเภอเมืองสงขลา สำนักงานสลากกินแบ่งรัฐบาลจึงขอเชิญประชาชนชาวจังหวัดสงขลาและจังหวัดใกล้เคียง ร่วมชมการออกรางวัลสลากสัญจรครั้งนี้ได้ในวันที่ 1 มีนาคม 2567 รวมทั้งติดตามความเคลื่อนไหวและภารกิจที่น่าสนใจของสำนักงานสลากกินแบ่งรัฐบาล ได้ที่  www.glo.or.th

ที่มา : https://www.thaigov.go.th/news/contents/details/79303