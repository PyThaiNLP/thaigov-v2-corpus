รัฐบาลไทย-ข่าวทำเนียบรัฐบาล-นลินี ทวีสิน บินเดลี เข้าร่วมการประชุมระดับโลกของอินเดีย Raisina Dialogue ถกประเด็นภูมิรัฐศาสตร์และภูมิเศรษฐศาสตร์ ร่วมกับบุคคลระดับสูงทางการเมือง ภาคเอกชน และนักวิชาการ


วันพฤหัสบดีที่ 22 กุมภาพันธ์ 2567
22/02/2567
พิมพ์
นลินี ทวีสิน บินเดลี เข้าร่วมการประชุมระดับโลกของอินเดีย Raisina Dialogue ถกประเด็นภูมิรัฐศาสตร์และภูมิเศรษฐศาสตร์ ร่วมกับบุคคลระดับสูงทางการเมือง ภาคเอกชน และนักวิชาการ
นลินี ทวีสิน บินเดลี เข้าร่วมการประชุมระดับโลกของอินเดีย Raisina Dialogue ถกประเด็นภูมิรัฐศาสตร์และภูมิเศรษฐศาสตร์ ร่วมกับบุคคลระดับสูงทางการเมือง ภาคเอกชน และนักวิชาการจากกว่า 115 ประเทศ
วันนี้ (22 ก.พ. 67) นลินี ทวีสิน ผู้แทนการค้าไทย ตอบรับคำเชิญเข้าร่วม Raisina Dialogue ครั้งที่ 9 ณ กรุงนิวเดลี ประเทศอินเดีย โดยงานนี้เป็นการประชุมชั้นนำของประเทศอินเดีย เพื่อเป็นเวทีที่รวมผู้นำระดับโลก ผู้กำหนดนโยบาย และผู้เชี่ยวชาญในสาขาต่าง ๆ มาหารือในประเด็นระหว่างประเทศที่มีความเร่งด่วนและสำคัญ โดยมี นายกรัฐมนตรีอินเดียและนายกรัฐมนตรีกรีซเป็นประธานในพิธีเปิดการประชุม นอกจากนี้ ในวันเดียวกันผู้แทนการค้าไทย ยังได้หารือกับรัฐมนตรีว่าการกระทรวงการต่างประเทศสวีเดน และรัฐมนตรีช่วยว่าการกระการต่างประเทศนอร์เวย์ หารือการส่งเสริมความสัมพันธ์ในทุกมิติ
นางนลินี ทวีสิน ผู้แทนการค้าไทย เปิดเผยภายว่า ตนได้ตอบรับคำเชิญเข้าร่วม Raisina Dialogue ครั้งที่ 9 ณ กรุงนิวเดลี ประเทศอินเดีย ซึ่งจัดขึ้นด้วยกระทรวงการต่างประเทศอินเดียร่วมกับ Observer Research Foundation (ORF) เพื่อเป็นเวทีแลกเปลี่ยนความเห็นและแนวทางการรับมือและใช้โอกาสจากประเด็นด้านภูมิรัฐศาสตร์ ภูมิเศรษฐศาสตร์ รวมถึงประเด็นระหว่างประเทศที่มีความเร่งด่วนและสำคัญ โดยในพิธีเปิดมีนายนเรนทรา โมดี นายกรัฐมนตรีอินเดียเข้าร่วม และนายคีรีอาคอส มิตโซทาคิส นายกรัฐมนตรีกรีซกล่าวถ้อยแถลงเปิดการประชุมในฐานะแขกผู้มีเกียรติ และในงานดังกล่าวมีผู้เข้าร่วมกว่า 2,500 คน จาก 115 ประเทศ ไม่ว่าจะเป็น รัฐมนตรี อดีตประมุขแห่งรัฐและหัวหน้ารัฐบาล ผู้บัญชาการทหาร ผู้บริหารอุตสาหกรรมชั้นนำ ผู้นำด้านเทคโนโลยี นักวิชาการ นักข่าว ผู้เชี่ยวชาญจาก Think Tanks รวมถึงเยาวชน
ผู้แทนการค้าไทย เสริมว่า ในวันเดียวกันนี้ ตนยังได้มีโอกาสหารือกับนายโทเบียส บิลล์สเตริม รัฐมนตรีว่าการกระทรวงการต่างประเทศสวีเดน โดยทั้งสองฝ่ายได้หารือถึงในหลายประเด็น โดยเฉพาะประเด็นการส่งเสริมการค้าการลงทุนไทย-สวีเดน ตลอดจนการส่งเสริมและขับเคลื่อนความสัมพันธ์ในทุกมิติ ทั้งนี้ ไทยและสวีเดนมีความสัมพันธ์ทางการทูตยาวนานถึง 156 ปี รวมถึงยังได้หารือกับนาย Andreas Motzfeldt Kravik รัฐมนตรีช่วยว่าการกระทรวงการต่างประเทศนอร์เวย์ ถึงแนวทางการสนับสนุนและขยายโอกาสการค้าการลงทุนระหว่างไทยและนอร์เวย์
ดร. นลินี กล่าวทิ้งท้ายว่า “การเข้าร่วมการประชุม Raisina Dialogue ครั้งที่ 9 เป็นโอกาสดีในการส่งเสริมสถานะและบทบาทของประเทศไทยในเวทีด้านการประชุมระดับนานาชาติ ผ่านการแสดงวิสัยทัศน์และนโยบายของรัฐบาลไทย และสะท้อนความสำคัญที่ไทยให้กับอินเดียในฐานะมิตรประเทศที่ใกช้ชิด และยังเป็นโอกาสในการหารือสองฝ่ายเพิ่มเติมกับผู้เข้าร่วมการประชุม ซึ่งเป็นบุคคลระดับสูงจากในภาคส่วนต่าง ๆ ของกว่า 115 ประเทศ”

ที่มา : https://www.thaigov.go.th/news/contents/details/79298