รัฐบาลไทย-ข่าวทำเนียบรัฐบาล-“คารม” เผย อย.สร้างความมั่นใจต่อผู้บริโภค ระบุยาย้อมผม มีเลขที่ใบรับจดแจ้ง ใช้ชนิดและปริมาณของสารเคมีเป็นไปตามมาตรฐานสากล มีความปลอดภัย 


วันพฤหัสบดีที่ 22 กุมภาพันธ์ 2567
22/02/2567
พิมพ์
“คารม” เผย อย.สร้างความมั่นใจต่อผู้บริโภค ระบุยาย้อมผม มีเลขที่ใบรับจดแจ้ง ใช้ชนิดและปริมาณของสารเคมีเป็นไปตามมาตรฐานสากล มีความปลอดภัย
“คารม” เผย อย.สร้างความมั่นใจต่อผู้บริโภค ระบุยาย้อมผม มีเลขที่ใบรับจดแจ้ง ใช้ชนิดและปริมาณของสารเคมีเป็นไปตามมาตรฐานสากล มีความปลอดภัย ย้ำยังไม่มีงานวิจัยชี้ชัดว่าสารเคมีที่ใช้เป็นส่วนประกอบในยาย้อมผมเป็นอันตรายต่อตับหรือไต
วันนี้ (22 ก.พ. 67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากกรณีที่มีการเผยแพร่ข่าวผ่านสื่อออนไลน์ว่าการใช้ยาย้อมผมบ่อย ๆ เป็นอันตรายต่อตับหรือไตนั้น สำนักงานคณะกรรมการอาหารและยา (อย.) ได้ชี้แจงว่า ข้อมูลดังกล่าวเป็นรายงานในต่างประเทศ พบผู้ป่วยบางรายมีความผิดปกติของตับและไตสัมพันธ์กับการสัมผัสยาย้อมผม แต่จำนวนเคสไม่มาก ปัจจุบันยังไม่มีงานวิจัยชี้ชัดว่าสารเคมีที่ใช้เป็นส่วนประกอบในยาย้อมผมเป็นอันตรายต่อตับหรือไต แต่การสัมผัสสารเคมีบ่อยหรือนานเกินไปอาจเพิ่มความเสี่ยงต่อสุขภาพ ทั้งการระคายเคืองหนังศีรษะและการแพ้ ซึ่งเป็นเรื่องเฉพาะบุคคล ทั้งนี้ สำนักงานคณะกรรมการอาหารและยา  ได้ตรวจสอบยาย้อมผมอย่างสม่ำเสมอ พบว่ายาย้อมผมที่มีเลขที่ใบรับจดแจ้ง ใช้ชนิดและปริมาณของสารเคมีเป็นไปตามมาตรฐานสากล มีความปลอดภัยในการใช้ ขอให้ผู้บริโภคมั่นใจ
นายคารม กล่าวว่า ผู้บริโภคควรเลือกซื้อเครื่องสำอางที่มีฉลากภาษาไทย ระบุชื่อ ประเภทเครื่องสำอาง แสดงชื่อสารทุกชนิดที่ใช้เป็นส่วนผสม ชื่อและที่ตั้งของผู้ผลิตหรือผู้นำเข้า ปริมาณสุทธิ ครั้งที่ผลิต เดือนปีที่ผลิต เดือนปีที่หมดอายุ (สำหรับเครื่องสำอางที่มีอายุการใช้น้อยกว่า 30 เดือน) คำเตือน ที่สำคัญต้องมีเลขที่ใบรับจดแจ้ง ซื้อจากร้านค้าที่น่าเชื่อถือมีหลักแหล่งแน่นอน หรือร้านค้าออนไลน์ที่มีการจดทะเบียนพาณิชย์อิเล็กทรอนิกส์กับกรมพัฒนาธุรกิจการค้า เพราะหากใช้แล้วเกิดปัญหาจะได้ติดตามย้อนกลับเพื่อตรวจสอบได้
“หากผู้บริโภคพบผลิตภัณฑ์สุขภาพที่สงสัยว่าจะไม่ปลอดภัย สามารถแจ้งร้องเรียนได้ที่ สายด่วน อย. 1556 หรือผ่าน Line@FDAThai, Facebook : FDAThai หรือ E-mail : 1556@fda.moph.go.th ตู้ ปณ. 1556 ปณฝ. กระทรวงสาธารณสุข จ.นนทบุรี 11004 หรือสำนักงานสาธารณสุขจังหวัดทั่วประเทศ” นายคารม ย้ำ

ที่มา : https://www.thaigov.go.th/news/contents/details/79302