รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว ทรงมีพระราชปณิธานที่จะสืบสาน รักษา และต่อยอด เพื่อให้การดำเนินโครงการพัฒนาสระบ่อดินขาว ซึ่งเป็นโครงการที่มุ่งเน้นในการพัฒนาคุณภาพชีวิตอย่างยั่งยืนในชุมชน


วันพฤหัสบดีที่ 22 กุมภาพันธ์ 2567
พระบาทสมเด็จพระเจ้าอยู่หัว ทรงมีพระราชปณิธานที่จะสืบสาน รักษา และต่อยอด เพื่อให้การดำเนินโครงการพัฒนาสระบ่อดินขาว ซึ่งเป็นโครงการที่มุ่งเน้นในการพัฒนาคุณภาพชีวิตอย่างยั่งยืนในชุมชน
สระบ่อดินขาวเป็นแหล่งน้ำที่พระราชทานแก่ราษฎรในพื้นที่ตำบลพรหมนิมิต อำเภอตาคลี จังหวัดนครสวรรค์ เพื่อการบริโภคอุปโภคและพื้นที่ทำการเกษตร ซึ่งแต่เดิมเมื่อปี ๒๔๕๘
บริษัท ปูนซิเมนต์ไทย จำกัด ได้ดำเนินการขุดดินขาวซึ่งเป็นวัตถุดิบสำคัญในการผลิตปูนซีเมนต์ ที่ตำบลพรหมนิมิต และต่อมาเมื่อไม่ได้ขุดดินขาวแล้ว พื้นที่บริเวณนี้จึงเป็นแอ่งกักเก็บน้ำขนาดใหญ่ ความจุ ๑๖๐,๐๐๐ ลูกบาศก์เมตร มีพื้นที่รอบบ่อ ๑.๓๒๐ กิโลเมตร พื้นที่บ่อรวมประมาณ ๒๓ ไร่เศษ และพื้นที่ราบจำนวนประมาณ ๗๖๖ ไร่ สำนักงานทรัพย์สินพระมหากษัตริย์ จึงได้ดำเนินการให้ประชาชนทั่วไปเช่าที่ดินเพื่อทำการเกษตร และเพื่อการอยู่อาศัย
พระบาทสมเด็จพระเจ้าอยู่หัว ทรงมีพระราชปณิธานที่จะสืบสาน รักษา และต่อยอด เพื่อให้การดำเนินโครงการพัฒนาสระบ่อดินขาว ซึ่งเป็นโครงการที่มุ่งเน้นในการพัฒนาคุณภาพชีวิตอย่างยั่งยืนในชุมชน สามารถพึ่งพาตนเองได้ เกิดการบริหารจัดการทรัพยากรธรรมชาติอย่างเป็นระบบ และประชาชนมีน้ำในการอุปโภคบริโภค และทำการเกษตรอย่างมั่นคง โดยน้อมนำปรัชญาของเศรษฐกิจพอเพียง ทำเกษตรทฤษฎีใหม่ตามแนวพระราชดำริ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อพัฒนาคุณภาพชีวิตของประชาชนในพื้นที่ และพัฒนาสระบ่อดินขาวให้เป็นพื้นที่รองรับการกักเก็บน้ำในฤดูฝน สำรองน้ำไว้ใช้ในฤดูแล้ง และบรรเทาปัญหาน้ำท่วมน้ำแล้งอย่างยั่งยืนต่อไป
ข้อมูลจากสำนักงานทรัพย์สินพระมหากษัตริย์

ที่มา : https://www.thaigov.go.th/news/contents/details/79299