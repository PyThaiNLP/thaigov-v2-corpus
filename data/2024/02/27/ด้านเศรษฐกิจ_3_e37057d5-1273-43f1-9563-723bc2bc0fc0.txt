รัฐบาลไทย-ข่าวทำเนียบรัฐบาล-ผู้ตรวจฯ ศุภกิจ ลงพื้นที่ลพบุรี ชี้แจงนโยบาย MIND พร้อมหารือภาคเอกชนร่วมขับเคลื่อนภาคอุตสาหกรรมในพื้นที่


วันอังคารที่ 27 กุมภาพันธ์ 2567
27/02/2567
พิมพ์
ผู้ตรวจฯ ศุภกิจ ลงพื้นที่ลพบุรี ชี้แจงนโยบาย MIND พร้อมหารือภาคเอกชนร่วมขับเคลื่อนภาคอุตสาหกรรมในพื้นที่
ผู้ตรวจฯ ศุภกิจ ลงพื้นที่ลพบุรี ชี้แจงนโยบาย MIND พร้อมหารือภาคเอกชนร่วมขับเคลื่อนภาคอุตสาหกรรมในพื้นที่
วันที่ 21 กุมภาพันธ์  เวลา 10.30 น.
นายศุภกิจ บุญศิริ ผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ ณ สำนักงานอุตสาหกรรมจังหวัดสิงห์บุรี โดยมี นางสาวสมใจ มีสมบูรณ์  อุตสาหกรรมจังหวัดลพบุรี พร้อมด้วยเจ้าหน้าที่ให้การต้อนรับและรายงานผลการดำเนินงาน การตรวจ กำกับ ดูแลสถานประกอบการให้เป็นไปตามกฎหมาย การส่งเสริมพัฒนาผู้ประผู้ประกอบการ ติดตามการดำเนินงานและโครงการที่สำคัญต่างๆ นอกจากนี้ ผู้ตรวจราชการฯ ยังได้กำชับให้เร่งดำเนินการกำกับ ติดตาม โรงงานอุตสาหกรรม และเหมืองแร่ ให้ปฎิบัติตามกฎหมายอย่างเคร่งครัด เน้นย้ำให้คำนึงถึงความปลอดภัย และสิ่งแวดล้อม ชุมชน สังคม โดยบูรณาการร่วมกันในทุก ๆ ภาคส่วน ทั้งหน่วยงานภายในและภายนอก ซึ่งสามารถนำกิจกรรมอุตสาหกรรมรวมใจ มาเป็นแนวทางในการดำเนินงานร่วมกันได้ในทุกภาคส่วน และขอให้สำนักงานอุตสาหกรรมจังหวัดลพบุรี เป็นแกนกลางในการประสานงาน และอำนวยความสะดวกให้กับผู้ประกอบการต่อไป
เวลา 13.30 น.ผู้ตรวจราชการฯ พร้อมด้วยอุตสาหกรรมจังหวัดลพบุรี ร่วมประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม และปรับการดำเนินสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืนตามนโยบายปลัดกระทรวงอุตสาหกรรมที่เกี่ยวข้องในเชิงพื้นที่ และรับฟังแนวทางการดำเนินงาน ปัญหาอุปสรรค ข้อเสนอแนะจากตัวแทนของภาคเอกชน ได้แก่ สภาอุตสาหกรรมจังหวัดลพบุรี หอการค้าจังหวัดลพบุรี สมาพันธ์ SME ไทย จังหวัดลพบุรี และ SME Bank สาขาจังหวัดลพบุรี โดยมีการหารือประเด็นในการขับเคลื่อนภาคอุตสาหกรรมในพื้นที่ อาทิ การปรับปรุงแก้ไขผังเมืองรวมจังหวัดให้เอื้อต่อการลงทุน อาทิ อุตสาหกรรมต่อเนื่องจากภาคเกษตร ปลดล็อคกฏระเบียบภาครัฐ ส่งเสริมศักยภาพความสามารถในการแข่งขัน เช่น การตลาด รวมถึงแหล่งเงินทุนดอกเบี้ยต่ำทั้งนี้เน้นย้ำให้ภาคีเครือข่ายภาคเอกชนในจังหวัดลพบุรี บูรณาการร่วมกันเพื่อก่อให้เกิดการพัฒนาภาคอุตสาหกรรมอย่างเข้มแข็ง ขับเคลื่อนตามนโยบาย MIND อย่างเป็นรูปธรรม ควบคู่ไปกับการบริหารจัดการทรัพยากรในพื้นที่ให้เกิดประโยชน์สูงสุด บนพื้นฐานของความปลอดภัย และการดูแลสิ่งแวดล้อม ซึ่งจะนำไปสู่ความสัมฤทธิ์ผลในการพัฒนาอุตสาหกรรมของจังหวัดลพบุรีในอนาคตได้อย่างยั่งยืนต่อไป

ที่มา : https://www.thaigov.go.th/news/contents/details/79462