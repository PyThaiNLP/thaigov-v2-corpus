รัฐบาลไทย-ข่าวทำเนียบรัฐบาล-ฝ่ายปกครองขอนแก่นสนธิกำลังเจ้าหน้าที่ตำรวจ จับกุมผู้ผลิตน้ำกระท่อมผสมยาแก้ไอ พร้อมของกลางน้ำกระท่อมบรรจุขวดจำนวนมาก พร้อมเดินหน้าปราบปรามยาเสพติดและสิ่งผิดกฎหมายให้หมดไปจากขอนแก่น


วันอังคารที่ 27 กุมภาพันธ์ 2567
27/02/2567
พิมพ์
ฝ่ายปกครองขอนแก่นสนธิกำลังเจ้าหน้าที่ตำรวจ จับกุมผู้ผลิตน้ำกระท่อมผสมยาแก้ไอ พร้อมของกลางน้ำกระท่อมบรรจุขวดจำนวนมาก พร้อมเดินหน้าปราบปรามยาเสพติดและสิ่งผิดกฎหมายให้หมดไปจากขอนแก่น
ฝ่ายปกครองขอนแก่นสนธิกำลังเจ้าหน้าที่ตำรวจ จับกุมผู้ผลิตน้ำกระท่อมผสมยาแก้ไอ พร้อมของกลางน้ำกระท่อมบรรจุขวดจำนวนมาก พร้อมเดินหน้าปราบปรามยาเสพติดและสิ่งผิดกฎหมายให้หมดไปจากขอนแก่นและสังคมไทย
วันนี้ (27 ก.พ. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่นได้ขับเคลื่อนนโยบายของกระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการจัดระเบียบสังคม ปราบปรามผู้มีอิทธิพล และป้องกันแก้ไขปัญหายาเสพติด ซึ่งได้มีการจัดประชุมศูนย์ปฏิบัติการป้องกันและปราบปรามยาเสพติดอำเภอเมืองขอนแก่น (ศป.ปส.อ.เมืองขอนแก่น) โดยที่ประชุมมีมติในการกวดขันการกระทำความผิดเกี่ยวกับพืชกระท่อม และกฎหมายที่เกี่ยวข้อง โดยให้ ศป.ปส.อ.เมืองขอนแก่น โดยฝ่ายความมั่นคงอำเภอเมืองขอนแก่น บูรณาการร่วมกับส่วนราชการที่เกี่ยวข้อง บังคับใช้กฎหมายให้มีประสิทธิภาพสูงสุด เพื่อป้องกันความเสียหายที่จะเกิดแก่เด็กเยาวชน และสวัสดิภาพของชุมชน
นายไกรสร กองฉลาด ผู้ว่าราชการจังหวัดขอนแก่น กล่าวว่า เมื่อวันที่ 26 ก.พ. 67 นายชินกร แก่นคง นายอำเภอเมืองขอนแก่น มอบหมายให้นายอรรถพล ทิพย์ดารา ปลัดอำเภอเมืองขอนแก่น ร่วมกับนายปัณณทัต สามิบัติ ผู้ช่วยป้องกันจังหวัดขอนแก่น และสมาชิกกองอาสารักษาดินแดน สนธิกำลังร่วมกับเจ้าหน้าที่ตำรวจสถานีตำรวจภูธรจังหวัดขอนแก่น เจ้าหน้าที่ตำรวจสถานีตำรวจภูธรบ้านเป็ด ดำเนินการตรวจค้น สืบสวนขยายผลเกี่ยวกับพืชกระท่อมและกฎหมายที่เกี่ยวข้อง ในพื้นที่ตำบลบ้านเป็ด อำเภอเมืองขอนแก่น โดยสามารถจับกุมผู้กระทำความผิดได้ 2 ราย พร้อมของกลางเป็นน้ำกระท่อมจำนวนมาก
นายไกรสร กองฉลาด ผู้ว่าราชการจังหวัดขอนแก่น กล่าวต่อว่า จากการสืบสวนขยายผล พบร้านที่กระทำความผิดเกี่ยวกับพืชกระท่อม และกฎหมายที่เกี่ยวข้อง จำนวน 2 ร้าน ดังนี้ 1) ร้าน “ท่อมนมโต หวานเจี๊ยบ" อาคารพาณิชย์ หมู่ที่ 10 ตำบลบ้านเป็ด อำเภอเมืองขอนแก่น และได้จับกุมผู้กระทำความผิดได้ 1 ราย คือ นายวีรยุทธ พร้อมของกลางเป็นน้ำกระท่อมบรรจุขวดคละรส จำนวน 43 ขวด (ยังไม่ตรวจพิสูจน์สาร) และขวดยาแก้ไอ (ขวดเปล่า) จำนวน 30 ขวด ชุดจับกุมจึงได้แจ้งข้อกล่าวหาเบื้องต้น (สำหรับร้านค้า) ขายน้ำกระท่อมผสมยา ตามกฎหมายว่าด้วยพืชกระท่อม และในส่วนการกระทำที่อาจเป็นความผิดตามกฎหมายว่าด้วยยาและเภสัชกรรม พนักงานสอบสวนจะได้ส่งน้ำกระท่อมพิสูจน์แยกสาร หากพบสารเจือปนที่เป็นความผิดตามกฎหมาย จะได้แจ้งข้อกล่าวหาเพิ่มเติมตามกระบวนการทางกฎหมายต่อไป จากนั้นชุดจับกุมได้นำตัวผู้กระทำความผิดพร้อมของกลางส่งพนักงานสอบสวน เพื่อดำเนินการตามกฎหมายต่อไป 2) ร้าน “Lucky” ตั้งอยู่อาคารไม่ปรากฎเลขที่ ถนนศรีจันทร์ หมู่ที่ 23 ตำบลบ้านเป็ด อำเภอเมืองขอนแก่น โดยจับกุมผู้กระทำความผิดได้ 1 ราย คือ นายวิทยา พร้อมของกลางเป็นน้ำกระท่อมชนิดบรรจุขวด จำนวน 15 ขวด (ยังไม่ส่งพิสูจน์สาร) เบื้องต้นชุดจับกุมได้แจ้งข้อกล่าวหา จำหน่ายน้ำกระท่อมบรรจุขวด โดยผู้ผลิตนั้นไม่มีใบอนุญาต ตามกฎหมายว่าด้วยอาหาร หลังจากนั้น เจ้าหน้าที่จึงได้นำของกลางและผู้กระทำความผิด ส่งพนักงานสอบสวน ทั้งนี้ พนักงานสอบสวนจะได้ส่งน้ำกระท่อมส่งพิสูจน์ตรวจแยกสาร ณ ศูนย์วิทยาศาสตร์การแพทย์ จังหวัดขอนแก่น หากพบสารที่ผิดกฎหมาย เจ้าหน้าที่จะได้แจ้งข้อกล่าวหาเพิ่มเติมต่อผู้กระทำความผิด และดำเนินการตามกฎหมายต่อไป
“ปัญหายาเสพติดเป็นปัญหาสำคัญที่ส่งผลกระทบต่อสังคมมาอย่างยาวนาน ซึ่งจังหวัดขอนแก่นได้ให้ความสำคัญในการปราบปรามผู้มีอิทธิพลและแก้ไขปัญหายาเสพติดในพื้นที่มาอย่างต่อเนื่อง เพื่อนำความสงบสุข นำรอยยิ้ม และสร้างความปลอดภัยให้กับประชาชน ทั้งนี้ ขอความร่วมมือพี่น้องประชาชนหากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง หรือเว็บไซต์ damrongdhama.dopa.go.th หรือแอปพลิเคชั่น "Dopa Help" ทั้งระบบ Android และ iOS" นายไกรสร กองฉลาด ผู้ว่าราชการจังหวัดขอนแก่น กล่าวเน้นย้ำ
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79521