รัฐบาลไทย-ข่าวทำเนียบรัฐบาล-ทล. - กทพ. รุกแก้ปัญหาโครงการก่อสร้างบริเวณถนนพระราม 2 มั่นใจทุกโครงการแล้วเสร็จพร้อมเริ่มดำเนินการได้ปี 68


วันอังคารที่ 27 กุมภาพันธ์ 2567
ทล. - กทพ. รุกแก้ปัญหาโครงการก่อสร้างบริเวณถนนพระราม 2 มั่นใจทุกโครงการแล้วเสร็จพร้อมเริ่มดำเนินการได้ปี 68
...
นายสราวุธ ทรงศิวิไล อธิบดีกรมทางหลวง เปิดเผยว่า จากที่นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้รับมอบหมายจากท่านนายกรัฐมนตรี และได้สั่งการให้กรมทางหลวง (ทล.) และการทางพิเศษแห่งประเทศไทย (กทพ.) รวมถึงหน่วยงานที่เกี่ยวข้อง ให้หาแนวทางปฏิบัติและดำเนินการแก้ไขปัญหาอย่างเร่งด่วน เพื่อลดผลกระทบที่จะเกิดขึ้นจากการก่อสร้างบริเวณทางหลวงหมายเลข 35 สายดาวคะนอง - วังมะนาว (ถนนพระราม 2) และเพื่อสร้างความมั่นใจในการเดินทางให้แก่พี่น้องประชาชน
โดยปัจจุบันนี้ทางหลวงหมายเลข 35 สายดาวคะนอง - วังมะนาว (ถนนพระราม 2) มีโครงการก่อสร้างที่อยู่ระหว่างดำเนินการทั้งหมด 3 โครงการ ได้แก่ 1) โครงการก่อสร้างทางยกระดับทางหลวงหมายเลข 35 สายธนบุรี - ปากท่อ ตอนทางแยกต่างระดับบางขุนเทียน - เอกชัย รับผิดชอบโดย ทล. 2) โครงการก่อสร้างทางหลวงพิเศษหมายเลข 82 สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว รับผิดชอบโดย ทล. และ 3) โครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก รับผิดชอบโดย กทพ. ซึ่งทั้ง 3 โครงการ มีความคืบหน้าการก่อสร้างงานโยธาอย่างต่อเนื่อง และคาดว่าจะสามารถเปิดให้ทดลองใช้บริการภายในปี 2568
นายสราวุธ กล่าวต่อว่า สำหรับการก่อสร้างที่ใช้ระยะเวลานานนั้น เนื่องด้วยโครงข่ายจราจรบนทางหลวงหมายเลข 35 มีความสำคัญต่อการเดินทางสู่ภาคใต้ของประเทศไทย มีปริมาณการจราจรหนาแน่นมากกว่า 250,000 คัน/วัน ทำให้การปิดเบี่ยงพื้นที่และบริหารจัดการจราจรระหว่างการก่อสร้างมีลักษณะทางกายภาพที่ค่อนข้างจำกัด และเป็นจุดตัดทางเข้า - ออกกับชุมชน ซอยต่าง ๆ ส่งผลให้มีการชะลอตัวของรถสะสมแต่ละบริเวณมากกว่าพื้นที่นอกเขตเมือง เพื่อความปลอดภัยและลดผลกระทบต่อผู้ใช้ทาง ทำให้ผู้รับจ้างดำเนินงานก่อสร้างได้ในอัตราความก้าวหน้าที่ล่าช้ากว่าพื้นที่ปกติอย่างมีนัยยะสำคัญ
นอกจากนี้ ยังได้มีการยกระดับมาตรการป้องกันความปลอดภัยระดับสูงสุด (Double Safety) ในพื้นที่การก่อสร้างทุกสัญญา ซึ่งผู้รับจ้างจำเป็นต้องปฏิบัติงานได้เฉพาะช่วงเวลากลางคืน (21.00 - 05.00 น.) เพื่อลดผลกระทบต่อผู้ใช้ทาง อีกทั้งได้พิจารณาการปรับแผนการดำเนินการของผู้รับจ้างแต่ละสัญญาให้เป็นไปตามกรอบระยะเวลาครอบคลุมตามที่ได้รับสิทธิ์เนื่องจากผลกระทบ COVID-19 จากปัจจัยของความล่าช้าเหล่านี้ ทล. ได้ทำการเร่งรัดติดตามการทำงานของผู้รับจ้างอย่างใกล้ชิด
ขณะที่ กทพ. ให้ข้อมูลเสริมว่า ทางหน่วยงานได้กำกับและติดตามผู้รับจ้างทุกสัญญาอย่างต่อเนื่อง โดยมีเป้าประสงค์จะเร่งรัดการดำเนินงานก่อสร้างให้แล้วเสร็จโดยเร็วที่สุด โดยในเบื้องต้นจะเร่งรัดการดำเนินงานให้เปิดใช้สะพานคู่ขนานสะพานพระราม 9 (ช่วงต่างระดับบางโคล่ - ถนนสุขสวัสดิ์) ได้ภายในเดือนกรกฎาคม 2567 และเร่งรัดงานก่อสร้างเพื่อให้เกิดความสะดวกต่อผู้ใช้ทางบนถนนพระราม 2 โดยคาดการณ์ว่าจะสามารถดำเนินงานก่อสร้างช่วงทางหลัก (Mainline) ตั้งแต่ต้นทางถนนพระราม 2 ถึงบริเวณทางแยกต่างระดับบางขุนเทียน เพื่อเชื่อมต่อการเดินทางกับโครงการทางยกระดับของ ทล. ให้แล้วเสร็จได้ภายในเดือนมิถุนายน 2568
ด้านนายนพพร วุฒิกุล นายกเทศมนตรีเมืองหัวหิน กล่าวว่า กรณีมีกระแสวิพากษ์วิจารณ์ว่า เหตุรถติดจากถนนพระราม 2 จึงทำให้การท่องเที่ยวเมืองหัวหินซบเซานั้น ไม่ได้เป็นความจริงแต่อย่างใด ซึ่งขณะนี้การท่องเที่ยวในหัวหินยังคงคึกคัก สะท้อนจากสถานที่ท่องเที่ยวทั้งบริเวณชายหาด ถนนคนเดิน ที่มีนักท่องเที่ยวจำนวนมากทั้งในวันธรรมดาและวันหยุด ซึ่งจากการสำรวจนั้นมีทั้งนักท่องเที่ยวชาวไทย ยุโรป และจีน เป็นต้น
นอกจากนี้ ยังได้เข้าเจรจากับผู้ดำเนินธุรกิจโรงแรมในเมืองหัวหิน พบว่า อัตราเข้าพักยังคงอยู่ในระดับสูง นอกจากนั้นยังมั่นใจว่ารายได้ที่จะเข้ามายังเมืองหัวหินยังคงเติบโตได้อย่างแข็งแกร่ง เนื่องด้วยเป็นเมืองท่องเที่ยวระดับต้นของประเทศไทย พร้อมกันนี้ยังได้ชื่นชมกระทรวงคมนาคมที่สามารถบริหารจัดการได้อย่างมีคุณภาพในทุกภาคส่วน และหวังว่าการจัดทำผิวจราจรด้านล่างจะแล้วเสร็จโดยเร็ว เพื่อให้การจราจรของประชาชนและนักท่องเที่ยวมีความราบรื่นช่วงเทศกาลสงกรานต์

ที่มา : https://www.thaigov.go.th/news/contents/details/79507