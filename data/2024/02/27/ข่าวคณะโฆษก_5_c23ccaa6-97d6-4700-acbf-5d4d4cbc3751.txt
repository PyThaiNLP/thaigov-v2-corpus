รัฐบาลไทย-ข่าวทำเนียบรัฐบาล-รองรัดเกล้าฯ เผยข้อสั่งการของ นายกฯ ก่อนการประชุมคณะรัฐมนตรี (27 กุมภาพันธ์ 2567)


วันอังคารที่ 27 กุมภาพันธ์ 2567
27/02/2567
พิมพ์
รองรัดเกล้าฯ เผยข้อสั่งการของ นายกฯ ก่อนการประชุมคณะรัฐมนตรี (27 กุมภาพันธ์ 2567)
รองรัดเกล้าฯ เผยข้อสั่งการของ นายกฯ ก่อนการประชุมคณะรัฐมนตรี (27 กุมภาพันธ์ 2567)
วันที่ 27 กุมภาพันธ์ 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้มีข้อสั่งการ ก่อนการประชุมคณะรัฐมนตรี (27 กุมภาพันธ์ 2567) ดังนี้
นายกฯ กล่าวขอให้เร่งรัดการดำเนินการการจัดทำข้อมูลเสนอต่อยูเนสโก ในการพิจารณารายการมรดกภูมิปัญญาทางวัฒนธรรม (ชุดไทยพระราชนิยม) เพื่อเสนอขึ้นทะเบียนต่อยูเนสโก โดยให้เรื่องดังกล่าวเป็นลำดับความสำคัญหลัก เพื่อนำเสนอต่อคณะรัฐมนตรีให้ความเห็นชอบ และนำส่งเอกสารข้อมูลต่อยูเนสโก ในการตรวจสอบเอกสาร และพิจารณา นำเข้าสู่ที่ประชุมใหญ่ของยูเนสโกเพื่อประกาศต่อไป โดยรัฐบาลพร้อมให้การสนับสนุนเต็มที่ในการผลักดันวัฒนธรรมไทย และยกระดับไปสู่ระดับโลก
นอกจากนี้ นายกฯ ยังกล่าวว่า เนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว ทรงเจริญพระชนมพรรษา 6 รอบ 72 พรรษา สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ได้พระราชทานลวดลายผืนผ้าจำนวน 4 ลาย ได้แก่ ลายวชิรภักดิ์ ลายขอสมเด็จเจ้าฟ้าสิริวัณณวรีฯ ลายหัวใจ และลายดอกรักราษฎร์ภักดี นายกฯ จึงขอความร่วมมือคณะรัฐมนตรี หน่วยงานราชการ และประชาชน ในการใช้ลายผ้าดังกล่าวในการแต่งกาย เพื่อส่งเสริมลายผ้าของพระองค์หญิงโดยพร้อมเพรียงกัน และเพื่อเป็นการเป็นการเทิดพระเกียรติในโอกาสมหามงคลดังกล่าว
ส่วนการจัดการแนวทางในการวางผังใหม่เมือง นายกฯ กล่าวว่า จากการลงพื้นที่ และรับความคิดเห็นจากภาคประชาชน และเอกชนเมื่อสัปดาห์ที่ผ่านมา ถึงปัญหาในการขออนุญาตในการก่อสร้าง หรือประกอบอาชีพที่ติดปัญหาจากการวางผังเมือง ที่ไม่สอดรับกับการขยายตัวของเมืองในปัจจุบัน นายกฯ จึงได้เชิญผู้ที่เกี่ยวข้อง กระทรวงอุตสาหกรรม กระทรวงทรัพยากรธรรมชาติ และสิ่งแวดล้อม กระทรวงมหาดไทย มาเพื่อแก้ไขปัญหาดังกล่าว โดยขอให้กระทรวงที่เกี่ยวข้องข้างต้น รวมถึงกระทรวงเกษตรและสหกรณ์ บูรณาการเร่งรัดในการหาแนวทางในการจัดทำผังเมืองใหม่ ให้มีความสอดคล้องกับการขยายตัวของเมืองที่เปลี่ยนไป รวมถึงการยกระดับเมืองรอง เพื่อเตรียมพร้อมรับการลงทุนจากทั้งภายในประเทศ และต่างประเทศ เพราะรัฐบาลมีนโยบายในการส่งเสริมการลงทุน และการขจัดอุปสรรคที่เป็นข้อจำกัดต่อการประกอบธุรกิจ (Ease of doing business)
นายกฯ ยังกล่าวอีกว่า ในช่วงบ่ายวันนี้ นายกฯ และรัฐมนตรีที่เกี่ยวข้องจะลงพื้นที่ 3 จังหวัดชายแดนภาคใต้ เพื่อสร้างโอกาสให้กับประชาชนในพื้นที่ทางด้านเศรษฐกิจ และยกระดับการท่องเที่ยว ซึ่งมีหลายพื้นที่ที่เป็นจุดที่น่าดึงดูด และสามารถกระตุ้นเศรษฐกิจในชุมชนได้ นายกฯ จึงขอความร่วมมือกับหน่วยงานที่เกี่ยวข้องในการส่งเสริมและช่วยกันพัฒนายกระดับคุณภาพชีวิต และหามาตรการในการกระตุ้นเศรษฐกิจหลังจากการลงพื้นที่ในครั้งนี้ และขอให้กระทรวงการท่องเที่ยวและกีฬา และหน่วยงานประชาสัมพันธ์ของรัฐบาล ช่วยกันประชาสัมพันธ์ ถึงศักยภาพของ 3 จังหวัดชายแดนภาคใต้ เพื่อเป็นการดึงดูดนักท่องเที่ยวทั้งชาวไทย และต่างประเทศให้เข้ามาสัมผัสประสบการณ์ที่น่าประทับใจนี้

ที่มา : https://www.thaigov.go.th/news/contents/details/79497