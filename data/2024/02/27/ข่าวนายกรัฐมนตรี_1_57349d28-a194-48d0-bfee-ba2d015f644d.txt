รัฐบาลไทย-ข่าวทำเนียบรัฐบาล-​นายกฯ เยี่ยมชมกิจกรรมประชาสัมพันธ์ สร้างการรับรู้ศักยภาพอุตสาหกรรมฮาลาลของไทย ส่งเสริมให้ไทยเป็นศูนย์กลางอุตสาหกรรมฮาลาลในภูมิภาค หนุนส่งออกสู่ตลาดสากล


วันอังคารที่ 27 กุมภาพันธ์ 2567
27/02/2567
พิมพ์
​นายกฯ เยี่ยมชมกิจกรรมประชาสัมพันธ์ สร้างการรับรู้ศักยภาพอุตสาหกรรมฮาลาลของไทย ส่งเสริมให้ไทยเป็นศูนย์กลางอุตสาหกรรมฮาลาลในภูมิภาค หนุนส่งออกสู่ตลาดสากล
​นายกฯ เยี่ยมชมกิจกรรมประชาสัมพันธ์ สร้างการรับรู้ศักยภาพอุตสาหกรรมฮาลาลของไทย ส่งเสริมให้ไทยเป็นศูนย์กลางอุตสาหกรรมฮาลาลในภูมิภาค หนุนส่งออกสู่ตลาดสากล
นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (27 กุมภาพันธ์ 2567) เวลา 08.40 น. ณ บริเวณตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เยี่ยมชมกิจกรรมประชาสัมพันธ์สร้างการรับรู้ศักยภาพอุตสาหกรรมฮาลาลของไทย ซึ่งกระทรวงอุตสาหกรรมนำมาจัดแสดงเพื่อกระตุ้นการรับรู้ความสำคัญของอุตสาหกรรมฮาลาลไทย พร้อมนำเสนอสินค้าตัวอย่างความร่วมมือในเครือข่ายฮาลาลหวังส่งเสริมและขยายตลาดฮาลาลให้ไทยเป็นศูนย์กลางอุตสาหกรรมฮาลาลในภูมิภาค  โดยมีนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วย นายณัฐพล รังสิตพล ปลัดกระทรวงอุตสาหกรรม นางวรวรรณ ชิตอรุณ ผู้อำนวยการสำนักงานเศรษฐกิจอุตสาหกรรม นางอรรชกา สีบุญเรือง ประธานกรรมการสถาบันอาหาร นางศุภวรรณ ตีระรัตน์ ผู้อำนวยการสถาบันอาหาร พร้อมทั้งผู้บริหารกระทรวงอุตสาหกรรมเข้าร่วม
โอกาสนี้ นายกรัฐมนตรีเยี่ยมชมผลิตภัณฑ์สินค้าตัวอย่าง เช่น  อาหาร เครื่องนุ่งห่ม เสื้อผ้ามุสลิม พร้อมชื่นชมการออกแบบลายผ้ามีความสวยงาม รวมทั้งแนะนำให้จัดจำหน่ายผลิตภัณฑ์บนโลกออนไลน์ เพื่อเป็นทางเลือกให้กับผู้ซื้อและผู้ขาย อีกทั้งยังเป็นการขยายธุรกิจไปยังตลาดใหม่ในต่างประเทศ เพิ่มมูลค่าผลิตภัณฑ์ สร้างรายได้ และเผยแพร่ศิลปวัฒนธรรมด้วย นอกจากนั้น นายกรัฐมนตรียังได้รับชมการสาธิตการประกอบอาหารไทยฮาลาล โดยใช้วัตถุดิบท้องถิ่น 5 จังหวัดชายแดนภาคใต้ นำเสนอโดย เชฟชุมพล แจ้งไพร ประธานอนุกรรมการขับเคลื่อนอุตสาหกรรมด้านอาหาร ภายใต้คณะกรรมการพัฒนาซอฟต์พาวเวอร์แห่งชาติ
สำหรับประเทศไทยมีมูลค่าส่งออกสินค้าอาหารฮาลาลในปี 2566 (ม.ค. - พ.ย.) จำนวน 216,698 ล้านบาท เติบโตเฉลี่ยร้อยละ 2.6 เมื่อเทียบกับช่วงเดียวกันของปีก่อน โดยส่วนใหญ่เป็นกลุ่มอาหารฮาลาลโดยธรรมชาติ เช่น ข้าว ธัญพืช น้ำตาลทราย และมีผู้ผลิตอาหารฮาลาลกว่า 15,043 ราย มีร้านอาหารฮาลาลมากกว่า 3,500 ร้าน ซึ่งมีโอกาสเพิ่มสัดส่วนการส่งออกอาหารฮาลาลไปยังตลาดที่มีกำลังซื้อสูงได้อีกมาก

ที่มา : https://www.thaigov.go.th/news/contents/details/79479