รัฐบาลไทย-ข่าวทำเนียบรัฐบาล-รองคารมฯ เผย ข้อสั่งการ/นโยบายของ นรม. ในการประชุมคณะรัฐมนตรี ครั้งที่ 9/2567 (27 กุมภาพันธ์ 2567)


วันอังคารที่ 27 กุมภาพันธ์ 2567
27/02/2567
พิมพ์
รองคารมฯ เผย ข้อสั่งการ/นโยบายของ นรม. ในการประชุมคณะรัฐมนตรี ครั้งที่ 9/2567 (27 กุมภาพันธ์ 2567)
รองคารมฯ เผย ข้อสั่งการ/นโยบายของ นรม. ในการประชุมคณะรัฐมนตรี ครั้งที่ 9/2567 (27 กุมภาพันธ์ 2567)
วันที่ 27 กุมภาพันธ์ 2567 นายคารม พลพรกลาง รองโฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้มีข้อสั่งการ/นโยบาย ก่อนการประชุมคณะรัฐมนตรี ดังนี้
นายกฯ ได้สั่งการให้ทุกหน่วยงานเร่งรัดการจัดซื้อจัดจ้างและการเบิกจ่าย ทั้งในส่วนของเงินงบประมาณและเงินลงทุนของรัฐวิสาหกิจให้แล้วเสร็จโดยเร็ว เพราะการลงทุนของภาครัฐเป็นอีกมาตรการสำคัญที่จะช่วยกระตุ้นเศรษฐกิจภายในประเทศ ทั้งนี้ ต้องโปร่งใส และเป็นไปตามขั้นตอนของกฎหมาย และระเบียบด้วย
นอกจากนี้ นายกฯ ยังได้สั่งการเพิ่มเติมเพื่อแก้ปัญหาพื้นที่ทับซ้อนระหว่างหน่วยงาน ในระยะยาว โดยขอให้ กระทรวงเกษตรและสหกรณ์ (กษ.) ยึดเป็นหลักการและประกาศว่า จะไม่มีการนำที่ดินตามแนวเขตกันชน หรือ พื้นที่คาบเกี่ยว มาใช้แบ่งที่ดินเพื่อจัดเป็นที่ ส.ป.ก. รวมทั้งให้กระทรวงทรัพยากรธรรมชาติและสิ่งแวดล้อมส่งเสริมให้มีการปลูกป่าในพื้นที่ดังกล่าว และให้ประชาชนเข้ามามีส่วนร่วมด้วย รวมทั้งขอให้ กษ. โดย เลขาธิการ ส.ป.ก ร่วมกับ กรมอุทยานฯ และหน่วยงานอื่น ๆ ที่เกี่ยวข้องกับที่ดินของรัฐทุกประเภท จัดทำบันทึกข้อตกลงร่วมกัน เพื่อเข้าสำรวจและหาข้อยุติร่วมกันในพื้นที่ที่ยังมีข้อพิพาทระหว่างหน่วยงาน ให้แล้วเสร็จโดยเร็ว และให้รายงาน ครม. ทราบด้วย
นายกฯ ได้รับทราบรายงานความพร้อมของรัฐบาลกัมพูชาในการส่งทีมงาน มาเพื่อพูดคุย และหาแนวทางในการจัดตั้งศูนย์ Hotline และการป้องกันการเผาป่าจากกระทรวงการต่างประเทศ โดยนายกฯ ขอให้กระทรวงทรัพยากรธรรมชาติและสิ่งแวดล้อม และหน่วยงานที่เกี่ยวข้องเร่งจัดตั้งทีมประเทศไทย เพื่อประสานงานกับรัฐบาลกัมพูชาต่อไป

ที่มา : https://www.thaigov.go.th/news/contents/details/79495