รัฐบาลไทย-ข่าวทำเนียบรัฐบาล-ผู้ตรวจราชการฯ ศุภกิจ พร้อมทีม MIND ลพบุรี ตรวจเยี่ยมสถานประกอบการดีมี MIND ในจังหวัดลพบุรี


วันอังคารที่ 27 กุมภาพันธ์ 2567
27/02/2567
พิมพ์
ผู้ตรวจราชการฯ ศุภกิจ พร้อมทีม MIND ลพบุรี ตรวจเยี่ยมสถานประกอบการดีมี MIND ในจังหวัดลพบุรี
ผู้ตรวจราชการฯ ศุภกิจ พร้อมทีม MIND ลพบุรี ตรวจเยี่ยมสถานประกอบการดีมี MIND ในจังหวัดลพบุรี
วันที่ 21 กุมภาพันธ์ 2567 เวลา 15.00 น. นายศุภกิจ บุญศิริ ผู้ตรวจราชการกระทรวงอุตสาหกรรม พร้อมด้วยนางสาวสมใจ มีสมบูรณ์ อุตสาหกรรมจังหวัดลพบุรี และเจ้าหน้าที่เยี่ยมชมศูนย์เรียนรู้กสิกรรมไร้สารพิษละโว้ธานี อำเภอท่าวุ้ง จังหวัดลพบุรี โดยมีอาจารย์เชาว์วัช หนูทอง ให้การต้อนรับ โดยศูนย์เป็นแหล่งเรียนรู้เกษตรอินทรีย์ครบวงจร และได้ผลิตผักอินทรีย์ ข้าวกล้องอินทรีย์และผลิตภัณฑ์แปรรูปที่ปลอดภัย จนได้รับการรับรองมาตรฐาน Organic Thailand และเป็นแหล่งท่องเที่ยวเชิงเกษตรอันดับต้น ๆ ของประเทศ ซึ่งทางศูนย์ฯ ได้เป็นลูกค้ากองทุนพัฒนาเอสเอ็มอี ตามแนวประชารัฐ ในการซื้อเครื่อง freeze dry เพื่อใช้ในการแปรรูปวัตถุดิบทางการเกษตร เช่น ข้าวโพด ขนุน ลำไย เป็นต้น ให้มีอายุนานขึ้น และเพิ่มมูลค่าให้แก่สินค้าเกษตร เพิ่มรายได้แก่เกษตรกรพื้นที่
วันที่ 22 กุมภาพันธ์ 2567 เวลา 09.30 น. นายศุภกิจ บุญศิริ ผู้ตรวจราชการกระทรวงอุตสาหกรรม พร้อมด้วยนางสาวสมใจ มีสมบูรณ์ อุตสาหกรรมจังหวัดลพบุรี และเจ้าหน้าที่ฯ เข้าตรวจเยี่ยม บริษัท เฌอร่า จำกัด (มหาชน) ลพบุรี (โรงงาน เฌอร่า ลพบุรี) ตั้งอยู่ 59 หมู่ 12 ถนนสายสระบุรี-หล่มสัก กม.16 ตำบลช่องสาริกา อำเภอพัฒนานิคม จังหวัดลพบุรี เป็นผู้ผลิตวัสดุซีเมนต์คอมโพสิทส์เสริมแรงด้วยเส้นใย (ไม้เทียม) โดยมีนโยบาย “นวัตกรรมบูรณาการเพื่อสิ่งแวดล้อม” เพื่อร่วมอนุรักษ์และรักษาสิ่งแวดล้อมของโลกให้ยั่งยืน โดยพัฒนาและผลิตไม้เฌอร่า ซึ่งเป็นผลิตภัณฑ์ทดแทนไม้ 100% เป็นรายแรกของประเทศ โดยปราศจากส่วนผสมของสารใยหิน (Non-Asbestos) ซึ่งทำให้ไม่ก่อให้เกิดผลเสียต่อสุขภาพของผู้ใช้ และได้พัฒนาระบบ Green Logistic ขึ้นมาใช้กับระบบการจัดเก็บและบริหารสินค้าคงคลัง รวมถึงระบบโลจิสติกส์เพื่อลดการใช้ไม้ในกระบวนการจัดเก็บและขนส่งสินค้า โดยนำวัสดุไฟเบอร์ซีเมนต์จากกระบวนการผลิตมาใช้ทดแทน ซึ่งคาดว่าจะลดการตัดไม้ทำลายป่าได้ปริมาณปีละกว่า 30,000 ตัน ทั้งนี้ บริษัทฯ ยังได้ฉลากคาร์บอน Carbon label จากองค์การบริหารจัดการก๊าซเรือนกระจก ประเทศไทยรายแรกในประเทศไทยที่ผ่านเกณฑ์ลดการปล่อยก๊าซเรือนกระจก จากองค์การบริหารจัดการก๊าซเรือนกระจกและสถาบันสิ่งแวดล้อมไทย ด้วยกระบวนการผลิตที่อนุรักษ์สิ่งแวดล้อม (Green Technology) โดยใช้หลัก 5R Reduce Reuse Recycle Repair Refuse - การใช้เชื้อเพลิงที่ไม่ส่งผลให้เกิดก๊าซเรือนกระจก - การใช้พลังงานหมุนเวียนในกระบวนการผลิตโดยการนำพลังไอน้ำกลับมาใช้ใหม่เพื่อประหยัดพลังงาน - การใช้วัตถุดิบที่ลดการทำลายทรัพยากรธรรมชาติ ตั้งแต่ การใช้วัสดุรีไซเคิล และ/หรือ ผลพลอยได้ จากอุตสาหกรรมอื่นเป็นวัตถุดิบในการผลิตผลิตภัณฑ์ หรือการใช้เยื่อไฟเบอร์จากไม้ปลูกโตเร็ว เพื่ออุตสาหกรรมโดยเฉพาะ

ที่มา : https://www.thaigov.go.th/news/contents/details/79463