รัฐบาลไทย-ข่าวทำเนียบรัฐบาล-​ปลัดวธ.กำชับข้าราชการพิธีการศพฯ - สวจ.ทั่วประเทศ ทำงานยึดระเบียบ กฎหมาย รับผิดชอบ ซื่อสัตย์สุจริต  ติวเข้มกฎหมายบริหารงบประมาณ  หนุนทำงานสำเร็จตามเป้าหมาย 


วันอังคารที่ 27 กุมภาพันธ์ 2567
​ปลัดวธ.กำชับข้าราชการพิธีการศพฯ - สวจ.ทั่วประเทศ ทำงานยึดระเบียบ กฎหมาย รับผิดชอบ ซื่อสัตย์สุจริต  ติวเข้มกฎหมายบริหารงบประมาณ  หนุนทำงานสำเร็จตามเป้าหมาย
​ปลัดวธ.กำชับข้าราชการพิธีการศพฯ - สวจ.ทั่วประเทศ ทำงานยึดระเบียบ กฎหมาย รับผิดชอบ ซื่อสัตย์สุจริต  ติวเข้มกฎหมายบริหารงบประมาณ จัดซื้อจัดจ้าง-บริหารพัสดุภาครัฐ  หนุนทำงานสำเร็จตามเป้าหมาย
ปลัดวธ.กำชับข้าราชการพิธีการศพฯ - สวจ.ทั่วประเทศ ทำงานยึดระเบียบ กฎหมาย รับผิดชอบ ซื่อสัตย์สุจริต  ติวเข้มกฎหมายบริหารงบประมาณ จัดซื้อจัดจ้าง-บริหารพัสดุภาครัฐ  หนุนทำงานสำเร็จตามเป้าหมาย
เมื่อเร็วๆนี้นางยุพา ทวีวัฒนะกิจบวร ปลัดกระทรวงวัฒนธรรม กล่าวในการมอบนโยบายแก่ผู้บริหาร ข้าราชการและพนักงานราชการกองพิธีการศพที่ได้รับพระราชทานและเจ้าหน้าที่ปฏิบัติงานด้านการเงินและพัสดุสำนักงานวัฒนธรรมจังหวัด(สวจ.)ทั่วประเทศที่เข้ารับการอบรมในโครงการเสริมสร้างความชำนาญในการปฏิบัติภารกิจพิธีการศพที่ได้รับพระราชทานหลักสูตรการบริหารงบประมาณ การจัดซื้อจัดจ้างและการบริหารพัสดุภาครัฐในภารกิจพิธีการศพที่ได้รับพระราชทาน ประจำปีงบประมาณ พ.ศ. ๒๕๖๗  ระหว่างวันที่ ๒๐ - ๒๒ กุมภาพันธ์ ๒๕๖๗ โดยมีข้าราชการ พนักงานราชการกองพิธีการศพที่ได้รับพระราชทานและเจ้าหน้าที่ปฏิบัติงานด้านการเงินและพัสดุสำนักงานวัฒนธรรมจังหวัดทั่วประเทศ 257 คน เข้าร่วมรับฟัง ณ โรงแรมเดอะพาลาซโซ่ กรุงเทพฯ ว่า พระบาทสมเด็จพระเจ้าอยู่หัวมีพระบรมราโชบายเกี่ยวกับพิธีการศพให้แก่ข้าราชการ บุคคลผู้ทำคุณประโยชน์และประชาชนที่มีสิทธิตามหลักเกณฑ์ของสำนักพระราชวังให้ทั่วถึงครอบคลุมทั่วประเทศ และมอบให้รัฐบาลรับไปดำเนินการโดยกระทรวงวัฒนธรรม(วธ.) สำนักงานปลัดกระทรวงวัฒนธรรม กองพิธีการศพที่ได้รับพระราชทานเป็นหน่วยงานหลักในการดำเนินการ ซึ่งการดำเนินงานที่ผ่านมาเป็นไปด้วยความเป็นระเบียบ เรียบร้อย งดงามและสมเกียรติแก่ผู้วายชนม์  ทำให้ได้รับความชื่นชมอย่างมากจากหลายฝ่ายและทายาทของผู้วายชนม์ ดังนั้น ผู้ปฏิบัติงานทุกคนทั้งส่วนกลางและส่วนภูมิภาคจึงเป็นผู้ที่มีส่วนสำคัญในการสร้างภาพลักษณ์ที่ดีให้แก่วธ.
ปลัดกระทรวงวัฒนธรรม กล่าวอีกว่า การปฏิบัติงานในภารกิจพิธีการศพที่ได้รับพระราชทานจะต้องได้รับการสนับสนุนงานด้านบริหารงบประมาณ การจัดซื้อจัดจ้างและการบริหารพัสดุภาครัฐ  เจ้าหน้าที่ผู้ปฏิบัติงานทั้งส่วนกลางและส่วนภูมิภาค  จึงจำเป็นต้องมีความรู้ความเข้าใจเกี่ยวกับระเบียบ กฎหมายต่างๆที่เกี่ยวข้องเพื่อให้ปฏิบัติงานได้อย่างถูกต้องและมีประสิทธิภาพ ซึ่งโครงการอบรมที่จัดขึ้นนี้มีวิทยากรผู้เชี่ยวชาญทั้งจากสำนักงานปลัดกระทรวงวัฒนธรรมและกรมบัญชีกลางมาถ่ายทอดความรู้เพื่อติดอาวุธทางปัญญาและช่วยสร้างเกราะป้องกันให้แก่ผู้ปฏิบัติงานทุกคนเพื่อให้ทำงานได้สำเร็จลุล่วงตามเป้าหมาย  อย่างไรก็ตาม ขอให้เจ้าหน้าที่ผู้ปฏิบัติงานทำงานตามหลักพื้นฐานคือ การยึดตามระเบียบ กฎหมายเกี่ยวกับการบริหารงบประมาณ การจัดซื้อจัดจ้างและการบริหารพัสดุภาครัฐ  หากเกิดปัญหาในการทำงานสามารถขอคำปรึกษาได้จากกองพิธีการศพที่ได้รับพระราชทาน ซึ่งเป็นหน่วยงานที่เป็นพี่เลี้ยงคอยให้คำแนะนำแก่เจ้าหน้าที่ผู้ปฏิบัติงานทุกคนทั้งส่วนกลางและส่วนภูมิภาค
“ขอเป็นกำลังใจให้เจ้าหน้าที่ผู้ปฏิบัติทุกคนและขอให้นำความรู้ที่ได้รับจากการอบรมไปใช้เกิดประโยชน์มากที่สุด เจ้าหน้าที่ทุกคนล้วนเป็นบุคลากรสำคัญของกระทรวงวัฒนธรรมในการสนับสนุนการปฏิบัติภารกิจพิธีการศพที่ได้รับพระราชทาน   สิ่งสำคัญในการทำงานขอให้ผู้ปฏิบัติงานทุกคนตั้งมั่นอยู่บนพื้นฐานของระเบียบ  กฎหมาย มีความรับผิดชอบ ซื่อสัตย์สุจริตไม่ว่าจะทำงานสิ่งใด  ขอให้ยึดมั่นในสิ่งเหล่านี้ จะทำให้เราสามารถปฏิบัติหน้าที่ได้อย่างเข้มแข็ง และเป็นไปด้วยความเรียบร้อย เมื่อเราทำหน้าที่อย่างดีที่สุดและเต็มกำลังความสามารถของตนเอง  ช่วยพัฒนางานของกระทรวงวัฒนธรรม   ความเจริญก้าวหน้าในหน้าที่การงานก็จะตามมาเอง” นางยุพา กล่าว

ที่มา : https://www.thaigov.go.th/news/contents/details/79484