รัฐบาลไทย-ข่าวทำเนียบรัฐบาล-“บิ๊กทิน”บอกทหารยุคใหม่ใส่ใจปชช. ให้กองทัพเร่งมอบที่ดินให้ปชช.ทำกิน ฟิตสุดๆสัปดาห์นี้ลงพื้นที่มอบอีกที่เมืองกาญฯ พร้อมตรวจค่าย “เขาชนไก่” ให้พ่อแม่รด.สบายใจ


วันอังคารที่ 27 กุมภาพันธ์ 2567
“บิ๊กทิน”บอกทหารยุคใหม่ใส่ใจปชช. ให้กองทัพเร่งมอบที่ดินให้ปชช.ทำกิน ฟิตสุดๆสัปดาห์นี้ลงพื้นที่มอบอีกที่เมืองกาญฯ พร้อมตรวจค่าย “เขาชนไก่” ให้พ่อแม่รด.สบายใจ
“บิ๊กทิน”ฟิตจริงผลงานไว เดินหน้าเร่ง “หนองวัวซอ โมเดล” ไปต่อไม่รอช้า เตรียมมอบที่ทหารเมืองกาญ อีกระลอก พร้อมลงพื้นที่ค่าย”เขาชนไก่” ให้นโยบายฝึก รด.ปลอดภัยได้ความรู้ พ่อแม่สบายใจ”
นายจิรายุ ห่วงทรัพย์โฆษกกระทรวงกลาโหมฝ่ายการเมือง เปิดเผยว่ารัฐมนตรีว่าการกระทรวงกลาโหม นายสุทิน คลังแสง ได้มอบนโยบายให้ กองทัพเร่งดำเนินการสำรวจพื้นที่เพื่อการ ส่งมอบที่ดินของทหารให้กับประชาชนได้มีที่ทำกินและใช้ประโยชน์ตามนโยบายของรัฐบาล ในรูปแบบโครงการ“หนองวัวซอโมเดล” ซึ่งที่ผ่านมาได้ดำเนินการแล้วของ ทบ.ที่อำเภอหนองวัวซอ จังหวัดอุดรธานีและที่ตำบลแหลมฟ้าผ่า อำเภอพระสมุทรเจดีย์ จังหวัดสมุทรปราการ ของ ทร.ซึ่งวันนี้รัฐมนตรีว่าการกระทรวงกลาโหมได้กำชับให้ทุกส่วนงานของกระทรวงฯ เร่งรวบรวมพื้นที่ปลอดภัยที่สามารถใช้ประโยชน์ให้กับประชาชนได้
โดยถึงวันนี้เพียงแค่4เดือนที่เริ่มโครงการถือว่ามีความคืบหน้าไปมาก โดยกลาโหมสามารถมอบไปให้กับประชาชนไปแล้วกว่า 15,000ไร่ และในวันพฤหัสบดีที่ 29 กุมภาพันธ์นี้ นายสุทิน คลังแสง รัฐมนตรีว่าการกระทรวงกลาโหม จะเดินทางไปมอบสิทธิ์การใช้ที่ดินให้กับประชาชนในพื้นที่ของกองบัญชาการกองทัพไทย (ทท.)และกองทัพบก (ทบ.)ซึ่งได้สำรวจพื้นที่บริเวณ ตำบลท่าเสา อำเภอไทรโยค จังหวัดกาญจนบุรี โดยเป็นพื้นที่กองการเกษตรฯ หน่วยบัญชาการทหารพัฒนากองบัญชาการกองทัพไทยใช้พื้นที่อยู่ โดยคณะกรรมการพิจารณาแล้วมีพื้นที่ปลอดภัยที่สามารถให้ประชาชนใช้ได้ประมาณ 2,400 ไร่ ซึ่งปัจจุบันสำนักงานธนารักษ์พื้นที่กาญจนบุรีได้มีประกาศผ่อนผันอัตราค่าเช่าค่าธรรมเนียมลดลงแล้ว
นายจิรายุกล่าวต่อไปว่า นอกจากการมอบที่ดินกาญจนบุรีตามโครงการหนองวัวซอโมเดลแล้ว รัฐมนตรีว่าการกระทรวงกลาโหม จะลงพื้นที่ตรวจค่ายเขาชนไก่ ของหน่วยบัญชาการรักษาดินแดน ที่นักเรียน รด.เข้าค่ายทุกปี เพื่อกำหนดทิศทางและพัฒนาปรับปรุงหลักสูตรการรักษาดินแดนให้สอดรับกับสถานการณ์ปัจจุบันโดยเฉพาะความห่วงใยของผู้ปกครองเวลาที่นักศึกษาวิชาทหารเข้ามาฝึกในค่าย
“ ตนได้รับข้อความจากผู้ปกครองหลายราย ฝากให้ช่วยดูบุตรหลานที่กำลังจะไปเข้าค่ายเขาชนไก่โดยมีความกังวลใจซึ่งตนได้ให้ความมั่นใจไปแล้วว่าผู้บัญชาการหน่วยบัญชาการรักษาดินแดน ยุคใหม่นี้ได้ให้แนวทางในการฝึกฝนน้องๆ กับผู้ใต้บังคับบัญชาว่าจะต้องดูแลให้สวัสดิภาพทุกประการ โดยทำให้เหมือนกับน้องๆเป็นบุตรหลานมาเข้าค่าย ฝึกทั้งร่างกายและจิตใจต้องให้ความรู้ที่ดีที่สุดโดยผู้ปกครองไม่ต้องกังวลใจ อย่างไรก็ตามรัฐมนตรีว่าการกระทรวงกลาโหมก็จะกำชับและให้นโยบายต่อไปในวันดังกล่าว นายจิรายุกล่าว” (27 ก.พ.67)

ที่มา : https://www.thaigov.go.th/news/contents/details/79490