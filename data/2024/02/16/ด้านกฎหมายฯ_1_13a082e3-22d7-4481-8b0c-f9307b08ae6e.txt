รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับ ครอบครัว นางสาวโทโมโกะ คาวาชิตะ ในโอกาสเข้าเยี่ยมคารวะและติดตามประเด็นที่เกี่ยวข้องกับการเสียชีวิตของบุตรสาว


วันศุกร์ที่ 16 กุมภาพันธ์ 2567
16/02/2567
พิมพ์
รัฐมนตรีว่าการกระทรวงยุติธรรม ให้การต้อนรับ ครอบครัว นางสาวโทโมโกะ คาวาชิตะ ในโอกาสเข้าเยี่ยมคารวะและติดตามประเด็นที่เกี่ยวข้องกับการเสียชีวิตของบุตรสาว
รัฐมนตรีว่าการกระทรวงยุติธรรม ให้การต้อนรับ ครอบครัว นางสาวโทโมโกะ คาวาชิตะ ในโอกาสเข้าเยี่ยมคารวะและติดตามประเด็นที่เกี่ยวข้องกับการเสียชีวิตของบุตรสาว
ในวันพฤหัสบดีที่ ๑๕ กุมภาพันธ์ ๒๕๖๗ เวลา ๑๓.๐๐ น. ณ ห้องประชุม ๑๐-๐๑ อาคารกระทรวงยุติธรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนางสาวเอมอร เสียงใหญ่ อธิบดีกรมคุ้มครองสิทธิและเสรีภาพ ผู้แทนกรมสอบสวนคดีพิเศษ ผู้แทนกรมคุ้มครองสิทธิและเสรีภาพ ผู้แทนกองกฎหมาย และผู้แทนกองการต่างประเทศ สำนักงานปลัดกระทรวงยุติธรรม ได้ให้การต้อนรับนายยาสุอากิ และนางเอโกะ คาวาชิตะ (Mr. Yasuaki Mrs. Eiko KAWASHITA) บิดาและมารดาของนางสาวโทโมโกะ คาวาชิตะ พร้อมด้วยคณะเจ้าหน้าที่สถานเอกอัครราชทูตญี่ปุ่น ประจำประเทศไทย ในโอกาสเข้าเยี่ยมคารวะและติดตามประเด็นที่เกี่ยวข้องกับการเสียชีวิตของบุตรสาว ซึ่งถูกฆาตกรรม เมื่อวันที่ ๒๕ พฤศจิกายน ๒๕๕๐ ณ จังหวัดสุโขทัย โดยทั้งสองฝ่ายได้หารือเกี่ยวกับ
๑) การพิจารณาแก้ไขกฎหมายให้คดีฆาตกรรมเป็นคดีที่ไม่มีอายุความดังเช่นกฎหมายญี่ปุ่น ซึ่งคดีดังกล่าวจะหมดอายุความในวันที่ ๒๕ พฤศจิกายน ๒๕๗๐ ๒) ความคืบหน้าในการสืบสวนสอบสวนคดีการเสียชีวิตของบุตรสาว ๓) การจ่ายค่าสินไหมทดแทนให้แก่ผู้เสียชีวิต และ ๔) การแลกเปลี่ยนแบ่งปันข้อมูลข่าวสารทางคดีระหว่างหน่วยงานที่เกี่ยวข้องของไทยและญี่ปุ่น
ทั้งนี้ ฝ่ายไทยยินดีรับเรื่องการยกเลิกอายุความในคดีอาญาไปพิจารณาความเป็นไปได้ในการแก้ไขกฎหมาย และพร้อมประสานความร่วมมือในการสืบสวนสอบสวนกับทุกฝ่ายที่เกี่ยวข้อง เพื่อนำตัวผู้กระทำผิดมารับโทษต่อไป ในส่วนของค่าสินไหมทดแทนให้แก่ผู้เสียชีวิตนั้น ได้มีการเบิกจ่ายตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ เมื่อปี ๒๕๕๑ แล้ว อย่างไรก็ตาม จะพิจารณาสิทธิในการได้รับค่าทดแทนในส่วนอื่นที่อาจมีสิทธิได้รับต่อไป

ที่มา : https://www.thaigov.go.th/news/contents/details/78979