รัฐบาลไทย-ข่าวทำเนียบรัฐบาล-การประชุมคณะกรรมการนโยบายการร่วมลงทุนระหว่างรัฐและเอกชน (คณะกรรมการ PPP) ครั้งที่ 1/2567


วันศุกร์ที่ 16 กุมภาพันธ์ 2567
16/02/2567
พิมพ์
การประชุมคณะกรรมการนโยบายการร่วมลงทุนระหว่างรัฐและเอกชน (คณะกรรมการ PPP) ครั้งที่ 1/2567
คณะกรรมการ PPP เห็นชอบโครงการท่าเรือ B3 B4 B5 ท่าเรือแหลมฉบัง มูลค่าลงทุน 1.8 หมื่นล้านบาท และปรับปรุงแผนการจัดทำโครงการร่วมลงทุน ปี 2563 - 2570 มูลค่าลงทุนรวม 1.19 ล้านล้านบาท
นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง รองประธานกรรมการนโยบายการร่วมลงทุนระหว่างรัฐและเอกชน เป็นประธานในการประชุมคณะกรรมการนโยบายการร่วมลงทุนระหว่างรัฐและเอกชน (คณะกรรมการ PPP) ครั้งที่ 1/2567 เมื่อวันศุกร์ที่ 16 กุมภาพันธ์ 2567 โดยสรุปผลการประชุมได้ ดังนี้
คณะกรรมการ PPP ได้เห็นชอบหลักการโครงการร่วมลงทุนท่าเทียบเรือ บี3 บี4 และ บี5 ท่าเรือแหลมฉบัง ของการท่าเรือแห่งประเทศไทย (กทท.) เปิดให้เอกชนร่วมลงทุน บริหาร และประกอบการท่าเทียบเรือตู้สินค้ามูลค่าลงทุนรวมประมาณ 18,382 ล้านบาท ในรูปแบบ PPP Net Cost ซึ่งเอกชนเป็นผู้รับผิดชอบการลงทุนอุปกรณ์เครื่องมือและเทคโนโลยียกขนสินค้า รวมทั้งรับความเสี่ยงด้านรายได้ของโครงการ โดยมีการจ่ายค่าตอบแทนให้กับภาครัฐ ในขณะที่ภาครัฐจะกำกับดูแลคุณภาพการดำเนินงานของเอกชนให้เป็นไปตามที่กำหนดในสัญญา ทั้งนี้ โครงการตามที่กระทรวงคมนาคมเสนอจะช่วยเพิ่มขีดความสามารถในการแข่งขันของท่าเรือแหลมฉบังในภาพรวมอันจะช่วยลดต้นทุนในการขนส่งโลจิสติกส์และกระตุ้นเศรษฐกิจในประเทศ รวมถึงสามารถตอบสนองต่อความต้องการของตลาดได้อย่างมีประสิทธิภาพมากขึ้น
นอกจากนี้ คณะกรรมการ PPP ยังได้เห็นชอบการปรับปรุงแผนการจัดทำโครงการร่วมลงทุน พ.ศ. 2563 - 2570 (แผนร่วมลงทุนฯ) เพื่อให้สอดคล้องกับความพร้อมของแต่ละโครงการและเป็นปัจจุบัน โดยมีรายการโครงการที่ประสงค์จะดำเนินการในรูปแบบ PPP รวม 135 โครงการ มูลค่ารวม 1.19 ล้านล้านบาท (ปรับเพิ่มขึ้นจากแผนร่วมลงทุนฯ ฉบับเดิม ซึ่งมีจำนวน 127 โครงการ มูลค่ารวม 1.17 ล้านล้านบาท) ทั้งนี้ แผนร่วมลงทุนฯ จะเป็นกรอบทิศทางการจัดทำโครงการ PPP ที่ชัดเจน และจะช่วยสร้างความสนใจและดึงดูดให้เอกชนเข้ามาร่วมลงทุนในโครงการของรัฐมากขึ้น อีกทั้งคณะกรรมการ PPP ยังได้เร่งรัดโครงการร่วมลงทุนต่างๆ ซึ่งมีมูลค่าทางเศรษฐกิจสูงหรือกระทบต่อประชาชนในวงกว้าง ทั้งโครงการในระบบราง โครงการทางถนน และโครงการเชิงสังคม ให้สามารถเปิดให้บริการได้โดยเร็วเพื่อยกระดับคุณภาพชีวิตของประชาชน รวมถึงเพื่อให้มีบริการสาธารณะและระบบการขนส่งคมนาคมที่สะดวกและรวดเร็ว

ที่มา : https://www.thaigov.go.th/news/contents/details/79032