รัฐบาลไทย-ข่าวทำเนียบรัฐบาล-รมว.แรงงาน “พิพัฒน์”  เปิด “สร้างงาน และเส้นทางสู่อาชีพ จังหวัดพระนครศรีอยุธยา” เตรียมเสิร์ฟงานกว่า 1 หมื่นอัตรา หนุนการทำงานทุกช่วงวัย


วันศุกร์ที่ 16 กุมภาพันธ์ 2567
16/02/2567
พิมพ์
รมว.แรงงาน “พิพัฒน์”  เปิด “สร้างงาน และเส้นทางสู่อาชีพ จังหวัดพระนครศรีอยุธยา” เตรียมเสิร์ฟงานกว่า 1 หมื่นอัตรา หนุนการทำงานทุกช่วงวัย
วันที่ 15 กุมภาพันธ์ 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานในพิธีเปิดงาน "สร้างงาน และเส้นทาง สู่อาชีพจังหวัดพระนครศรีอยุธยา” โดยมี นายสมชาย มรกตศรีวรรณ อธิบดีกรมการจัดหางาน กล่าวรายงาน
ผู้บริหารฝ่ายการเมืองร่วมเป็นเกียรติ นายประพันธ์ ตรีบุบผา รองผู้ว่าราชการจังหวัดพระนครศรีอยุธยา พร้อมด้วยหัวหน้าส่วนราชการสังกัดกระทรวงแรงงานในจังหวัดพระนครศรีอยุธยาให้การต้อนรับ ณ ศูนย์การค้าอยุธยาชิตี้พาร์ค ชั้น 2 ตำบลคลองสวนพลู อำเภอพระนครศรีอยุธยา จังหวัดพระนครศรีอยุธยา
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า การจัดงาน “สร้างงาน และเส้นทาง
สู่อาชีพ จังหวัดพระนครศรีอยุธยา” ในครั้งนี้เป็นส่วนหนึ่งของการขับเคลื่อนสู่เป้าหมายการจ้างงาน 1 ล้านอัตรา ภายในปี 2567 ด้วยการจัดกิจกรรมส่งเสริมให้คนหางาน และสถานประกอบการที่มีตำแหน่งงานว่าง มีโอกาสมาพบกัน พร้อมกับ
ดึงเด็กนักเรียน นักศึกษาในพื้นที่โดยรอบที่กำลังจะเข้าสู่ตลาดแรงงาน มาร่วมกิจกรรมที่ทำให้รู้จักตนเอง รู้ความถนัด
ทราบแนวโน้มตลาดแรงงานในอนาคต เพื่อเตรียมตัวได้อย่างเหมาะสม ซึ่งจังหวัดอยุธยา ถือเป็นจังหวัดที่มีความเหมาะสมในการจัดงานอย่างมาก เนื่องจากเป็นเขตพื้นที่เศรษฐกิจสำคัญของภาคกลาง เป็นศูนย์กลางอุตสาหกรรม ท่องเที่ยว
งานหัตถกรรมไทย วิสาหกิจชุมชน และแหล่งเพาะปลูกพืชเศรษฐกิจ ทำให้มีสถานประกอบการมากกว่า 7,000 แห่งและ
มีความต้องการจ้างงานแรงงานจำนวนมาก ดึงดูดแรงงานจากจังหวัดใกล้เคียงและภูมิภาคต่างๆ ทั่วประเทศเคลื่อนย้ายสู่อยุธยา กระทรวงแรงงานจึงเลือกอยุธยาเป็นจุดยุทธศาสตร์สำคัญ ในการจัดงานเพื่อให้ประชาชนเข้าถึงบริการภาครัฐ
ได้อย่างสะดวก และเกิดประโยชน์ต่อประชาชนทุกกลุ่ม
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ภายในงานมีกิจกรรมที่น่าสนใจจำนวนมาก อาทิ การรับสมัครและสัมภาษณ์งานโดยตรงกับนายจ้าง สถานประกอบการในจังหวัดพระนครศรีอยุธยาและจังหวัดใกล้เคียง จำนวน 68 บริษัท มีตำแหน่งงานว่าง 10,151 อัตรา อาทิ ตำแหน่งวิศวกร เจ้าหน้าที่บัญชี ช่างเทคนิค พนักงานคลังสินค้า พนักงานขายสินค้า พนักงานฝ่ายผลิต ฯลฯ และงานที่คนเจนเนอเรชั่นใหม่ให้ความสนใจอย่างการไปทำงานต่างประเทศ พร้อมให้คำปรึกษาและรับลงทะเบียนผู้สนใจไปทำงานต่างประเทศ การสาธิตอาชีพและฝึกปฏิบัติอาชีพอิสระวันละ 20 อาชีพ อาทิ งานนวดไทย งานตัดผม การทำโรตีสายไหม นิทรรศการแนะแนวการศึกษาต่อสำหรับนักเรียนนักศึกษาที่ใกล้เรียนจบ บริการแนะแนวอาชีพ การทดสอบความพร้อมทางอาชีพและทดสอบภาษาอังกฤษเพื่อการสมัครงาน บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง การให้คำปรึกษาแหล่งเงินทุนในการประกอบอาชีพ และการให้บริการของหน่วยงานในสังกัดกระทรวงแรงงาน การจัดแสดงและจำหน่ายสินค้าของผู้รับงานไปทำที่บ้าน หาไอเดียการทำธุรกิจแฟรนไชส์น่าลงทุน รวมทั้งกิจกรรมการแข่งขันตอบปัญหาชิงรางวัล ซึ่งคาดว่าจะมีผู้ให้ความสนใจเข้าร่วมงานอย่างน้อย 2,500 คน
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน "สร้างงาน และเส้นทาง สู่อาชีพจังหวัดพระนครศรีอยุธยา” ระหว่างวันที่ 15 – 16 กุมภาพันธ์ 2567 ตั้งแต่เวลา 09.30 น. – 16.00 น. โดยสามารถลงทะเบียนสมัครงานเพื่อความสะดวกได้ที่เว็บไซต์กรมการจัดหางาน e-Service.doe.go.th “ไทยมีงานทำ” หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดพระนครศรีอยุธยา โทร 035 336856 ต่อ 13

ที่มา : https://www.thaigov.go.th/news/contents/details/78975