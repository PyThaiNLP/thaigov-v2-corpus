รัฐบาลไทย-ข่าวทำเนียบรัฐบาล-บสย. พบ สภาพัฒน์ ย้ำภารกิจ ค้ำประกัน-แก้หนี้ SMEs ลุยเฟส 2 SME Digital Gateway


วันศุกร์ที่ 16 กุมภาพันธ์ 2567
16/02/2567
พิมพ์
บสย. พบ สภาพัฒน์ ย้ำภารกิจ ค้ำประกัน-แก้หนี้ SMEs ลุยเฟส 2 SME Digital Gateway
บสย. ร่วมหารือสภาพัฒนาเศรษฐกิจและสังคมแห่งชาติ และรับฟังข้อเสนอแนะแนวทางการช่วยผู้ประกอบการ SMEs ปี 2567 พร้อมรายงานผลดำเนินงาน บสย. ปี 2566 สำเร็จตามเป้าหมาย อนุมัติวงเงินค้ำประกันสินเชื่อ 114,025 ล้านบาท
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ เข้าพบ นายดนุชา พิชยนันท์ กรรมการและเลขาธิการสภาพัฒนาเศรษฐกิจและสังคมแห่งชาติ เพื่อร่วมหารือและรับฟังข้อเสนอแนะแนวทางการช่วยผู้ประกอบการ SMEs ปี 2567 พร้อมรายงานผลดำเนินงาน บสย. ปี 2566 สำเร็จตามเป้าหมาย อนุมัติวงเงินค้ำประกันสินเชื่อ 114,025 ล้านบาท โดยเตรียมวงเงินรองรับใน ปี 2567 ประมาณ 115,600 ล้านบาท ในโครงการสินเชื่อดอกเบี้ยถูก หรือ พ.ร.ก.สินเชื่อฟื้นฟู ระยะ 2 และโครงการที่ บสย. ดำเนินการเอง
สำหรับการดำเนินโครงการแก้หนี้ยั่งยืน ช่วยลูกหนี้ บสย. ที่กำลังประสบปัญหาการชำระ สามารถช่วยลูกหนี้ได้จำนวนมาก สำเร็จตามเป้า จากมาตรการ “บสย. พร้อมช่วย” ที่นำมาใช้เป็นกลไกสำคัญโดยเชิญลูกหนี้ บสย. เข้าร่วมโครงการปรับโครงสร้างหนี้ และรองรับด้วยมาตรการ 3 สี จ่ายได้ตามกำลังทุน มีลูกหนี้ อัตราดอกเบี้ย 0% โดยมีจำนวนลูกหนี้เข้าร่วมโครงการที่ได้รับการประนอมหนี้กว่า 19,000 ราย คิดเป็นมูลหนี้ปรับโครงสร้างสะสมร่วม 7,000 ล้านบาท
ทั้งนี้ ในการดำเนินงานปี 2567 บสย. จะเร่งพัฒนาศักยภาพการค้ำประกันสินเชื่อให้สำเร็จตามเป้าสู่การเป็น SMEs Digital Gateway พร้อมเร่งพัฒนาแพลตฟอร์มสู่ Digital Credit Guarantee รองรับการเปลี่ยนแปลงโลกการเงิน สู่ Digital Lending โดย บสย. ได้รับฟังข้อคิดเห็น และข้อแนะนำแนวทางการช่วยเหลือผู้ประกอบการ SMEs จากกรรมการและเลขาธิการสภาพัฒนาเศรษฐกิจและสังคมแห่งชาติ เพื่อนำมาปรับใช้ในการช่วยเหลือผู้ประกอบการ SMEs ต่อไป

ที่มา : https://www.thaigov.go.th/news/contents/details/79000