รัฐบาลไทย-ข่าวทำเนียบรัฐบาล-กรมการขนส่งทางบก  เชิญชวนผู้สนใจเข้าร่วมโครงการฝึกอบรมเพื่อขึ้นทะเบียนเป็นบุคลากรจัดการด้านความปลอดภัยในการขนส่ง


วันศุกร์ที่ 16 กุมภาพันธ์ 2567
กรมการขนส่งทางบก  เชิญชวนผู้สนใจเข้าร่วมโครงการฝึกอบรมเพื่อขึ้นทะเบียนเป็นบุคลากรจัดการด้านความปลอดภัยในการขนส่ง
กรมการขนส่งทางบก ร่วมกับหน่วยงานที่ได้รับมอบหมายให้ทำการฝึกอบรมบุคลากรจัดการด้านความปลอดภัยในการขนส่งแทน เชิญชวนผู้สนใจเข้าร่วมโครงการฝึกอบรมเพื่อขึ้นทะเบียนเป็นบุคลากรจัดการด้านความปลอดภัยในการขนส่ง หลักสูตรสำหรับบุคคลทั่วไป 18 ชม. “ฟรี” ไ
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เปิดเผยว่า ตามกฎกระทรวงความปลอดภัยในการขนส่ง (ฉบับที่ 2) พ.ศ. 2563 กำหนดให้ผู้ได้รับใบอนุญาตประกอบการขนส่งต้องจัดให้มีบุคลากรจัดการด้านความปลอดภัยในการขนส่งที่มีคุณสมบัติและผ่านการฝึกอบรมตามหลักสูตร ระยะเวลา และมีหน้าที่ตามที่กรมการขนส่งทางบก (ขบ.) ประกาศกำหนด โดยบุคลากรจัดการด้านความปลอดภัยในการขนส่งมีหน้าที่ 5 ด้าน คือ การจัดการรถ การจัดการผู้ขับรถ การจัดการการเดินรถ การจัดการการบรรทุกและการโดยสาร และการบริหารจัดการ การวิเคราะห์และประเมินผล ทำให้การผ่านการฝึกอบรมและทดสอบจากหลักสูตรและขั้นตอนการถ่ายทอดความรู้ที่มีมาตรฐานมีส่วนสำคัญ ขบ. จึงร่วมมือกับหน่วยงานที่ได้รับมอบหมายให้ทำการฝึกอบรมบุคลากรจัดการด้านความปลอดภัยในการขนส่งแทน โดยจัดการฝึกอบรมบุคลากรจัดการด้านความปลอดภัยในการขนส่ง “ฟรี” ไม่คิดค่าใช้จ่าย ในหลักสูตรสำหรับบุคคลทั่วไป ระยะเวลาการฝึกอบรม จำนวน 18 ชั่วโมง (ความปลอดภัยในการประกอบการขนส่ง กฎหมายเกี่ยวกับการประกอบการขนส่ง การบำรุงรักษารถและตรวจความพร้อมของรถการจัดการพนักงานขับรถ การวางแผนและปฏิบัติการเดินรถ ความปลอดภัยในการบรรทุกสินค้าและผู้โดยสาร การจัดการเหตุฉุกเฉิน และการวิเคราะห์และป้องกันอุบัติเหตุ) จำนวน 25 รุ่น รุ่นละไม่เกิน 30 คน เพื่อผลักดันให้มีบุคลากรจัดการด้านความปลอดภัยในการขนส่งให้เพียงพอ อันจะนำไปสู่การป้องกันและลดอุบัติเหตุทางถนนอย่างเป็นรูปธรรมและยั่งยืน
สำหรับผู้ประกอบการขนส่งที่สนใจเข้าร่วมโครงการฝึกอบรมดังกล่าว จะต้องเป็นผู้ที่มีสัญชาติไทย และมีอายุไม่น้อยกว่า 22 ปี ต้องเป็นผู้ที่ไม่มีประสบการณ์ หรือมีประสบการณ์การทำงานที่เกี่ยวข้องกับการบริหารจัดการด้านการขนส่งทางถนนไม่ถึง 5 ปี สามารถยื่นความประสงค์ พร้อมแนบเอกสารประกอบการขนส่ง และประสบการณ์การทำงานเพื่อประกอบการพิจารณาคุณสมบัติผู้เข้ารับการฝึกอบรมตามที่ ขบ. กำหนด ได้ที่ https://forms.gle/YH8yBfTx6f4Kq9oS6 หรือตาม QR Code ได้ตั้งแต่บัดนี้จนถึง 15 มีนาคม 2567 ทั้งนี้ ขบ. จะประกาศรายชื่อผู้ที่มีสิทธิเข้ารับการฝึกอบรมทางเว็บไซต์ www.tsmthai.com และทางอีเมล์ที่ได้แจ้งยื่นความประสงค์ไว้ต่อไป

ที่มา : https://www.thaigov.go.th/news/contents/details/78993