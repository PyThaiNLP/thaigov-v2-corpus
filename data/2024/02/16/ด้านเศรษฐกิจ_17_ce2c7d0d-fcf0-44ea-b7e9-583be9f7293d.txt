รัฐบาลไทย-ข่าวทำเนียบรัฐบาล-​ผู้ตรวจฯ ศุภกิจ นำทีม MIND นครราชสีมา หารือภาคเอกชน ขับเคลื่อนอุตสาหกรรมเศรษฐกิจ พร้อมติดตามสถานประกอบการดีมี MIND ในพื้นที่


วันศุกร์ที่ 16 กุมภาพันธ์ 2567
16/02/2567
พิมพ์
​ผู้ตรวจฯ ศุภกิจ นำทีม MIND นครราชสีมา หารือภาคเอกชน ขับเคลื่อนอุตสาหกรรมเศรษฐกิจ พร้อมติดตามสถานประกอบการดีมี MIND ในพื้นที่
​ผู้ตรวจฯ ศุภกิจ นำทีม MIND นครราชสีมา หารือภาคเอกชน ขับเคลื่อนอุตสาหกรรมเศรษฐกิจ พร้อมติดตามสถานประกอบการดีมี MIND ในพื้นที่
วันพุธที่ 14 กุมภาพันธ์ 2567  เวลา 08.30 น. นายศุภกิจ บุญศิริ ผู้ตรวจราชการกระทรวงอุตสาหกรรม ตรวจราชการรอบที่ 1 ณ สำนักงานอุตสาหกรรมจังหวัดนครราชสีมา โดยมีนายบุญรวย เลิศวนิชย์ทิพย์ อุตสาหกรรมจังหวัดนครราชสีมา และเจ้าหน้าที่ให้การต้อนรับและรับการตรวจราชการ ซึ่งผู้ตรวจราชการฯ ได้ให้ข้อเสนอแนะในการตรวจราชการพร้อมกำชับให้ตรวจกำกับโรงงานให้ปฏิบัติตามกฎหมายต่างๆ อย่างเคร่งครัด และติดตามลงทะเบียนในระบบ i-industry และการรายงานผ่านระบบ ISingleForm ของสถานประกอบกิจการโรงงาน พร้อมยกระดับการรับรองอุตสาหกรรมสีเขียว (GI) ของโรงงานในระดับที่สูงขึ้น และดำเนินงานเกี่ยวกับโครงการต่างๆ ที่ได้รับงบประมาณให้เป็นไปตามเป้าหมายที่กำหนดไว้ ทั้งนี้ เน้นย้ำการประกอบกิจการโรงงานเหมืองแร่ ต้องปลอดภัยและคำนึงถึงผลกระทบต่อสังคม ชุมชน  สิ่งแวล้อม โดยการบูรณาการการทำงานร่วมกันทั้งหน่วยงานภายในหรือภายนอก ผ่านกลไกลอุตสาหกรรมร่วมใจ รักษ์สิ่งแวดล้อม ที่ดูแลชุมชน สิ่งแวดล้อม ตามนโยบาย MIND 4 มิติ ของกระทรวงอุตสาหกรรม
เวลา 10.30 น.  ผู้ตรวจราชการฯ พร้อมหน่วยงานภายใต้สังกัด อก. ในพื้นที่จังหวัดนครราชสีมา ร่วมประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม และปรับการดำเนินสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืนตามนโยบายปลัดกระทรวงอุตสาหกรรมที่เกี่ยวข้องในเชิงพื้นที่ และรับฟังแนวทางการดำเนินงาน ปัญหาอุปสรรค ข้อเสนอแนะจากตัวแทนของภาคเอกชน ได้แก่ สภาอุตสาหกรรมจังหวัดนครราชสีมา หอการค้าจังหวัดนครราชสีมา และ SME Bank สาขานครราชสีมา สมาพันธ์ SME ไทย จังหวัดนครราชสีมา โดยมีการหารือประเด็นในการขับเคลื่อนภาคอุตสาหกรรมในพื้นที่ อาทิ การพัฒนาโครงสร้างพื้นฐาน การจัดการขยะทั้งภาคครัวเรือน และภาคอุตสาหกรรม การปรับปรุงแกไขผังเมืองรวมจังหวัด ให้เอื้อต่อการลงทุน ทั้งอุตสาหกรรมต่อเนื่องจากภาคเกษตร และการท่องเที่ยว ปลดล็อคกฏระเบียบภาครัฐ ส่งเสริมศักยภาพความสามารถในการแข่งขัน เช่น การตลาด การทำบัญชีต้นทุน รวมถึงแหล่งเงินทุนดอกเบี้ยต่ำ ทั้งนี้เน้นย้ำให้ภาคีเครือข่ายภาคเอกชนในจังหวัดนครราชสีมา บูรณาการร่วมกันเพื่อก่อให้เกิดการพัฒนาภาคอุตสาหกรรมอย่างเข้มแข็ง ขับเคลื่อนตามนโยบาย MIND อย่างเป็นรูปธรรม ควบคู่ไปกับการบริหารจัดการทรัพยากรในพื้นที่ให้เกิดประโยชน์สูงสุด บนพื้นฐานของความปลอดภัย และการดูแลสิ่งแวดล้อม ซึ่งจะนำไปสู่ความสัมฤทธิ์ผลในการพัฒนาอุตสาหกรรมของจังหวัดนครราชสีมาในอนาคตได้อย่างยั่งยืนต่อไป
14.00 น.  ผู้ตรวจราชการฯ พร้อมด้วยเจ้าหน้าที่ฯ ตรวจเยี่ยม บริษัท เกลือพิมาย จำกัด ตำบลกระเบื้องใหญ่ อำเภอพิมาย จังหวัดนครราชสีมา และศูนย์การเรียนรู้เศรษฐกิจพอเพียงบ้านเตย หมู่ที่ ๑ ตำบลกระเบื้องใหญ่ อำเภอพิมาย จังหวัดนครราชสีมา ซึ่ง บริษัท เกลือพิมาย จำกัด มีการผลิตของเกลือพิมายอยู่ที่ 1.5 ล้านตันต่อปี แบ่งเป็นการผลิต 2 ประเภทคือ เกลืออุตสาหกรรม (industrial salt) ใช้เป็นวัตถุดิบส่งให้อุตสาหกรรมต่างๆ ไม่ว่าจะเป็นอุตสาหกรรมอาหารและเครื่องปรุงรส ระบบบำบัดน้ำ ยา เคมี เป็นต้น ซึ่งเกลืออุตสาหกรรมจะมีความบริสุทธิ์ 99.9% และมีความชื้นไม่เกิน 2.5% โดยน้ำหนัก และ เกลือบริโภค (table salt) เป็นเกลือที่ใช้ประกอบอาหาร มีความบริสุทธิ์มากกว่า 99.9% และมีความชื้นไม่เกิน 0.15% โดยน้ำหนัก มีการนำเกลือเข้าเครื่องเติมไอโอดีนและเข้าเครื่องอบแห้งเพื่อระเหยน้ำส่วนเกินออกจากเกลือ ทั้งนี้ บริษัทฯ ได้มีกองทุนพัฒนาหมู่บ้านรอบพื้นที่เหมืองแร่ ในการดูแล สิ่งแวดล้อม ชุมชน ซึ่งในปี 2566 ได้มีการจัดซื้อเครื่องสีข้าวขนาดเล็ก เครื่องซีลสูญญากาศ ให้แก่ศูนย์การเรียนรู้เศรษฐกิจพอเพียงบ้านเตย ในการขยายกำลังการผลิตข้าวและการแปรรูปข้าว เพื่อเพิ่มกำลังการผลิตให้เหมาะสมกับความต้องการของตลาด ซึ่งเป็นการดูแลชุมชนโดยรอบโรงงานและเหมืองแร่ กระจายรายได้ให้แก่ชุมชน ตามนโยบาย MIND ของกระทรวงอุตสาหกรรม

ที่มา : https://www.thaigov.go.th/news/contents/details/79007