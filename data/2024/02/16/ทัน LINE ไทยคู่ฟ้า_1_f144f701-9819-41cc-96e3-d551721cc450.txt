รัฐบาลไทย-ข่าวทำเนียบรัฐบาล-เตือน! รับประทานเยลลี่องุ่นเคียวโฮ หากไม่มีฉลาก ไม่มีเลข อย. ผู้บริโภคเสี่ยงได้รับอันตราย


วันศุกร์ที่ 16 กุมภาพันธ์ 2567
เตือน! รับประทานเยลลี่องุ่นเคียวโฮ หากไม่มีฉลาก ไม่มีเลข อย. ผู้บริโภคเสี่ยงได้รับอันตราย
.....
เตือน! รับประทานเยลลี่องุ่นเคียวโฮ หากไม่มีฉลาก ไม่มีเลข อย. ผู้บริโภคเสี่ยงได้รับอันตราย
.
คณะกรรมการอาหารและยา (อย.) เผยถึงขนมเลียนแบบ “เยลลี่องุ่น หรือเรียกว่าเยลลี่องุ่นเคียวโฮ” ที่จำหน่ายในญี่ปุ่น เกาหลี ซึ่งมีการรีวิวผ่านสื่อโซเชียล ลักษณะเป็นเยลลี่ที่บรรจุในถุงคล้ายถุงมือยางหรือลูกโป่งมัดเป็นลูกกลม และเมื่อรับประทานจะต้องใช้ไม้จิ้มฟันปลายแหลมจิ้มถุงให้แตกออก
ปัจจุบันพบว่า มีหลากหลายรสชาติ โดยไม่มีฉลาก ไม่มีเลข อย. มีการจำหน่ายผ่านช่องทางออนไลน์อย่างแพร่หลาย รวมทั้งถูกวางขายใกล้โรงเรียน จึงขอเตือนผู้บริโภคว่า ไม่ควรซื้อมารับประทาน เนื่องจาก:
• อาจลักลอบนำเข้า หรือผลิตเพื่อขายในสถานที่ต่าง ๆ ไม่มีฉลาก ไม่มีข้อมูลเกี่ยวกับอาหาร เสี่ยงได้รับสารที่อาจเป็นอันตรายต่อสุขภาพ เช่น สี วัตถุกันเสีย วัตถุแต่งกลิ่นที่ไม่ได้รับอนุญาต หรือเกินปริมาณที่กฎหมายกำหนด เป็นต้น
• ใช้ถุงมือยาง หรือภาชนะที่ไม่ได้มีไว้เพื่อบรรจุอาหาร เสี่ยงถูกปนเปื้อนจากสารเคลือบ
• หากเด็กเล็กรับประทาน เศษของบรรจุภัณฑ์อาจไปติดคอ หรือจากขนาดของเยลลี่ที่ไม่ได้มาตรฐาน
.
ทั้งนี้ ขนมเยลลี่ที่ได้รับอนุญาตนำเข้า/ผลิต ต้องมีฉลากภาษาไทย แสดงเลข อย. ส่วนประกอบหรือส่วนผสม ชื่อและที่ตั้ง ของผู้ผลิตหรือผู้นำเข้า วันเดือนปีที่หมดอายุ น้ำหนักหรือปริมาตรสุทธิ ข้อมูลวัตถุแต่งกลิ่นรส และวัตถุเจือปนอาหารที่ใช้ในผลิตภัณฑ์ เช่น สี และวัตถุกันเสีย เป็นต้น
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/79017