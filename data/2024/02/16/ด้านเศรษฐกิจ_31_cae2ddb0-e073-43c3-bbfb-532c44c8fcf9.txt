รัฐบาลไทย-ข่าวทำเนียบรัฐบาล-“รมว.ธรรมนัส” เร่งเคลียร์ปมพิพาทที่ดินทับซ้อน ส.ป.ก.- อุทยานฯ จ.นคราชสีมา 


วันศุกร์ที่ 16 กุมภาพันธ์ 2567
“รมว.ธรรมนัส” เร่งเคลียร์ปมพิพาทที่ดินทับซ้อน ส.ป.ก.- อุทยานฯ จ.นคราชสีมา
“รมว.ธรรมนัส” เร่งเคลียร์ปมพิพาทที่ดินทับซ้อน ส.ป.ก.- อุทยานฯ จ.นคราชสีมา ล่าสุด กรมแผนที่ทหาร พร้อมหน่วยงานที่เกี่ยวข้องเตรียมเข้าตรวจสอบพื้นที่ วันอาทิตย์ที่ 18 ก.พ. มั่นใจมีข้อยุติเร็ว ๆ นี้
“รมว.ธรรมนัส” เร่งเคลียร์ปมพิพาทที่ดินทับซ้อน ส.ป.ก.- อุทยานฯ จ.นคราชสีมา ล่าสุด กรมแผนที่ทหาร พร้อมหน่วยงานที่เกี่ยวข้องเตรียมเข้าตรวจสอบพื้นที่ วันอาทิตย์ที่ 18 ก.พ. มั่นใจมีข้อยุติเร็ว ๆ นี้
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยว่า จากกรณีมีประเด็นข้อพิพาทระหว่าง เจ้าหน้าที่สำนักงานปฎิรูปที่ดินเพื่อเกษตรกรรม (ส.ป.ก.) จังหวัดนครราชสีมา และเจ้าหน้าที่กรมอุทยานแห่งชาติ สัตว์ป่า และพันธุ์พืช ในพื้นที่ตำบลหมูสี อำเภอปากช่อง จังหวัดนครราชสีมา เป็นประเด็นที่เกี่ยวกับพื้นที่ทับซ้อน ซึ่งให้เกิดเป็นปัญหาของผู้ปฎิบัติทั้งสองหน่วยงานนั้น โดยเมื่อวันที่ 15 กุมภาพันธ์ 2567 ที่ผ่านมา ตนเองได้ลงพื้นที่ตรวจสอบข้อเท็จจริง ซึ่งมีการประชุมร่วมกับหน่วยงานที่เกี่ยวข้องพร้อมกับส่วนราชการที่เกี่ยวข้องในจังหวัดนครราชสีมา และมีข้อสรุปเบื้องต้น ให้หน่วยงานราชการที่เกี่ยวข้องในจังหวัดนครราชสีมา ยุติข้อพิพาท และจะมีการแต่งตั้งคณะกรรมการตรวจสอบข้อเท็จจริงและหาข้อสรุป โดยรองนายกรัฐมนตรี (นายภูมิธรรม เวชยชัย) ในฐานะที่กำกับดูแลคณะกรรการนโยบายที่ดินแห่งชาติ
ล่าสุด ตนเองได้ประสานงานกับ นายสุทิน คลังแสง รัฐมนตรีว่าการกระทรวงกลาโหม ตลอดจนผู้บัญชาการทหารสูงสุด และเจ้ากรมแผนที่ทหาร ซึ่งมีหน้าที่รับผิดชอบโดยตรงเกี่ยวกับการแก้ปัญหาพื้นที่ทับซ้อน เดินหน้าโครงการวันแมป โดยกระทรวงกลาโหมขอเป็นเจ้าภาพในการตรวจสอบข้อพิพาทระหว่างสองหน่วยงาน และตนเองได้รับทราบว่า ทางเจ้ากรมแผนที่ทหาร เตรียมจะลงพื้นที่พร้อมกับเจ้าหน้าที่ทั้งสองหน่วยงาน คือ ส.ป.ก. และกรมอุทยานฯ ซึ่งรัฐมนตรีว่าการกระทรววงกลาโหม และรัฐมนตรีว่าการกระทรวงเกษตรและสหกรณ์ ได้มีบันทึกข้อตกลงในการแก้ปัญหาพื้นที่ข้อพิพาทดังกล่าวแล้ว
ดังนั้น ในวันอาทิตย์ที่ 18 กุมภาพันธ์นี้ เจ้ากรมแผนที่ทหารและหน่วยงานที่เกี่ยวข้องทั้งหมด จะลงพื้นที่ที่มีข้อพิพาทดังกล่าว เพื่อแก้ปัญหา และเมื่อได้ข้อสรุปแล้ว จะนำประเด็นมาสรุปและยุติข้อพิพาทต่อไป
“กรมแผนที่ทหาร ถือเป็นหน่วยงานที่มีความพร้อมทางด้านวิชาการและเครื่องไม้เครื่องมือด้านแผนที่อยู่แล้ว และคงไม่มีหน่วยงานไหนมีความพร้อมเท่ากับกรมแผนที่ทหาร ดังนั้นจึงมั่นใจว่าเรื่องนี้จะยุติในเร็ว ๆ นี้” ร้อยเอก ธรรมนัส กล่าว

ที่มา : https://www.thaigov.go.th/news/contents/details/79035