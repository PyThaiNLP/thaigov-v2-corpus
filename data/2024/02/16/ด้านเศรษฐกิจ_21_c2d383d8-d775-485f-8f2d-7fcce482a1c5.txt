รัฐบาลไทย-ข่าวทำเนียบรัฐบาล-​ที่ปรึกษาฯ ดนัยณัฏฐ์ ร่วมปาฐกถา ในหัวข้อ นโยบายการส่งเสริมของภาครัฐด้านยานยนต์ไฟฟ้า


วันศุกร์ที่ 16 กุมภาพันธ์ 2567
16/02/2567
พิมพ์
​ที่ปรึกษาฯ ดนัยณัฏฐ์ ร่วมปาฐกถา ในหัวข้อ นโยบายการส่งเสริมของภาครัฐด้านยานยนต์ไฟฟ้า
​ที่ปรึกษาฯ ดนัยณัฏฐ์ ร่วมปาฐกถา ในหัวข้อ นโยบายการส่งเสริมของภาครัฐด้านยานยนต์ไฟฟ้า
วันที่ 15 กุมภาพันธ์ 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ร่วมปาฐกถา ในหัวข้อ นโยบายการส่งเสริมของภาครัฐด้านยานยนต์ไฟฟ้า ในการเวทีเปิดระดมความคิดเกี่ยวกับยานยนต์ไฟฟ้ากับแนวทางสร้างบุคลากรที่มีความสำคัญต่อการพัฒนาประเทศ โดยมี นายถาวร ชลัษเฐียร รองประธานสภาอุตสาหกรรมแห่งประเทศไทย และผู้ทรงคุณวุฒิ ร่วมเสวนาปาฐกถา ณ ห้องประชุมบุญปิยทัศน์ อาคารกรมพระสวัสดิ์ฯ สถาบันเทคโนโลยีปทุมวัน
ที่ปรึกษาฯ ดนัยณัฏฐ์ กล่าวว่า รัฐบาลไทยภายใต้การนำของนายกรัฐมนตรี เศรษฐา ทวีสิน ให้ความสำคัญกับอุตสาหกรรมยานยนต์ไฟฟ้า โดยการกำหนดให้อุตสาหกรรมยานยนต์ไฟฟ้าเป็นหนึ่งในอุตสาหกรรมเป้าหมาย สอดรับกับแผนพัฒนาเศรษฐกิจและสังคมแห่งชาติ ฉบับที่ 13 รวมทั้งคณะกรรมการนโยบายยานยนต์ไฟฟ้าแห่งชาติ ได้กำหนดวิสัยทัศน์ให้ “ประเทศไทย เป็นฐานการผลิตยานยนต์ไฟฟ้าและชิ้นส่วนที่สำคัญของโลก” และกำหนดเป้าหมายการผลิต 30@30 เพื่อเป็นไปตามเป้าหมายการผลิตและการใช้ยานยนต์ที่ปล่อยมลพิษเป็นศูนย์ (Zero Emission Vehicle: ZEV) ในปี พ.ศ. 2573
ซึ่งกระทรวงอุตสาหกรรม มีมาตรการในการส่งเสริม ดังนี้ 1. มาตรการส่งเสริมการลงทุนเพื่อสร้างอุปทาน (Supply) สำนักงานคณะกรรมการส่งเสริมการลงทุน ได้เปิดให้การส่งเสริมการลงทุนการผลิตยานยนต์ไฟฟ้าซึ่งครอบคลุมการผลิตยานยนต์ไฮบริด (HEV) ยานยนต์ปลั๊กอินไฮบริด (PHEV) หรือยานยนต์ไฟฟ้าแบตเตอรี่ล้วน (Battery Electric Vehicle : BEV) และการผลิตชิ้นส่วน 17 ชิ้น รวมทั้งการผลิตแพลตฟอร์มสำหรับยานยนต์ไฟฟ้า และการให้บริการสถานี
อัดประจุไฟฟ้า โดยมีผู้ได้รับการส่งเสริมการลงทุนในกิจการผลิตรถยนต์ไฟฟ้า (BEV) จำนวน 17 โครงการ จาก 16 บริษัท เงินลงทุน 39,579 ล้านบาท กำลังการผลิตสูงสุดตามแผน 359,000 คันต่อปี
2. มาตรการกระตุ้นตลาดภายในประเทศ (Demand) กรมสรรพสามิตได้กำหนดมาตรการสนับสนุนการใช้ยานยนต์ไฟฟ้า ประเภทรถยนต์และรถจักรยานยนต์ (EV3) โดยมีผู้ประกอบการเข้าร่วมทั้งสิ้น 13 Brands จาก 15 บริษัท ประกอบด้วย รถยนต์และรถกระบะไฟฟ้า BEV จำนวน 10 Brands จาก 12 บริษัท และรถจักรยานยนต์ไฟฟ้า BEV จำนวน 3 Brands โดยมียอดจดทะเบียนใหม่ในปี 2566 เป็นรถยนต์ไฟฟ้า BEV รวม 75,707 คัน สูงกว่าในช่วงเดียวกันของปีก่อน 7.9 เท่า
ทำให้ตลาด BEV ไทยเติบโตแบบก้าวกระโดดเป็นอันดับ 1 ของอาเซียน
และ 3. มาตรการพัฒนาโครงสร้างพื้นฐาน สำนักงานมาตรฐานผลิตภัณฑ์อุตสาหกรรม ได้กำหนดมาตรฐานยานยนต์ไฟฟ้า ชิ้นส่วน และอุปกรณ์ที่เกี่ยวข้องแล้วเสร็จ รวม 154 มาตรฐาน โดยมีแผนประกาศเป็นมาตรฐานบังคับ แบ่งเป็น มาตรฐานแบตเตอรี่สำหรับยานยนต์ไฟฟ้าประเภทรถยนต์และรถจักรยานยนต์ รวม 2 มาตรฐาน และมาตรฐานป้องกันผู้โดยสารเมื่อเกิดการชนด้านหน้า และด้านข้างของยานยนต์ รวม 2 มาตรฐาน ทั้งนี้ กระทรวงอุตสาหกรรม ได้เปิดให้บริการทดสอบยานยนต์ และยางล้อ รวมทั้งการทดสอบ
แบตเตอรี่ยานยนต์ไฟฟ้า ตามมาตรฐาน UN R100 และ UN R136 ณ ศูนย์ทดสอบยานยนต์และยางล้อแห่งชาติ (ATTRIC) ซึ่งตั้งอยู่ในพื้นที่ EEC จังหวัดฉะเชิงเทรา

ที่มา : https://www.thaigov.go.th/news/contents/details/79014