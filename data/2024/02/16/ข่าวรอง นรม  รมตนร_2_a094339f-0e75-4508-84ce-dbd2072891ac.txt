รัฐบาลไทย-ข่าวทำเนียบรัฐบาล-​“รองนายกฯสมศักดิ์” แถลงจัดแข่งขันฟุตบอล”Selatan Thailand Tournament Cup (STT Cup) 2024” ในพื้นที่จังหวัดชายแดนภาคใต้ ชิงเงินรางวัล 1 ล้านบาท 


วันศุกร์ที่ 16 กุมภาพันธ์ 2567
16/02/2567
พิมพ์
​“รองนายกฯสมศักดิ์” แถลงจัดแข่งขันฟุตบอล”Selatan Thailand Tournament Cup (STT Cup) 2024” ในพื้นที่จังหวัดชายแดนภาคใต้ ชิงเงินรางวัล 1 ล้านบาท
​“รองนายกฯสมศักดิ์” แถลงจัดแข่งขันฟุตบอล”Selatan Thailand Tournament Cup (STT Cup) 2024” ในพื้นที่จังหวัดชายแดนภาคใต้ ชิงเงินรางวัล 1 ล้านบาท พร้อมถ้วย”นายกฯ เศรษฐา” เปิดรับสมัคร 128 ทีม ตั้งแต่ 20-29 ก.พ.นี้
วันที่ 16 กุมภาพันธ์ 2567 นายสมศักดิ์ เทพสุทิน รองนายกรัฐมนตรี พร้อมด้วย นายกิตติกร โล่ห์สุนทร รองเลขาธิการนายกรัฐมนตรีฝ่ายการเมือง นายชนธัญ แสงพุ่ม รองเลขาธิการ ศอ.บต. ดร.ก้องศักด ยอดมณี ผู้ว่าการการกีฬาแห่งประเทศไทย ดร.นิวัตน์ ลิ้มสุขนิรันดร์ อธิบดีกรมพลศึกษา และ ดร.สุปราณี คุปตาสา ผู้จัดการกองทุนพัฒนาการกีฬาแห่งชาติ ร่วมแถลงข่าวกิจกรรมการแข่งขันฟุตบอล Selatan Thailand Tournament Cup (STT Cup) 2024 ในพื้นที่จังหวัดชายแดนภาคใต้ ที่ทำเนียบรัฐบาล
โดยนายสมศักดิ์ กล่าวว่า นายเศรษฐา ทวีสิน นายกรัฐมนตรี ได้มอบหมายให้ตนในฐานะรองนายกรัฐมนตรี ทำหน้าที่ประธานคณะกรรมการยุทธศาสตร์การพัฒนาจังหวัดชายแดนภาคใต้ เพื่อดูแลทุกข์สุขในทุกมิติของการพัฒนาที่เกี่ยวข้องกับประชาชนอย่างรอบด้าน เพื่อสร้างงาน สร้างอาชีพ ทำให้ประชาชนจังหวัดชายแดนภาคใต้ มีรายได้เพิ่มขึ้น ซึ่งนับตั้งแต่วันที่ได้รับมอบหมาย ตนได้มีโอกาสลงพื้นที่มาแล้วหลายครั้ง เพื่อพบปะเยี่ยมเยือน ร่วมประชุม และหารือร่วมกับพี่น้องประชาชน พี่น้องข้าราชการ ภาคเอกชน องค์กรภาคประชาสังคม ครบทั้ง 5 จังหวัด
นายสมศักดิ์ กล่าวอีกว่า ตลอดเส้นทางการเดินทางโดยรถยนต์ในพื้นที่ ตนพบว่า พี่น้องประชาชนส่วนใหญ่ ของพื้นที่จังหวัดชายแดนภาคใต้ ชื่นชอบการเล่นกีฬาฟุตบอลเป็นอย่างมาก ตนจึงมอบหมายให้ ศูนย์อำนวยการบริหารจังหวัดชายแดนภาคใต้ ร่วมกับกระทรวงการท่องเที่ยวและกีฬา จัดให้มีการแข่งขันกีฬาฟุตบอลขึ้น โดยให้สมาคมกีฬาฟุตบอล และที่เกี่ยวข้องทั้งหลาย ร่วมกันตั้งชื่อการแข่งขันกีฬานี้ว่า “ฟุตบอล สลาตัน ไทยแลนด์ทัวร์นาเม้นต์ คัพ (STT Cup) 2024” เพราะสลาตัน แปลว่า 5 จังหวัดชายแดนภาคใต้ ซึ่งมีความเหมาะสมและน่าจะเป็นที่ชื่นชอบ ถูกใจพี่น้องประชาชนเป็นอย่างมาก
“การจัดกิจกรรมในครั้งนี้ คณะรัฐมนตรี มีมติเห็นชอบการจัดการแข่งขันฟุตบอลดังกล่าว เพื่อมอบให้เป็นของขวัญปีใหม่แก่ประชาชนจังหวัดชายแดนภาคใต้ ซึ่งการแข่งขันรายการนี้ ได้กำหนดจัดการแข่งขันประเภททีมชายระดับประชาชนทั่วไปจำนวน 128 ทีม ในพื้นที่ 3 จังหวัดชายแดนภาคใต้ (ปัตตานี ยะลา และนราธิวาส) และ 4 อำเภอจังหวัดสงขลา (เทพา นาทวี จะนะ และ สะบ้าย้อย) ดำเนินการแข่งขันรอบแบ่งกลุ่ม 32 กลุ่ม กลุ่มละ 4 ทีม โดยทีมอันดับ 1 ในแต่ละกลุ่ม จะผ่านเข้ารอบ Knock Out เข้าสู่รอบ 32 ทีม จนถึงรอบชิงชนะเลิศ ซึ่งจะดำเนินการแข่งขันห้วงเดือน เมษายนนี้ โดยทีมชนะเลิศในการแข่งขัน จะได้รับเงินรางวัล จำนวน 1,000,000 บาท พร้อมถ้วยรางวัลจากนายกรัฐมนตรี” รองนายกรัฐมนตรี กล่าว
นายสมศักดิ์ กล่าวอีกว่า ทางผู้จัดงานมีการสนับสนุนชุดกีฬาให้ทีมละ 2 แบบ แบบละ 22 ชุด ซึ่งประกอบด้วย ผู้เล่นตัวจริงและผู้เล่นสำรอง จำนวน 18 ชุด และทีมงาน 4 ชุด โดยเปิดให้ลงสมัครแข่งขันได้ตั้งแต่วันที่ 20 - 29 กุมภาพันธ์ 2567 ณ ที่ว่าการอำเภอในจังหวัดชายแดนใต้ แต่เนื่องจากการดำเนินกิจกรรมนี้มีวัตถุประสงค์ เพื่อเปิดโอกาสให้แสดงความสามารถด้านการเล่นฟุตบอล และสามารถต่อยอดอันเป็นประโยชน์แก่ทีมฟุตบอลอาชีพในพื้นที่ เพื่อเข้าสู่การแข่งขันระดับโลก และจะได้มีการเฟ้นหาผู้ที่มีความสามารถด้านฟุตบอล สนับสนุนให้สู่การเป็นนักฟุตบอลอาชีพ จึงจำกัดคุณสมบัติ โดยไม่ให้นักฟุตบอลอาชีพที่มีชื่ออยู่ในลีก T1 T2 และ T3 เข้าร่วมการแข่งขัน ซึ่งการดำเนินการในครั้งนี้ ตนขอขอบคุณ กระทรวงการท่องเที่ยวและกีฬา ศูนย์อำนวยการบริหารจังหวัดชายแดนภาคใต้ การกีฬาแห่งประเทศไทย กองทุนพัฒนาการกีฬาแห่งชาติ กรมพลศึกษา และหน่วยงานที่เกี่ยวข้อง ที่ให้การสนับสนุนและร่วมมืออย่างดียิ่ง

ที่มา : https://www.thaigov.go.th/news/contents/details/79011