รัฐบาลไทย-ข่าวทำเนียบรัฐบาล-​หน.ผู้ตรวจราชการวิษณุฯ ตรวจราชการพิจิตร  ย้ำต้องบูรณาการการทำงานในพื้นที่เพื่อส่งเสริมเอสเอ็มอีและผู้ประกอบการให้มีสมรรถนะและขีดความสามารถที่เพิ่มขึ้น


วันศุกร์ที่ 16 กุมภาพันธ์ 2567
16/02/2567
พิมพ์
​หน.ผู้ตรวจราชการวิษณุฯ ตรวจราชการพิจิตร  ย้ำต้องบูรณาการการทำงานในพื้นที่เพื่อส่งเสริมเอสเอ็มอีและผู้ประกอบการให้มีสมรรถนะและขีดความสามารถที่เพิ่มขึ้น
​หน.ผู้ตรวจราชการวิษณุฯ ตรวจราชการพิจิตร  ย้ำต้องบูรณาการการทำงานในพื้นที่เพื่อส่งเสริมเอสเอ็มอีและผู้ประกอบการให้มีสมรรถนะและขีดความสามารถที่เพิ่มขึ้น พร้อมสร้างความยั่งยืนของภาคอุตสาหกรรมให้อยู่คู่ชุมชนได้อย่างเป็นมิตร
วันที่ 15 กุมภาพันธ์ 2567 เวลา 13.30 น. นายวิษณุ ทับเที่ยง  หัวหน้าผู้ตรวจราชการกระทรวงอุตสาหกรรม (หน.ผตร.อก) ตรวจราชการกรณีปกติ จังหวัดพิจิตร ผ่านระบบออนไลน์ (Zoom Meeting) โดยมีนายสมปอง หวังรุ่งวิชัยศรี อุตสาหกรรมจังหวัดพิจิตร นางเกษสุดา ดอนเมือง ผู้อำนวยการศูนย์ส่งเสริมอุตสาหกรรมภาคที่ 3 และเจ้าหน้าที่ เข้าร่วมประชุมรายงานผลการดำเนินงานของสำนักงานอุตสาหกรรมจังหวัดพิจิตร ตามประเด็นการตรวจราชการ รอบที่ 1/2567 และศูนย์ส่งเสริมอุตสาหกรรมภาคที่ 3 ได้นำเสนอผลความสำเร็จในการพัฒนาผู้ประกอบการในปี 2566 แผนการดำเนินงานกิจกรรมและโครงการต่าง ๆ แนวทางเป้าหมายการส่งเสริมและพัฒนาผู้ประกอบการเชิงพื้นที่
โดย หน.ผตร.อก ได้ถ่ายทอดนโยบายของกระทรวงอุตสาหกรรม ให้เจ้าหน้าที่มุ่งเน้นการใช้ "หัว และใจ" ในการทำงาน นำนโยบาย MIND ถ่ายทอดให้โรงงานในพื้นที่ยกระดับ “อุตสาหกรรมเศรษฐกิจ” ให้สามารถ “เติบโตอย่างยั่งยืนคู่ชุมชน” สร้างภาพลักษณ์และคุณค่าใหม่ของภาคอุตสาหกรรม โดยเติบโตอย่างยั่งยืนคู่ชุมชนใน 4 มิติ
พร้อมตรวจราชการ รอบที่ 1/2567 โดยมีประเด็นตรวจราชการตามแผนตรวจราชการ พร้อมทั้งรับฟังผลการดำเนินงานของ สอจ.พิจิตร และให้ข้อเสนอแนะเพื่อเพิ่มประสิทธิภาพการทำงาน โดยให้ สอจ. ดำเนินการ ดังนี้  ตรวจกำกับดูแลโรงงานอุตสาหกรรมที่มีน้ำเสีย มลพิษทางอากาศ และที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมายอย่างเคร่งครัด (ซึ่งต้องการให้มีการตรวจกำกับ 100% ของโรงงานในพื้นที่) เพื่อป้องกันปัญหาข้อร้องเรียนของชุมชนด้านปัญหาสิ่งแวดล้อมและเหตุเดือดร้อนรำคาญ ซึ่งเกิดจากประกอบการของโรงงานและปัญหาฝุ่น PM 2.5 พร้อมทั้งเน้นย้ำให้การตรวจกำกับโรงงานโดยใช้ระบบ (i-Auditor) เพื่อทำให้เกิดประสิทธิภาพในการตรวจกำกับสูงสุด ในส่วนกำกับดูแลการจัดการกากอุตสาหกรรมในพื้นที่ ให้เป็นไปตามกฎหมายอย่างเคร่งครัด และประชาสัมพันธ์ให้ความรู้แก่โรงงานอุตสาหกรรมให้รับทราบถึงประกาศกระทรวงฉบับใหม่และสามารถเข้าใช้งานบริการอิเล็กทรอนิกส์ของกรมโรงงานอุตสาหกรรมที่เกี่ยวข้องกับการจัดการกากของเสียอุตสาหกรรมได้อย่างมีประสิทธิภาพ ดำเนินการประชาสัมพันธ์และให้ความรู้โรงงานให้เห็นความสำคัญของการรับรองอุตสาหกรรมสีเขียว (GI) เพื่อให้โรงงานในพื้นที่ได้รับการรับรองให้เป็นไปตามเป้าหมายของกระทรวงคือ ร้อยละ 90 ของโรงงานในพื้นที่ พร้อมทั้งสนับสนุนให้สถานประกอบการโรงงานอุตสาหกรรมให้ได้รับการเลื่อนระดับการรับรอง (GI) ที่สูงขึ้น  เน้นย้ำ สอจ. ติดตามให้โรงงานในพื้นที่เข้าใช้งานระบบ I-Industry พร้อมทั้งประชาสัมพันธ์ให้ความรู้อย่างต่อเนื่องในการกรอกข้อมูลลงในระบบ I-Single Form พร้อมทั้งมอบหมายเจ้าหน้าที่ให้ศึกษาการใช้งานระบบ I-Single Form ให้มีความชำนาญ พร้อมสำหรับการเป็นที่ปรึกษาให้ความรู้การใช้งานระบบฯ ต่อสถานประกอบการในพื้นที่  ให้ สอจ. ติดตามสถานะภาพปัจจุบันของผู้ประกอบการที่กู้เงินกองทุนต่าง ๆ ของ อก. อย่างต่อเนื่อง กรณีพบปัญหาในการประกอบกิจการให้ประสานงานกับ SMED Bank จะได้เข้าไปช่วยแก้ไขปัญหาได้อย่างรวดเร็ว ป้องกันการเกิดหนี้เสีย (NPL)
ขอให้ สอจ.พิจิตร และศูนย์ส่งเสริมอุตสาหกรรมภาคที่ 3 ร่วมบูรณาการร่วมกันในการพัฒนาส่งเสริมและพัฒนาวิสาหกิจชุมชน วิสาหกิจขนาดกลางและขนาดย่อม และผู้ประกอบการภาคอุตสาหกรรมในพื้นที่ให้มีสมรรถนะ และขีดความสามารถในการประกอบการที่เพิ่มขึ้น พร้อมทั้งสร้างความยั่งยืนของภาคอุตสาหกรรมให้อยู่คู่ชุมชนได้อย่างเป็นมิตร
ในการนี้ หน.ผตร.อก. ขอให้ สอจ.พิจิตร ปฏิบัติงานตามบทบาทและภารกิจ ในการขับเคลื่อนนโยบายของรัฐบาล อก.  และจังหวัด อย่างมีประสิทธิภาพ เจ้าหน้าที่ของ สอจ.พิจิตร ต้องร่วมบูรณาการการทำงานร่วมกับจังหวัด หน่วยงานอื่น ๆ ในพื้นที่และภาคเอกชน และขอให้กำลังใจเจ้าหน้าที่ทุกท่านที่มุ่งมั่นและตั้งใจในการทำงานอย่างเต็มที่

ที่มา : https://www.thaigov.go.th/news/contents/details/79004