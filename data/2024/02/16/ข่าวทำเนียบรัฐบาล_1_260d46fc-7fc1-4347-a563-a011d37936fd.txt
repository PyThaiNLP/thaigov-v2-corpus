รัฐบาลไทย-ข่าวทำเนียบรัฐบาล-นลินี ทวีสิน หารือทูตเปรู เห็นพ้องสานต่อการจัดทำ FTA ฉบับสมบูรณ์ ครอบคลุมการเปิดเสรีการค้าบริการ ลดภาษีสินค้าเพิ่มเติม 


วันศุกร์ที่ 16 กุมภาพันธ์ 2567
16/02/2567
พิมพ์
นลินี ทวีสิน หารือทูตเปรู เห็นพ้องสานต่อการจัดทำ FTA ฉบับสมบูรณ์ ครอบคลุมการเปิดเสรีการค้าบริการ ลดภาษีสินค้าเพิ่มเติม
นลินี ทวีสิน หารือทูตเปรู เห็นพ้องสานต่อการจัดทำ FTA ฉบับสมบูรณ์ ครอบคลุมการเปิดเสรีการค้าบริการ ลดภาษีสินค้าเพิ่มเติม
วันนี้ (16 ก.พ. 67) นลินี ทวีสิน ผู้แทนการค้าไทย เปิดเผยภายหลังการหารือระหว่างมื้ออาหารกลางวัน (Working Lunch) กับนางสาวเซซิเลีย ซูนิลดา กาลาร์เรตา บาซัน เอกอัครราชทูตสาธารณรัฐเปรูประจำประเทศไทยว่า ว่าตนและท่านทูตเปรูเห็นพ้องสานต่อการเจรจาความตกลงการค้าเสรีไทย-เปรู หรือ TPCEP ฉบับสมบูรณ์ ซึ่งจะเป็นกลไกสำคัญในการขยายโอกาสทางการค้าและการลงทุนระหว่างกันให้มากยิ่งขึ้น โดยตั้งเป้าที่จะขับเคลื่อนการเจรจาให้แล้วเสร็จภายในปีนี้ นอกจากนี้ ทางท่านทูตเปรูยังได้เสนอให้ไทยใช้ประโยชน์จากท่าเรือน้ำลึก Chancay ในเปรู ซึ่งจะเป็น Hub การขนส่งสินค้าในย่านมหาสมุทรแปซิฟิก นอกจากนี้ ตนยังได้หารือถึงการส่งเสริมความร่วมมือในการแลกเปลี่ยนระดับประชาชน ผ่านการท่องเที่ยวและอาหาร ตลอดจนการส่งเสริมผ้าไหมไทยในตลาดเปรู
นางนลินีฯ ให้ข้อมูลเพิ่มเติมว่า ความตกลง TPCEP ฉบับสมบูรณ์จะครอบคลุมการเปิดตลาดการค้าสินค้าส่วนที่เหลืออยู่ 30% ของจำนวนรายการสินค้าทั้งหมด และการเปิดเสรีภาคบริการ ซึ่งหากเจรจาแล้วเสร็จคาดว่าจะช่วยเพิ่มมูลค่าการค้าระหว่างไทยและเปรู เนื่องจากทั้งสองฝ่ายจะสามารถนำเข้าวัตถุดิบในราคาที่ต่ำลง และที่สำคัญยังจะเป็นการส่งเสริมความเชื่อมโยงทางเศรษฐกิจระหว่างไทยกับภูมิภาคลาตินอเมริกาและแคริบเบียนได้มากขึ้น เนื่องจากเปรูเป็นประเทศที่มีความเชื่อมโยงทางเศรษฐกิจกับกลุ่มประเทศต่าง ๆ โดยเป็นสมาชิกของกลุ่มความร่วมมือทางเศรษฐกิจในภูมิภาค และมีความร่วมมือระดับทวิภาคีกับหลายประเทศ ทั้งนี้ ไทยและเปรูกำหนดเป้าหมายให้มีการบรรลุผลเจรจาภายในปี 2567 นี้
ผู้แทนการค้าไทย เสริมว่า ตนและท่านทูตเปรูยังหารือถึงการใช้ประโยชน์จากท่าเรือน้ำลึก Chancay ในประเทศเปรูของภาคเอกชนไทย โดยท่าเรือดังกล่าวจะเชื่อมต่อเส้นทางการค้าและการขนส่งทางทะเลระหว่างลาตินอเมริกากับเอเชีย และสามารถลดระยะเวลาการขนส่งสินค้าระหว่างสองภูมิภาคลงได้ราว  10 วัน จึงนับว่าเป็นการลดอุปสรรคสำคัญในการทำการค้าขายกับประเทศในภูมิลาตินอเมริกาซึ่งคือระยะเวลาในการขนส่งสินค้า ทั้งนี้ ท่าเรือ Chancay มีกำหนดแล้วเสร็จภายในเดือนพฤศจิกายนนี้ ซึ่งนับว่าเป็นท่าเรือน้ำลึกที่สำคัญในภูมิภาคอเมริกาใต้ฝั่งมหาสมุทรแปซิฟิก นอกจากนี้ ตนและท่านทูตยังได้หารือถึงการส่งเสริมการแลกเปลี่ยนระหว่างประชาชน โดยใช้อาหารและวัฒนธรรมเป็นสื่อกลางในการเชื่อมประชาชนสองประเทศ รวมถึงหารือถึงการส่งเสริมผ้าไหมไทยในตลาดเปรู ซึ่งครอบคลุมถึงการออกแบบผลิตภัณฑ์ที่ผสมผ้าไหมไทยเข้ากับขนของอัลปาก้า นางนลินีฯ กล่าวทิ้งท้าย

ที่มา : https://www.thaigov.go.th/news/contents/details/78997