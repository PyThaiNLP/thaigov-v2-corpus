รัฐบาลไทย-ข่าวทำเนียบรัฐบาล-“เสริมศักดิ์”กำชับวธ.เร่งรัดเบิกจ่ายงบฯ   มอบกรมการศาสนา-กรมศิลปากรทำโครงการเข้าวัด ไหว้พระ ชมโบราณสถานยามราตรีต่อเนื่อง


วันจันทร์ที่ 5 กุมภาพันธ์ 2567
“เสริมศักดิ์”กำชับวธ.เร่งรัดเบิกจ่ายงบฯ   มอบกรมการศาสนา-กรมศิลปากรทำโครงการเข้าวัด ไหว้พระ ชมโบราณสถานยามราตรีต่อเนื่อง
“เสริมศักดิ์”กำชับวธ.เร่งรัดเบิกจ่ายงบฯ   มอบกรมการศาสนา-กรมศิลปากรทำโครงการเข้าวัด ไหว้พระ ชมโบราณสถานยามราตรีต่อเนื่อง พร้อมฝากทุกหน่วยงานจัดทำโครงการท่องเที่ยวเชิงศาสนา ศิลปะและวัฒนธรรมช่วงกลางคืน  สร้างงาน สร้างรายได้แก่ชุมชนและจังหวัด
“เสริมศักดิ์”กำชับวธ.เร่งรัดเบิกจ่ายงบฯ   มอบกรมการศาสนา-กรมศิลปากรทำโครงการเข้าวัด ไหว้พระ ชมโบราณสถานยามราตรีต่อเนื่อง พร้อมฝากทุกหน่วยงานจัดทำโครงการท่องเที่ยวเชิงศาสนา ศิลปะและวัฒนธรรมช่วงกลางคืน  สร้างงาน สร้างรายได้แก่ชุมชนและจังหวัด กระตุ้นเศรษฐกิจชาติ
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม เปิดเผยว่า เมื่อเร็วๆนี้ได้ประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 1/2567 ที่กระทรวงวัฒนธรรม  โดยได้กำชับให้ทุกหน่วยงานสังกัดกระทรวงวัฒนธรรม(วธ.)เร่งเบิกจ่ายงบประมาณรายจ่ายประจำปีงบประมาณ พ.ศ.2566 ไปพลางก่อนในไตรมาสที่ 2 เพื่อให้เป็นไปตามเป้าหมายของรัฐบาล  อีกทั้งในที่ประชุมกรมการศาสนารายงานผลการดำเนินการขับเคลื่อน Soft Power ด้านเฟสติวัลและด้านท่องเที่ยว ภายใต้เทศกาล Thailand Winter Festivals ของรัฐบาล โดยดำเนินโครงการเปิดวัดสักการะสิ่งศักดิ์สิทธิ์ ท่องเที่ยวยามค่ำคืน ภายใต้โครงการจาริกเส้นทางบุญในมิติศาสนา ประจำปีงบประมาณ พ.ศ. 2567 ช่วงเดือนมกราคม 2567 ณ วัดเจดีย์หลวงวรวิหาร อำเภอเมืองเชียงใหม่ จังหวัดเชียงใหม่
มีการเปิดพระอุโบสถ พระวิหาร และเสนาสนะสำคัญภายในวัดให้ประชาชนและนักท่องเที่ยวได้มีโอกาสเยี่ยมชมสถานที่สำคัญ และสักการะสิ่งศักดิ์สิทธิ์เพื่อความเป็นสิริมงคลแก่ตนเองและครอบครัว  ซึ่งมีประชาชนให้ความสนใจเข้าร่วมกิจกรรมเป็นจำนวนมาก
รัฐมนตรีว่าการกระทรวงวัฒนธรรม กล่าวอีกว่า นอกจากนี้ กรมศิลปากรรายงานผลการจัดโครงการราตรีนี้ที่วัดไชยวัฒนาราม เปิดให้ประชาชนแต่งกายชุดไทยเข้าชมโบราณสถานยามค่ำคืนในทุกวันศุกร์ เสาร์ อาทิตย์ และวันหยุดนักขัตฤกษ์ ตั้งแต่เดือนพฤศจิกายน 2566  ทำให้มีนักท่องเที่ยวเพิ่มขึ้นจำนวนมาก ช่วยสร้างรายได้ให้แก่ชุมชนทั้งร้านให้เช่าชุดไทย ร้านอาหาร และที่พักในจังหวัดพระนครศรีอยุธยา ในวันเสาร์ อาทิตย์ มีเงินหมุนเวียนจากการให้เช่าชุดไทยไม่ต่ำกว่า 6-7 แสนบาท และกรมศิลปากรมีรายได้จากค่าเข้าชมตั้งแต่เดือนพฤศจิกายน- ธันวาคม 2566 กว่า 2 ล้านบาท ซึ่งกรมศิลปากรขยายเวลาโครงการนี้ไปจนถึงวันที่ 30 เมษายน 2567 ภายใต้ชื่องาน “ยามค่ำอยุธยา 2567 Ayutthaya Sundown 2024” และนอกจากวัดไชยวัฒนารามแล้ว ยังขยายเวลาเปิดให้เข้าชมวัดราชบูรณะและพระราชวังจันทรเกษมยามค่ำคืนในกิจกรรม“Night at The Palace ย้อนเวลา ชมวัง 4 ศตวรรษ พระราชวังจันทรเกษม”  ซึ่งเป็นโบราณสถานสำคัญในอดีต เนื่องจากเคยเป็นที่ประทับของสมเด็จพระนเรศวรมหาราช เมื่อครั้งทรงดำรงตำแหน่งพระมหาอุปราช
นายเสริมศักดิ์  กล่าวด้วยว่า กรมศิลปากรยังได้จัดกิจกรรมศิลปากรสัญจร  เช่น กิจกรรม “ไหว้พระ ชมโขน ยลศิลป์ ถิ่นพิมาย” ณ อุทยานประวัติศาสตร์พิมาย จังหวัดนครราชสีมา เมื่อวันที่ 20-21 มกราคมที่ผ่านมา ซึ่งได้รับการตอบรับเป็นอย่างมากจากประชาชน และจะจัดกิจกรรม“2 นครา มรดกโลก” พาเยี่ยมชมโบราณสถาน ณ อุทยานประวัติศาสตร์พระนครศรีอยุธยาและอุทยานประวัติศาสตร์ศรีเทพ จังหวัดเพชรบูรณ์ ซึ่งทั้ง 2 แห่งเป็นแหล่งมรดกโลกทางวัฒนธรรม เป็นต้น ขณะเดียวกันหอภาพยนตร์(องค์การมหาชน)รายงานว่า จะจัดงาน Night@Maya City  4  กุมภา ราตรี ที่รัก ในวันที่ 14 -17 กุมภาพันธ์ 2567  ที่หอภาพยนตร์ ตำบลศาลายา  อำเภอพุทธมณฑล จังหวัดนครปฐม มีกิจกรรมชมเมืองมายายามค่ำและร้านค้า ร้านคราฟต์มากมาย
“ได้กำชับให้กรมการศาสนาและกรมศิลปากรดำเนินโครงการส่งเสริม Soft Power ด้านการท่องเที่ยวในมิติทางศาสนา ศิลปะและวัฒนธรรมในยามค่ำคืน เช่น เที่ยววัดไหว้พระ  ชมอุทยานประวัติศาสตร์ โบราณสถานในยามราตรีอย่างต่อเนื่อง และฝากทุกหน่วยงานของวธ.จัดทำโครงการลักษณะนี้ เพื่อให้เป็นไปตามนโยบายของนายเศรษฐา ทวีสิน นายกรัฐมนตรีที่ต้องการให้คนไทยและชาวต่างชาติได้ท่องเที่ยวเชิงศาสนา ศิลปะและวัฒนธรรมในช่วงกลางคืน เนื่องจากอากาศไม่ร้อน ช่วยสร้างงาน สร้างรายได้ให้แก่ชาวบ้าน ชุมชน ร้านค้ารอบวัดและโบราณสถาน รวมถึงที่พักและร้านอาหารภายในจังหวัดด้วย  ช่วยแก้ปัญหาความยากจนและส่งเสริมเศรษฐกิจของชาติ” นายเสริมศักดิ์ กล่าว

ที่มา : https://www.thaigov.go.th/news/contents/details/78447