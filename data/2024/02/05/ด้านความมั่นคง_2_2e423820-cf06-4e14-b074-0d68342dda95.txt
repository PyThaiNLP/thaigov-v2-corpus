รัฐบาลไทย-ข่าวทำเนียบรัฐบาล-กองทัพอากาศ โดย ศูนย์บรรเทาสาธารณภัย กองบิน 7 ได้รับการประสาน จากโรงพยาบาลเกาะสมุย  ตำบลอ่างทอง อำเภอเกาะสมุย จังหวัดสุราษฎร์ธานี


วันจันทร์ที่ 5 กุมภาพันธ์ 2567
กองทัพอากาศ โดย ศูนย์บรรเทาสาธารณภัย กองบิน 7 ได้รับการประสาน จากโรงพยาบาลเกาะสมุย  ตำบลอ่างทอง อำเภอเกาะสมุย จังหวัดสุราษฎร์ธานี
เพื่อขอใช้อากาศยานของกองทัพอากาศในการรับผู้ป่วยฉุกเฉินซึ่งมีอาการแขนขาซ้ายอ่อนแรง พูดไม่ชัดและจำเป็นต้องได้รับการรักษาอย่างเร่งด่วน
ในการนี้ กองทัพอากาศ จึงได้จัดเฮลิคอปเตอร์แบบที่ 11( EC-725) ของหน่วยบิน 2037 จากที่ตั้งกองบิน 7 จังหวัดสุราษฎร์ธานี พร้อมด้วยเจ้าหน้าที่ที่เกี่ยวข้อง สนับสนุนภารกิจเคลื่อนย้ายผู้ป่วยจากสถานีรายงานสมุย (เขาป้อม) กองบัญชาการควบคุมการปฏิบัติทางอากาศ กองทัพอากาศ ตำบลลิปะน้อย อำเภอเกาะสมุย จังหวัดสุราษฎร์ธานี เพื่อส่งต่อไปเข้ารับการรักษา ณ โรงพยาบาลสงขลานครินทร์ ตำบลหาดใหญ่ อำเภอหาดใหญ่ จังหวัดสงขลา
ทั้งนี้ การดำเนินการข้างต้นเป็นไปตามบันทึกความร่วมมือระหว่างกองทัพอากาศกับสถาบันการแพทย์ฉุกเฉิน ว่าด้วยการช่วยเหลือผู้ป่วยฉุกเฉินและผู้ประสบภัยเพื่อคุ้มครองสิทธิในการเข้าถึงระบบการแพทย์ฉุกเฉินอย่างเท่าเทียมและมีคุณภาพมาตรฐาน โดยให้มีความพร้อมในการช่วยเหลือผู้ป่วยฉุกเฉินและผู้ประสบภัย ด้วยการเคลื่อนย้ายลำเลียงหรือการขนส่งทางอากาศไปยังสถานพยาบาลอย่างรวดเร็ว เพื่อให้ได้รับการบริการด้านการแพทย์ฉุกเฉินที่ดี มีคุณภาพอย่างทั่วถึงและเท่าเทียม ทั้งในภาวะปกติและเมื่อเกิดสาธารณภัย
กองทัพอากาศขอเป็นส่วนหนึ่งในการช่วยเหลือประชาชน ตามนโยบายผู้บัญชาการทหารอากาศ ที่จะใช้ทรัพยากรที่มีอยู่ทั้งบุคลากร อากาศยานและอุปกรณ์ต่างๆ เพื่อให้เกิดประโยชน์สูงสุดต่อประชาชน และประเทศชาติ

ที่มา : https://www.thaigov.go.th/news/contents/details/78417