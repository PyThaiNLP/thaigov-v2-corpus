รัฐบาลไทย-ข่าวทำเนียบรัฐบาล-นายกรัฐมนตรีกัมพูชาและภริยา มีกำหนดการเดินทางเยือนไทยอย่างเป็นทางการในฐานะแขกของรัฐบาล (Official Visit) 


วันจันทร์ที่ 5 กุมภาพันธ์ 2567
05/02/2567
พิมพ์
นายกรัฐมนตรีกัมพูชาและภริยา มีกำหนดการเดินทางเยือนไทยอย่างเป็นทางการในฐานะแขกของรัฐบาล (Official Visit)
นายกรัฐมนตรีกัมพูชาและภริยา มีกำหนดการเดินทางเยือนไทยอย่างเป็นทางการในฐานะแขกของรัฐบาล (Official Visit)
วันนี้ (5 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า สมเด็จมหาบวรธิบดี ฮุน มาแนต (H.E. Samdech Moha Borvor Thipadei Hun Manet) นายกรัฐมนตรีราชอาณาจักรกัมพูชา และ โลก จุมเตียว ดร.ปึช จันทมนนี ฮุน มาแนต (Lok Chumteav Dr. Pich Chanmony Hun Manet) ภริยานายกรัฐมนตรีราชอาณาจักรกัมพูชา มีกำหนดการเดินทางเยือนไทยอย่างเป็นทางการ ในฐานะแขกของรัฐบาล (Official Visit) ตามคำเชิญของนายกรัฐมนตรี ในวันที่ 7 กุมภาพันธ์ 2567
โฆษกประจำสำนักนายกรัฐมนตรีกล่าวว่า การเดินทางเยือนไทยอย่างเป็นทางการครั้งนี้ นับเป็นการเยือนประเทศไทยอย่างเป็นทางการครั้งแรกของนายกรัฐมนตรีกัมพูชา ซึ่งเป็นโอกาสในการขยายความร่วมมือในด้านต่าง ๆ เพื่อประโยชน์ร่วมกันของไทยและกัมพูชา โดยเฉพาะการพัฒนาเศรษฐกิจในพื้นที่ชายแดน การเพิ่มปริมาณการค้าและการลงทุน การส่งเสริมความเชื่อมโยงด้านการคมนาคมขนส่ง และการส่งเสริมการท่องเที่ยวระหว่างกัน รวมถึงการกระชับความสัมพันธ์ระหว่างประชาชนสองประเทศ
สำหรับกำหนดการสำคัญของนายกรัฐมนตรีกัมพูชาระหว่างการเยือนประเทศไทยอย่างเป็นทางการ ได้แก่ การพบหารือทวิภาคีกับนายกรัฐมนตรี การร่วมเป็นสักขีพยานในพิธีลงนามเอกสารความร่วมมือระหว่างหน่วยงานต่าง ๆ ของไทยกับกัมพูชา การแถลงข่าวร่วม งานเลี้ยงรับรองอาหารกลางวันอย่างเป็นทางการซึ่งนายกรัฐมนตรีและภริยาเป็นเจ้าภาพ การพบหารือกับประธานรัฐสภาและประธานสภาผู้แทนราษฎร และประธานวุฒิสภา รวมทั้งการเป็นประธานในพิธีเปิดงานเสวนาภาคธุรกิจไทยและกัมพูชา

ที่มา : https://www.thaigov.go.th/news/contents/details/78414