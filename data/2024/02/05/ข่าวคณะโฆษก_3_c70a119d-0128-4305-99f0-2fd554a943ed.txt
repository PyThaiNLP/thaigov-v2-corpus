รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลส่งเสริมการท่องเที่ยวในช่วงเทศกาลตรุษจีน พร้อมจัดกิจกรรมประชาสัมพันธ์กระตุ้นการท่องเที่ยว เพิ่มโอกาสทางเศรษฐกิจไทย 


วันจันทร์ที่ 5 กุมภาพันธ์ 2567
05/02/2567
พิมพ์
โฆษกรัฐบาลเผย รัฐบาลส่งเสริมการท่องเที่ยวในช่วงเทศกาลตรุษจีน พร้อมจัดกิจกรรมประชาสัมพันธ์กระตุ้นการท่องเที่ยว เพิ่มโอกาสทางเศรษฐกิจไทย
โฆษกรัฐบาลเผย รัฐบาลส่งเสริมการท่องเที่ยวในช่วงเทศกาลตรุษจีน พร้อมจัดกิจกรรมประชาสัมพันธ์กระตุ้นการท่องเที่ยว เพิ่มโอกาสทางเศรษฐกิจไทย คาดการณ์สร้างรายได้ทางการท่องเที่ยวรวมประมาณ 34,390 ล้านบาท
วันนี้ (5 กุมภาพันะ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ส่งเสริมการท่องเที่ยวประเทศไทยในช่วงเทศกาลตรุษจีน พร้อมจัดกิจกรรมประชาสัมพันธ์กระตุ้นมูลค่าการท่องเที่ยว เพิ่มเม็ดเงินเข้าประเทศ รวมทั้งเพิ่มโอกาสทางเศรษฐกิจของประเทศไทยจากการท่องเที่ยว คาดการณ์สร้างรายได้ทางการท่องเที่ยวไทยในช่วงเทศกาลตรุษจีนรวมประมาณ 34,390 ล้านบาท
โฆษกประจำสำนักนายกรัฐมนตรี กล่าวว่า จากสถิติพบว่าในช่วงเทศกาลตรุษจีน 2567 มีการท่องเที่ยวเป็นจำนวนมาก ทั้งจากนักท่องเที่ยวไทยและนักท่องเที่ยวต่างชาติ โดยเฉพาะตามเมืองท่องเที่ยวยอดนิยม อาทิ จังหวัดภูเก็ตในช่วงนี้ มีเที่ยวบินบินเข้าเป็นจำนวนมากถึง 3,915 เที่ยวบิน แบ่งเป็นเที่ยวบินระหว่างประเทศจำนวน 2,298 เที่ยวบิน และ เที่ยวบินภายในประเทศ 1,617 เที่ยวบิน คาดว่าจะมีจำนวนนักท่องเที่ยวเดินทางมาท่องเที่ยวมากถึง 49,000 คน ต่อวัน ซึ่งในช่วงเทศกาลตรุษจีนตลอด 13 วัน คาดว่าจะมีจำนวนนักท่องเที่ยวรวมทั้งหมดเป็นจำนวนถึง 640,000คน ในขณะที่ เกาะสมุย ที่เป็นแหล่งท่องเที่ยวยอดนิยมอีกหนึ่งแห่งของนักท่องเที่ยวชาวจีน พบว่าตั้งแต่วันที่ 1 กุมภาพันธ์ 2567 มีเที่ยวบินบินตรงจากประเทศจีนมายังเกาะสมุยมากถึง 138 เที่ยวบิน โดยคาดว่าเฉพาะเดือนกุมภาพันธ์นี้จะมีจำนวนนักท่องเที่ยวจากจีนมาท่องเที่ยวเป็นจำนวนมากกว่า 5,000 คน
นอกจากนี้ หน่วยงานที่เกี่ยวข้องของทุกภาคส่วนจัดกิจกรรมส่งเสริมการท่องเที่ยวและความสัมพันธ์ทางวัฒนธรรมในช่วงเทศกาลตรุษจีน โดยจัดกิจกรรมตลอดทั้งเดือนตั้งแต่วันที่ 1 - 29 กุมภาพันธ์ 2567 บริเวณถนนเยาวราช กรุงเทพมหานคร ภายใต้แนวคิด “เฉลิมฉลอง ปีทองแห่งความรุ่งเรือง” และถือเป็นโอกาสอันดีในการเฉลิมฉลองครบรอบ 49 ปีความสัมพันธ์ทางการทูตไทย-จีน ที่จะมีการยกระดับความสัมพันธ์ระหว่างไทยและจีนให้แน่นแฟ้นยิ่งขึ้น
ทั้งนี้ ททท. ได้ประเมินสถานการณ์การเดินทางท่องเที่ยวไทยทั้งตลาดต่างประเทศและตลาดในประเทศในช่วงเทศกาลตรุษจีนจะสร้างรายได้ทางการท่องเที่ยวไทยรวมประมาณ 34,390 ล้านบาท เติบโต 30% จากปีก่อน โดยเชื่อว่าตลาดนักท่องเที่ยวจีนจะสร้างรายได้ประมาณ 6,213 ล้านบาท เพิ่มขึ้นประมาณ 366% จากปีก่อน จากจำนวนนักท่องเที่ยวที่คาดว่าจะเดินทางเข้ามาท่องเที่ยวประมาณ 177,000 คน
“รัฐบาลส่งเสริมทุกเทศกาลการท่องเที่ยว โดยช่วงตรุษจีนก็ถือเป็นอีกเทศกาลที่เป็นโอกาสท่องเที่ยวสำคัญ โดยไทยจัดกิจกรรมประชาสัมพันธ์ เพื่อต้อนรับ ดึงดูดความสนใจจากนักท่องเที่ยว นอกจากนี้ ผลจากการผลักดันมาตรการยกเว้นการตรวจลงตราหนังสือเดินทางไทย-จีน จะเป็นโอกาสส่งเสริมการท่องเที่ยวระหว่างกันตลอดทั้งปี จึงถือเป็นโอกาสสำคัญและขอเชิญชวนชาวไทยเตรียมการรองรับ ทั้งทางเศรษฐกิจ การเป็นเจ้าบ้านที่ดีเตรียมพร้อมต้อนรับนักท่องเที่ยวชาวจีน” นายชัย กล่าว

ที่มา : https://www.thaigov.go.th/news/contents/details/78444