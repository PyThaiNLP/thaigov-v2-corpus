รัฐบาลไทย-ข่าวทำเนียบรัฐบาล-"วราวุธ" รมว.พม. สั่งศรส. ลงพื้นที่ตรวจสอบ ชายพิการโยกสามล้อ สุโขทัยเข้ากรุง พบตัวที่อยุธยา ส่งจนท.ประกบเร่งพูดคุยหาสาเหตุ-ช่วยเหลือ


วันจันทร์ที่ 5 กุมภาพันธ์ 2567
"วราวุธ" รมว.พม. สั่งศรส. ลงพื้นที่ตรวจสอบ ชายพิการโยกสามล้อ สุโขทัยเข้ากรุง พบตัวที่อยุธยา ส่งจนท.ประกบเร่งพูดคุยหาสาเหตุ-ช่วยเหลือ
"วราวุธ" รมว.พม. สั่งศรส. ลงพื้นที่ตรวจสอบ ชายพิการโยกสามล้อ สุโขทัยเข้ากรุง พบตัวที่อยุธยา ส่งจนท.ประกบเร่งพูดคุยหาสาเหตุ-ช่วยเหลือ
วันนี้ (5 ก.พ. 67) ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์(รมว.พม.) ให้สัมภาษณ์ถึงกรณีที่หนุ่มพิการโยกรถ สามล้อจากจังหวัดสุโขทัย ไปที่กรมบัญชีกลาง กรุงเทพมหานคร เพื่อยืนยันตัวตนขอสิทธิรับเบี้ยความพิการ ว่า ตนขอขอบคุณสื่อมวลชนที่ได้ส่งข่าวดังกล่าวเข้ามาให้ ทางกระทรวงการพัฒนาสังคมและความมั่นคงของมนุษย์ โดยกรมส่งเสริมและพัฒนาคุณภาพชีวิตคนพิการ(พก.) ได้เร่งตรวจสอบและขณะนี้พบตัวบุคคลดังกล่าวแล้ว และเชิญไปอยู่ที่สำนักงานพัฒนาสังคมและความมั่นคงของมนุษย์จังหวัดพระนครศรีอยุธยา เพื่อพูดคุยและตรวจสอบข้อเท็จจริงว่าปัญหาหรือสาเหตุที่เกิดขึ้น โดยในเบื้องต้นทราบว่าชายคนดังกล่าว ไม่ได้อยู่ในภูมิลำเนาจังหวัดสุโขทัยมานานกว่า 2 ปีแล้วทำให้ถูกถอดออกจากบัญชีคนพิการของจังหวัดสุโขทัย ซึ่งทางกรมส่งเสริมและพัฒนาคุณภาพชีวิตคนพิการ ได้เข้าไปตรวจสอบและดูว่าจะสามารถแก้ไขปัญหาให้กับบุคคลดังกล่าวได้อย่างไรบ้าง
นายวราวุธ กล่าวเพิ่มเติมว่า อย่างไรก็ตาม ตนขอฝากถึงคนพิการทั่วประเทศว่า หากมีปัญหา หรือข้อสงสัยเกี่ยวกับเรื่องการลงทะเบียน  การรักษาสิทธิ หรือเงินสนับสนุนของตนเองนั้นยังไม่ต้องรีบเดินทางเข้ามาที่กรุงเทพมหานคร ขอให้โทรศัพท์มาที่ศูนย์เร่งรัดจัดการสวัสดิภาพประชาชน (ศรส.) สายด่วน 1300 ของกระทรวง พม. และทางศรส. จะดำเนินการช่วยประสานงานและหาข้อมูลให้เพื่อที่จะได้ประหยัดเวลา และประหยัดแรงของพี่น้องคนพิการทุกคน
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #คนพิการสามล้อโยก #เบี้ยความพิการ

ที่มา : https://www.thaigov.go.th/news/contents/details/78452