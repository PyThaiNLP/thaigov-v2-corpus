รัฐบาลไทย-ข่าวทำเนียบรัฐบาล-ธพส. ขานรับนโยบาย ก.คลัง เร่งกระตุ้น ศก.ไทย คุย 6 เดือน สามารถอัดเม็ดเงินเข้าระบบได้กว่า  3,254 ลบ. พร้อมสนับสนุนสมาคมตะกร้อฯ ซอฟต์เพาเวอร์ของประเทศ ตามโครงการ 1 กีฬา 1 รสก.พลัส


วันจันทร์ที่ 5 กุมภาพันธ์ 2567
05/02/2567
พิมพ์
ธพส. ขานรับนโยบาย ก.คลัง เร่งกระตุ้น ศก.ไทย คุย 6 เดือน สามารถอัดเม็ดเงินเข้าระบบได้กว่า  3,254 ลบ. พร้อมสนับสนุนสมาคมตะกร้อฯ ซอฟต์เพาเวอร์ของประเทศ ตามโครงการ 1 กีฬา 1 รสก.พลัส
DAD ดำเนินการตามนโยบายของนายกฤษฎา จีนะวิจารณะ รมช.คลัง เร่งเบิกจ่ายงบลงทุนให้เป็นไปตามแผนการดำเนินงาน โดยไตรมาสแรกของปีงบประมาณ 2567 (ตุลาคม - ธันวาคม) ได้เบิกจ่ายงบลงทุนรวมวงเงินกว่า 2,313 ลบ.
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) หรือ DAD Asset Development เปิดเผยว่า DAD ได้ดำเนินการตามนโยบายของรัฐมนตรีช่วยว่าการกระทรวงการคลัง (นายกฤษฎา จีนะวิจารณะ) เรื่องการเร่งเบิกจ่ายงบลงทุนให้เป็นไปตามแผนการดำเนินงาน โดยไตรมาสแรกของปีงบประมาณ 2567 (ตุลาคม - ธันวาคม) ได้เบิกจ่ายงบลงทุนรวมวงเงินกว่า 2,313 ล้านบาท และช่วงไตรมาสนี้(มกราคม – มีนาคม) มีแผนเบิกจ่ายงบลงทุนอีกกว่า 941 ล้านบาท โดยหลักๆ เป็นการใช้จ่ายเพื่อลงทุนก่อสร้าง ได้แก่ โครงการพัฒนาพื้นที่ส่วนขยายศูนย์ราชการเฉลิมพระเกียรติฯ โซน C รวมถึงการก่อสร้างในธุรกิจที่ DAD รับพัฒนา ได้แก่ โครงการก่อสร้างอาคารอเนกประสงค์ กรมสรรพสามิต
“จากนโยบายของรัฐบาลและกระทรวงการคลัง ที่ต้องการให้รัฐวิสาหกิจช่วยเร่งในเรื่องของงบลงทุนและการใช้จ่าย เพื่อให้เงินในส่วนนี้ได้เข้าไปช่วยขับเคลื่อนและกระตุ้นเศรษฐกิจ โดยเฉพาะในช่วงนี้ที่งบประมาณปี 2567 ยังอยู่ในขั้นตอนการพิจารณา DAD ได้ปฏิบัติตามนโยบายนี้มาตลอด โดยกำชับให้หน่วยที่เกี่ยวข้องเร่งตรวจรับและเบิกจ่ายงบประมาณอย่างเคร่งครัดตามงวดงาน โดยการลงทุนของ DAD ส่วนใหญ่เป็นการก่อสร้าง จึงมีส่วนช่วยกระจายรายได้เข้าสู่ภาคแรงงานก่อสร้างจำนวนมาก โดยเฉพาะการก่อสร้างอาคารโซน C ซึ่งมีขนาดใหญ่มากถึง 660,000 ตารางเมตร”
ทั้งนี้งบลงทุนที่กล่าวมาข้างต้นนั้น เป็นการใช้จ่ายตามแผนงานโครงการที่วางไว้ ซึ่ง DAD ยังมีโครงการลงทุนในส่วนธุรกิจรับพัฒนาและก่อสร้างอาคาร ซึ่งในปี 2567 เตรียมดำเนินการก่อสร้าง 2 โครงการ รวมมูลค่ากว่า 11,953 ล้านบาท  ได้แก่ 1. โครงการก่อสร้างอาคารสำนักงานและที่พักอาศัยของกรมสรรพากร ซอยสุขุมวิท 11 วงเงินลงทุน 992 ล้านบาท และ 2. โครงการก่อสร้างอาคารที่ทำการและสนามกีฬาของกรมพลศึกษา ตำบลแพรกษา อำเภอเมืองสมุทรปราการ จังหวัดสมุทรปราการ วงเงินลงทุน 10,961 ล้านบาท อีกทั้งยังอยู่ระหว่างหารือเพื่อก่อสร้างอาคารสำนักงานสรรพสามิตภาคที่ 10 หลังใหม่ ย่านลาดพร้าว – วังหิน
นอกจากนี้ DAD ยังได้เข้าร่วมโครงการ 1 กีฬา 1 รัฐวิสาหกิจพลัส ตามนโยบายรัฐบาล โดยได้ให้การสนับสนุนสมาคมกีฬาตะกร้อแห่งประเทศไทย ระยะเวลา 4 ปี แบ่งเป็นการให้เงินสนับสนุนแก่สมาคมฯ และสนับสนุนพื้นที่การจัดการแข่งขันกีฬาตะกร้อ โดยจะใช้พื้นที่บริเวณลานอเนกประสงค์ของอาคาร B ศูนย์ราชการเฉลิมพระเกียรติฯ ถนนแจ้งวัฒนะ

ที่มา : https://www.thaigov.go.th/news/contents/details/78443