รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย ปท.3004 ลำลูกกาคลอง 7 จังหวัดปทุมธานี คืบหน้ากว่า 57% คาดแล้วเสร็จปลายปี 2567


วันจันทร์ที่ 5 กุมภาพันธ์ 2567
กรมทางหลวงชนบท ขยายถนนสาย ปท.3004 ลำลูกกาคลอง 7 จังหวัดปทุมธานี คืบหน้ากว่า 57% คาดแล้วเสร็จปลายปี 2567
....
กรมทางหลวงชนบท (ทช.) กระทรวงคมนาคม รายงานการดำเนินโครงการก่อสร้างถนนทางหลวงชนบทสาย ปท.3004 แยก ทล.305 - บ้านลำลูกกา อำเภอธัญบุรี ลำลูกกา จังหวัดปทุมธานี มีความคืบหน้ากว่าร้อยละ 57 ขณะนี้อยู่ระหว่างการก่อสร้างระบบระบายน้ำ งานชั้นโครงสร้างทาง งานเทผิวจราจรคอนกรีตเสริมเหล็ก และงานปูผิวจราจรลาดยาง คาดว่าจะแล้วเสร็จสมบูรณ์ในช่วงปลายปี 2567 โดยดำเนินโครงการฯ ตั้งแต่ช่วง กม. ที่ 0+000 บริเวณ ทล.305 (กม. ที่ 15+650) - 10+408 บริเวณ ทล.3312 (กม. ที่ 15+500) ระยะทาง 10.408 กิโลเมตร ใช้งบประมาณ 561.2 ล้านบาท ถนนสายดังกล่าวเป็นเส้นทางที่เชื่อมระหว่างถนนรังสิต - นครนายก (ทล.305) และถนนลำลูกกา (ทล.3312) จากการขยายตัวของชุมชน ส่งผลให้มีปริมาณการจราจรหนาแน่นมากถึง 18,907 คัน/วัน เกิดปัญหาความล่าช้าในการเดินทาง เพื่อเป็นการแก้ไขปัญหาดังกล่าว ทช. จึงได้ขยายผิวจราจรเดิม จาก 2 ช่องจราจร เป็น 4 ช่องจราจร ผิวจราจรทั่วไปเป็นแบบลาดยางแอสฟัลท์ติกคอนกรีต และบริเวณทางแยกเป็นคอนกรีตเสริมเหล็ก มีเกาะกลางทางเท้าพร้อมระบบระบายน้ำข้างใต้ทางเท้า ไฟฟ้าแสงสว่าง และอุปกรณ์อำนวยความสะดวกและปลอดภัยตลอดสายทาง รวมทั้งก่อสร้างสะพานข้ามคลองรังสิตประยูรศักดิ์ 1 แห่ง และก่อสร้างสะพานลอยคนเดินข้าม 4 แห่ง ทั้งนี้ เมื่อก่อสร้างแล้วเสร็จจะช่วยแก้ไขปัญหาการจราจรติดขัด รองรับการขยายตัวของชุมชนและเศรษฐกิจการขนส่งในอนาคต พร้อมยกระดับคุณภาพชีวิตที่ดีให้กับประชาชนอย่างยั่งยืน
นอกจากนี้ ในระหว่างการก่อสร้าง ทช. ได้จัดประชุมการมีส่วนร่วมภาคประชาชน เพื่อให้ประชาชนได้รับทราบรายละเอียดการดำเนินงานและความคืบหน้า เพื่อให้สอดคล้องกับความต้องการของประชาชน ในพื้นที่ให้มากที่สุด รวมทั้งติดตั้งป้ายเตือน และสัญญาณไฟ พร้อมอุปกรณ์ความปลอดภัย เพื่อความสะดวกปลอดภัยในการเดินทาง

ที่มา : https://www.thaigov.go.th/news/contents/details/78441