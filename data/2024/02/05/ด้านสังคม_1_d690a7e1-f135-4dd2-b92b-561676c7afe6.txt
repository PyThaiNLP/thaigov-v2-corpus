รัฐบาลไทย-ข่าวทำเนียบรัฐบาล-สธ. - มูลนิธิธรรมาภิบาลทางการแพทย์ - นศ.ปธพ. ออกหน่วยแพทย์อาสาเฉพาะทางเฉลิมพระเกียรติฯ "พาหมอไปหาประชาชน" จ.พิจิตร


วันจันทร์ที่ 5 กุมภาพันธ์ 2567
สธ. - มูลนิธิธรรมาภิบาลทางการแพทย์ - นศ.ปธพ. ออกหน่วยแพทย์อาสาเฉพาะทางเฉลิมพระเกียรติฯ "พาหมอไปหาประชาชน" จ.พิจิตร
กระทรวงสาธารณสุข ร่วมกับ มูลนิธิธรรมาภิบาลทางการแพทย์ และนักศึกษาหลักสูตรธรรมาภิบาลทางการแพทย์ ออกหน่วยแพทย์อาสาเฉพาะทาง เฉลิมพระเกียรติพระบาทสมเด็จพระเจ้าอยู่หัวฯ "พาหมอไปหาประชาชน" จัด 10 คลินิกเฉพาะทางตรวจคัดกรอง รักษา พร้อมส่งต่อโรงพยาบาล
กระทรวงสาธารณสุข ร่วมกับ มูลนิธิธรรมาภิบาลทางการแพทย์ และนักศึกษาหลักสูตรธรรมาภิบาลทางการแพทย์ ออกหน่วยแพทย์อาสาเฉพาะทาง เฉลิมพระเกียรติพระบาทสมเด็จพระเจ้าอยู่หัวฯ "พาหมอไปหาประชาชน" จัด 10 คลินิกเฉพาะทางตรวจคัดกรอง รักษา พร้อมส่งต่อโรงพยาบาลศักยภาพสูง เพิ่มการเข้าถึงบริการกลุ่มโรคเสี่ยงที่เป็นปัญหาสำคัญของประเทศ ให้กับประชาชน จ.พิจิตร กว่า 1,100 ราย
วันนี้ (5 กุมภาพันธ์ 2567) ที่ โรงพยาบาลพิจิตร จังหวัดพิจิตร ศาสตราจารย์เกียรติคุณนายแพทย์เกษม วัฒนชัย องคมนตรีและประธานมูลนิธิธรรมาภิบาลทางการแพทย์ เป็นประธานในพิธีเปิดโครงการหน่วยแพทย์อาสาเฉพาะทางเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข เลขาธิการมูลนิธิธรรมาภิบาลทางการแพทย์ ผู้อำนวยการหลักสูตรประกาศนียบัตรธรรมาภิบาลทางการแพทย์สำหรับผู้บริหารระดับสูง (ปธพ.) นักศึกษาธรรมาภิบาลทางการแพทย์ และคณะผู้บริการกระทรวงสาธารณสุข ร่วมพิธี
ศาสตราจารย์เกียรติคุณ นายแพทย์เกษม กล่าวว่า โครงการหน่วยแพทย์อาสาเฉพาะทางเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 เป็นโครงการต่อเนื่องของมูลนิธิธรรมาภิบาลทางการแพทย์ที่ได้รับพระบรมราชานุญาตให้ดำเนินการ เป็นการนำแพทย์ผู้เชี่ยวชาญเฉพาะทาง รวมถึงเครื่องมือทางการแพทย์ระดับสูงไปยังพื้นที่ห่างไกล หรือขาดแคลนให้ตรงความต้องการของประชาชน โดยไม่มีค่าใช้จ่าย ช่วยเพิ่มโอกาสเข้าถึงการตรวจวินิจฉัย รักษา ลดภาระค่าใช้จ่ายการเดินทางเข้าเมืองของผู้ป่วยและญาติ รวมถึงเป็นการนำองค์ความรู้ของอาจารย์แพทย์ไปถ่ายทอดให้กับแพทย์ต่างจังหวัด ซึ่งได้มีการออกหน่วยแพทย์เฉพาะทางเฉลิมพระเกียรติฯ ไปแล้วหลายจังหวัด มีประชาชนได้รับการดูแลแล้วกว่า 60,000 คน
นายแพทย์ชลน่าน กล่าวว่า กระทรวงสาธารณสุข ได้น้อมนำโครงการพระราชดำริ โครงการเฉลิมพระเกียรติและที่เกี่ยวเนื่องกับพระบรมวงศานุวงศ์ เป็นนโยบายสำคัญลำดับแรกในการขับเคลื่อนงาน อาทิ โครงการราชทัณฑ์ปันสุขฯ การพัฒนาโรงพยาบาลสมเด็จพระยุพราชและโรงพยาบาลชุมชนเฉลิมพระเกียรติ ให้เป็นโรงพยาบาลอัจฉริยะต้นแบบ สุขศาลาพระราชทาน เป็นต้น โดยในโอกาสพระบาทสมเด็จพระเจ้าอยู่หัว ทรงเจริญพระชนมพรรษา ครบ 6 รอบ 28 กรกฎาคม 2567 ได้จัดทำ "โครงการพาหมอไปหาประชาชนเฉลิมพระเกียรติฯ" เป็นหน่วยแพทย์เคลื่อนที่จิตอาสาในวันหยุดสุดสัปดาห์หรือวันหยุดนักขัตฤกษ์ บริการคัดกรองและตรวจรักษาโรคที่สำคัญ เพิ่มโอกาสให้ประชาชนในพื้นที่ห่างไกลได้เข้าถึงบริการทางการแพทย์เฉพาะทาง โดยครั้งนี้เป็นการดำเนินการร่วมกับ มูลนิธิธรรมาภิบาลทางการแพทย์ นักศึกษาหลักสูตรประกาศนียบัตรธรรมาภิบาลทางการแพทย์สำหรับผู้บริหาร (ปธพ.) บุคลากรทางสาธารณสุขทั้งภาครัฐและเอกชน จัดโครงการ "พาหมอไปหาประชาชน เฉลิมพระเกียรติฯ" ออกหน่วยคัดกรอง ตรวจรักษาในกลุ่มโรคที่ยากและซับซ้อนระดับทุติยภูมิและตติยภูมิ พร้อมส่งต่อรักษายังโรงพยาบาลที่มีศักยภาพสูง
ด้านนายแพทย์โอภาส กล่าวว่า โครงการหน่วยแพทย์อาสาเฉพาะทางเฉลิมพระเกียรติฯ จัดขึ้นที่ โรงพยาบาลพิจิตร ระหว่างวันที่ 3-5 กุมภาพันธ์ 2567 มีบริการ 10 คลินิกเฉพาะทาง ประกอบด้วย 1.คลินิกทันตกรรม 2.คลินิกจักษุ 3.คลินิกหัวใจ 4.คลินิกายอุปกรณ์และคลินิกขาเทียม 5.คลินิกส่องกล้องระบบอาหาร 6.คลินิกเต้านมและมะเร็งเต้านม 7.คลินิกโรคผิวหนัง 8.คลินิกคัดกรองวัณโรคและมะเร็งปอด 9.คลินิกโรคตับและมะเร็งตับ และ 10.คลินิกผู้สูงอายุ และการตรวจสุขภาพให้กับพระภิกษุสงฆ์ โดยวันนี้มีประชาชนได้รับการตรวจคัดกรองความเสี่ยงและเข้ารับบริการเฉพาะทาง รวม 1,197 ราย
******************** 5 กุมภาพันธ์ 2567

ที่มา : https://www.thaigov.go.th/news/contents/details/78445