รัฐบาลไทย-ข่าวทำเนียบรัฐบาล-นายกฯ ขอบคุณทุกหน่วยงานที่เกี่ยวข้องร่วมใจทำงานจน UNESCO มอบประกาศนียบัตรรับรอง ประเพณีสงกรานต์ไทย ขึ้นมรดกวัฒนธรรมที่จับต้องไม่ได้ของมนุษย์ชาติอย่างเป็นทางการ


วันจันทร์ที่ 5 กุมภาพันธ์ 2567
05/02/2567
พิมพ์
นายกฯ ขอบคุณทุกหน่วยงานที่เกี่ยวข้องร่วมใจทำงานจน UNESCO มอบประกาศนียบัตรรับรอง ประเพณีสงกรานต์ไทย ขึ้นมรดกวัฒนธรรมที่จับต้องไม่ได้ของมนุษย์ชาติอย่างเป็นทางการ
นายกฯ ขอบคุณทุกหน่วยงานที่เกี่ยวข้องร่วมใจทำงานจน UNESCO มอบประกาศนียบัตรรับรอง ประเพณีสงกรานต์ไทย ขึ้นมรดกวัฒนธรรมที่จับต้องไม่ได้ของมนุษย์ชาติอย่างเป็นทางการ พร้อมเดินหน้ายกระดับเทศกาลสงกรานต์ไทย เตรียมจัด “World Songkran Festival” ทั่วประเทศ
วันนี้ (5 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า องค์การเพื่อการศึกษา วิทยาศาสตร์ และวัฒนธรรมแห่งสหประชาชาติ (UNESCO) ได้มอบประกาศนียบัตร (Certificate) รับรองประกาศขึ้นทะเบียน “สงกรานต์ในประเทศไทย” ประเพณีสงกรานต์เป็นมรดกวัฒนธรรมที่จับต้องไม่ได้ของมนุษย์ชาติอย่างเป็นทางการ ให้แก่ กรมส่งเสริมวัฒนธรรม กระทรวงวัฒนธรรมเป็นที่เรียบร้อย
โฆษกประจำสำนักนายกรัฐมนตรี กล่าวว่า รัฐบาลโดยกระทรวงวัฒนธรรม พร้อมเดินหน้ายกระดับประเพณีสงกรานต์ของไทย โดยคงเนื้อหาในการเผยแพร่สาระคุณค่า สร้างการรับรู้ความเข้าใจ ที่ถูกต้อง และให้ตระหนักถึงความสำคัญตามขนบประเพณีของชุมชนท้องถิ่นต่าง ๆ โดยเตรียมจัดงานมหาสงกรานต์ “World Songkran Festival : ประเพณีสงกรานต์ไทย หมุดหมายนักท่องเที่ยวทั่วโลก” ดำเนินงานผ่านเครือข่ายวัฒนธรรม 76 จังหวัดทั่วประเทศ และ 50 เขตในกรุงเทพมหานคร ระหว่างวันที่ 1 - 21 เมษายน 2567 นี้
ทั้งนี้ ขอเชิญชวนพี่น้องประชาชนไทยร่วมเป็นเจ้าภาพที่ดี ให้การต้อนรับชาวต่างชาติที่จะเดินทางมาร่วมงานสงกรานต์ในช่วงเวลาอีก 2 เดือนต่อจากนี้ และช่วยกันร่วมสืบสาน รักษา ต่อยอดมรดกภูมิปัญญาประเพณีสงกรานต์ อันทรงคุณค่าของไทย ให้เกิดการสืบทอดอย่างยั่งยืน รวมถึงเป็นพลัง Soft Power ในการส่งเสริมการท่องเที่ยว
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้ความสำคัญกับการทำงานเพื่อส่งเสริมประเพณีสงกรานต์ของไทย จนได้รับใบประกาศนียบัตร (Certificate) รับรองจาก UNESCO อย่างเป็นทางการแล้ว ถือเป็นข่าวดี เป็นของขวัญที่สร้างความภาคภูมิใจให้เเก่คนไทย โดยรัฐบาลจะสนับสนุนการอนุรักษ์ สืบสาน ปกป้อง คุ้มครองมรดกภูมิปัญญาทางวัฒนธรรมอันทรงคุณค่าของประเทศ และช่วยสร้างการรับรู้ให้ชาวต่างชาติได้เข้าถึงประเพณี เทศกาลของไทยให้มากขึ้น ซึ่งมั่นใจว่าผลสำเร็จในครั้งนี้จะสามารถต่อยอดไปสู่ภาคเศรษฐกิจ เป็นเม็ดเงิน เป็นรายได้สู่ประชาชนต่อไป” นายชัย กล่าว

ที่มา : https://www.thaigov.go.th/news/contents/details/78438