รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดประจวบคีรีขันธ์


วันพุธที่ 14 กุมภาพันธ์ 2567
14/02/2567
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดประจวบคีรีขันธ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดประจวบคีรีขันธ์ และโรงพยาบาลประจวบคีรีขันธ์
ในวันพุธที่ ๑๔ กุมภาพันธ์ ๒๕๖๗ พลเอก ไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลอากาศเอก สมคิด สุขบาง นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม และรองปลัดกระทรวงสาธารณสุข ลงพื้นที่ตรวจเยี่ยมเรือนจำจังหวัดประจวบคีรีขันธ์ และโรงพยาบาลประจวบคีรีขันธ์ ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์  โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม ผู้แทนรัฐมนตรีว่าการกระทรวงยุติธรรม คณะผู้บริหาร และเจ้าหน้าที่ที่เกี่ยวข้อง เข้าร่วมฯ
เรือนจำจังหวัดประจวบคีรีขันธ์ เป็นเรือนจำแดนเดียว อัตราการควบคุมผู้ต้องขัง กำหนดโทษไม่เกิน ๑๕ ปี มีพื้นที่ จำนวน ๔๒ ไร่ มีผู้ต้องขังจำนวนทั้งสิ้น ๑,๘๘๔ คน แบ่งเป็น ผู้ต้องขังชาย ๑,๖๕๖ คน ผู้ต้องขังหญิง ๒๒๘ คน ด้านค่ายาและเวชภัณฑ์ที่มิใช่ยาได้รับสนับสนุนจากโรงพยาบาลประจวบคีรีขันธ์ ซึ่งเป็นโรงพยาบาลแม่ข่าย มีผู้ต้องขังนอนรักษาตัวโรงพยาบาลแม่ข่ายเฉลี่ยเดือนละประมาณ ๓-๕ ราย ต่อเดือน มีแดนแรกรับสำหรับผู้ต้องขังรับใหม่ การย้ายกลับจากโรงพยาบาล และกลับจากศาลก่อนปล่อยลงแดน มีการคัดกรองผู้ต้องขังแรกรับ/รับย้ายหรือรับใหม่ โดยวิธีคัดกรองตามแบบคัดกรองวัณโรค (TB P๑) ร้อยละร้อย และร่วมกับโรงพยาบาลแม่ข่ายเอกซเรย์ปอดให้กับผู้ต้องขังรับใหม่และรายเก่าร้อยละร้อย มีการตรวจหาเชื้อเอชไอวี ซิฟิลิส และไวรัสตับอักเสบซี ในผู้ต้องขังแรกรับทุกราย โดยการส่งเจาะเลือดทางหลอดเลือดดำ (Vein) ส่งตรวจทางห้องปฏิบัติการกับโรงพยาบาลแม่ข่าย จำนวน ๒๐ คน/สัปดาห์ ทั้งนี้ หากพบว่าป่วยจะได้รับเข้าสู่กระบวนการรักษาในทันที ด้านอาหารปลอดภัย ได้มีการตรวจสารปนเปื้อนในการประกอบอาหาร โดยทดสอบสารปนเปื้อนในอาหาร เช่น สารฟอกขาว สารกันรา และสารฟอร์มาลิน จากกระทรวงสาธารณสุขเขตสุขภาพที่ ๑๐ และสำนักงานสาธารณสุขจังหวัดประจวบคีรีขันธ์ ปีละ ๑ ครั้ง มีการตรวจคุณภาพน้ำจากการประปาส่วนภูมิภาค ซึ่งผ่านเกณฑ์มาตรฐาน มีการพ่นหมอกควันเพื่อกำจัดแหล่งเพาะพันธ์ยุงลายเดือนละ ๒ ครั้ง
นอกจากนี้ มีบุคลากรทางการแพทย์ เป็นพยาบาล ๓ คน นักจิตวิทยา ๑ คน โดยเทียบเป็นสัดส่วนพยาบาลต่อผู้ต้องขังเท่ากับ ๑ : ๖๒๒ คน มีแพทย์จากโรงพยาบาลประจวบคีรีขันธ์เข้าตรวจผู้ต้องขังรายใหม่ในเรือนจำ ๑ ครั้ง ต่อเดือน รวมทั้งมีระบบการ Telemedicine ทั้งโรคทางกายและจิตเวช มีหน่วยทันตกรรมเคลื่อนที่ และให้บริการตรวจผู้ต้องขังป่วยโรคเรื้อรังรายเดิม อย่างน้อย ๔ ชั่วโมงต่อสัปดาห์ และยังมีการร่วมมือกับภาคีเครือข่าย เช่น โรงพยาบาลค่ายธนรัตน์ และหน่วยแพทย์เคลื่อนที่ พอสว. ที่เข้ามาช่วยในการรักษาพยาบาล มีอาสาสมัครสาธารณสุขเรือนจำ (อสรจ.) จำนวน ๗๐ คน อัตราส่วน อสรจ.ต่อผู้ต้องขังเท่ากับ ๑ : ๒๗  โดยได้รับการอบรมปีละ ๒ ครั้ง มีมุมสุขภาพราชทัณฑ์ปันสุขทุกแดน
มีบริการสุขภาพจิตสำหรับผู้ต้องขังที่คัดกรองแล้วพบปัญหาสุขภาพจิต จำนวน ๔๗ ราย (ข้อมูล ณ วันที่ ๓๑ มกราคม ๒๕๖๗) ซึ่งได้รับการดูแลรักษาร้อยเปอร์เซ็นต์ มีการจัดบริการให้คำปรึกษาทางสุขภาพจิตและจิตเวชจากจิตแพทย์โรงพยาบาลแม่ข่ายในเรือนจำทุก ๆ ๒ เดือน และผ่านระบบ Telepsychiatry เดือนละ ๑ ครั้ง
การลงพื้นที่ตรวจเยี่ยมในวันนี้ พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำจังหวัดประจวบคีรีขันธ์ เพื่อรับฟังรายงานการติดตามการดำเนินงานตามโครงการราชทัณฑ์ปันสุขฯ พร้อมตรวจเยี่ยมห้องกักโรค สถานพยาบาล มุมสุขภาพราชทัณฑ์ปันสุข และมอบถุงของใช้ให้กับผู้ต้องขังชายสูงอายุและพิการ จำนวน ๖ ราย และตรวจเยี่ยมแดนหญิง เยี่ยมชมห้องแม่และเด็ก พร้อมมอบถุงของใช้แก่ผู้ต้องขังหญิงตั้งครรภ์ และผู้ต้องขังหญิงสูงอายุ จำนวน ๖ คน และเยี่ยมชมการฝึกวิชาชีพเพื่อการพัฒนาพฤตินิสัย และตรวจเยี่ยมการดำเนินงานของฝ่ายสูทกรรม จากนั้น ช่วงบ่ายเดินทางไปยังโรงพยาบาลประจวบคีรีขันธ์ซึ่งเป็นโรงพยาบาลแม่ข่ายของเรือนจำจังหวัดประจวบคีรีขันธ์ เพื่อเยี่ยมชมการดำเนินงานตามโครงการราชทัณฑ์ปันสุขฯ และให้กำลังใจแพทย์และพยาบาล

ที่มา : https://www.thaigov.go.th/news/contents/details/78918