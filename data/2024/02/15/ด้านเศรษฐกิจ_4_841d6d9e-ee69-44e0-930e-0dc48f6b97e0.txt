รัฐบาลไทย-ข่าวทำเนียบรัฐบาล-​หน.ผู้ตรวจราชการฯ วิษณุฯ ตรวจราชการ สอจ.นครสวรรค์ ย้ำเจ้าหน้าที่ตรวจกำกับดูแลโรงงานที่มีน้ำเสีย มลพิษทางอากาศ และโรงงานที่มีความเสี่ยงจะเกิดผลกระทบสิ่งแวดล้อม 


วันพฤหัสบดีที่ 15 กุมภาพันธ์ 2567
15/02/2567
พิมพ์
​หน.ผู้ตรวจราชการฯ วิษณุฯ ตรวจราชการ สอจ.นครสวรรค์ ย้ำเจ้าหน้าที่ตรวจกำกับดูแลโรงงานที่มีน้ำเสีย มลพิษทางอากาศ และโรงงานที่มีความเสี่ยงจะเกิดผลกระทบสิ่งแวดล้อม
​หน.ผู้ตรวจราชการฯ วิษณุฯ ตรวจราชการ สอจ.นครสวรรค์ ย้ำเจ้าหน้าที่ตรวจกำกับดูแลโรงงานที่มีน้ำเสีย มลพิษทางอากาศ และโรงงานที่มีความเสี่ยงจะเกิดผลกระทบสิ่งแวดล้อม ให้ปฏิบัติตามกฎหมายอย่างเคร่งครัด
วันที่ 14 กุมภาพันธ์ 2567 เวลา 10.00 น. นายวิษณุ ทับเที่ยง  หัวหน้าผู้ตรวจราชการกระทรวงอุตสาหกรรม  ตรวจราชการกรณีตรวจราชการกรณีปกติ   สำนักงานอุตสาหกรรมจังหวัดนครสวรรค์ ผ่านระบบออนไลน์ (Zoom Meeting) โดยมีนายชัชพล อินทโฉม อุตสาหกรรมจังหวัดนครสวรรค์ และเจ้าหน้าที่รายงานผลการดำเนินงาน โดย หน.ผู้ตรวจราชการฯ ได้ถ่ายทอดนโยบายของกระทรวงอุตสาหกรรม ให้เจ้าหน้าที่มุ่งเน้นการใช้ "หัว และใจ" ในการทำงาน นำนโยบาย MIND ถ่ายทอดให้โรงงานในพื้นที่ยกระดับ “อุตสาหกรรมเศรษฐกิจ” ให้สามารถ “เติบโตอย่างยั่งยืนคู่ชุมชน” สร้างภาพลักษณ์และคุณค่าใหม่ของภาคอุตสาหกรรมโดยเติบโตอย่างยั่งยืนคู่ชุมชนใน 4 มิติ คือ 1. ความสำเร็จทางธุรกิจเปลี่ยนผ่านสู่อุตสาหกรรมเศรษฐกิจ 2. ความอยู่ดีกับสังคมโดยรวมส่งเสริมการทำงานร่วมกันระหว่างสถานประกอบการ ชุมชน และสังคม ให้อยู่ร่วมกันอย่างเป็นมิตร 3. ความลงตัวกับกติกาสากล ดูแลรักษาสิ่งแวดล้อมสู่อุตสาหกรรมสีเขียว เพื่อโอกาสทางธุรกิจมุ่งสู่ความเป็นกลางทางคาร์บอนตอบโจทย์ไทยและประชาคมโลก และ 4. การกระจายรายได้สู่ชุมชนที่ตั้ง (การกระจายรายได้ และสร้างความเข้มแข็งให้กับชุมชน)
พร้อมนี้ ได้ให้ข้อเสนอแนะ เพื่อเพิ่มประสิทธิภาพการทำงาน โดยให้ สอจ.ดำเนินการ ดังนี้  1. ตรวจกำกับดูแลโรงงานอุตสาหกรรมที่มีน้ำเสีย มลพิษทางอากาศ และโรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมายอย่างเคร่งครัด(ซึ่งต้องการให้มีการตรวจกำกับ 100% ของโรงงานในพื้นที่) เพื่อป้องกันปัญหาข้อร้องเรียนของชุมชนด้านปัญหาสิ่งแวดล้อมและเหตุเดือดร้อนรำคาญ ซึ่งเกิดจากประกอบการของโรงงานและปัญหาฝุ่น PM 2.5 พร้อมทั้งเน้นย้ำให้การตรวจกำกับโรงงานโดยใช้ระบบ (i-Auditor) เพื่อทำให้เกิดประสิทธิภาพในการตรวจกำกับสูงสุด 2. กำกับดูแลการจัดการกากอุตสาหกรรมในพื้นที่ ให้เป็นไปตามกฎหมายอย่างเคร่งครัด และประชาสัมพันธ์ให้ความรู้แก่โรงงานอุตสาหกรรมให้รับทราบถึงประกาศกระทรวงฉบับใหม่และสามารถเข้าใช้งานบริการอิเล็กทรอนิกส์ของกรมโรงงานอุตสาหกรรมที่เกี่ยวข้องกับการจัดการกากของเสียอุตสาหกรรมได้อย่างมีประสิทธิภาพ 3. ดำเนินการประชาสัมพันธ์และให้ความรู้โรงงานในกำกับให้เห็นความสำคัญของการรับรองอุตสาหกรรมสีเขียว (GI) เพื่อให้โรงงานในพื้นที่ได้รับการรับรองให้เป็นไปตามเป้าหมายของกระทรวงคือ ร้อยละ 90 ของโรงงานในพื้นที่ พร้อมทั้งสนับสนุนให้สถานประกอบการโรงงานอุตสาหกรรมให้ได้รับการเลื่อนระดับการรับรอง (GI) ที่สูงขึ้น 4. ติดตามให้โรงงานในพื้นที่เข้าใช้งานระบบ I-Industry พร้อมทั้งประชาสัมพันธ์ให้ความรู้อย่างต่อเนื่องในการกรอกข้อมูลลงในระบบ I-Single Form พร้อมทั้งมอบหมายเจ้าหน้าที่ให้ศึกษาการใช้งานระบบ I-Single Form ให้มีความชำนาญ พร้อมสำหรับการเป็นที่ปรึกษาให้ความรู้การใช้งานระบบฯ ต่อสถานประกอบการในพื้นที่ 5. ลงพื้นที่สำรวจโรงงานที่ไม่มีปฏิสัมพันธ์กับ อก. เป็นเวลานาน เพื่อตรวจสอบสถานะปัจจุบันว่ายังคงมีสภาพเป็นโรงงานที่ประกอบกิจการหรือไม่ กรณีพบโรงงานเลิก/ร้าง ให้ดำเนินการจำหน่ายทะเบียนตามแนวทางที่ อก. ได้กำหนดไว้ต่อไป 6. ติดตามสถานะภาพปัจจุบันของผู้ประกอบการที่กู้เงินกองทุนต่าง ๆ ของ อก. อย่างต่อเนื่อง กรณีพบปัญหาในการประกอบกิจการให้ประสานงานกับ SMED Bank จะได้เข้าไปช่วยแก้ไขปัญหาได้อย่างรวดเร็ว ป้องกันการเกิดหนี้เสีย (NPL)
พร้อมให้ สอจ.นครสวรรค์ ปฏิบัติงานตามบทบาทและภารกิจ ในการขับเคลื่อนนโยบายของ อก. รัฐบาล และจังหวัด อย่างมีประสิทธิภาพ เจ้าหน้าที่ของ สอจ.นครสวรรค์ ต้องร่วมบูรณาการการทำงานร่วมกับจังหวัด หน่วยงานอื่น ๆ ในพื้นที่และภาคเอกชน สุดท้ายนี้ ขอให้กำลังใจเจ้าหน้าที่ทุกท่านที่มุ่งมั่นและตั้งใจในการทำงานอย่างเต็มที่ อีกทั้งนำเสนอข้อมูลที่เป็นประโยชน์ต่อการตรวจราชการครั้งนี้อย่างดียิ่ง

ที่มา : https://www.thaigov.go.th/news/contents/details/78934