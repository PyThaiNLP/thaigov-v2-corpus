รัฐบาลไทย-ข่าวทำเนียบรัฐบาล-กรมการขนส่งทางบก ประชาสัมพันธ์สำหรับผู้ประกอบการขนส่งไม่ประจำทางด้วยรถบรรทุก (70) ในส่วนภูมิภาค สามารถยื่นขอใบอนุญาตและต่ออายุใบอนุญาตประกอบการขนส่งผ่านระบบ DLT E-Transport License


วันพฤหัสบดีที่ 15 กุมภาพันธ์ 2567
กรมการขนส่งทางบก ประชาสัมพันธ์สำหรับผู้ประกอบการขนส่งไม่ประจำทางด้วยรถบรรทุก (70) ในส่วนภูมิภาค สามารถยื่นขอใบอนุญาตและต่ออายุใบอนุญาตประกอบการขนส่งผ่านระบบ DLT E-Transport License
...
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม กล่าวว่า ตามที่กรมการขนส่งทางบก (ขบ.) ได้ยกระดับการบริการประชาชน โดยพัฒนากระบวนงานใบอนุญาตประกอบการขนส่งไม่ประจำทางและส่วนบุคคลด้วยรถบรรทุก ทั้งในประเทศและระหว่างประเทศให้เป็นรูปแบบอิเล็กทรอนิกส์ ตั้งแต่การยื่นคำขอและเอกสารผ่านทางออนไลน์ ชำระค่าธรรมเนียมผ่านระบบ e - Payment ของกรมบัญชีกลาง ซึ่งจะได้รับใบเสร็จรับเงินและใบอนุญาตประกอบการขนส่งในรูปแบบไฟล์อิเล็กทรอนิกส์ ปัจจุบันได้นำร่องกับผู้ประกอบการขนส่งไม่ประจำทางด้วยรถบรรทุก (70) ในส่วนกลาง ให้สามารถยื่นขอใบอนุญาต ต่ออายุใบอนุญาต ขอเพิ่มรถ บรรจุรถ ถอนรถ เปลี่ยนรถ ฯลฯ ผ่านระบบงานใบอนุญาตประกอบการขนส่งอิเล็กทรอนิกส์ (DLT E-Transport License) ที่เว็บไซต์ https://etl.dlt.go.th แล้ว โดยระบบดังกล่าว ขบ. ได้พัฒนาขึ้นเพื่อให้ผู้ประกอบการขนส่งได้รับความสะดวกรวดเร็ว ลดการใช้กระดาษ ลดระยะเวลาและค่าใช้จ่ายในการเดินทาง สามารถยื่นคำขอได้ทุกที่ ทุกเวลา และติดตามตรวจสอบสถานะการดำเนินการได้แบบ Real-time และเพื่อเป็นการขยายผลการให้บริการให้ครอบคลุมทั่วประเทศ ขบ. ขอประชาสัมพันธ์ให้ผู้ประกอบการขนส่งไม่ประจำทางด้วยรถบรรทุก (70) ในส่วนภูมิภาค ที่ประสงค์จะขอรับใบอนุญาตและต่ออายุใบอนุญาตประกอบการขนส่ง สามารถยื่นคำขอผ่านระบบ DLT E-Transport License ได้ที่เว็บไซต์ https://etl.dlt.go.th ตั้งแต่วันที่ 1 เมษายน 2567 เป็นต้นไป โดยมีขั้นตอนดังนี้
1) ผู้ประกอบการขนส่งลงทะเบียน (Open ID) ผ่านระบบพิสูจน์และยืนยันตัวตนทางดิจิทัล
2) ผู้ประกอบการขนส่งยื่นคำขอฯ ผ่านเว็บไซต์ https://etl.dlt.go.th
3) เจ้าหน้าที่ตรวจสอบข้อมูลลงรับคำขอแบบออนไลน์
4) นัดหมาย - ยืนยัน ตรวจสอบสถานที่เก็บรถฯ
5) เจ้าหน้าที่ตรวจสอบสถานที่เก็บรถฯ
6) เจ้าหน้าที่สรุปข้อมูลและนำเสนอที่ประชุมผ่านระบบออนไลน์
7) ผู้ประกอบการขนส่งชำระค่าธรรมเนียมใบอนุญาตฯ ผ่านระบบ e - Payment และรับใบเสร็จรับเงินทันที
8) ผู้ประกอบการขนส่งได้รับใบอนุญาตฯ ในรูปแบบไฟล์อิเล็กทรอนิกส์ (e - License)
ทั้งนี้ ขบ. มีแผนขยายผลการให้บริการกระบวนงานอื่น ๆ ให้เป็นรูปแบบอิเล็กทรอนิกส์เพิ่มมากขึ้น โดยปัจจุบันได้เริ่มนำร่องใช้กับกระบวนงานใบอนุญาตประกอบการขนส่งไม่ประจำทางด้วยรถบรรทุกระหว่างประเทศในส่วนกลางแล้ว และระยะถัดไปจะเริ่มนำร่องใช้กับกระบวนงานใบอนุญาตประกอบการขนส่งส่วนบุคคลด้วยรถบรรทุกทั้งในประเทศและระหว่างประเทศในส่วนกลาง ก่อนขยายผลให้ครอบคลุมทั่วประเทศในปี 2568 ต่อไป กรณีมีข้อสงสัยสามารถติดต่อสอบถามข้อมูลเพิ่มเติมได้ที่ส่วนประกอบการขนส่งสินค้า สำนักการขนส่งสินค้า โทรศัพท์ 0 2272 8491 และกลุ่มวิชาการขนส่ง สำนักงานขนส่งจังหวัดทุกแห่งทั่วประเทศ หรือสายด่วน ขบ.  1584

ที่มา : https://www.thaigov.go.th/news/contents/details/78935