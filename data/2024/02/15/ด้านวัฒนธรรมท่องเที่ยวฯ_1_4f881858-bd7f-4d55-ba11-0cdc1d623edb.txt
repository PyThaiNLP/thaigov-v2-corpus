รัฐบาลไทย-ข่าวทำเนียบรัฐบาล-วงการศิลปะคึกคัก 7 สัปดาห์ Thailand Biennale Chiangrai ดึงสายอาร์ตขึ้นเหนือเสพงานศิลป์ทะลุกว่า 380,000 คน นักท่องเที่ยวออนไลน์เข้าชมถึง 13 ล้านวิว


วันพฤหัสบดีที่ 15 กุมภาพันธ์ 2567
วงการศิลปะคึกคัก 7 สัปดาห์ Thailand Biennale Chiangrai ดึงสายอาร์ตขึ้นเหนือเสพงานศิลป์ทะลุกว่า 380,000 คน นักท่องเที่ยวออนไลน์เข้าชมถึง 13 ล้านวิว
วงการศิลปะคึกคัก 7 สัปดาห์ Thailand Biennale Chiangrai ดึงสายอาร์ตขึ้นเหนือเสพงานศิลป์ทะลุกว่า 380,000 คน นักท่องเที่ยวออนไลน์เข้าชมถึง 13 ล้านวิว
วงการศิลปะคึกคัก 7 สัปดาห์ Thailand Biennale Chiangrai ดึงสายอาร์ตขึ้นเหนือเสพงานศิลป์ทะลุกว่า 380,000 คน นักท่องเที่ยวออนไลน์เข้าชมถึง 13 ล้านวิว ด้านหอศิลป์ร่วมสมัยเมืองเชียงราย-พิพิธภัณฑ์บ้านดำ-อุทยานศิลปะและวัฒนธรรมและวัฒนธรรมแม่ฟ้าหลวง (ไร่แม่ฟ้าหลวง)-วัดร่องขุ่น-ศูนย์วิปัสสนาสากลไร่เชิญตะวัน ขึ้นนำ 5 อันดับสถานที่ยอดนิยมในงาน Thailand biennale Chiangrai 2023
เมื่อเร็วๆ นี้ นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม เป็นประธานการประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 1/2567 เพื่อติดตามความคืบหน้าการดำเนินงาน ตลอดจนติดตามแผนการดำเนินงานที่สำคัญของหน่วยงานในสังกัดกระทรวงวัฒนธรรม ซึ่งที่ประชุมโดยสำนักงานศิลปวัฒนธรรมร่วมสมัย (สศร.) ได้รายงานว่า จากการบูรณาการร่วมกับจังหวัดเชียงราย องค์กรเครือข่ายทั้งในและต่างประเทศ ผู้อำนวยการฝ่ายศิลป์และภัณฑารักษ์ ตลอดจนศิลปินร่วมสมัยชาวไทยและชาวต่างประเทศ ร่วมกันจัดงาน “Thailand Biennale Chiangrai 2023” ระหว่างวันที่ 9 ธ.ค. 2566 – 30 เม.ย. 2567 นับเป็นโครงการสำคัญที่ช่วยเปิดโลกศิลปวัฒนธรรมของประเทศไทยให้ชาวโลกได้รับรู้ และส่งเสริมให้จังหวัดเชียงรายก้าวกระโดดสู่นิเวศของการเป็น “เมืองศิลปะระดับโลก” สำหรับเดือนมกราคมที่ผ่าน มีคณะต่างๆเข้าไปศึกษาดูงานดังกล่าวเป็ฯจำนวนมาก ไม่ว่าจะเป็นคณะกรรมาธิการการท่องเที่ยว วุฒิสภา หรือจะเป็นนักเรียนนักศึกษาในหลักสูตรต่างๆ โดยเฉพาะสาขาเกี่ยวกับศิลปะ พร้อมด้วยทีมผู้จัดงานได้จัดกิจกรรมคู่ขนานในรอบเดือนที่ผ่านมารวม 20 กิจกรรม ปรากฏว่า ตั้งแต่จัดงานมา 7 สัปดาห์ มีผู้เข้าชมงานในพื้นที่แสดงนิทรรศการหลักกว่า 380,000 คน เป็นชาวไทย 72% ชาวต่างชาติ 28% และเข้าชมผ่านสื่อออนไลน์ทุกช่องทางกว่า 13 ล้านวิว ผ่านtiktok มากกว่า 9 ล้านวิว และ Youtube มากกว่า 2.3 ล้านวิว สำหรับ 5 อันดับสถานที่ยอดนิยม งาน Thailand biennale Chiangrai 2023 ได้แก่ อันดับ 1 หอศิลป์ร่วมสมัยเมืองเชียงราย 2.พิพิธภัณฑ์บ้านดำ 3.อุทยานศิลปะและวัฒนธรรมและวัฒนธรรมแม่ฟ้าหลวง (ไร่แม่ฟ้าหลวง) 4.วัดร่องขุ่น 5.ศูนย์วิปัสสนาสากลไร่เชิญตะวัน นับว่าการจัดงานในครั้งนี้ประสบผลสำเร็จและสร้างชื่อเสียงด้านวงการศิลปะร่วมสมัยได้อย่างภาคภูมิใจ สร้างงาน สร้างรายได้ นำงานศิลปวัฒนธรรมกระตุ้นเศรษฐกิจของจังหวัดเชียงรายและจังหวัดใกล้เคียงเป็นอย่างมาก และพร้อมดำเนินโครงการ Thailand Biennale ในจังหวัดอื่นของประเทศไทย ผลักดันงานศิลปะร่วมสมัยของไทยสู่นานาชาติในพื้นที่ที่มีศักยภาพของประเทศไทยต่อไป
นายเสริมศักดิ์ กล่าวอีกว่า ซึ่งล่าสุดได้มีการประกาศให้ “จังหวัดภูเก็ต” เป็นเจ้าภาพต่อจากจังหวัดเชียงราย ในปี 2025 ใช้ชื่อว่า Thailand Biennale Phuket 2025 ซึ่งสรศ. ได้ลงไปประชุมกับผู้ว่าราชการจังหวัดและหน่วยงานที่เกี่ยวข้องเรียบร้อยแล้ว โดยจะเตรียมพร้อมการจัดงาน และจัดตั้งงบประมาณรองรับการจัดงานต่อไป อีกทั้งในที่ประชุมได้เผยแผนการดำเนินงานจัดกิจกรรมคู่ขนาน (Collateral Events) ในช่วงเดือนกุมภาพันธ์ 2567 ระหว่างการจัดแสดงงานศิลปะ ในโครงการมหกรรมศิลปะร่วมสมัยนานาชาติ Thailand Biennale, Chiang Rai 2023 อาทิ กิจกรรมงานวิ่ง กิจกรรม workshop ด้านศิลปะ นิทรรศการจัดแสดงผลงานศิลปะ และกิจกรรมสร้างสรรค์งานเขียนเพื่อการท่องเที่ยว ณ จังหวัดเชียงราย วันที่ 16 - 18 กุมภาพันธ์ 2567 ณ โรงแรมแลบโตทล และพื้นที่แสดงงานมหกรรมศิลปะร่วมสมัยนานาชาติ Thailand Biennale, Chiang Rai 2023 เป็นต้น
ทั้งนี้ จังหวัดภูเก็ต เป็นจังหวัดที่มีศักยภาพและความพร้อมมากที่สุดในการเป็นเจ้าภาพการจัดมหกรรมศิลปะร่วมสมัยนานาชาติ Thailand Biennale ครั้งที่ 4 ในปี 2025 เนื่องจากมีศักยภาพโดดเด่น ทั้งด้านธรรมชาติ ประวัติศาสตร์ และวัฒนธรรม มีชื่อเสียงเป็นที่รู้จักในฐานะแหล่งท่องเที่ยวยอดนิยมระดับโลก เป็นเครือข่ายเมืองสร้างสรรค์ด้านอาหารของยูเนสโก มีสิ่งอำนวยความสะดวกรองรับการจัดงานพร้อมทุกด้าน มีประสบการณ์จัดงานในระดับนานาชาติมาแล้วหลายงาน รวมถึงผ่านเกณฑ์มาตรฐานที่กำหนดไว้ในระดับดีทุกด้าน รวมทั้งมีการเตรียมความพร้อมรับเป็นเจ้าภาพและมีข้อมูลความร่วมมือของทุกหน่วยงานในพื้นที่ที่ชัดเจน เป็นรูปธรรมทั้งหน่วยงานภาคราชการ องค์กรปกครองส่วนท้องถิ่น ภาคธุรกิจเอกชน ศิลปิน และภาคประชาชน ตลอดจนมีการวางแผนงานและงบประมาณรองรับไว้ด้วย ประกอบกับจังหวัดภูเก็ตมีแผนและเป้าหมายที่จะนำศิลปะไปส่งเสริมศักยภาพการท่องเที่ยว เสริมสร้างเศรษฐกิจ และภาพลักษณ์สู่ระดับนานาชาติอยู่แล้ว จึงมีความเชื่อมั่นว่าจังหวัดภูเก็ต น่าจะจัดงานมหกรรมศิลปะร่วมสมัยนานาชาติ Thailand Biennale ครั้งที่ 4 ในปี 2025 จนประสบความสำเร็จได้เป็นอย่างดี และสามารถยกระดับการจัดงานเทศกาลศิลปะร่วมสมัยของประเทศไทยให้ได้รับการยอมรับในเวทีนานาชาติมากยิ่งขึ้น ตามนโยบายการส่งเสริม soft power โดยใช้ศักยภาพด้านศิลปะของรัฐบาลและกระทรวงวัฒนธรรมด้วย

ที่มา : https://www.thaigov.go.th/news/contents/details/78937