รัฐบาลไทย-ข่าวทำเนียบรัฐบาล-​“คารม” เผย กรมการจัดหางาน จับมือ กองทุนเงินให้กู้ยืมเพื่อการศึกษา (กยศ.) เชื่อมโยงแอป “ไทยมีงานทำ” บนเว็บไซต์ กยศ. สร้างงาน สร้างรายได้ กว่าแสนอัตรา


วันพฤหัสบดีที่ 15 กุมภาพันธ์ 2567
15/02/2567
พิมพ์
​“คารม” เผย กรมการจัดหางาน จับมือ กองทุนเงินให้กู้ยืมเพื่อการศึกษา (กยศ.) เชื่อมโยงแอป “ไทยมีงานทำ” บนเว็บไซต์ กยศ. สร้างงาน สร้างรายได้ กว่าแสนอัตรา
​“คารม” เผย กรมการจัดหางาน จับมือ กองทุนเงินให้กู้ยืมเพื่อการศึกษา (กยศ.) เชื่อมโยงแอป “ไทยมีงานทำ” บนเว็บไซต์ กยศ. สร้างงาน สร้างรายได้ กว่าแสนอัตรา
วันนี้ (15 กุมภาพันธ์ 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการจัดหางาน ร่วมบูรณาการกับกองทุนเงินให้กู้ยืมเพื่อการศึกษา (กยศ.) ซึ่งมีหน้าที่สนับสนุนและส่งเสริมการศึกษาด้วยการให้เงินกู้ยืมเพื่อการศึกษา เพิ่มโอกาสทางการศึกษาแบ่งเบาภาระด้านการเงินของผู้ปกครอง เพื่อหารือถึงแนวทางการกำหนดมาตรการช่วยเหลือให้ผู้กู้ยืมเงินมีงานทำ มีรายได้เพียงพอใช้จ่ายในชีวิตประจำวัน มีเงินสำรองยามเจ็บป่วยและสามารถชำระหนี้กองทุนฯ ตามกำหนดได้
นายคารม กล่าวว่า กรมการจัดหางาน กระทรวงแรงงานได้แนะนำแพลตฟอร์ม “ไทยมีงานทำ” ที่รวบรวมตำแหน่งงานจากภาครัฐ ภาคเอกชน และตำแหน่งงานจากบริษัทจัดหางานชั้นนำไว้หลายตำแหน่ง เพื่อให้ผู้กู้ยืมเพื่อการศึกษาที่กำลังมองหางาน สามารถค้นหาข้อมูลตำแหน่งงานที่เหมาะสมกับตัวเองมากที่สุด ด้วยการ Matching ตำแหน่งงานตามความรู้ ความสามารถ และทักษะที่มีอยู่ หรือค้นหาหลักสูตรฝึกอบรมทั้งระยะสั้นและระยะยาวเพื่อพัฒนาทักษะการทำงาน ต่อยอดเพิ่มรายได้ โดยใช้บริการฟรีได้ทุกที่ ทุกเวลา โดยไม่มีค่าบริการ ทั้งนี้ ปัจจุบันมีตำแหน่งงาน (Active ในระบบ) จากทั่วประเทศ จำนวน 179,267 อัตรา โดยตำแหน่งงาน 5 อันดับแรกที่มีความต้องการมากที่สุด ได้แก่ 1. พนักงานขายของหน้าร้านและสาธิตสินค้า 2. เจ้าหน้าที่การตลาด 3. เจ้าหน้าที่สำนักงานอื่น ๆ  4. เจ้าหน้าที่บัญชี และ 5. ผู้จัดการฝ่ายขายและการตลาด
“สำหรับคนหางานและทุกคนที่ต้องการมีงานทำ สามารถใช้บริการผ่านแพลตฟอร์มไทยมีงาน ที่เว็บไซต์ ไทยมีงานทำ.doe.go.th และ Mobile Application ไทยมีงานทำ หรือหากไม่สะดวกใช้งานผ่านระบบออนไลน์ สามารถใช้บริการได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10  หรือสอบถามข้อมูลเพิ่มเติมได้ที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694” นายคารม กล่าว

ที่มา : https://www.thaigov.go.th/news/contents/details/78924