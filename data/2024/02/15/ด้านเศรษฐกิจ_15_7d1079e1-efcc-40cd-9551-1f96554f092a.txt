รัฐบาลไทย-ข่าวทำเนียบรัฐบาล-ออมสิน ชวนสหกรณ์ออมทรัพย์ฯ กู้สินเชื่อดอกเบี้ยต่ำ สนับสนุนปล่อยกู้ช่วยบุคลากรภาครัฐ ตั้งเป้ารวมหนี้ลดภาระดอกเบี้ยแพง ขานรับนโยบายรัฐแก้ไขหนี้ทั้งระบบ


วันพฤหัสบดีที่ 15 กุมภาพันธ์ 2567
15/02/2567
พิมพ์
ออมสิน ชวนสหกรณ์ออมทรัพย์ฯ กู้สินเชื่อดอกเบี้ยต่ำ สนับสนุนปล่อยกู้ช่วยบุคลากรภาครัฐ ตั้งเป้ารวมหนี้ลดภาระดอกเบี้ยแพง ขานรับนโยบายรัฐแก้ไขหนี้ทั้งระบบ
ธ.ออมสินเชิญชวนสหกรณ์ออมทรัพย์ ขรก./รัฐวิสาหกิจ กู้สินเชื่อดอกเบี้ยต่ำ “สินเชื่อสหกรณ์ออมทรัพย์เพื่อแก้ไขหนี้บุคลากรภาครัฐ” เพื่อนำเป็นเงินทุนปล่อยกู้ดอกเบี้ยต่ำให้สมาชิก เพื่อไถ่ถอนหรือรีไฟแนนซ์หนี้ดอกเบี้ยสูงมาไว้ที่สหกรณ์ออมทรัพย์ของสมาชิกที่เดียว
นายวิทัย รัตนากร ผู้อำนวยการธนาคารออมสิน เปิดเผยว่า ตามที่รัฐบาลโดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้กำหนดให้การแก้ไขหนี้สินให้กับประชาชนทั้งระบบเป็นวาระแห่งชาติ ซึ่งนายกฤษฎา จีนะวิจารณะ รัฐมนตรีช่วยว่าการกระทรวงการคลัง ได้มอบหมายให้ธนาคารออมสินดำเนินการร่วมขับเคลื่อนแก้ปัญหาหนี้ให้กับประชาชนผ่านมาตรการต่างๆ มาอย่างต่อเนื่อง เพื่อเป็นการเร่งช่วยเหลือบุคลากรภาครัฐแก้ไขหนี้ ธนาคารจึงขอเชิญชวนสหกรณ์ออมทรัพย์ข้าราชการ/รัฐวิสาหกิจ กู้สินเชื่อดอกเบี้ยต่ำ “สินเชื่อสหกรณ์ออมทรัพย์เพื่อแก้ไขหนี้บุคลากรภาครัฐ” เพื่อนำไปเป็นเงินทุนในการปล่อยกู้ดอกเบี้ยต่ำให้กับสมาชิก ได้แก่ ข้าราชการครู ตำรวจ ทหาร พนักงานรัฐวิสาหกิจ เพื่อไถ่ถอน หรือรีไฟแนนซ์หนี้ดอกเบี้ยสูง มาไว้ที่สหกรณ์ออมทรัพย์ของสมาชิกที่เดียว ซึ่งถือเป็นการช่วยลดภาระดอกเบี้ยแพง ให้กับกลุ่มลูกหนี้รายย่อยที่มีรายได้ประจำของหน่วยงานภาครัฐดังกล่าว เช่น หนี้บัตรเครดิต ดอกเบี้ย 16% ต่อปี หรือหนี้สินเชื่อบุคคลจากสถาบันการเงินอื่นหรือนอนแบงก์ที่คิดดอกเบี้ยสูงถึง 25% ต่อปี เป็นต้น
สินเชื่อสหกรณ์ออมทรัพย์เพื่อแก้ไขหนี้บุคลากรภาครัฐ วงเงินโครงการ 5,000 ล้านบาท เป็นเงินกู้ระยะยาว โดยปล่อยกู้ให้แก่สหกรณ์ออมทรัพย์ของหน่วยงานภาครัฐ/รัฐวิสาหกิจ ตามกฎหมายว่าด้วยสหกรณ์ เพื่อเป็นเงินทุนในการแก้ไขปัญหาหนี้สินของสมาชิกที่มีกับสถาบันการเงิน รวมถึงหนี้นอกระบบหรืออื่นๆ อัตราดอกเบี้ยต่ำปีแรกเพียง 2.99% ต่อปี ปลอดชำระเงินต้นนาน 2 ปี ระยะเวลากู้ไม่เกิน 7 ปี และยกเว้นค่าธรรมเนียมสินเชื่อต่างๆ จึงขอเชิญชวนสหกรณ์ออมทรัพย์หน่วยงานภาครัฐ ยื่นขอสินเชื่อดอกเบี้ยต่ำ เพื่อช่วยแก้ไขปัญหาหนี้สินให้กับสมาชิก ได้ตั้งแต่บัดนี้เป็นต้นไป
สอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society.

ที่มา : https://www.thaigov.go.th/news/contents/details/78960