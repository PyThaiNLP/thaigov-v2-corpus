รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำกลางเพชรบุรี


วันพฤหัสบดีที่ 15 กุมภาพันธ์ 2567
15/02/2567
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำกลางเพชรบุรี
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำกลางเพชรบุรี และโรงพยาบาลแก่งกระจาน
ในวันพฤหัสบดีที่ ๑๕ กุมภาพันธ์ ๒๕๖๗ พลเอก ไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พร้อมด้วยคณะกรรมการมูลนิธิฯ ประกอบด้วย พลเอก เฉลิมชัย สิทธิสาท พลอากาศเอก สมคิด สุขบาง พลอากาศเอก สุบิน ชิวปรีชา พันตำรวจเอก ณรัชต์ เศวตนันทน์ นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม และรองปลัดกระทรวงสาธารณสุข ลงพื้นที่ตรวจเยี่ยมเรือนจำกลางเพชรบุรี ตำบลวังจันทร์ อำเภอแก่งกระจาน จังหวัดเพชรบุรี และโรงพยาบาลแก่งกระจาน ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม ผู้แทนรัฐมนตรีว่าการกระทรวงยุติธรรม คณะผู้บริหาร และเจ้าหน้าที่ที่เกี่ยวข้อง เข้าร่วมฯ
เรือนจำกลางเพชรบุรี อัตราการควบคุมผู้ต้องขัง กำหนดโทษ ไม่เกิน ๓๐ ปี มีพื้นที่ จำนวน ๔๑๖ ไร่ ๙๖ ตารางวา มีผู้ต้องขังจำนวนทั้งสิ้น ๒,๖๑๑ คน ผู้ต้องขังรับใหม่ทุกคนได้รับการตรวจคัดกรองโรคติดต่อ โรคไม่ติดต่อ และประเมินสุขภาพจิต พร้อมทั้งปฏิบัติตามมาตรการการดำเนินงานเฝ้าระวัง ป้องกันและควบคุมการแพร่ระบาดของโรคติดเชื้อต่าง ๆ คัดกรองการใช้สารเสพติด รวมถึงการเสริมสร้างภูมิคุ้มกันให้แก่ผู้ต้องขังและเจ้าหน้าที่ มีการตรวจคัดกรองวัณโรคทั้งในผู้ต้องขังรายใหม่และรายเก่าร้อยละร้อย มีการตรวจหาเชื้อเอชไอวี ซิฟิลิส และไวรัสตับอักเสบซี ในผู้ต้องขังรายใหม่ทุกราย นอกจากนี้ เรือนจำได้ดำเนินงานตามมาตรฐานสิ่งจำเป็นในการดำรงชีวิตสำหรับผู้ต้องขัง ๕ ด้าน คือ ด้านโรงเลี้ยง ด้านสูทกรรม ด้านที่นอน ด้านสถานพยาบาล การกำจัดขยะมูลฝอยและสิ่งปฏิกูล รวมทั้งการจัดการน้ำเสีย โดยได้ดำเนินงานร่วมกับสำนักงานสาธารณสุขจังหวัดเพชรบุรี ศูนย์อนามัยที่ ๕ ราชบุรี และการประปานครหลวง ผลการตรวจผ่านเกณฑ์มาตรฐานทุกด้าน ด้านอาหารปลอดภัย ได้มีการตรวจสารปนเปื้อนในการประกอบอาหาร โดยทดสอบสารปนเปื้อนในอาหาร เช่น สารฟอกขาว สารกันรา และสารฟอร์มาลิน เดือนละ ๑ - ๑ ครั้ง จากศูนย์อนามัยที่ ๕ ราชบุรี และสำนักงานสาธารณสุขจังหวัดเพชรบุรี ปีละ ๒ ครั้ง
ทั้งนี้ มีการจัดแพทย์เข้าตรวจในเรือนจำ (แพทย์ตรวจโรคทั่วไป) จากโรงพยาบาลแก่งกระจานซึ่งเป็นโรงพยาบาลแม่ข่าย โดยเข้าตรวจ ๑ ครั้ง/สัปดาห์ ครั้งละ ๓ ชั่วโมง ทันตแพทย์ห้วงเวลาเข้าให้บริการเดือนละ ๒ ครั้ง (สัปดาห์ที่ ๑ และสัปดาห์ที่ ๔) ครั้งละ ๓ ชั่วโมง โดยให้บริการถอนฟัน อุดฟัน และบริการตรวจคัดกรองโรคในช่องปาก มีจิตแพทย์จากโรงพยาบาลพระจอมเกล้าฯ ให้คำปรึกษาผ่านทางระบบ telepsychiatry จำนวน ๑ ครั้ง/๓ เดือน ด้านการส่งเสริมสุขภาพป้องกันโรค และฟื้นฟูสมรรถภาพพื้นฐานตามกลุ่มวัย มีการจัดพื้นที่ในการฟื้นฟูสมรรถภาพ เช่น พื้นที่ออกกำลังกาย การจัดกิจกรรมยืดเหยียดกล้ามเนื้อ กายภาพบำบัดผู้สูงอายุ การออกกำลังกายบริหาร ประเมิน ADL และคัดกรองโรคซึมเศร้าในผู้ต้องขังสูงอายุ อย่างน้อยปีละ ๑ ครั้ง
เรือนจำมีอาสาสมัครสาธารณสุขเรือนจำ (อสรจ.) จำนวน ๙๕ คน โดยมีสัดส่วน อสรจ. ต่อ ผู้ต้องขัง เท่ากับ ๑ : ๒๒ มีการดำเนินการจัดอบรมหลักสูตรพัฒนาศักยภาพอาสาสมัครสาธารณสุขเรือนจำ อบรมหลักสูตรพี่เลี้ยงเด็ก และอบรมการปฐมพยาบาลเบื้องต้นและช่วยพื้นคืนชีพสำหรับหัวหน้าห้อง เป็นต้น มีการคัดกรองสุขภาพจิตในผู้ต้องขังแรกรับทุกราย หากต้องเข้ารับบริการบำบัดรักษาและรับยาจิตเวช พยาบาลจิตเวชจากโรงพยาบาลแม่ข่าย จะเข้ามาประเมินตรวจรักษา โดยมีแพทย์เข้าให้บริการตรวจรักษา เดือนละ ๑ ครั้ง และมีการทำจิตบำบัดอาทิตย์ละ ๑ ครั้ง มีระบบ Telepsychiatry (จิตเวชทางไกล) ตรวจรักษากับจิตแพทย์โรงพยาบาลพระจอมเกล้า ๓ เดือนต่อ ๑ ครั้ง นอกจากนี้  เรือนจำกลางจังหวัดเพชรบุรีได้ดำเนินโครงการร่วมกับเครือข่ายในการเข้ามาพัฒนาพฤตินิสัย โดยดำเนินการด้านศาสนบำบัดและอาชีวบำบัด ได้แก่ วัดแก่งกระจาน มูลนิธิมุสลิมเพื่อสันติ มูลนิธิคริสตจักรเซเว่นธ์เดย์ แอ๊ดเวนตีส แห่งประเทศไทย วิทยาลัยสารพัดช่างเพชรบุรี วิทยาลัยการอาชีพบ้านลาด อีกทั้งจัดการฝึกอบรมวิชาชีพระยะสั้นหลักสูตรประกาศนียบัตร โดยมุ่งเน้นการส่งเสริมศักยภาพในการประกอบอาชีพที่ตรงกับความรู้ ความสามารถ ทักษะ และคุณลักษณะ ความต้องการของการตลาดแรงงานและผู้ประกอบการตลอดภูมิภาคของผู้ต้องขัง และยกระดับการฝึกวิชาชีพ  และฝีมือแรงงาน เพื่อให้ผู้ต้องขังสามารถแข่งขันในตลาดแรงงาน เพื่อเป็นแนวทางหรือเป็นทางเลือกในการประกอบอาชีพและหารายได้เสริมหลังพ้นโทษไปแล้ว
การลงพื้นที่ตรวจเยี่ยมในวันนี้ ช่วงเช้า พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ เดินทางไปยังโรงพยาบาลแก่งกระจาน ซึ่งเป็นโรงพยาบาลแม่ข่ายของเรือนจำกลางเพชรบุรี เพื่อเยี่ยมชมการดำเนินงานตามโครงการราชทัณฑ์ปันสุขฯ จากนั้น ตรวจเยี่ยมเรือนจำกลางเพชรบุรี เพื่อรับฟังรายงานการติดตามการดำเนินงานตามโครงการราชทัณฑ์ปันสุขฯ และในช่วงบ่ายตรวจเยี่ยมภายในเรือนจำ ได้แก่ ฝ่ายสูทกรรม แดนแรกรับ ห้องกักโรค โรงฝึกวิชาชีพเพื่อพัฒนาพฤตินิสัย สถานพยาบาล ตรวจเยี่ยมแดนหญิง เยี่ยมชมมุมสุขภาพราชทัณฑ์ปันสุข และเยี่ยมชมห้องแม่และเด็ก

ที่มา : https://www.thaigov.go.th/news/contents/details/78968