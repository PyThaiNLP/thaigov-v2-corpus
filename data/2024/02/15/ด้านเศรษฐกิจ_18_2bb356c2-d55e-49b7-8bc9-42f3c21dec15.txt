รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจราชการการพัฒนาระบบการขนส่งทางบก ทางราง และทางอากาศในพื้นที่จังหวัดอุดรธานี


วันพฤหัสบดีที่ 15 กุมภาพันธ์ 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจราชการการพัฒนาระบบการขนส่งทางบก ทางราง และทางอากาศในพื้นที่จังหวัดอุดรธานี
....
วันนี้ (15 กุมภาพันธ์ 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจราชการการพัฒนาระบบการขนส่งทางบก ทางราง และทางอากาศในพื้นที่จังหวัดอุดร และเป็นประธานพิธีมอบประกาศนียบัตรพร้อมใบขับขี่แก่ผู้ผ่านการออบรมและทดสอบภายใต้โครงการ “นักเรียนรุ่นใหม่มีใบขับขี่” พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายพิเชฐ คุณาธรรมรักษ์ อธิบดีกรมการขนส่งทางราง โดยมี นายวันชัย คงเกษม ผู้ว่าราชการจังหวัดหนองคาย นายธีรนัย นพตลุง ขนส่งจังหวัดอุดรธานี และผู้แทนหน่วยงานราชการในจังหวัดอุดรธานี ให้การต้อนรับ ณ สำนักงานขนส่งจังหวัดอุดรธานี จากนั้นได้เดินทางไปสถานีขนส่งผู้โดยสารจังหวัดอุดรธานี รับฟังการบรรยายสรุปการอำนวยความสะดวกประชาชนที่เดินทางโดยรถโดยสารสาธารณะของสถานีขนส่งผู้โดยสารจังหวัดอุดรธานี ติดตามความคืบหน้าการดำเนินโครงการรถไฟทางคู่ช่วงขอนแก่น - หนองคาย และแผนพัฒนาพื้นที่สถานีรถไฟอุดรธานี และรับฟังการบรรยายสรุปความคืบหน้าการดำเนินโครงการปรับปรุงประสิทธิภาพระบบช่วยเดินอากาศ DVOR/DME แผนและแนวทางการดำเนินโครงการปรับปรุงประสิทธิภาพระบบช่วยเดินอากาศ ILS-/DME ท่าอากาศยานอุดรธานี ณ ศูนย์ควบคุมการบินอุดรธานี
นายสุรพงษ์ ปิยะโชติ กล่าวว่า การตรวจราชการครั้งนี้ได้ติดตามการพัฒนาระบบการขนส่งทางบก ทางราง และทางอากาศในพื้นที่จังหวัดอุดรธานี การคมนาคมขนส่งที่สะดวก ปลอดภัย ทันสมัย พร้อมสิ่งอำนวยความสะดวกต่าง ๆ ถือเป็นปัจจัยสำคัญที่สามารถดึงดูดนักท่องเที่ยวให้เข้ามาท่องเที่ยวในจังหวัดอุดรธานี โดยตนมองว่าจังหวัดอุดรเป็นจังหวัดใหญ่ มีประชากรจำนวนมาก มีศักยภาพสูง มีโอกาสสูงที่จะเพิ่มรายได้ให้กับจังหวัด ซึ่งจะเป็นประโยชน์แก่ประชาติด้วย จึงขอฝากให้จังหวัดอุดรธานี ร่วมกับองค์กรปกครองส่วนท้องถิ่นศึกษาโอกาสทางเศรษฐกิจของจังหวัดที่ไม่ควรมองข้าม อาทิ การหารายได้จากต่างประเทศ การเชิญชวนนักท่องเที่ยวมาเที่ยวจังหวัดอุดรธานี โดยร่วมกับหน่วยงานในสังกัดกระทรวงคมนาคม ซึ่งมีบุคลากรที่มีความรู้ ความสามารถ ทักษะ           และประสบการณ์ในการบูรณาการการดำเนินการร่วมกันอย่างไร้รอยต่อ พร้อมทั้งขอให้องค์กรปกครองส่วนท้องถิ่นจัดให้มีการบริการขนส่งสาธารณะให้บริการประชาชนให้สามารถเดินทางได้อย่างสะดวก ซึ่งจะเป็นการช่วยลดค่าใช้จ่ายของประชาชนด้วย นอกจากนี้ ได้มอบให้ขนส่งจังหวัดอุดรธานีเร่งรัดจัดระเบียบรถแท็กซี่ ให้เข้าสู่ระบบเพื่อให้ประชาชานสามารถใช้บริการรถแท็กซี่ได้อย่างถูกต้องตามกฎหมาย พร้อมทั้งมอบให้การรถไฟ            แห่งประเทศไทยปรับปรุงภูมิทัศน์โดยรอบสถานีรถไฟอุดรธานีให้มีความสะอาด สวยงาม และอนุรักษ์ไม้หมอนรถไฟ โดยนำมาปรับปรุงเป็นที่นั่งพักรอของผู้โดยสาร ซึ่งจะเป็นเอกลักษณ์ที่โดดเด่นของสถานีรถไฟต่อไป รวมทั้งให้บริษัท วิทยุการบินแห่งประเทศไทย จำกัด ตรวจสอบคุณสมบัติของวัสดุอุปกรณ์ระบบช่วยเดินอากาศที่จะจัดซื้อจัดจ้างให้มีความเหมาะสมสอดคล้องกับเทคโนโลยีในปัจจุบันและอนาคต
ในโอกาสนี้ รัฐมนตรีช่วยว่าการกระทรวงคมนาคม ได้มอบประกาศนียบัตรพร้อมใบขับขี่แก่ผู้ผ่านการอบรมและทดสอบภายใต้โครงการ “นักเรียนรุ่นใหม่มีใบขับขี่” ณ สำนักงานขนส่งจังหวัดอุดรธานี ภายใต้โครงการนักเรียนรุ่นใหม่มีใบขับขี่ ประจำปีงบประมาณ 2567 เพื่อปลูกฝังจิตสำนึกด้านความปลอดภัยในการใช้รถใช้ถนนและส่งเสริมให้ผู้ขับขี่รถจักรยานยนต์ที่เป็นเยาวชนมีความรู้ ความสามารถ ทักษะ และความชำนาญในการขับรถอย่างถูกต้องตามกฎหมาย ปฏิบัติตามกฎจราจรเพื่อความปลอดภัย รู้วิธีป้องกันอุบัติเหตุและมารยาทในการขับรถ อันจะช่วยลดโอกาสเสี่ยงในการเกิดอุบัติเหตุได้อีกทางหนึ่ง สำหรับนักเรียนที่รับมอบประกาศนียบัตร พร้อมใบอนุญาตขับรถในวันนี้ เป็นตัวแทนวิทยาลัยอาชีวศึกษาอุดรธานี ที่ผ่านการอบรมและทดสอบ จำนวน 10 คน

ที่มา : https://www.thaigov.go.th/news/contents/details/78971