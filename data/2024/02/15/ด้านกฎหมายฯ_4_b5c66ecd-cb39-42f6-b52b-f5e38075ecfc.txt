รัฐบาลไทย-ข่าวทำเนียบรัฐบาล-รมว.ยุติธรรม เยือน สปป.ลาว หารือแนวทางการพัฒนาความร่วมมือด้านการควบคุมยาเสพติดระหว่างไทยและลาว


วันพุธที่ 14 กุมภาพันธ์ 2567
14/02/2567
พิมพ์
รมว.ยุติธรรม เยือน สปป.ลาว หารือแนวทางการพัฒนาความร่วมมือด้านการควบคุมยาเสพติดระหว่างไทยและลาว
รมว.ยุติธรรม เยือน สปป.ลาว หารือแนวทางการพัฒนาความร่วมมือด้านการควบคุมยาเสพติดระหว่างไทยและลาว
ในวันพุธที่ ๑๔ กุมภาพันธ์ ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม หัวหน้าคณะผู้แทนไทย ได้เข้าร่วมหารือข้อราชการกับ พลเอก วิไล หล้าคำฟอง รองนายกรัฐมนตรีและรัฐมนตรีกระทรวงป้องกันความสงบแห่ง สปป.ลาว พร้อมด้วย พลตำรวจโท ภาณุรัตน์ หลักบุญ เลขาธิการ ป.ป.ส. นายนิยม เติมศรีสุข กรรมการผู้ช่วยรัฐมนตรีและผู้ช่วยรัฐมนตรีประจำกระทรวงยุติธรรม และคณะผู้แทนไทยจากสำนักงาน ป.ป.ส. เข้าร่วม ณ นครหลวงเวียงจันทน์ สาธารณรัฐประชาธิปไตยประชาชนลาว
โดย พลเอก วิไล หล้าคำฟอง รองนายกรัฐมนตรีและรัฐมนตรีกระทรวงป้องกันความสงบได้กล่าวต้อนรับคณะผู้แทนไทยในโอกาสเดินทางมาเยือน สปป.ลาว พร้อมทั้งยืนยันความสัมพันธ์อันดีระหว่างไทย - ลาว เพื่อเสริมสร้างความร่วมมือการแก้ไขปัญยาเสพติดในภูมิภาค
ในการนี้ รัฐมนตรีว่าการกระทรวงยุติธรรม ได้กล่าวขอบคุณฝ่ายลาวที่ให้การต้อนรับอย่างอบอุ่น และชื่นชมผลการดำเนินงานด้านการป้องกันและปราบปรามยาเสพติด ซึ่งทาง สปป.ลาว ได้ยกปัญหายาเสพติดเป็นวาระแห่งชาติเช่นเดียวกับประเทศไทย
โดยทั้งสองฝ่ายเห็นชอบร่วมกันถึงแนวทางการพัฒนาความร่วมมือด้านการควบคุมยาเสพติดระหว่างไทยและลาว ซึ่งมีประเด็นสำคัญ ดังนี้
๑. ความร่วมมือในการสกัดกั้นสารตั้งต้น เคมีภัณฑ์ และยาเสพติดตามแนวชายแดน
๒. การจัดตั้งชุดปฏิบัติการร่วมกัน ซึ่งอาจจะเริ่มจากคดีนักค้ายาเสพติดรายสำคัญ โดยสนับสนุนการใช้เครื่องมือ เทคโนโลยีในการจับกุม สืบสวนสอบสวน และขยายผลเครือข่ายนักค้ายาเสพติด รวมทั้ง เห็นชอบให้มีการติดต่อโดยตรง (สายด่วน Hotline) ระหว่างกัน
๓. การทำลายยาเสพติด และสารเคมีที่ตรวจยึดได้
๔. อาชญากรรมอื่น ๆ ที่เกี่ยวข้องยาเสพติด เช่น อาชญากรรมฟอกเงิน และการยึดทรัพย์สินเพื่อแก้ไขปัญหาให้สิ้นซาก
๕. การพัฒนาทางเลือก โดยการปลูกพืชทดแทนพืชเสพติด ตลอดจนมาตรการทางเลือกสำหรับการลดอันตรายจากการใช้ยาเสพติด และการใช้ยาทดแทนของผู้ติดยาเสพติด
ในโอกาสนี้ รัฐมนตรีว่าการกระทรวงยุติธรรมได้เรียนเชิญ พลเอก วิไล หล้าคำฟอง รองนายกรัฐมนตรีและรัฐมนตรีกระทรวงป้องกันความสงบ เยือนประเทศไทย เพื่อเป็นการเสริมสร้างความสัมพันธ์อันแน่นแฟ้นและความร่วมมือกันอย่างใกล้ชิด
นอกจากนี้ รัฐมนตรีว่าการกระทรวงยุติธรรม และคณะได้เดินทางไปร่วมรับฟังการบรรยายสรุปสถานการณ์ยาเสพติดและการบรรยายสรุปเกี่ยวกับศูนย์บำบัดรักษาผู้ติดยาเสพติดของ สปป.ลาว ณ ศูนย์ประสานงานแม่น้ำโขงปลอดภัย

ที่มา : https://www.thaigov.go.th/news/contents/details/78921