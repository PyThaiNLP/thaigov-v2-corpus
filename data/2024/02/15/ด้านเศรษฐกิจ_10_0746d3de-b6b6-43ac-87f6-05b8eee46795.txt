รัฐบาลไทย-ข่าวทำเนียบรัฐบาล-ธ.ก.ส. เพิ่มสิทธิประโยชน์การออมกับ “เงินฝาก UP LEVEL” ฝากขั้นต่ำ 50,000 บาท รับดอกเบี้ยสูงสุด 8.88% ต่อปี 


วันพฤหัสบดีที่ 15 กุมภาพันธ์ 2567
15/02/2567
พิมพ์
ธ.ก.ส. เพิ่มสิทธิประโยชน์การออมกับ “เงินฝาก UP LEVEL” ฝากขั้นต่ำ 50,000 บาท รับดอกเบี้ยสูงสุด 8.88% ต่อปี
ธ.ก.ส. ออกผลิตภัณฑ์เอาใจสายออมกับ “เงินฝาก UP LEVEL” ฝากขั้นต่ำ 50,000 บาท ระยะเวลา 10 เดือน รับดอกเบี้ยแบบขั้นบันได สูงสุด 8.88% ต่อปี เฉลี่ย 2.05% ต่อปี เริ่มรับฝาก 16 กุมภาพันธ์ – 15 มีนาคม 2567
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ออกผลิตภัณฑ์ “เงินฝาก UP LEVEL” เพื่อเพิ่มสิทธิประโยชน์ให้กับผู้รักการออมอย่างต่อเนื่อง รับฝากขั้นต่ำ 50,000 บาท ระยะเวลา 10 เดือน รับดอกเบี้ยแบบขั้นบันได สูงสุดร้อยละ 8.88 ต่อปี เฉลี่ยร้อยละ 2.05 ต่อปี แบ่งอัตราดอกเบี้ยเป็น 3 ช่วง ได้แก่ ช่วงที่ 1 ตั้งแต่วันที่ 16 กุมภาพันธ์ 2567 ถึง วันที่ 15 กันยายน 2567 (ระยะเวลา 7 เดือน) ร้อยละ 1.18 ต่อปี ช่วงที่ 2 ตั้งแต่วันที่ 16 กันยายน 2567 ถึง วันที่ 15 พฤศจิกายน 2567 (ระยะเวลา 2 เดือน) ร้อยละ 1.68 ต่อปี และช่วงที่ 3 ตั้งแต่วันที่ 16 พฤศจิกายน 2567 ถึง วันที่ 15 ธันวาคม 2567 (ระยะเวลา 1 เดือน) ร้อยละ 8.88 ต่อปี โดยผู้ที่สนใจสามารถเปิดบัญชีและฝากเงินขั้นต่ำครั้งละ 50,000 บาท ได้ตั้งแต่วันที่ 16 กุมภาพันธ์ – 15 มีนาคม 2567 ทั้งนี้ ผู้ฝากที่ถอนเงินบางส่วนหรือปิดบัญชีก่อนครบกำหนด ธนาคารเรียกเก็บค่าธรรมเนียม ร้อยละ 1 ของต้นเงินที่ถอน ขั้นต่ำครั้งละ 500 บาท สอบถามรายละเอียดเพิ่มเติมได้ที่ ธ.ก.ส. ทุกสาขาทั่วประเทศ หรือ Call center 02 555 0555

ที่มา : https://www.thaigov.go.th/news/contents/details/78945