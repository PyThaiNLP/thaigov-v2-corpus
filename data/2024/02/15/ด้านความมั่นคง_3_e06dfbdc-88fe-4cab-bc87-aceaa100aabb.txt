รัฐบาลไทย-ข่าวทำเนียบรัฐบาล-“สักใหญ่เป็นพยาน รักเรายืนนาน ที่น้ำปาด” จังหวัดอุตรดิตถ์ จัดกิจกรรมจดทะเบียนสมรสเนื่องในวันแห่งความรัก ใต้ต้น "มเหสักข์" มงคลนามความหมาย "เทวดาผู้เป็นใหญ่" พร้อมนำคู่รักปลูกต้นสัก


วันพฤหัสบดีที่ 15 กุมภาพันธ์ 2567
15/02/2567
พิมพ์
“สักใหญ่เป็นพยาน รักเรายืนนาน ที่น้ำปาด” จังหวัดอุตรดิตถ์ จัดกิจกรรมจดทะเบียนสมรสเนื่องในวันแห่งความรัก ใต้ต้น "มเหสักข์" มงคลนามความหมาย "เทวดาผู้เป็นใหญ่" พร้อมนำคู่รักปลูกต้นสัก
จังหวัดอุตรดิตถ์ จัดกิจกรรมจดทะเบียนสมรสเนื่องในวันแห่งความรัก ใต้ต้น "มเหสักข์" มงคลนามความหมาย "เทวดาผู้เป็นใหญ่" พร้อมนำคู่รักปลูกต้นสัก ร่วมขับเคลื่อนวันดินโลก (World Soil Day) เพื่อเป็นประจักษ์พยานแห่งความรักที่ยืนนานมั่นคงตลอดไป
เมื่อวันที่ 14 ก.พ. 67 นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ เปิดเผยว่า จังหวัดอุตรดิตถ์จัดกิจกรรมจดทะเบียนสมรสเนื่องในวันแห่งความรัก ภายใต้แนวคิด “สักใหญ่เป็นพยาน รักเรายืนนาน ที่น้ำปาด” พร้อมมอบทะเบียนสมรส และได้มอบของที่ระลึกให้กับคู่รัก คือ พันธุ์ต้นสัก เพื่อนำไปปลูกให้ความรักเจริญงอกงาม มีความรักที่ยืนนานดังเช่นต้นสักใหญ่ ซึ่งได้มอบหมายให้นายนพฤทธิ์ ศิริโกศล รองผู้ว่าราชการจังหวัดอุตรดิตถ์ ร่วมเป็นสักขีพยานภายในงานกิจกรรม โดยมีนายวัลลภ หรั่งเพชร นายอำเภอน้ำปาด เป็นนายทะเบียนการจดทะเบียนสมรสในครั้งนี้ ณ อุทยานแห่งชาติต้นสักใหญ่ อำเภอน้ำปาด จังหวัดอุตรดิตถ์
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวว่า อำเภอน้ำปาดได้ดำเนินการขับเคลื่อนตามนโยบายของรัฐบาลและภารกิจสำคัญของกระทรวงมหาดไทย โดยมีการออกแบบกิจกรรมให้สอดคล้องกันเเนวทางการขับเคลื่อนวันดินโลก (World Soil Day) ของกระทรวงมหาดไทย ประจำปี 2566 ภายใต้แนวคิด ดินดี น้ำดี ชีวีมีสุขอย่างยั่งยืน พร้อมกิจกรรมสุดพิเศษที่เป็น Extra Job ที่มุ่งสร้างพื้นที่สีเขียวให้กับครัวเรือน และชุมชน โดยได้มอบกล้าพันธุ์ไม้ให้แก่คู่รักที่มาจดทะเบียนสมรส และประชาชนที่มาเข้าร่วมกิจกรรมฯ พร้อมร่วมกัน Kick off ปลูกต้นไม้บริเวณอุทยานแห่งชาติต้นสักใหญ่ พร้อมรณรงค์และเผยแพร่ความรู้ทางด้านดิน และน้ำ เพื่อนำไปสู่การจัดการดินและน้ำอย่างยั่งยืน สร้างรากฐานการพัฒนาคุณภาพชีวิต และส่งเสริมให้เกิดการสร้างความตระหนักถึงความสำคัญของดิน
“นอกจากนี้ จังหวัดอุตรดิตถ์ยังมีต้นสักใหญ่ที่สุดในโลก ที่มีอายุมากกว่า 1,500 ปี ซึ่งขนาดลำต้นมีเส้นรอบวง 10.22 เมตร ความสูง 38.50 เมตร อยู่ในพื้นที่อุทยานแห่งชาติต้นสักใหญ่ ต.น้ำไคร้ อ.น้ำปาด จ.อุตรดิตถ์ ในสังกัดสำนักบริหารพื้นที่อนุรักษ์ที่ 11 (พิษณุโลก) ซึ่งพบเมื่อประมาณปี พ.ศ. 2470 การบำรุงรักษาต้นสักใหญ่ ตามพระราชเสาวนีย์ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เมื่อครั้งเสด็จทอดพระเนตรต้นสักใหญ่ เมื่อวันที่ 14 ม.ค.2541 ว่า "ให้บำรุงดูแลรักษาต้นสักใหญ่ ให้มีอายุยืนนานที่สุดเท่าที่จะทำได้" หลังจากนั้น สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงเสด็จทอดพระเนตรต้นสักใหญ่ ต่อมาจึงได้ทรงพระกรุณาโปรดเกล้าฯ พระราชทานนามว่า "มเหสักข์" หมายถึง เทวดาผู้ใหญ่ ไว้เมื่อวันที่ 29 กันยายน 2552 เพื่อความเป็นสิริมงคลจวบจนปัจจุบัน ด้วยเหตุนี้พี่น้องชาวอุตรดิตถ์ต่างน้อมสำนึกในพระมหากรุณาธิคุณ ถึงความรักและความปรารถนาดีที่พระองค์ทรงมีต่อพี่น้องประชาชนชาวอุตรดิตถ์ จังหวัดอุตรดิตถ์โดยอำเภอน้ำปาดจึงมีความตั้งใจจัดกิจกรรม ณ พื้นที่อุทยานแห่งนี้ เพื่อเป็นการเเสดงออกถึงความจงรักภักดี และเจตจำนงในการปกป้อง เเละเทิดทูนไว้ซึ่งสถาบันหลักของชาติ" ผู้ว่าราชการจังหวัดอุตรดิตถ์ กล่าว
ด้าน นายนพฤทธิ์ ศิริโกศล รองผู้ว่าราชการจังหวัดอุตรดิตถ์ กล่าวว่า กิจกรรมจดทะเบียนสมรสใต้ต้น “มเหสักข์” ในวันแห่งความรักนี้ ได้รับความร่วมมือจากอุทยานแห่งชาติสักใหญ่ ศูนย์บริหารการทะเบียนภาค 5 สาขาจังหวัดอุตรดิตถ์ หัวหน้าส่วนราชการ ท้องถิ่น ท้องที่ อำเภอน้ำปาด เพื่อส่งเสริมสถาบันครอบครัว เปลี่ยนจากคู่รักเป็นคู่สมรส ส่งผลดีต่อการใช้ชีวิตคู่ในการตระหนักสิทธิและหน้าที่ตามกฎหมาย อีกทั้งเป็นการส่งเสริมแหล่งท่องเที่ยวในพื้นที่อำเภอน้ำปาด โดยเฉพาะ “มเหสักข์” ให้เป็นที่รู้จักแก่ประชาชนและสนใจมาท่องเที่ยวมากยิ่งขึ้น
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78938