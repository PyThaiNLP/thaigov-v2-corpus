รัฐบาลไทย-ข่าวทำเนียบรัฐบาล-เปิดข้อหารือ บุคคลสำคัญจากต่างประเทศเยือนไทย ตั้งแต่เริ่มศักราชปี 67 – กุมภาพันธ์ 67 นายกฯ มั่นใจบทบาทไทยด้านการต่างประเทศ


วันพฤหัสบดีที่ 15 กุมภาพันธ์ 2567
เปิดข้อหารือ บุคคลสำคัญจากต่างประเทศเยือนไทย ตั้งแต่เริ่มศักราชปี 67 – กุมภาพันธ์ 67 นายกฯ มั่นใจบทบาทไทยด้านการต่างประเทศ
.....
เปิดข้อหารือ บุคคลสำคัญจากต่างประเทศเยือนไทย ตั้งแต่เริ่มศักราชปี 67 – กุมภาพันธ์ 67 นายกฯ มั่นใจบทบาทไทยด้านการต่างประเทศ พร้อมผลักดันการค้า ลงทุน ท่องเที่ยว เพื่อพัฒนาเศรษฐกิจ
.
นอกจากการเดินทางเปิดตลาดเพื่อกระตุ้นการค้าการลงทุนของนายกรัฐมนตรีแล้ว ส่วนของต่างประเทศที่เดินทางมาไทยก็ไม่น้อยหน้า ตั้งแต่ช่วงเริ่มศักราชปี 2567 ไทยได้เปิดบ้านต้อนรับ บุคคลสำคัญจากต่างประเทศ ดังนี้
1.ประธานาธิบดีเยอรมนี : ทั้งสองฝ่ายหารือประเด็นด้านเศรษฐกิจ โดยเอกชนเยอรมนีสนใจลงทุนในไทยเพิ่ม โดยเฉพาะในโครงการ Landbridge ยานยนต์ไฟฟ้า พลังงานสะอาด และการท่องเที่ยว ขณะเดียวกันประธานาธิบดีฯ พร้อมสนับสนุนไทยในการเจรจา FTA Thai-EU
2.ที่ปรึกษาด้านความมั่นคงแห่งชาติของสหรัฐฯ และนายหวังอี้ รัฐมนตรีว่าการกระทรวงการต่างประเทศจีน และกรรมการกรมการเมืองแห่งคณะกรรมการกลางพรรคคอมมิวนิสต์จีนของจีนและสหรัฐฯ : เลือกเดินทางมาพบกันที่ประเทศไทย และในการเยือนไทยของนายหวังอี้ครั้งนี้ ได้มีการลงนามความตกลงยกเว้นการลงตราซึ่งกันและกันสำหรับนักท่องเที่ยวไทยและจีน (Visa Free) ซึ่งจะมีผลตั้งแต่วันที่ 1 มี.ค. 2567 โดยนายหวังอี้ ยังกล่าวกับนายกฯ ว่ารัฐบาลและเอกชนจีน สนใจในโครงการ Landbridge ขอให้ไทยส่งรายละเอียดเพิ่มเติม
3. นายกรัฐมนตรีกัมพูชา: ได้หารือในประเด็นสำคัญร่วมกัน ดังนี้ การยกระดับความสัมพันธ์ไทย - กัมพูชาสู่การเป็น “หุ้นส่วนยุทธศาสตร์” สร้างโอกาสใหม่ ๆ ในการทำงานร่วมกันอย่างใกล้ชิด ความร่วมมือเพื่อแก้ไขปัญหาหมอกควันข้ามแดน ความร่วมมือในความมั่นคงบริเวณชายแดน พร้อมส่งเสริมความร่วมมือด้านการท่องเที่ยวระหว่างกัน รวมถึงประเทศเพื่อนบ้านอื่น ๆ เพื่อเชื่อมโยงและการท่องเที่ยวระดับภูมิภาคให้เพิ่ม นอกจากนี้ ทั้งสองฝ่ายยังได้ลงนามและแลกเปลี่ยน MOU จำนวน 5 ฉบับ ครอบคลุมความร่วมมือด้านวิชาการ การรับมือเหตุฉุกเฉิน การผ่านแดนสินค้า การส่งออกและนำเข้า และความร่วมมือระหว่างสภาหอการค้าแห่งประเทศไทย-กัมพูชา
4. ผู้สำเร็จราชการแห่งเครือรัฐออสเตรเลีย : หารือถึงภาพรวมความสัมพันธ์และความร่วมมือ โดยฝ่ายออสเตรเลียพร้อมสนับสนุนให้มีการแลกเปลี่ยนองค์ความรู้และเทคโนโลยีจากออสเตรเลีย โดยเฉพาะเทคโนโลยีด้านเกษตรกรรม ซึ่งจะช่วยให้เกษตรกรมีความรู้ และมีคุณภาพชีวิตที่ดีขึ้น โอกาสนี้ นายกรัฐมนตรีขอให้ไทย-ออสเตรเลีย ร่วมมือกันเพิ่มศักยภาพของความตกลงการค้าเสรีไทย - ออสเตรเลีย (TAFTA) เพื่อสนับสนุนมูลค่าและปริมาณการค้าระหว่างกัน สำหรับการท่องเที่ยว ไทยขอให้ออสเตรเลียร่วมพิจารณาถึงการเจรจาเพื่อยกเว้นวีซ่าระหว่างกัน
.
อ่านเพิ่มเติม คลิก:
1. https://www.thaigov.go.th/news/contents/details/78805
2. https://www.thaigov.go.th/news/contents/details/78892
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/78956