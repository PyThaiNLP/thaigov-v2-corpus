รัฐบาลไทย-ข่าวทำเนียบรัฐบาล-รมว.ยุติธรรม เป็นประธานในพิธีเปิดเรือนจำศูนย์ระหว่างการพิจารณาคดี


วันพุธที่ 14 กุมภาพันธ์ 2567
14/02/2567
พิมพ์
รมว.ยุติธรรม เป็นประธานในพิธีเปิดเรือนจำศูนย์ระหว่างการพิจารณาคดี
รมว.ยุติธรรม เป็นประธานในพิธีเปิดเรือนจำศูนย์ระหว่างการพิจารณาคดี
ในวันพุธที่ ๑๔ กุมภาพันธ์ ๒๕๖๗ เวลา ๐๘.๐๐ น. พันตำรวจเอกทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดเรือนจำศูนย์ระหว่างการพิจารณาคดี โดยมี นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยนายสิทธิ สุธีวงศ์ รองอธิบดีกรมราชทัณฑ์ ฝ่ายบริหาร นางสาวมัชฌิมธร คัมภิรานนท์ รองผู้อำนวยการสถาบันอนุญาโตตุลาการ รักษาการแทนผู้อำนวยการสถาบันอนุญาโตตุลาการ นายแพทย์สมภพ สังคุตแก้ว หัวหน้าผู้ตรวจราชการกรม และนายนนทรัตน์ หอมศรีประเสริฐ ผู้บัญชาการเรือนจำกลางยะลา รักษาราชการแทนผู้บัญชาการเรือนจำพิเศษมีนบุรี ให้การต้อนรับ ณ เรือนจำพิเศษมีนบุรี
ปัจจุบันกรมราชทัณฑ์ มีนโยบายในการแก้ไขปัญหานักโทษล้นคุกอย่างต่อเนื่องมาโดยตลอด ซึ่งนอกจากจะต้องคำนึงถึงการปฏิบัติต่อผู้ต้องขังทุกประเภทให้เป็นไปอย่างเหมาะสมแล้ว ยังต้องควบคุมผู้ต้องขังที่อยู่ระหว่างการพิจารณาคดีของศาลชั้นต้น ซึ่งถือว่ายังเป็นผู้บริสุทธิ์ จนกว่าจะมีคำพิพากษาจากศาลว่ากระทำความผิด
ในการนี้ รมว.ยุติธรรม ได้มอบนโยบายแก่กรมราชทัณฑ์ให้ดำเนินการเป็นวาระเร่งด่วน เพื่อยกระดับการปฏิบัติต่อผู้ต้องขังระหว่างการพิจารณาคดีให้เป็นไปตามหลักมาตรฐานสากล โดยมีเรือนจำพิเศษมีนบุรี เป็นเรือนจำต้นแบบ ใช้ชื่อเรียกว่า “เรือนจำศูนย์ระหว่างการพิจารณาคดี” และได้กำหนดให้มีการเริ่มดำเนินการตั้งแต่วันนี้เป็นต้นไป (Kickoff) พร้อมกันทั่วประเทศ โดยกรมราชทัณฑ์ได้กำหนดให้มีการจัดตั้งเรือนจำศูนย์ระหว่างการพิจารณาคดี ในเขตจังหวัดต่างๆ แบ่งเป็น ๘ กลุ่ม ได้แก่ กลุ่มจังหวัดลำปาง กลุ่มจังหวัดพิษณุโลก กลุ่มจังหวัดพระนครศรีอยุธยา กลุ่มจังหวัดขอนแก่น กลุ่มจังหวัดนครศรีธรรมราช กลุ่มจังหวัดสงขลา กลุ่มจังหวัดปทุมธานี และกลุ่มกรุงเทพมหานคร
สำหรับเรือนจำอื่นๆ นอกเหนือจาก “เรือนจำศูนย์ระหว่างการพิจารณาคดี” ให้ดำเนินการแยกการควบคุมผู้ต้องขังระหว่างพิจารณาคดีกับผู้ต้องขังเด็ดขาด ตามลักษณะทางกายภาพของเรือนจำตามความเหมาะสม เนื่องจากในบางเรือนจำมีพื้นที่เป็นลักษณะแดนเดียวกันทั้งหมด จึงต้องมีการแบ่งแยกโดยใช้ Block Zone หรือ   อย่างน้อยต้องแยกห้องนอนผู้ต้องขังระหว่างการพิจารณาคดีกับนักโทษเด็ดขาดออกจากกันให้เป็นสัดส่วนอย่างชัดเจน
ทั้งนี้ กรมราชทัณฑ์ ได้ปฏิบัติต่อผู้ต้องขังระหว่างการพิจารณาคดี ให้เป็นไปตามมาตรฐานการปฏิบัติงานด้านการควบคุมผู้ต้องขัง (SOPs) ที่ได้มีกำหนดไว้ในเรื่องของการปฏิบัติต่อผู้ต้องขังระหว่างการพิจารณาคดีซึ่งเป็นไปตามระเบียบของทางราชการ โดยประกอบด้วยเรื่องการแต่งกาย รองเท้า เครื่องนอน อาหาร การจัดให้มีจุดบริการ หรือสิ่งอำนวยความสะดวกต่างๆ เช่น ห้องสมุด ห้องพยาบาล การบริการเยี่ยมญาติ และการพบทนายความ รวมถึงกิจกรรมที่ผู้ต้องขังที่อยู่ระหว่างการพิจารณาคดีจะได้รับ ซึ่งเน้นกิจกรรมนันทนาการเป็นสำคัญ เช่น ศิลปะและวัฒนธรรม กีฬา ดนตรี เป็นต้น โดยถือปฏิบัติอยู่บนพื้นฐานของหลักสิทธิมนุษยชน เพื่อยกระดับการปฏิบัติต่อผู้ต้องขังระหว่างการพิจารณาคดีให้เป็นไปตามหลักมาตรฐานสากล

ที่มา : https://www.thaigov.go.th/news/contents/details/78920