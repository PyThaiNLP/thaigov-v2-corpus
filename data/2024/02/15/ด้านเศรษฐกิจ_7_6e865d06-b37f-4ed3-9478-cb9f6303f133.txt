รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจราชการการพัฒนาระบบการขนส่งทางบกและทางรางในพื้นที่จังหวัดหนองคาย 


วันพฤหัสบดีที่ 15 กุมภาพันธ์ 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจราชการการพัฒนาระบบการขนส่งทางบกและทางรางในพื้นที่จังหวัดหนองคาย
...
วานนี้ (14 กุมภาพันธ์ 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจราชการการพัฒนาระบบการขนส่งทางบกและทางรางในพื้นที่จังหวัดหนองคาย และเป็นประธานพิธีมอบประกาศนียบัตรพร้อมใบขับขี่แก่ผู้ผ่านการออบรมและทดสอบภายใต้โครงการ “นักเรียนรุ่นใหม่มีใบขับขี่” พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์       รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายพิเชษฐ คุณาธรรมรักษ์ อธิบดีกรมการขนส่งทางราง นายนิรุฒ มณีพันธ์ ผู้ว่าการรถไฟแห่งประเทศไทย นายณพศิษฏ์ จักรพิทักษ์ กรรมการผู้อำนวยการใหญ่บริษัท วิทยุการบินแห่งประเทศไทย จำกัด โดยมี นายชาญชัย คงทัน รองผู้ว่าราชการจังหวัดหนองคาย นายธวัชชัย วิริยะจิตต์ ขนส่งจังหวัดหนองคาย และผู้แทนหน่วยงานราชการในจังหวัดหนองคายให้การต้อนรับ ณ สำนักงานขนส่งจังหวัดหนองคาย จากนั้นได้เดินทางไปด่านพรหมแดนสะพานมิตรภาพไทย - ลาว แห่งที่ 1 จังหวัดหนองคาย รับฟังการบรรยายสรุปเกี่ยวกับสถานการณ์การนำเข้า - ส่งออก การขนส่งสินค้าและผู้โดยสารผ่านด่านศุลกากรหนองคาย การขนส่งทางถนนระหว่างประเทศไทย - สปป.ลาว การเตรียมความพร้อมเดินรถไฟระหว่างประเทศไทย (สถานีหนองคาย) และ สปป.ลาว (สถานีบ้านคำสะหวาด) แผนการดำเนินการรองรับกิจกรรมการตรวจปล่อยสินค้าระหว่างประเทศแบบเบ็ดเสร็จ ณ จุดเดียว (One Stop Service) สำหรับการขนส่งสินค้าทางรางระหว่างประเทศและรองรับการเชื่อมต่อกับระบบขนส่งทางถนน และความคืบหน้าการดำเนินการตามแผนพัฒนาสะพานข้ามแม่น้ำโขงแห่งใหม่ สำหรับรองรับการขนส่งสินค้าทางรางและทางถนนระหว่างประเทศไทยและ สปป.ลาว
นายสุรพงษ์ ปิยะโชติ กล่าวว่า การตรวจราชการครั้งนี้ได้ติดตามการพัฒนาระบบการขนส่งทางบกและทางรางในพื้นที่จังหวัดหนองคาย การขนส่งทางถนนและทางรางถือเป็นหัวใจสำคัญของการท่องเที่ยว ซึ่งต้องใช้ยานพาหนะขนคนจากที่หนึ่งไปอีกที่หนึ่ง ความทันสมัย ความปลอดภัย การประหยัดเวลา เส้นทางที่สวยงามล้วนเป็นปัจจัยที่สำคัญในการดึงดูดนักท่องเที่ยว จึงขอให้ทุกหน่วยงานนำนโยบายของรัฐบาล ความรู้ ความสามารถ ประสบการณ์มาบูรณาการการดำเนินการร่วมกันอย่างไร้รอยต่อ เพื่อให้ประชาชน นักท่องเที่ยวได้รับประโยชน์สูงสุด เกิดความประทับใจทั้งเส้นทาง การบริการ ราคาที่เป็นธรรม รวมทั้งฝากให้องค์กรปกครองส่วนท้องถิ่นช่วยดูแล อำนวยความสะดวก รวดเร็ว และปลอดภัยในการเดินทางแก่ประชาชน นอกจากนี้ ตนได้มอบประกาศนียบัตรพร้อมใบขับขี่แก่ผู้ผ่านการออบรมและทดสอบภายใต้โครงการ “นักเรียนรุ่นใหม่มีใบขับขี่”  ซึ่งสำนักงานขนส่งจังหวัดหนองคาย ภายใต้โครงการนักเรียนรุนใหม่มีใบขับขี่ ประจำปีงบประมาณ 2567 เพื่อปลูกฝังจิตสำนึกด้านความปลอดภัยในการใช้รถใช้ถนนและส่งเสริมให้ผู้ขับขี่รถจักรยานยนต์ที่เป็นเยาวชนมีความรู้ ความสามารถ ทักษะ และความชำนาญในการขับรถอย่างถูกต้องตามกฎหมาย ปฏิบัติตามกฎจราจรเพื่อความปลอดภัย รู้วิธีป้องกันอุบัติเหตุและมารยาทในการขับรถ อันจะช่วยลดโอกาสเสี่ยงในการเกิดอุบัติเหตุได้อีกทางหนึ่ง สำหรับนักเรียนที่รับมอบประกาศนียบัตรพร้อมใบอนุญาตขับรถในวันนี้ เป็นตัวแทนวิทยาลัยอาชีวศึกษาหนองคาย ที่ผ่านการอบรมและทดสอบ รุ่นที่ 1 เมื่อวันที่ 2 กุมภาพันธ์ 2567 ซึ่งสอบได้คะแนนเต็ม 50 คะแนน จำนวน 10 คน
นายสุรพงษ์ ปิยะโชติ กล่าวต่ออีกว่า ได้มอบให้กรมการขนส่งทางรางเป็นหน่วยงานหลักประสานงานกับหน่วยงานที่เกี่ยวข้องหารือความเป็นไปได้ในการจัดทำความตกลงการเดินรถไฟเชื่อมไทย - สปป.ลาว - จีน เพื่อส่งเสริมการขนส่งสินค้าและผู้โดยสารระหว่าวงไทย - สปป.ลาว - จีน ให้มีความสะดวก รวดเร็วมากขึ้น จากนั้นจะได้นำเสนอรัฐมนตรีว่าการกระทรวงคมนาคม และนายกรัฐมนตรี พิจารณาให้ความเห็นชอบแนวทางการดำเนินการต่อไป ทั้งนี้ การรถไฟแห่งประเทศไทย มีแผนการเดินรถไฟเชื่อมต่อไทย - สปป.ลาว ไปยังสถานีเวียงจันทน์ (คำสะหวาด) คาดว่าจะเปิดการเดินรถได้ประมาณกลางเดือนพฤษภาคม 2567

ที่มา : https://www.thaigov.go.th/news/contents/details/78940