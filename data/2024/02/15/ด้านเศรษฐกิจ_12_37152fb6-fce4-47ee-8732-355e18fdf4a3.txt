รัฐบาลไทย-ข่าวทำเนียบรัฐบาล-รมว.ธรรมนัส ลงพื้นที่ตรวจราชการจ.ศรีสะเกษ กำชับทุกหน่วยงานเร่งแก้ไขปัญหาเกษตรกรจากฐานราก พร้อมทั้งร่วมสืบสานประเพณีพื้นบ้านอีสาน


วันพฤหัสบดีที่ 15 กุมภาพันธ์ 2567
รมว.ธรรมนัส ลงพื้นที่ตรวจราชการจ.ศรีสะเกษ กำชับทุกหน่วยงานเร่งแก้ไขปัญหาเกษตรกรจากฐานราก พร้อมทั้งร่วมสืบสานประเพณีพื้นบ้านอีสาน
รมว.ธรรมนัส ลงพื้นที่ตรวจราชการจ.ศรีสะเกษ กำชับทุกหน่วยงานเร่งแก้ไขปัญหาเกษตรกรจากฐานรากพร้อมทั้งร่วมสืบสานประเพณีพื้นบ้านอีสาน
ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการจังหวัดศรีสะเกษ และพบปะพี่น้องเกษตรกรสมัชชาคนจนเขื่อนราษีไศลและเขื่อนหัวนา โดยมี ผู้บริหารส่วนราชการในสังกัดกระทรวงเกษตรและสหกรณ์ ผู้บริหารส่วนราชการจังหวัดศรีสะเกษ และเจ้าหน้าที่ที่เกี่ยวข้อง เข้าร่วม ณ ศูนย์การเรียนรู้เศรษฐกิจพอเพียงชุมชนเครือข่ายทามมูล จังหวัดศรีสะเกษ
ในโอกาสนี้ รัฐมนตรีว่าการเกษตรฯ ได้รับฟังปัญหาความเดือดร้อนของพี่น้องเกษตรกรกลุ่มสมัชชาคนจนเขื่อนราษีไศลและเขื่อนหัวนา พร้อมทั้งกล่าวว่า “ในฐานะที่ผมได้รับหน้าที่กำกับดูแลและขับเคลื่อนภารกิจสำคัญของกระทรวงเกษตรฯ ได้กำชับหน่วยงานในสังกัดทุกภาคส่วนให้เร่งแก้ปัญหาที่ค้างคาอยู่ให้หมดสิ้น โดยศึกษาและวางแผนการแก้ไขตั้งแต่ฐานราก เพื่อบรรเทาความเดือดร้อนของพี่น้องเกษตรกรอย่างรวดเร็ว” ทั้งนี้ รัฐมนตรีว่าการเกษตรฯ ได้ร่วมกิจกรรมบุญกุ้มข้าวใหญ่ ซึ่งเป็นการสืบสานประเพณีพื้นบ้านอีสานอันดีงามให้คงอยู่ต่อไปอีกด้วย

ที่มา : https://www.thaigov.go.th/news/contents/details/78950