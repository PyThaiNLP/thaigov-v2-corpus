รัฐบาลไทย-ข่าวทำเนียบรัฐบาล-​สมัครด่วน! กรมการจัดหางาน รับสมัครหญิงไทย ทำงานนวดมาเลเซีย ไม่จำกัดวุฒิฯ


วันเสาร์ที่ 17 กุมภาพันธ์ 2567
17/02/2567
พิมพ์
​สมัครด่วน! กรมการจัดหางาน รับสมัครหญิงไทย ทำงานนวดมาเลเซีย ไม่จำกัดวุฒิฯ
กรมการจัดหางาน รับสมัครหญิงไทย ทำงานประเทศมาเลเซีย ไม่จำกัดวุฒิฯ จำนวน 50 อัตรา ฟรี! ค่าตั๋วเครื่องบินไป ค่ารถโดยสารประจำทางกลับ อาหาร ที่พัก มีประกันสุขภาพ สมัครได้ตั้งแต่บัดนี้ - 31 มีนาคม 2567
นายสมชาย มรกตศรีวรรณ อธิบดีกรมการจัดหางาน เปิดเผยว่า กระทรวงแรงงาน โดยกรมการจัดหางานเปิดรับสมัครคนหางานเพื่อไปทำงานกับนายจ้าง Thai Odyssey Sdn. Bhd. ประเทศมาเลเซีย (รอบที่ 2) ซึ่งประกอบกิจการร้านนวด ในตำแหน่งพนักงานนวด จำนวน 50 อัตรา ค่าจ้าง 3,000 ริงกิตต่อเดือน หรือประมาณ 22,195 บาท (ขึ้นกับอัตราแลกเปลี่ยน) มีระยะเวลาจ้างงาน 1 ปี โดยนายจ้างจะจัดหาที่พัก และจัดรถรับส่งไป-กลับ ระหว่างที่พัก-ที่ทำงาน จัดเตรียมอาหารให้วันละ 3 มื้อ จ่ายค่าตั๋วโดยสารเครื่องบินขาไป และค่ารถโดยสารประจำทางขากลับประเทศไทย เมื่อทำงานครบสัญญาจ้าง พร้อมประกันคุ้มครองการบาดเจ็บในระหว่างการทำงาน ประกันสุขภาพตามที่รัฐบาลประเทศมาเลเซียกำหนด และประกันสุขภาพแบบกลุ่ม โดยคุณสมบัติที่นายจ้างบริษัท Thai Odyssey Sdn. Bhd. แจ้งความต้องการ เป็นเพศหญิง อายุระหว่าง 21 - 44 ปี ไม่จำกัดวุฒิการศึกษา มีประสบการณ์ในการนวดไทย นวดเท้า โดยมีใบรับรองการฝึกอบรมการนวด อย่างน้อย 150 ชม. มีสุขภาพแข็งแรง ได้รับการตรวจสุขภาพกับโรงพยาบาลที่กำหนด
สำหรับการรับสมัครในครั้งนี้ เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่ต้องเสียค่าสมัครหรือค่าบริการใดๆ ทั้งสิ้น ผู้ที่ได้รับการคัดเลือกไปทำงานจ่ายเพียงค่าใช้จ่ายที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 6,500 บาท โดยผู้สนใจสามารถยื่นใบสมัครทาง Email: doe.malaysia1@gmail.com ได้ตั้งแต่วันที่ 15 กุมภาพันธ์ - 31 มีนาคม 2567 ตลอด 24 ชม. โดยไม่เว้นวันหยุดราชการ
ทั้งนี้ ผู้ที่มีความประสงค์สมัครงานสามารถดาวน์โหลดแบบฟอร์มใบสมัคร และศึกษารายละเอียดได้ที่ เว็บไซต์ doe.go.th/overseas หรือเฟชบุ๊ก : แรงงานไทยไปต่างประเทศโดยรัฐจัดส่ง หรือสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน ในวันและเวลาราชการ

ที่มา : https://www.thaigov.go.th/news/contents/details/79064