รัฐบาลไทย-ข่าวทำเนียบรัฐบาล-กระทรวงเกษตรฯ โดย สวก. จับมือ ม.ราชภัฏเชียงราย โชว์พลัง Soft Power จ.เชียงราย 


วันเสาร์ที่ 17 กุมภาพันธ์ 2567
กระทรวงเกษตรฯ โดย สวก. จับมือ ม.ราชภัฏเชียงราย โชว์พลัง Soft Power จ.เชียงราย
กระทรวงเกษตรฯ โดย สวก. จับมือ ม.ราชภัฏเชียงราย โชว์พลัง Soft Power จ.เชียงราย ชูเอกลักษณ์ความเป็นไทยผ่านผลงานวิจัยพัฒนาสินค้าเกษตรมูลค่าสูง
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานเปิดงาน “การแสดงผลงานวิจัยและนวัตกรรม “Innovation for Sustainable Local Development: นวัตกรรมเพื่อการพัฒนาท้องถิ่นอย่างยั่งยืน ครั้งที่ 2 Soft power กับการขับคลื่อนเศรษฐกิจสร้างสรรค์ : วิถีถิ่นเชียงราย ศิลปะ ดนตรี กวี วิจัย” เพื่อนำเสนอผลงานวิจัย นวัตกรรม และสร้างการรับรู้ Soft power อัตลักษณ์ศิลปะวัฒนธรรมท้องถิ่นของจังหวัดเชียงราย ภายใต้การดำเนินงานของชุมชนในพื้นที่และมหาวิทยาลัยราชภัฏเชียงราย ซึ่งได้รับการสนับสนุนจากสำนักสำนักงานพัฒนาการวิจัยการเกษตร (องค์การมหาชน) (สวก.) และสำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) พร้อมกล่าวปาฐกถาพิเศษในหัวข้อ “นโยบายการเพิ่มมูลค่าทางการเกษตรกับ Soft Power เพื่ออนาคตประเทศไทย” โดยมี ดร.วิชาญ อิงศรีสว่าง ผู้อำนวยการสำนักงานพัฒนาการวิจัยการเกษตร ผศ.ดร.ศรชัย มุ่งไธสง อธิการบดีมหาวิทยาลัยราชภัฏเชียงราย และผู้บริหารกระทรวงเกษตรและสหกรณ์ เข้าร่วม ณ หอประชุม มหาวิทยาลัยราชภัฏเชียงราย จังหวัดเชียงราย
ภาคการเกษตรเป็นรากฐานสำคัญต่อการขับเคลื่อนเศรษฐกิจของประเทศไทย จากข้อมูล GDP ภาคเกษตรของสำนักงานเศรษฐกิจการเกษตร พบว่ามีสัดส่วนประมาณร้อยละ 8.5 ของ GDP ทั้งประเทศ โดยมีเนื้อที่ทางการเกษตร 147.7 ล้านไร่ คิดเป็นสัดส่วนร้อยละ 46.1 ของเนื้อที่ทั้งประเทศ มีสัดส่วนแรงงานภาคเกษตรประมาณร้อยละ 46.4 ของจำนวนแรงงานทั้งประเทศ และที่สำคัญภาคเกษตรเป็นแหล่งวัตถุดิบหรือต้นน้ำของอุตสาหกรรมต่าง ๆ ซึ่งเป็นแหล่งผลิตอาหารเลี้ยงประชากรในประเทศและส่งออกไปยังต่างประเทศ สร้างรายได้ให้กับประเทศเป็นมูลค่ามหาศาลในแต่ละปี โดยจากข้อมูลการส่งออกสินค้าเกษตรของไทย ปี 2566 มีมูลค่าการส่งออกสินค้าเกษตรและผลิตภัณฑ์เฉลี่ยอยู่ที่ 923,551 ล้านบาท
อย่างไรก็ตาม “สินค้าเกษตรไทย” ถือเป็นหัวใจสำคัญในการขับเคลื่อนเศรษฐกิจไทย ซึ่งกระทรวงเกษตรฯ พร้อมที่จะขับเคลื่อนการดำเนินงานและบูรณาการทุกภาคส่วน เพื่อเพิ่มขีดความสามารถในการแข่งขันด้วยการสนับสนุนเทคโนโลยีและนวัตกรรม เพื่อสร้างสินค้าเกษตรมูลค่าสูง พร้อมผลักดันสู่ Soft Power ขับเคลื่อนเศรษฐกิจสร้างสรรค์ ด้วยการชูเอกลักษณ์ความเป็นไทยให้สามาถแข่งขันในตลาดโลกได้
ด้าน ดร.วิชาญ อิงศรีสว่าง ผู้อำนวยการสำนักงานพัฒนาการวิจัยการเกษตร เปิดเผยว่า สวก. พร้อมสนับสนุนผลงานวิจัยที่นำเทคโนโลยี นวัตกรรมมาปรับใช้ต่อยอดในกระบวนการผลิตสินค้าเกษตรครอบคลุมตั้งแต่ต้นน้ำ กลางน้ำ และปลายน้ำ เพื่อพัฒนาผลผลิตการเกษตรให้เพิ่มขึ้นอย่างมีคุณภาพ ปลอดภัยต่อผู้บริโภค เพื่อเป็นการยกระดับมาตรฐานของสินค้าเกษตรตลอดจนเป็นการเพิ่มโอกาสและพัฒนาขีดความสามารถในการแข่งขันให้เกษตรกรไทยตามนโยบายสำคัญของกระทรวงเกษตรและสหกรณ์ ที่มุ่งเน้นการสร้างสินค้าเกษตรมูลค่าสูงผลักดันให้เป็นสินค้าเกษตรอัตลักษณ์พื้นถิ่นที่มีเอกลักษณ์โดดเด่นเฉพาะพื้นที่ เพื่อพัฒนาคุณภาพชีวิตให้เกษตรกรกินดี อยู่ดี สามารถพึ่งพาตนเองได้ และมีฐานะที่มั่นคง ด้วยการส่งเสริม Soft Power ขับเคลื่อนเศรษฐกิจฐานราก สอดคล้องกับนโยบายหลักของรัฐบาล “ตลาดนำ นวัตกรรมเสริม เพิ่มรายได้”
ทั้งนี้ กระทรวงเกษตรฯ โดย สวก. ได้สนับสนุนทุนวิจัยให้กับมหาวิทยาลัยราชภัฏเชียงราย ตั้งแต่ปี 2556 รวมงบประมาณกว่า 20 ล้านบาท โดยสามารถพัฒนาผลงานวิจัยที่เป็นประโยชน์และนำไปขยายผลให้กับเกษตรกรในพื้นที่จังหวัดเชียงรายกว่า 10 โครงการ การพัฒนาต่อยอดกระบวนการผลิตซึ่งนำไปสู่การสร้างผลิตภัณฑ์ทางด้านการเกษตรทำให้เกิดความยั่งยืนในพื้นที่ อาทิ การพัฒนาเทคโนโลยีการผลิตทางการเกษตรสามารถให้ผลผลิตสูงมากกว่าเทคโนโลยีเดิมของเกษตรกร 20 - 30 %  สามารถพัฒนากระบวนการผลิตของเกษตรกรเพื่อให้ได้รับมาตรฐานต่างๆ เช่น มาตรฐาน GAP, GMP, Q เพื่อสร้างมูลค่าให้กับผลิตภัณฑ์ทางการเกษตร การแปรรูปผลิตภัณฑ์ทางการเกษตรเพื่อเพิ่มมูลค่าให้กับสินค้าทางการเกษตรแบบเดิม 2-3 เท่า รวมถึงการพัฒนาช่องทางทางด้านการตลาดได้มากขึ้น เช่น ไร่สิงค์ปาร์ค บิ๊กซี ท็อป โลตัส ร้านจำหน่ายสินค้าของฝาก เป็นต้น ซึ่งสามารถพัฒนาคุณภาพภาพชีวิตให้กับเกษตรกรเกษตรกรไม่น้อย 300 ราย ครอบคลุมพื้นที่การเกษตรไม่น้อยกว่า 2,000 ไร่ ในพื้นที่จังหวัดเชียงราย
สำหรับกิจกรรมภายในงาน ได้มีการนำเสนอนิทรรศการผลงานวิจัยและนวัตกรรมที่ได้รับสนับสนุนทุนวิจัยจาก สวก. ที่น่าสนใจมากมาย อาทิ การพัฒนาเทคโนโลยีการผลิตและการพัฒนาการตลาดข้าวจาปอนิกาในจังหวัดเชียงราย การพัฒนาผลิตภัณฑ์ต้นแบบไซรัปเพื่อสุขภาพจากเยื่อหุ้มเมล็ดโกโก้ การเพิ่มมูลค่าปลีกล้วยน้ำหว้าด้วยการแปรรูปเป็น เนื้อเทียมอรรถประโยชน์สูง ที่มีการดัดแปรเชิงหน้าที่โปรตีนด้วยเอนไซน์จากสัปปะรด ผลิตภัณฑ์เสริมอาหารผงอาซาอิด้วยนวัตกรรมเอนแคปซูเลชัน นวัตกรรมการผลิตและการสร้างมูลค่าเพิ่มข้าวเหนียวเขี้ยวงูจังหวัดเชียงราย รวมถึงการพัฒนาสแน็คจากเศษมะคาเดเมีย ซึ่งเป็นการสร้างมูลค่าของเสียจากกระบวนการผลิตให้เป็นผลิตภัณฑ์ใหม่ ฯลฯ

ที่มา : https://www.thaigov.go.th/news/contents/details/79063