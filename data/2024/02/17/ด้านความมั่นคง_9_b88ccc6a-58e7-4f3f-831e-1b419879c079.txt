รัฐบาลไทย-ข่าวทำเนียบรัฐบาล-พสกนิกรชาวสิงห์บุรีทุกหมู่เหล่า พร้อมใจสวมใส่ชุดสีม่วง แสดงพลังปกป้องสถาบันพระมหากษัตริย์ และถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี


วันเสาร์ที่ 17 กุมภาพันธ์ 2567
17/02/2567
พิมพ์
พสกนิกรชาวสิงห์บุรีทุกหมู่เหล่า พร้อมใจสวมใส่ชุดสีม่วง แสดงพลังปกป้องสถาบันพระมหากษัตริย์ และถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
พสกนิกรชาวจังหวัดสิงห์บุรีทุกหมู่เหล่า พร้อมใจสวมใส่ชุดสีม่วง แสดงพลังปกป้องสถาบันพระมหากษัตริย์ และถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ด้วยความจงรักภักดีและสำนึกในพระมหากรุณาธิคุณที่มีต่อปวงชนชาวไทย
เมื่อวันที่ 16 ก.พ. 67 นายสุเมธ ธีรนิติ ผู้ว่าราชการจังหวัดสิงห์บุรี พร้อมด้วย รองผู้ว่าราชการจังหวัดสิงห์บุรี นายโชติวุฒิ ธนาคมานุสรณ์ สมาชิกสภาผู้แทนราษฎรจังหวัดสิงห์บุรี นายกองค์การบริหารส่วนจังหวัดสิงห์บุรี รองประธานชมรมกำนัน ผู้ใหญ่บ้านจังหวัดสิงห์บุรี ประธานสภาอุตสาหกรรมจังหวัด ประธานบริษัทประชารัฐรักสามัคคีสิงห์บุรี หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น สมาชิกเหล่ากาชาดจังหวัด สมาชิกชมรมแม่บ้านมหาดไทยจังหวัดสิงห์บุรี ข้าราชการ ภาคีเครือข่ายภาคประชาสังคม เอกชน และประชาชนชาวสิงห์บุรี พร้อมใจสวมใส่ชุดสีม่วง ร่วมกิจกรรม "พี่น้องประชาชนชาวจังหวัดสิงห์บุรี รวมพลังแสดงความจงรักภักดี" แด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เพื่อแสดงจุดยืนที่จะปกป้องและจงรักภักดีต่อสถาบันพระมหากษัตริย์ ณ บริเวณศาลากลางจังหวัดสิงห์บุรี (หลังเดิม) รศ. 130
นายสุเมธ ธีรนิติ ผู้ว่าราชการจังหวัดสิงห์บุรี เปิดกรวยกระทงดอกไม้ธูปเทียนแพ เบื้องหน้าพระฉายาลักษณ์สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี จากนั้นได้กล่าวถวายพระพรชัยมงคล พร้อมนำพลังมวลชนชาวจังหวัดสิงห์บุรีทุกคน ร่วมร้องเพลงชาติไทย และเพลงสรรเสริญพระบารมี พร้อมโบกธงชาติและธงสัญลักษณ์ประจำพระองค์สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี จากนั้นพสกนิกรชาวจจังหวัดสิงห์บุรีรวมพลังเปล่งเสียง “ทรงพระเจริญ” ดังกึกก้องไปทั่วบริเวณศาลากลางจังหวัดสิงห์บุรี เพื่อร่วมถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผู้ทรงเป็นที่รักของปวงชนชาวไทย
นายสุเมธ ธีรนิติ ผู้ว่าราชการจังหวัดสิงห์บุรี กล่าวว่า พสกนิกรชาวจังหวัดสิงห์บุรีต่างน้อมสำนึกในพระมหากรุณาธิคุณของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ที่ทรงบำเพ็ญพระราชกรณียกิจเพื่อช่วยเหลือปวงชนชาวไทยมาโดยตลอด จึงได้ร่วมกันแสดงพลังเพื่อขอพระราชทานน้อมแสดงความจงรักภักดี และถวายกำลังใจแด่พระองค์ ผู้ทรงเป็นมิ่งขวัญของปวงชนชาวไทยทั้งชาติ อีกทั้งยังทรงมีพระราชหฤทัยที่เปี่ยมล้นด้วยพระเมตตาและความเอาพระทัยใส่ในชีวิตความเป็นอยู่ของประชาชน ทรงมีพระราชปณิธานที่จะช่วยเหลือผู้ที่ทุกข์ยาก เดือดร้อน โดยไม่เลือกชั้นวรรณะ เผ่าพันธุ์ เชื้อชาติ ศาสนา อำนวยประโยชน์สุข เพื่อบำบัดทุกข์ บำรุงสุข ขจัดปัดเป่าเภทภัยให้แก่อาณาประชาราษฎร์ในทุกถิ่นที่ของผืนแผ่นดินไทย ก่อเกิดประโยชน์อันไพศาลแก่พสกนิกรชาวไทย
“การจัดกิจกรรมในครั้งนี้ จังหวัดสิงห์บุรี ต้องการสื่อให้เห็นว่า "เรายึดมั่น เราเชื่อมั่น และศรัทธาในสถาบันพระมหากษัตริย์และพระบรมวงศานุวงศ์ทุกพระองค์" ขอพระราชทานน้อมแสดงความจงรักภักดี ขอเทิดทูนไว้ซึ่งสถาบันชาติ ศาสน์ กษัตริย์ มีภารกิจในการบำบัดทุกข์ บำรุงสุขให้แก่พี่น้องประชาชนชาวจังหวัดสิงห์บุรี และขอแสดงจุดยืนด้วยชีวิต พิทักษ์ รักษา ปกป้อง โดยจะไม่ยอมให้ใครหรือคนกลุ่มใดมาดูหมิ่น หรือคิดในสิ่งที่ไม่ดีต่อสถาบันพระมหากษัตริย์ อันเป็นที่รักของปวงชนชาวไทย และขอเชิญชวนพี่น้องประชาชนชาวจังหวัดสิงห์บุรี รวมพลังในการแสดงความจงรักภักดี ด้วยการน้อมนำแนวพระราชดำริสู่การขับเคลื่อนสร้างคุณประโยชน์แก่ชาติบ้านเมืองอันเป็นการปฏิบัติบูชาน้อมเกล้าฯ ถวายแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผู้ทรงเป็นที่รักยิ่งของปวงชนชาวไทยตลอดไป” นายสุเมธฯ กล่าวทิ้งท้าย

ที่มา : https://www.thaigov.go.th/news/contents/details/79057