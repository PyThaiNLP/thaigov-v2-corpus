รัฐบาลไทย-ข่าวทำเนียบรัฐบาล-นายกฯ ติดตามการยกระดับ และมาตรการรัดกุมด่านชายแดน จ.กาญจนบุรี ป้องกันลักลอบนำเข้าสินค้าเถื่อนและผลกระทบ PM2.5


วันเสาร์ที่ 17 กุมภาพันธ์ 2567
17/02/2567
พิมพ์
นายกฯ ติดตามการยกระดับ และมาตรการรัดกุมด่านชายแดน จ.กาญจนบุรี ป้องกันลักลอบนำเข้าสินค้าเถื่อนและผลกระทบ PM2.5
นายกฯ ติดตามการยกระดับ และมาตรการรัดกุมด่านชายแดน จ.กาญจนบุรี ป้องกันลักลอบนำเข้าสินค้าเถื่อนและผลกระทบ PM2.5
วันที่ 17 กุมภาพันธ์ 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี รับทราบรายงานและติดตามมาตรการการดูแลบริเวณพื้นที่ชายแดน จ.กาญจนบุรี โดย พล.อ.เจริญชัย หินเธาว์ ผู้บัญชาการทหารบก ได้รายงานความคืบหน้าการปฏิบัติการว่า ได้สั่งการเร่งด่วนไปที่กองกำลังสุรสีห์ ซึ่งรับผิดชอบดูแลให้ยกระดับการควบคุมพื้นที่อย่างรัดกุม ป้องกันการลักลอบนำเข้าสินค้าเถื่อน โดยเฉพาะอย่างยิ่งยางพาราเถื่อน พร้อมกันนี้ ได้ดำเนินการกำกับบริหารสถานการณ์ไฟป่าควบคู่กันโดยใช้แนวทางการป้องกันและแก้ไขปัญหาหมอกควันไฟป่า และฝุ่นละอองขนาดเล็ก แนวทางเดียวกับที่นายกรัฐมนตรีเคยได้ให้ไว้ที่ จ.เชียงใหม่ อาทิ ติดตามสถานการณ์ทุกวัน มาตรการจะต้องครอบคลุม ทั้งระยะสั้น-กลาง-ยาว พื้นที่จะต้องมีข้อมูลที่ถูกต้อง แม่นยำ ทันท่วงที รวมทั้ง สร้างความตระหนัก การบูรณาการการร่วมมือกับประชาชน ดูแลป่าแทนการเผา
ทั้งนี้ นายกรัฐมนตรีห่วงใยชีวิตความเป็นอยู่ประชาชนหากได้รับผลกระทบจากสินค้าเถื่อนที่ลักลอบเข้ามาบริเวณชายแดน โดยช่วงเวลาที่ผ่านมา นายกรัฐมนตรีสั่งการควบคุมสถานการณ์ปราบปรามยางพาราเถื่อนจนเห็นผลสำเร็จเป็นรูปธรรม ทำให้ราคายางพาราของพี่น้องเกษตรกรไทยดีขึ้น อาทิ ช่วงปลายเดือนมกราคมที่ผ่านมา ราคายางแผ่นดิบเพิ่มขึ้น 42% น้ำยางสดราคาเพิ่มขึ้น 39%  ยางก้อนถ้วย 50% ราคาเพิ่มขึ้น 25% เมื่อเทียบกับช่วงเดียวกันของปีก่อน

ที่มา : https://www.thaigov.go.th/news/contents/details/79066