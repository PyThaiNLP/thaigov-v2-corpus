รัฐบาลไทย-ข่าวทำเนียบรัฐบาล-ผู้ว่าฯ น่าน นำพสกนิกรกว่า 5,000 คน รวมพลังปกป้องแสดงความจงรักภักดี ถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี


วันเสาร์ที่ 17 กุมภาพันธ์ 2567
17/02/2567
พิมพ์
ผู้ว่าฯ น่าน นำพสกนิกรกว่า 5,000 คน รวมพลังปกป้องแสดงความจงรักภักดี ถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
ผู้ว่าฯ น่าน นำพสกนิกรกว่า 5,000 คน รวมพลังปกป้องแสดงความจงรักภักดี ถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
เมื่อวันที่ 16 ก.พ. 67 นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า จังหวัดน่าน ได้ร่วมจัดกิจกรรมรวมพลังแสดงความจงรักภักดี ถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โดยมี นางเหมือนใจ วงศ์ใหญ่ นายกเหล่ากาชาดจังหวัดน่าน นำคณะผู้บริหาร หัวหน้าส่วนราชการ ข้าราชการ ทหาร ตำรวจ อัยการ เจ้าหน้าที่ของรัฐ คณะผู้บริหารองค์กรปกครองส่วนท้องถิ่น ผู้แทนภาคเอกชน นักเรียน นักศึกษา และพสกนิกรชาวจังหวัดน่านทุกหมู่เหล่า กว่า 5,000 คน พร้อมใจกันแต่งกายชุดสีม่วงและชุดประจำชนเผ่า รวมพลังแสดงจุดยืนปกป้องและถวายกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ณ บริเวณข่วงเมืองน่าน ตำบลในเวียง อำเภอเมืองน่าน จังหวัดน่าน
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวว่า พสกนิกรชาวจังหวัดน่าน ต่างน้อมสำนึกในพระมหากรุณาธิคุณของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี จึงได้ร่วมกันแสดงพลังเพื่อขอพระราชทานน้อมแสดงความจงรักภักดี และถวายกำลังใจแด่พระองค์ ผู้ทรงเป็นมิ่งขวัญของปวงชนชาวไทยทั้งชาติ อีกทั้งยังทรงมีพระราชหฤทัยที่เปี่ยมล้นด้วยพระเมตตาในการอำนวยประโยชน์สุข เพื่อบำบัดทุกข์ บำรุงสุข ขจัดปัดเป่าเภทภัยให้แก่อาณาประชาราษฎร์ในทุกถิ่นที่ของผืนแผ่นดินไทย ก่อเกิดประโยชน์อันไพศาลแก่พสกนิกรชาวไทย “กิจกรรมในวันนี้ มีพี่น้องประชาชนกว่า 5,000 คน ร่วมกันถวายความเคารพเบื้องหน้าพระฉายาลักษณ์ฯ พร้อมร่วมกันกล่าวคำแสดงจุดยืนชาวน่านร่วมปกป้องและถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี และนำผู้เข้าร่วมกิจกรรมร้องร้องเพลงสรรเสริญพระบารมี และร่วมร้องเพลง “หยาดเหงื่อและรอยยิ้ม” บทเพลงพิเศษ รวมทั้งได้ร่วมกันผูกริบบิ้นสีม่วงที่ซุ้มรูปหัวใจ เพื่อถวายเป็นกำลังใจแด่ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมทั้งแสดงจุดยืนที่จะปกป้องและจงรักภักดีต่อสถาบันพระมหากษัตริย์อันเป็นที่รักของปวงชนชาวไทย
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวอีกว่า สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงมีพระมหากรุณาธิคุณเป็นล้นพ้น ต่อพสกนิกรชาวจังหวัดน่าน ทรงมีพระราชประสงค์จัดสร้างพระตำหนักธงน้อย เพื่อเป็นที่ประทับ และทรงเสด็จพระราชดำเนินปฏิบัติพระราชกรณียกิจ ณ จังหวัดน่าน เป็นประจำทุกปี ทรงริเริ่มโครงการพระราชดำริในพื้นที่จังหวัดน่านอีกมากมายหลายโครงการเพื่อส่งเสริมและพัฒนาคุณภาพชีวิต ความเป็นอยู่ของประชาชน เด็กนักเรียน พระภิกษุสงฆ์ สามเณร ผ่านโครงการพระราชดำริต่าง ๆ เช่น ศูนย์ภูฟ้าพัฒนา ทรงทำนุบำรุงพระพุทธศาสนาผ่านโครงการโรงเรียนพระปริยัติธรรมของวัดต่าง ๆ โครงการอาหารกลางวันของโรงเรียนในพื้นที่ทุรกันดาร นอกจากนี้ ยังทรงเอาพระราชหฤทัยใส่ต่อประชาชนชาวจังหวัดน่าน ผ่านมูลนิธิรักษ์ป่าน่าน ในพระราชูปถัมภ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ด้วยการพระราชทานอาคารศูนย์การแพทย์รัตนนันทเวช โรงพยาบาลน่าน แห่งใหม่ มูลค่านับ 1,000 ล้านบาท เพื่อให้คนเมืองน่านมีคุณภาพชีวิตที่ดี โครงการปรับปรุงอาคารศาลากลางจังหวัดน่านหลังเก่าเป็นหอศิลปวัฒนธรรมเมืองน่าน และแหล่งเรียนรู้ศิลปวัฒนธรรมล้านนาตะวันออก จึงไม่ผิดเลยแต่อย่างใดหากจะกล่าวว่า พระองค์ท่าน “ทรงรักคนเมืองน่าน” เพราะเมืองน่าน คือบ้านของพระองค์ พสกนิกรชาวจังหวัดน่านทุกหมู่เหล่า ทุกเชื้อชาติ ทุกชาติพันธุ์ ขอพระราชทานน้อมถวายความจงรักภักดี แด่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และจงรักภักดีต่อสถาบันพระมหากษัตริย์อันเป็นที่รักของปวงชนชาวไทย และขอแสดงจุดยืน ด้วยชีวิต ในการพิทักษ์ รักษา ปกป้อง มิให้บุคคลใด มาดูหมิ่น เหยียดหยาม ต่อสถาบันพระมหากษัตริย์พระบรมวงศานุวงศ์ทุกพระองค์ ผู้ทรงเป็นมิ่งขวัญของปวงชนชาวจังหวัดน่าน และชาวไทยทั้งผองตลอดไป
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวเพิ่มเติมว่า จังหวัดน่าน ขอน้อมแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และขอแสดงจุดยืนด้วยชีวิต ด้วยการพิทักษ์ รักษา ปกป้องมิให้บุคคลใดมาดูหมิ่นพระเกียรติของพระองค์ผู้ทรงเป็นมิ่งขวัญของปวงชนชาวไทย และขอเชิญชวนพี่น้องประชาชนคนไทยทั่วทั้งประเทศไทยและทั่วโลก ได้รวมพลังกันในการแสดงความจงรักภักดี ด้วยการน้อมนำแนวพระราชดำริสู่การขับเคลื่อนสร้างคุณประโยชน์แก่ชาติบ้านเมือง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79055