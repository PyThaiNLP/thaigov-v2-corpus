รัฐบาลไทย-ข่าวทำเนียบรัฐบาล-ชาวสังขละฯ กาญจนบุรี ได้เข้าถึงบริการสุขภาพมากขึ้น จากหน่วยแพทย์เฉพาะทาง “พาหมอไปหาประชาชน” 17 คลินิก


วันเสาร์ที่ 17 กุมภาพันธ์ 2567
ชาวสังขละฯ กาญจนบุรี ได้เข้าถึงบริการสุขภาพมากขึ้น จากหน่วยแพทย์เฉพาะทาง “พาหมอไปหาประชาชน” 17 คลินิก
โครงการ “พาหมอไปหาประชาชน” เฉลิมพระเกียรติฯ ออกให้บริการที่ อ.สังขละบุรี จ.กาญจนบุรี จัด 17 คลินิกเฉพาะทางดูแลประชาชน ด้านโรงพยาบาลทองผาภูมิ จัดบริการ ณ ที่ตั้ง 9 คลินิก เหตุอุปกรณ์การแพทย์บางชนิดไม่สามารถเคลื่อนย้ายมาสังขละบุรีได้
รัฐมนตรีว่าการกระทรวงสาธารณสุข เผย บริการ 2 แห่ง ช่วยเพิ่มการเข้าถึงการรักษาให้กับประชาชนรวมกว่า 3,500 คน
วันนี้ (17 กุมภาพันธ์ 2567) ที่ โรงเรียนอุดมสิทธิศึกษา อำเภอสังขละบุรี จังหวัดกาญจนบุรี นพ.ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานในพิธีเปิด “โครงการพาหมอไปหาประชาชน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษาครบ 6 รอบ 28 กรกฎาคม 2567 โดยมี นพ.โอภาส การย์กวินพงศ์ ปลัดกระทรวงสาธารณสุข คณะที่ปรึกษารัฐมนตรีว่าการกระทรวงสาธารณสุข และคณะผู้บริหาร ร่วมพิธี
นพ.ชลน่าน กล่าวว่า เนื่องในโอกาสมหามงคลที่พระบาทสมเด็จพระเจ้าอยู่หัว ทรงเจริญพระชนมพรรษาครบ 6 รอบ 28 กรกฎาคม 2567 กระทรวงสาธารณสุขได้จัดทำ “โครงการพาหมอไปหาประชาชน เฉลิมพระเกียรติฯ” เพื่อให้ประชาชนในพื้นที่ห่างไกลได้มีโอกาสเข้าถึงการตรวจคัดกรองและรักษาโรคที่สำคัญโดยแพทย์เฉพาะทาง โดยหน่วยแพทย์เฉพาะทางที่ออกให้บริการ ณ โรงเรียนอุดมสิทธิศึกษา อำเภอสังขละบุรี จังหวัดกาญจนบุรี ในวันนี้ มีถึง 17 คลินิก ได้แก่ 1.คลินิกมะเร็งลำไส้ใหญ่และไส้ตรง 2.คลินิกมะเร็งปากมดลูก 3.คลินิกมะเร็งเต้านม 4.คลินิกมะเร็งตับ 5.คลินิกโรคทางเดินอาหารส่วนบน 6.คลินิกทันตกรรม 7.คลินิกระบบทางเดินปัสสาวะและต่อมลูกหมาก 8.คลินิกสมองและระบบประสาท 9.คลินิกจักษุ 10.คลินิกโรคหัวใจ 11.คลินิกกระดูกและข้อ 12.คลินิกคัดกรองวัณโรค (รถ mobile X– ray) 13.คลินิกเทคนิคการแพทย์ 14.คลินิกสุขภาพเด็ก 15.คลินิกสุขภาพจิต 16.คลินิกตรวจโรคทั่วไป และ 17.คลินิกผ่าตัดไส้เลื่อนแบบวันเดียวกลับ (ODS) โดยมีทีมแพทย์จากทุกโรงพยาบาลในจังหวัดกาญจนบุรี สำนักงานเขตสุขภาพที่ 5 กรมส่วนกลาง และภาคีเครือข่าย เช่น สถาบันกัลยาณ์ราชนครินทร์ รพ.วิชัยเวช ร่วมให้บริการ คาดว่าจะมีประชาชนเข้ารับบริการประมาณ 2,000 คน
นอกจากนี้ เมื่อวันที่ 1-16 กุมภาพันธ์ 2567 ยังมีการออกหน่วยคลินิกแพทย์เฉพาะทาง ที่ โรงพยาบาลทองผาภูมิ จำนวน 9 คลินิก ได้แก่ 1.คลินิกมะเร็งลำไส้ใหญ่และไส้ตรง 2.คลินิกคัดกรองมะเร็งตับ 3.คลินิกทันตกรรม 4.คลินิกโรคหัวใจ 5.คลินิกจักษุ 6.คลินิกกระดูกและข้อ 7.คลินิกคัดกรองมะเร็งปากมดลูก 8.คลินิกคัดกรองมะเร็งเต้านม 9.คลินิกระบบทางเดินปัสสาวะฯ เนื่องจากเป็นอีกหนึ่งพื้นที่ที่อยู่ห่างไกล และห้องผ่าตัดโรงพยาบาลสังขละบุรี อยู่ในช่วงปรับปรุง กรณีใช้ห้องผ่าตัดจึงต้องดำเนินการร่วมกับโรงพยาบาลทองผาภูมิ รวมทั้งอุปกรณ์การแพทย์บางอย่างเช่น รถ Mammogram ไม่สามารถเคลื่อนย้ายขึ้นมาที่สังขละบุรีได้ โดยมียอดผู้มารับบริการ 1,640คน
นพ.ชลน่าน กล่าวต่อว่า ที่ผ่านมา จัดโครงการพาหมอไปหาประชาชนแล้วใน 10 จังหวัด มีประชาชนเข้ารับบริการ 27,952 คน รับบริการหัตถการเฉพาะทาง 314 ราย ได้แก่ ผ่าตัดต้อกระจก 171 ราย ผ่าตัดนิ้วล็อก 56 ราย ตรวจคลื่นเสียงสะท้อนหัวใจ (Echocardiogram) 32 ราย ขาเทียม 29 ราย รากฟันเทียม 13 ราย สลายนิ่วในทางเดินปัสสาวะ 13 ราย และหัตถการเฉพาะทางคัดกรองมะเร็ง 2,069 ราย ได้แก่ อัลตราซาวด์ตับและท่อน้ำดี 702 ราย ส่องกล้องลำไส้ใหญ่ 686 ราย แมมโมแกรมและอัลตราซาวด์เต้านม 588 ราย และ ส่องกล้องปากมดลูก (Colposcopy) 93 ราย โดยในวันนี้ ยังมีการออกหน่วยแพทย์เฉพาะทางจิตอาสาพร้อมกันที่ จังหวัดสุโขทัย จังหวัดชลบุรี จังหวัดอุบลราชธานี และจังหวัดกระบี่ ด้วย
****************************************** 17 กุมภาพันธ์ 2567

ที่มา : https://www.thaigov.go.th/news/contents/details/79045