รัฐบาลไทย-ข่าวทำเนียบรัฐบาล-นายกฯ เผยปล่อยตัวอดีตนายกฯ ”ทักษิณ“  18 ก.พ. นี้ ย้ำทุกอย่างเป็นไปตามกฎหมาย


วันเสาร์ที่ 17 กุมภาพันธ์ 2567
17/02/2567
พิมพ์
นายกฯ เผยปล่อยตัวอดีตนายกฯ ”ทักษิณ“  18 ก.พ. นี้ ย้ำทุกอย่างเป็นไปตามกฎหมาย
นายกฯ เผยปล่อยตัวอดีตนายกฯ ”ทักษิณ“  18 ก.พ. นี้ ย้ำทุกอย่างเป็นไปตามกฎหมาย เผยให้เกียรติอดีตนายกฯ ทุกคน หากมีโอกาสพร้อมขอคำแนะนำที่เป็นประโยชน์
วันนี้ (17 กุมภาพันธ์ 2567) เวลา 08.40 น. ณ ท่าอากาศยานทหาร 2 กองบิน 6 ( บน.6) ดอนเมือง กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ก่อนเดินทางลงพื้นที่จังหวัดนครพนม สกลนครและอุดรธานี ระหว่างวันที่ 17-19 ก.พ.67  ถึงขั้นตอนการปล่อยตัวนายทักษิณ ชินวัตร อดีตนายกรัฐมนตรี ที่ได้รับการพักโทษ ว่า เข้าใจว่าจะมีการปล่อยตัวในวันที่ 18 ก.พ.  เชื่อว่า ทุกอย่างเป็นไปตามกระบวนการยุติธรรม กรมราชทัณฑ์  และโรงพยาบาลตำรวจ ส่วนพันตำรวจเอกทวี สอดส่อง  รัฐมนตรีว่าการกระทรวงยุติธรรม มีการรายงานขั้นตอนอะไรที่เป็นพิเศษหรือไม่ ก็เป็นไปตามที่พูด ตามที่ข่าวออกมาแล้ว เป็นไปตามกฎหมายทุกอย่าง
ส่วนการปล่อยตัวจะเป็นในช่วงกลางคืนหรือไม่ นายกรัฐมนตรี กล่าวว่า “ไม่ทราบเลยครับ ผมไม่ทราบ แต่เป็นวันที่ 18 ผมไม่ทราบ ไม่แน่ใจในข้อกฎหมาย วันที่ 18 คือวันที่ 18 ไม่แน่ใจ ไม่ได้มีการคุยกัน ไม่ได้ลงรายละเอียด ผมเชื่อว่าทุกอย่างเป็นไปตามขั้นตอนตามกฎหมาย”
ผู้สื่อข่าวถามว่า นายกฯ จะมีโอกาส ไปเจอกับนายทักษิณ หรือไม่ หลังได้รับการปล่อยตัว นายกรัฐมนตรี กล่าวว่า ก็ต้องดูตามความเหมาะสม ส่วนที่ถามมาว่าจะไปขอคำแนะนำอะไรหรือไม่ ในฐานะนายกฯ ตนให้เกียรติอดีตนายกฯ ทุกท่าน
“ถ้ามีโอกาสเจอกันตามงาน หรือถ้ามีเรื่อง หรือถ้ามีความจำเป็นที่นายกฯ ในอดีตมีความชำนาญในเรื่องนั้นเป็นพิเศษ ตนไม่เขินอายที่จะไปปรึกษา วันนั้นเจอ พลเอกประยุทธ์ จันทร์โอชา อดีตนายกฯ ก็คุยกันเป็นชั่วโมง มีหลายเรื่องที่ท่านให้คำแนะนำมา” นายกรัฐมนตรีกล่าว
ส่วนจะแค่ขอคำปรึกษา หรือตั้งเป็นคณะทำงานหรือไม่นั้น นายกรัฐมนตรี กล่าวว่า “ยังไม่ได้คิดไปไกลขนาดนั้น ไม่ทราบว่าท่านอยากทำแบบนั้นหรือเปล่า ไปพูดก้าวล่วงแบบนั้นมันก็ไม่ถูกต้อง เชื่อว่าท่านจากไปหลายปีแล้ว ก็คงมีเรื่องที่อยากจะทำ ท่านเองก็ไม่สบายอยู่ด้วย ก็ต้องดูความเหมาะสม

ที่มา : https://www.thaigov.go.th/news/contents/details/79041