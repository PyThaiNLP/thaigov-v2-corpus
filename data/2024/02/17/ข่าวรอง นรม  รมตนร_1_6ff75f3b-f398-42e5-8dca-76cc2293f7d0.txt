รัฐบาลไทย-ข่าวทำเนียบรัฐบาล-​“สมศักดิ์” ปลื้ม คณะกรรมการศาลยุติธรรม เห็นชอบหลักการ ร่าง พ.ร.บ.จัดตั้งศาลอุทธรณ์คดียาเสพติด


วันเสาร์ที่ 17 กุมภาพันธ์ 2567
17/02/2567
พิมพ์
​“สมศักดิ์” ปลื้ม คณะกรรมการศาลยุติธรรม เห็นชอบหลักการ ร่าง พ.ร.บ.จัดตั้งศาลอุทธรณ์คดียาเสพติด
​“สมศักดิ์” ปลื้ม คณะกรรมการศาลยุติธรรม เห็นชอบหลักการ ร่าง พ.ร.บ.จัดตั้งศาลอุทธรณ์คดียาเสพติดแล้ว ชี้ จะช่วยแก้ปัญหายาเสพติดได้เร็วขึ้น พร้อม เร่งรัดติดตามร่างกฎหมายของ ครม. 52 ฉบับ จ่อส่งให้เคาะได้แล้ว 18 ฉบับ
วันที่ 17 กุมภาพันธ์ 2567 นายสมศักดิ์ เทพสุทิน รองนายกรัฐมนตรี เปิดเผยว่า ตนได้มีโอกาสเป็นประธานการประชุมคณะกรรมการเร่งรัดการเสนอร่างพระราชบัญญัติเพื่อขับเคลื่อนการดำเนินการตามนโยบายของรัฐบาล (ครน.) โดยมี นายชัยเกษม นิติสิริ ที่ปรึกษานายกรัฐมนตรี นายสมคิด เชื้อคง รองเลขาธิการนายกรัฐมนตรีฝ่ายการเมือง นายกิตติกร โล่ห์สุนทร รองเลขาธิการนายกรัฐมนตรีฝ่ายการเมือง และคณะกรรมการ ครน. เข้าร่วม ที่ทำเนียบรัฐบาล เพื่อติดตามเร่งรัดกฎหมายตามนโยบายของรัฐบาล
โดยนายสมศักดิ์ กล่าวอีกว่า ที่ประชุมได้มีการพิจารณาเร่งรัด ร่างพระราชบัญญัติ ของคณะรัฐมนตรี จำนวน 52 ฉบับ  ซึ่งขณะนี้ อยู่ในการพิจารณาของสภาผู้แทนราษฎร จำนวน 4 ฉบับ อยู่ที่วิปรัฐบาล 2 ฉบับ อยู่ในการพิจารณาของสำนักเลขาธิการคณะรัฐมนตรี 35 ฉบับ และอยู่ในการพิจารณาของหน่วยงานต่างๆ อีก 11 ฉบับ โดยในจำนวนนี้ มีร่าง พ.ร.บ.หลายฉบับ ที่อยู่ระหว่างเตรียมเสนอคณะรัฐมนตรี ซึ่งมีประมาณ 18 ฉบับ โดยเป็นไปตามนโยบายของนายเศรษฐา ทวีสิน นายกรัฐมนตรี ที่ต้องการผลักดันกฎหมายให้มีความรวดเร็ว เพื่อยกระดับคุณภาพชีวิตความเป็นอยู่ให้กับพี่น้องประชาชน ซึ่งตนก็ได้มีการเร่งรัดกฎหมายที่สำคัญอย่างเต็มที่
“นอกจากนี้ ที่ประชุม ครน. ยังได้มีการพิจารณาสนับสนุนการเสนอร่าง พ.ร.บ.จัดตั้งศาลอุทธรณ์คดียาเสพติด ซึ่งได้เชิญหน่วยงานที่เกี่ยวข้อง ได้แก่ สำนักงาน ป.ป.ส. กระทรวงยุติธรรม และสำนักงานศาลยุติธรรม มาให้ข้อมูลที่เกี่ยวข้อง โดยสำนักงานศาลยุติธรรม ได้ชี้แจงว่า ภายหลังจากที่ผม ได้เข้าพบนางอโนชา ชีวิตโสภณ ประธานศาลฎีกา เมื่อวันที่ 17 ตุลาคม 2566 เพื่อปรึกษาการยกระดับความสำคัญของคดียาเสพติด โดยการจัดตั้ง ศาลอุทธรณ์คดียาเสพติดนั้น ท่านประธานศาลฎีกา ได้สั่งการให้สำนักงานศาลยุติธรรม เร่งจัดทำร่าง พ.ร.บ.จัดตั้งศาลอุทธรณ์คดียาเสพติดโดยเร็ว เนื่องจากเป็นนโยบายที่สำคัญของรัฐบาล ในขณะเดียวกัน ก็ได้จัดตั้งแผนกศาลยาเสพติดขึ้นมาใหม่ในศาลฎีกา ตามมติที่ประชุม ก.ต.ด้วย” รองนายกรัฐมนตรี กล่าว
นายสมศักดิ์ กล่าวอีกว่า จัดตั้งศาลอุทธรณ์คดียาเสพติด เป็นสิ่งที่น่ายินดี เพราะที่ประชุมคณะกรรมการบริหารศาลยุติธรรม (กบศ.) เมื่อวันที่ 12 กุมภาพันธ์ 2567 ได้เห็นชอบหลักการ ร่าง พ.ร.บ.จัดตั้งศาลอุทธรณ์คดียาเสพติดแล้ว ซึ่งทางสำนักงานศาลยุติธรรม เป็นผู้เสนอ และจากนี้ จะนำเข้าสู่การรับฟังความคิดเห็นต่อร่าง พ.ร.บ. ตามมาตรา 77 ของรัฐธรรมนูญ เพื่อเสนอร่างเข้าสู่คณะรัฐมนตรีในลำดับต่อไป โดยตนถือว่า เป็นทิศทางที่ดี ที่การตั้งศาลคดียาเสพติด กำลังเดินหน้า เพื่อจะได้ช่วยแก้ปัญหายาเสพติดได้อย่างรวดเร็วขึ้น เพราะต้องยอมรับว่า ปัจจุบันมีคดียาเสพติดอยู่ในชั้นศาลจำนวนมาก ดังนั้น การจัดตั้งศาลอุทธรณ์คดียาเสพติด เพื่อให้มีอำนาจพิจารณาพิพากษาคดีความผิดเกี่ยวกับยาเสพติดในชั้นอุทธรณ์ โดยองค์คณะผู้พิพากษาที่มีความรู้ความเชี่ยวชาญเป็นพิเศษ เพื่อให้การอำนวยความยุติธรรมในคดีความผิดเกี่ยวกับยาเสพติด เป็นไปอย่างมีประสิทธิภาพ สะดวกและรวดเร็วยิ่งขึ้น และนอกจากนี้ ที่ประชุม ครน. ยังได้มีการหารือถึงความเป็นไปได้ในการจัดตั้งศาลชั้นต้นเฉพาะคดียาเสพติดด้วย
/////////

ที่มา : https://www.thaigov.go.th/news/contents/details/79039