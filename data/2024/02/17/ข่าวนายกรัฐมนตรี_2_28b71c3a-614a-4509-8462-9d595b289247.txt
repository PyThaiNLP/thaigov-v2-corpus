รัฐบาลไทย-ข่าวทำเนียบรัฐบาล-นายกฯ เน้นย้ำฝ่ายความมั่นคง อารักขาบุคคลสำคัญ พร้อมพัฒนากองทัพยกระดับการศึกษาและความเป็นอยู่ของกำลังพล


วันเสาร์ที่ 17 กุมภาพันธ์ 2567
17/02/2567
พิมพ์
นายกฯ เน้นย้ำฝ่ายความมั่นคง อารักขาบุคคลสำคัญ พร้อมพัฒนากองทัพยกระดับการศึกษาและความเป็นอยู่ของกำลังพล
นายกฯ เน้นย้ำฝ่ายความมั่นคง อารักขาบุคคลสำคัญ พร้อมพัฒนากองทัพยกระดับการศึกษาและความเป็นอยู่ของกำลังพล
วันนี้ (17 กุมภาพันธ์ 2567) เวลา 08.40 น. ณ ท่าอากาศยานทหาร 2 กองบิน 6 ( บน.6) ดอนเมือง กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวถึงการร่วมรับประทานอาหารกับผู้บัญชาการเหล่าทัพ และนายสุทิน คลังแสง รัฐมนตรีว่าการกระทรวงกลาโหม ว่า วานนี้ (16 ก.พ.) ได้ไปรับประทานอาหารเย็น กับ ผบ. ทั้ง 3 เหล่าทัพ ซึ่งมีการพูดคุยอย่างสม่ำเสมอในเรื่องการพัฒนากองทัพอยู่แล้ว รวมถึงการพูดคุยในข้อกังวลใจต่าง ๆ
นอกจากนี้ ยังมีการพูดคุยเรื่องการอารักขาราชวงศ์และบุคคลสำคัญ ต้องเน้นย้ำว่า เรื่องนี้เป็นเรื่องที่สำคัญ จะต้องทำให้ถูกต้อง ไม่ให้ประชาชนเดือดร้อน ทุกคนก็เห็นตรงกันหมด
นายกฯ กล่าวถึงการพูดคุยเรื่องสวัสดิการของทหาร สืบเนื่องจากสัปดาห์ที่ผ่านมา ตนเองได้ไปเยี่ยมแฟลตข้าราชการตำรวจ จึงได้สอบถามกับ ผบ.เหล่าทัพ ถึงชีวิตความเป็นอยู่ของทหาร ไม่ใช่แค่มิติของที่อยู่อาศัย แต่รวมไปถึงด้านการศึกษา เพราะในปัจจุบันมีถึงแค่หลักสูตรประกาศนียบัตรวิชาชีพ (ปวช.) แต่เป็นเรื่องที่น่ายินดีที่โรงเรียนช่างฝีมือทหาร สามารถผลิตแรงงานเข้าสู่ตลาดได้ ซึ่งอุตสาหกรรมต่างๆ  ก็ยังคงต้องการแรงงานช่างฝีมือ ทั้งนี้ ผบ.เหล่าทัพ ก็ยอมรับว่าในปัจจุบัน โรงเรียนช่างฝีมือทหารก็ยังมีอยู่เพียงในระดับ ปวช. ก็จะต้องมองว่าจะพัฒนาไปจนถึงในระดับประกาศนียบัตรวิชาชีพชั้นสูง (ปวส.) และ ระดับปริญญาตรีต่อได้
สำหรับสถานพยาบาลต่างๆ ของเหล่าทัพ เช่น โรงพยาบาลภูมิพล ที่มีผู้เข้าไปรักษาหลักล้านต่อปี แต่เป็นบุคลากรของกองทัพเพียง 10% นายกฯ กล่าวว่า แสดงว่าโรงพยาบาลเหล่านี้ ให้การรักษาประชาชนเป็นอย่างดี รวมถึงสถานพยาบาลในกองทัพ หรือค่ายทหาร ดังนั้น การลงพื้นที่ในครั้งนี้ จะไปมอบโฉนดที่ดินกับกองทัพ ซึ่งผู้บัญชาการทหารบกก็จะเดินทางไปด้วย จึงจะถือโอกาสนี้ให้ผู้บัญชาการทหารบก พาไปดูสถานพยาบาลในค่ายทหาร รวมถึงชีวิตความเป็นอยู่ภายในค่ายทหาร ซึ่งตนเองมีความเป็นห่วงทุกภาคส่วน เราจะต้องดูแลพวกเขาให้มีศักดิ์ศรี และถ้าหากในอนาคตจะเปลี่ยนไปประกอบอาชีพอื่น ก็สามารถทำได้อย่างสมศักดิ์ศรีเช่นกัน

ที่มา : https://www.thaigov.go.th/news/contents/details/79043