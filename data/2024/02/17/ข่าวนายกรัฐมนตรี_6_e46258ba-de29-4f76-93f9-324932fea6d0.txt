รัฐบาลไทย-ข่าวทำเนียบรัฐบาล-นายกฯ เป็นประธานพิธีงานนมัสการพระธาตุพนมวรมหาวิหาร ประจำปี 2567 ถวายเป็นพุทธบูชาแด่องค์พระธาตุพนม ย้ำนโยบายรัฐบาล เพิ่มศักยภาพยกระดับเมืองรอง กระตุ้นเศรษฐกิจท้องถิ่นอย่างยั่งยืน


วันเสาร์ที่ 17 กุมภาพันธ์ 2567
17/02/2567
พิมพ์
นายกฯ เป็นประธานพิธีงานนมัสการพระธาตุพนมวรมหาวิหาร ประจำปี 2567 ถวายเป็นพุทธบูชาแด่องค์พระธาตุพนม ย้ำนโยบายรัฐบาล เพิ่มศักยภาพยกระดับเมืองรอง กระตุ้นเศรษฐกิจท้องถิ่นอย่างยั่งยืน
นายกฯ เป็นประธานพิธีงานนมัสการพระธาตุพนมวรมหาวิหาร ประจำปี 2567 ถวายเป็นพุทธบูชาแด่องค์พระธาตุพนม ย้ำนโยบายรัฐบาล เพิ่มศักยภาพยกระดับเมืองรอง กระตุ้นเศรษฐกิจท้องถิ่นอย่างยั่งยืนใน 3 แกนหลักสำคัญ
วันนี้ (17 ก.พ. 67) เวลา 15.00 น. ณ วัดพระธาตุพนมวรมหาวิหาร ต.ธาตุพนม อ.ธาตุพนม จ.นครพนม นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีงานนมัสการพระธาตุพนมวรมหาวิหาร ประจำปี 2567 จัดขึ้นระหว่างวันที่ 17 – 25 กุมภาพันธ์ 2567 ซึ่งงานนมัสการองค์พระธาตุพนมมีการจัดขึ้นเป็นประจำทุกปี เป็นงานที่สืบทอดกันมาตั้งแต่สมัยโบราณ เพื่อถวายเป็นพุทธบูชาแด่องค์พระธาตุพนม โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม หัวหน้าส่วนราชการผู้บริหาร และคณะกรรมการจัดงาน ตลอดจนประชาชนเข้าร่วมงาน นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
เมื่อนายกฯ เดินทางถึงวัดพระธาตุพนมวรมหาวิหาร นายกฯ และคณะ พร้อมกัน ณ บริเวณหน้าประตูวัดพระธาตุพนมวรมหาวิหาร เพื่อร่วมขบวนแห่เครื่องบูชาพระธาตุพนม (ขันหมากเบ็ง) ไปยังบริเวณหอพระแก้วและนำเครื่องบูชาวางแท่นบูชา นายกฯ จุดธูปเทียนบูชาพระรัตนตรัย ณ ศาลาตรีมุข จากนั้น ถวายพานธูปเทียนถวายสักการะสมเด็จพระมหาธีราจารย์ ศาสนาพิธีกรอาราธนาศีล พระสงฆ์ให้ศีล เสร็จแล้วผู้ว่าราชการจังหวัดนครพนมกล่าวรายงานการจัดงานนมัสการองค์พระธาตุพนม ประจำปี 2567
โอกาสนี้ นายกฯ กล่าวแสดงความยินดีอย่างยิ่งที่ได้มาเป็นประธานในพิธีเปิดงานนมัสการองค์พระธาตุพนม ประจำปี 2567 จังหวัดนครพนมเป็นจังหวัดที่มีความโดดเด่นเป็นเอกลักษณ์ มีศักยภาพในการพัฒนา มีทุนทางธรรมชาติและทุนทางวัฒนธรรม เป็นพื้นที่ที่ติดประเทศเพื่อนบ้าน ถือเป็นข้อได้เปรียบในการพัฒนาจังหวัดให้ก้าวสู่การเป็น “เมืองน่าอยู่ ประตูเศรษฐกิจ สู่อนุภาคลุ่มแม่น้ำโขง” โดยรัฐบาลมีนโยบายขับเคลื่อนการยกระดับเมืองและกระตุ้นเศรษฐกิจท้องถิ่นอย่างยั่งยืน โดยจังหวัดนครพนมเป็นหนึ่งในพื้นที่นำร่อง 10 จังหวัด ทั้งนี้ เพื่อให้เกิดการเร่งรัดการพัฒนาจังหวัดนครพนม และเพิ่มศักยภาพในการยกระดับเมืองรอง ต้องกระตุ้นเศรษฐกิจท้องถิ่นอย่างยั่งยืนใน 3 แกนหลักสำคัญ ได้แก่ การเพิ่มศักยภาพโดยการเตรียมความพร้อมด้านต่าง ๆ ในทุกมิติ การสร้างสังคมและสิ่งแวดล้อมที่ดี และการช่วยเหลือเศรษฐกิจท้องถิ่นอย่างยั่งยืน
นายกฯ กล่าวว่า การจัดงานประเพณีนมัสการพระธาตุพนมในครั้งนี้ แสดงให้เห็นว่าจังหวัดนครพนม มีความพร้อมที่จะเป็นต้นแบบในการยกระดับเมืองรองสู่เมืองหลัก เป็นเมืองที่น่ามาเยี่ยมชม มากราบนมัสการขอพรพระธาตุพนม ตลอดจนพระธาตุประจำวันเกิด ทิวทัศน์ริมฝั่งแม่น้ำโขงที่สวยงาม มีอาหารอร่อย มีวัฒนธรรมที่งดงามเป็นอัตลักษณ์ของชนเผ่าที่สามารถพัฒนาต่อยอด และเชื่อมโยงให้เกิดการท่องเที่ยวรูปแบบต่าง ๆ ที่สามารถดึงดูดนักท่องเที่ยวให้เข้ามาในจังหวัดนครพนมเพิ่มขึ้น เกิดการหมุนเวียนทางเศรษฐกิจ สร้างอาชีพ สร้างรายได้ให้กับประชาชนในพื้นที่ และขอขอบคุณทุกส่วนราชการ คณะกรรมการจัดงาน ผู้บริหารหน่วยงานต่าง ๆ ที่ให้ความร่วมมือในการจัดงานในครั้งนี้ ขอให้การจัดงานบรรลุวัตถุประสงค์ และขออำนาจคุณพระศรีรัตนตรัย บารมีองค์พระธาตุพนมและสิ่งศักดิ์สิทธิ์ในจังหวัดนครพนม โปรดจงดลบันดาลประทานพรให้ทุกคนประสบแต่ความสุข ความเจริญตลอดไป
ต่อจากนั้น นายกฯ ได้ลั่นฆองชัย 3 ครั้ง เพื่อเปิดงานนมัสการองค์พระธาตุพนม ประจำปี 2567 พระสงฆ์ 9 รูป เจริญชัยมงคลคาถา บรรเลงเพลงมหาฤกษ์ นายกฯ และแขกผู้มีเกียรติถวายเครื่องไทยธรรมแด่พระสงฆ์ พระสงฆ์อนุโมทนา นายกฯ กรวดน้ำรับพร จากนั้นได้ชมการแสดงรำบูชาพระธาตุพนม นายกฯ และคณะเข้านมัสการองค์พระธาตุพนม พระธรรมวชิรโสภณ มอบของที่ระลึกให้แก่นายกฯ จากนั้นชมการแสดงรำบูชาพระธาตุพนม โดยนายกฯ พร้อมคณะได้ลงชื่อบนผ้าห่มองค์พระธาตุพนม เสร็จแล้วเข้านมัสการองค์พระธาตุพนม เป็นอันเสร็จพิธีเปิดงานมนัสการองค์พระธาตุพนม ประจำปี 2567
สำหรับองค์พระธาตุพนมเป็นปูชนียสถานสำคัญที่บรรจุพระบรมสารีริกธาตุของพระสัมมาสัมพุทธเจ้า เป็นที่เคารพของประชาชนในพื้นที่มาเป็นเวลาอันยาวนาน สันนิษฐานว่าสร้างในราวพุทธศตวรรษที่ 15-16 โดยที่ประชุมคณะกรรมการมรดกโลกสมัยสามัญ ครั้งที่ 41 ณ สาธารณรัฐโปแลนด์ เมื่อวันที่ 12 กรกฎาคม 2560 ได้พิจารณาให้พระธาตุพนมบรรจุในบัญชีรายชื่อเบื้องต้น (Tentative List) ของศูนย์มรดกโลก (World Heritage Centre) โดยขณะนี้อยู่ระหว่างการศึกษา การเตรียมการจัดทำเอกสารที่เกี่ยวข้องและการพัฒนาและปรับปรุงภูมิทัศน์โดยรอบ

ที่มา : https://www.thaigov.go.th/news/contents/details/79065