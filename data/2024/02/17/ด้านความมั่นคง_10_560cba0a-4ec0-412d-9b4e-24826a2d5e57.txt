รัฐบาลไทย-ข่าวทำเนียบรัฐบาล-พสกนิกรจังหวัดชลบุรี กว่า 2,000 คน พร้อมใจใส่เสื้อม่วงรวมพลังแสดงความจงรักภักดีต่อ “กรมสมเด็จพระเทพ”


วันเสาร์ที่ 17 กุมภาพันธ์ 2567
17/02/2567
พิมพ์
พสกนิกรจังหวัดชลบุรี กว่า 2,000 คน พร้อมใจใส่เสื้อม่วงรวมพลังแสดงความจงรักภักดีต่อ “กรมสมเด็จพระเทพ”
พสกนิกรจังหวัดชลบุรี กว่า 2,000 คน พร้อมใจใส่เสื้อม่วงรวมพลังแสดงความจงรักภักดีต่อ “กรมสมเด็จพระเทพ”
เมื่อเวลา 16.00 น.วันที่ 16 กุมภาพันธ์ 2567 ณ ลานพระบรมราชานุสาวรีย์ รัชกาลที่ 5 อำเภอเมืองชลบุรี จังหวัดชลบุรี นายธวัชชัย ศรีทอง ผู้ว่าราชการจังหวัดชลบุรี นำคณะข้าราชการตุลาการ ทหาร ตำรวจ เหล่ากาชาดจังหวัดชลบุรี หัวหน้าส่วนราชการและหน่วยงานรัฐวิสาหกิจ สมาชิกสภาผู้แทนราษฎรในพื้นที่จังหวัดชลบุรี นายอำเภอทุกอำเภอ ภาคเอกชนและประชาชนในพื้นที่จังหวัดชลบุรีกว่า 2,500 คน ร่วมสวมใส่เสื้อสีม่วง เข้าร่วมพิธีถวายพระพร และน้อมสำนึกในพระมหากรุณาธิคุณ สมเด็จพระกนิษฐาธิราชเจ้า กรมสมเด็จพระเทพรัตนราชสุุดา ฯ สยามบรมราชกุมารี อย่างหาที่สุดมิได้ ที่ได้ทรงปฏิบัติพระกรณียกิจด้วยความวิริยะอุตสาหะ ทรงมีพระราชปณิธานในการสืบสานและต่อยอดที่จะขจัดทุกข์บำรุงสุขแก่ปวงประชาราษฎร์ตามรอยพระราชบิดา ในอันที่จะก่อให้เกิดประโยชน์แก่สังคมและประเทศไทยสืบไป
โดยนายธวัชชัย ศรีทอง ผู้ว่าราชการจังหวัดชลบุรี ทำพิธีเปิดกรวยกระทงดอกไม้ ถวายธูปเทียนแพ ถวายแจกันดอกไม้ เบื้องหน้าพระฉายาลักษณ์สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมกล่าวแถลงการณ์น้อมแสดงความจงรักภักดี กล่าวถวายพระพร ตามด้วยการร้องเพลงสรรเสริญพระบารมี เพลงถวายกำลังใจ ในบทเพลง "ในอุ่นอ้อมอกมั่นคง" เพื่อร่วมแสดงพลัง ร่วมถวายกำลังใจและแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผู้ทรงเป็นที่รักของปวงชนชาวไทย
ทั้งนี้ เหล่าพสกนิกรชาวจังหวัดชลบุรี ทุกหมู่เหล่า น้อมแสดงความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี และขอแสดงจุดยืนด้วยชีวิต ในการพิทักษ์ รักษา ปกป้อง มิให้บุคคลใดมาดูหมิ่นเหยียดหยามพระเกียรติของพระองค์ผู้ทรงเป็นมิ่งขวัญของปวงชนชาวไทย และขอเชิญชวนพี่น้องประชาชนชาวจังหวัดชลบุรี ได้รวมพลังกันในการแสดงความจงรักภักดี ด้วยการน้อมนำแนวพระราชดำริสู่การขับเคลื่อนสร้างคุณประโยชน์แก่ชาติบ้านเมืองอันเป็นการปฏิบัติบูชา น้อมเกล้า ฯ ถวายแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผู้ทรงเป็นที่รักยิ่งของปวงชนชาวไทยตลอดไป
สำหรับการจัดกิจกรรมในครั้งนี้ เป็นการแสดงพลังของพี่น้องประชาชนชาวชลบุรีและคนไทยทั้งประเทศ ที่ต้องการสื่อให้เห็นว่า "เรายึดมั่น เราเชื่อมั่น และศรัทธาในสถาบันพระมหากษัตริย์และพระบรมวงศานุวงศ์ทุกพระองค์" โดยจะไม่ยอมเด็ดขาดที่จะให้ใครหรือคนกลุ่มใดมาดูหมิ่น หรือคิดในสิ่งที่ไม่ดีต่อสถาบันพระมหากษัตริย์ อันเป็นที่รักของปวงชนชาวไทย

ที่มา : https://www.thaigov.go.th/news/contents/details/79058