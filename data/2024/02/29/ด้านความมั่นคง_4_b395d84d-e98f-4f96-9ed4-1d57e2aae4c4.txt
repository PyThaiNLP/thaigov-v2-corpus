รัฐบาลไทย-ข่าวทำเนียบรัฐบาล-29 ก.พ.ลงทะเบียนแก้หนี้นอกระบบวันสุดท้าย “อนุทิน” เผยสเต็ปถัดไปเร่งเคลียร์ฐานข้อมูลลูกหนี้ เจ้าหนี้ กำชับติดสปีดกระบวนการไกล่เกลี่ยมากขึ้น พร้อมให้ความรู้โครงการเสริมสร้างงาน 


วันพฤหัสบดีที่ 29 กุมภาพันธ์ 2567
29/02/2567
พิมพ์
29 ก.พ.ลงทะเบียนแก้หนี้นอกระบบวันสุดท้าย “อนุทิน” เผยสเต็ปถัดไปเร่งเคลียร์ฐานข้อมูลลูกหนี้ เจ้าหนี้ กำชับติดสปีดกระบวนการไกล่เกลี่ยมากขึ้น พร้อมให้ความรู้โครงการเสริมสร้างงาน
29 ก.พ.ลงทะเบียนแก้หนี้นอกระบบวันสุดท้าย “อนุทิน” เผยสเต็ปถัดไปเร่งเคลียร์ฐานข้อมูลลูกหนี้ เจ้าหนี้ กำชับติดสปีดกระบวนการไกล่เกลี่ยมากขึ้น พร้อมให้ความรู้โครงการเสริมสร้างงาน เกิดอาชีพ มีรายได้แก้ไขปัญหาให้ครบวงจรตามนโยบายนายกรัฐมนตรี
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย  กล่าวว่า ตามที่รัฐบาลภายใต้การนำของนายเศรษฐา ทวีสิน นายกรัฐมนตรีและ รมว.คลัง ได้มีนโยบายช่วยเหลือพี่น้องประชาชนในการแก้ไขปัญหาหนี้นอกระบบ ซึ่งกระทรวงมหาดไทยได้รับมอบหมายให้เป็นหน่วยงานรับลงทะเบียนและจัดกำลังเจ้าหน้าที่ฝ่ายปกครอบสนับสนุนการเป็นตัวกลางเจรจาไกล่เกลี่ยหนี้ ณ วันที่ 28 ก.พ. 67  ได้มีลูกหนี้นอกระบบลงทะเบียนแล้ว 149,833 ราย มูลหนี้รวม 11,097.30 ล้านบาท เจ้าหนี้ 121,688 ราย เข้าสู่กระบวนการไกล่เกลี่ยแล้ว 27,870 ราย ไกล่เกลี่ยสำเร็จ 17,848 ราย ช่วยให้มูลหนี้ลดลงได้ 761.16 ล้านบาท จาก 2,545.02 ล้านบาท เหลือ 1,783.86 ล้านบาท และการลงทะเบียนจะมีถึงวันนี้ (29 ก.พ.) เป็นวันสุดท้าย
นายอนุทิน ชาญวีรกูล รองนายกรัฐมนตรีและรมว.มหาดไทย ได้ให้นโยบายกับเจ้าหน้าที่ของกระทรวงมหาดไทยว่า หลังจากนี้ขอให้เร่งรัดการจัดการฐานข้อมูลที่ขณะนี้ยังพบประเด็นปัญหาข้อมูลไม่สมบูรณ์อยู่พอสมควร เช่น การไม่สามารถระบุตัวเจ้าหนี้ได้ การติดต่อผู้ลงทะเบียนไม่ได้ การยืนยันถิ่นที่อยู่ทั้งลูกหนี้ เจ้าหนี้ ให้สมบูรณ์เพื่อให้สามารถนำลูกหนี้และเจ้าหนี้เข้าสู่กระบวนการเจรจาไกล่เกลี่ยโดยเร็ว
อย่างไรก็ตาม เพื่อให้เจ้าหน้าที่สามารถรวบรวมข้อมูลได้ครบถ้วนและเริ่มกระบวนการไกล่เกลี่ยได้ ต้องขอให้ประชาชนที่ได้ลงทะเบียนขอรับความช่วยเหลือตามโครงการได้ให้ความสำคัญและร่วมมือกับการยืนยัน หรือตอบกลับข้อมูลกรณีที่ได้รับการประสานจากเจ้าหน้าที่ปกครอง ทั้งการตรวจสอบยืนยันข้อมูลผ่านแอปพลิเคชัน ThaiD หรือ การตอบข้อมูลทางเอกสาร หรือ ตอบข้อมูลกับกำนัน ผู้ใหญ่บ้านที่ลงพื้นที่สำรวจเพิ่มเติมในบางกรณีด้วย พร้อมกับให้ความร่วมมือเข้ากระบวนการไกล่เกลี่ยเมื่อได้รับการประสานจากเจ้าหน้าที่ เพราะหากมีการตรวจสอบพบว่าการไม่เข้าไกล่เกลี่ยนั้นเกิดจากพฤติการณ์กระทำผิดกฎหมายฝ่ายปกครองจะส่งข้อมูลต่อไปยังตำรวจเพื่อดำเนินการตามขั้นตอนกฎหมายอย่างเด็ดขาดต่อไป
“หลังจากปิดลงทะเบียนในวันที่ 29 ก.พ.แล้ว ท่านอนุทินอยากให้กระบวนการไกล่เกลี่ยดำเนินไปได้มากที่สุดเพื่อให้ประชาชนที่กำลังเดือดร้อนได้รับความช่วยเหลือโดยเร็ว และท่านยังได้กำชับเจ้าหน้าที่ว่าในฐานะที่กระทรวงมหาดไทยเป็นหน่วยงานกลางในการดึงทุกฝ่ายมาไกล่เกลี่ยขอให้ใช้โอกาสนี้ในการให้ข้อมูล แนะนำ เกี่ยวกับโครงการสนับสนุนของหน่วยงานอื่นๆ เช่น โครงการสินเชื่อดอกเบี้ยต่ำโดยธนาคารของรัฐ ของกระทรวงการคลัง โครงการยกระดับฝีมือแรงงาน หรือการจัดหางานของกระทรวงแรงงาน การฝึกอาชีพของกระทรวง พม. เพื่อให้ลูกหนี้มองเห็นช่องทางการจะลงทุน ประกอบอาชีพ สร้างรายได้ มีเงินชำระหนี้ ไม่กลับไปเป็นหนี้อีก เป็นการแก้ไขปัญหาที่ครบวงจรตามนโยบายของนายกรัฐมนตรี” น.ส.ไตรศุลี กล่าว
โฆษกกระทรวงมหาดไทย กล่าวว่า นายอนุทิน ยังได้ขอให้ฝ่ายปกครองประสานการทำงานกับเจ้าหน้าที่ตำรวจ สำนักงานอัยการสูงสุดอย่างใกล้ชิด เพื่อดำเนินการกับกลุ่มผู้ที่ไม่ให้ความร่วมมือเข้ากระบวนการเจรจาไกล่เกลี่ยตามกฎหมาย และที่ยังมีพฤติการณ์กระทำผิดกฎหมายไม่ว่าจะเป็นการปล่อยกู้โดยคิดดอกเบี้ยเกินกว่าที่กฎหมายกำหนด ทวงหนี้ด้วยการข่มขู่ ใช้ความรุนแรง และกระทำผิดแบบเป็นขบวนการขยายผลจนเป็นผู้มีอิทธิพลในพื้นที่ ซึ่งขอให้ฝ่ายปกครองแต่ละพื้นที่ติดตามและส่งข้อมูลให้เจ้าหน้าที่ตำรวจดำเนินการสืบสวนสอบสวน จับกุมและดำเนินคดีตามกฎหมายอย่างเด็ดขาดด้วย

ที่มา : https://www.thaigov.go.th/news/contents/details/79614