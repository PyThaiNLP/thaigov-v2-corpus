รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม ครั้งที่ 3/2567 


วันพฤหัสบดีที่ 29 กุมภาพันธ์ 2567
นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม ครั้งที่ 3/2567
....
วานนี้ (28 กุมภาพันธ์ 2567) นายมนตรี เดชาสกุลสม รองปลัดกระทรวงคมนาคม                 เป็นประธานการประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่                   ของกระทรวงคมนาคม ครั้งที่ 3/2567 โดยมี นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก ผู้แทนกรมทางหลวง (ทล.) การทางพิเศษแห่งประเทศไทย (กทพ.) ร่วมการประชุม ณ ห้องประชุมกระทรวงคมนาคม และผ่านระบบอิเล็กทรอนิกส์
นายมนตรี เดชาสกุลสม กล่าวว่า การประชุมครั้งนี้เป็นการติดตามเร่งรัดการดำเนินงานโครงการก่อสร้างบนถนนพระราม 2 (ทางหลวงหมายเลข 35) ซึ่งปัจจุบันมีโครงการของ ทล. ที่อยู่ระหว่างก่อสร้าง ได้แก่ โครงการก่อสร้างทางยกระดับทางหลวงหมายเลข 35 สายธนบุรี - ปากท่อ ตอนทางแยกต่างระดับบางขุนเทียน - เอกชัย มีความคืบหน้า 88.973% โครงการทางหลวงพิเศษระหว่างเมืองหมายเลข 82 (M82) สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว ตอนที่ 1 - 10 มีความคืบหน้า 40.395% และทางแยกต่างระดับบ้านแพ้ว มีความคืบหน้า 51.872% และโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก ของ กทพ. สัญญาที่ 1 คืบหน้า 56.07% สัญญาที่ 2 คืบหน้า 83.07% สัญญาที่ 3 คืบหน้า 62.86% สัญญาที่ 4 แล้วเสร็จตามสัญญา และสัญญาที่ 5 งานติดตั้งระบบจัดเก็บค่าผ่านทาง คาดว่าจะดำเนินการแล้วเสร็จภายในปี 2568 ซึ่งทั้ง 3 โครงการ คาดว่าจะสามารถเปิดให้ประชาชนทดลองใช้ได้ภายในปี 2568 นอกจากนี้ที่ประชุมได้รับทราบรายงานสภาพการจราจรและการแก้ปัญหาบนถนนพระราม 2 และได้มีข้อสั่งการให้ ทล. เร่งรัดจัดทำแผนงานและดำเนินการ O&M สำหรับด่านเก็บเงินให้เสร็จทันพร้อมงานโยธา และให้ ทล. และ กทพ. ดำเนินการเพื่ออำนวยการจราจรบนถนนพระราม 2 ให้ประชาชนเดินทางได้อย่างสะดวกและปลอดภัยมากขึ้น ดังนี้
1. ทาสี ตีเส้นบนถนนให้ชัดเจนขึ้นเพื่อให้การจราจรคล่องตัวและมีความปลอดภัย
2. ติดตั้งไฟฟ้าแสงสว่างบนถนนในจุดที่อาจจะเป็นอันตราย
3. ให้คืนพื้นที่ผิวจราจรให้มากที่สุด ในบริเวณที่กั้นคอนกรีตแบริเออร์และปัจจุบันได้ดำเนินการก่อสร้างฐานรากแล้วเสร็จ คงเหลืองานเสาหรือการวางคาน ให้ขยับคอนกรีตเข้าเพื่อเพิ่มพื้นที่ช่องจราจร
4. จัดเรียงแบริเออร์ในบริเวณโครงการก่อสร้างให้เป็นระเบียบ สะอาด ทาสีให้สามารถมองเห็นได้ชัดเจน เพื่ออำนวยความปลอดภัยด้านการจราจรบนถนน
5. จัดเจ้าหน้าที่อำนวยการจราจรในกรณีที่เกิดอุบัติเหตุหรือมีการจราจรหนาแน่น
6. ซ่อมแซมหลุมบ่อหรือปรับระดับผิวจราจรให้ราบเรียบ คลอบคลุมพื้นที่ไหล่ทางเพื่อขยายผิวจราจรและให้การจราจรเคลื่อนตัวไม่ชะลอเนื่องจากผิวทางชำรุด
7. ขอความร่วมมือผู้ประกอบการขนส่ง พิจารณางดเว้นการขนส่งด้วยรถบรรทุกขนาดใหญ่ที่ไม่จำเป็นเร่งด่วนในช่วงเทศกาลสงกรานต์ เนื่องจากอาจทำให้ประชาชนได้รับผลกระทบ
ทั้งนี้ คณะกรรมการฯ จะลงพื้นที่ตรวจสอบว่าหน่วยงานได้ดำเนินการครบถ้วนในสัปดาห์หน้า
นอกจากนี้ กระทรวงคมนาคมได้พัฒนาระบบรายงานการตรวจสอบความปลอดภัยในพื้นที่ก่อสร้างของกระทรวงคมนาคม เพื่อสนับสนุนการดำเนินงานของคณะกรรมการฯ โดยได้เริ่มเปิดให้ใช้งานระบบเมื่อเดือนพฤศจิกายน 2566 รองรับการรายงานการตรวจสอบในประเด็นที่เป็น Common Checklist สำหรับทุกโครงการ ซึ่งมีประเด็นการตรวจสอบ 3 มิติหลัก ประกอบด้วย มิติด้านการประชาสัมพันธ์ ด้านการบริหารการจราจรและความปลอดภัยระหว่างการก่อสร้าง ด้านการลดผลกระทบต่อสิ่งแวดล้อมและผลกระทบต่อชุมชน ปัจจุบันหน่วยงานในสังกัดกระทรวงคมนาคมได้รายงานผลการตรวจสอบแล้ว 57 โครงการ จากทั้งหมด 65 โครงการ ในระยะต่อไปกระทรวงคมนาคมจะพัฒนาระบบเพิ่มเติม ให้สามารถรองรับการรายงานผลตรวจสอบในประเด็นที่เป็น Special Checklist ของแต่ละโครงการต่อไป

ที่มา : https://www.thaigov.go.th/news/contents/details/79606