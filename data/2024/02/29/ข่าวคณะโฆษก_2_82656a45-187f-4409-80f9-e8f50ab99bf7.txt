รัฐบาลไทย-ข่าวทำเนียบรัฐบาล-​“คารม” เตือนประชาชน อย่าหลงกลมิจฉาชีพ อ้างชื่อ 6 หน่วยงาน ดูดเงินในบัญชี


วันพฤหัสบดีที่ 29 กุมภาพันธ์ 2567
29/02/2567
พิมพ์
​“คารม” เตือนประชาชน อย่าหลงกลมิจฉาชีพ อ้างชื่อ 6 หน่วยงาน ดูดเงินในบัญชี
​“คารม” เตือนประชาชน อย่าหลงกลมิจฉาชีพ อ้างชื่อ 6 หน่วยงาน ดูดเงินในบัญชี
วันที่ 29 กุมภาพันธ์ 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ในช่วงที่ผ่านมา กองบัญชาการตำรวจสอบสวนอาชญากรรมทางเทคโนโลยี (บช.สอท. ) ได้รับการร้องทุกข์จากผู้เสียหายหลายรายว่า ได้รับข้อความสั้น (SMS) หรือได้รับสายโทรศัพท์จากมิจฉาชีพซึ่งแอบอ้างเป็นเจ้าหน้าที่ของหน่วยงานภาครัฐ หรือหน่วยงานภาคเอกชน สร้างความน่าเชื่อถือ ออกอุบายต่าง ๆ เพื่อให้ผู้เสียหายหลงเชื่อกรอกข้อมูลส่วนบุคคล ข้อมูลทางการเงิน หรือโอนเงินไปตรวจสอบ หรือกดลิงก์ติดตั้งแอปพลิเคชันของหน่วยงานเหล่านั้น ซึ่งมิจฉาชีพได้สร้างปลอมขึ้นมา เป็นเหตุให้เงินของผู้เสียหายถูกมิจฉาชีพโอนออกไปจนหมดบัญชี
นายก ย้ำเตือนประชาชน อย่าหลงเชื่อมิจฉาชีพ จากข้อมูล พบว่า หน่วยงานที่มิจฉาชีพมักนำมาแอบอ้าง 6 หน่วยงาน ดังนี้
1. การไฟฟ้าส่วนภูมิภาค : เงินชดเชยแปลงไฟฟ้า-ค่า FT
2. กรมที่ดิน : อัปเดตสถานะที่ดิน
3. สำนักงานประกันสังคม : อัปเดตข้อมูล-โอนค่าประกันโควิด
4. Flash Express : เคลมพัสดุเสียหาย
5. กรมพัฒนาธุรกิจการค้า : อัปเดตข้อมูล-ยกเลิกโครงการของรัฐ
6. กรมบัญชีกลาง : ทำเรื่องค่ารักษาพยาบาล
“ขอย้ำว่า ส่วนราชการ หรือหน่วยงานของรัฐ ไม่มีนโยบายโทรศัพท์หรือส่ง sms ไปหาประชาชน ขอประชาชนอย่าหลงเชื่อ เปิดเผยข้อมูลส่วนบุคคล ขอให้มีสติอย่าหลงเชื่อ ตกเป็นเหยื่อมิจฉาชีพ” นายคารม เน้นย้ำ

ที่มา : https://www.thaigov.go.th/news/contents/details/79583