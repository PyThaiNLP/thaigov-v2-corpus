รัฐบาลไทย-ข่าวทำเนียบรัฐบาล-ศรส. พม. เข้าช่วยเด็กชายเมียนมา 16 ปี ตกเป็นเหยื่อค้ามนุษย์ ย่านสีลม พร้อมส่งนักบริบาลดูแลคุณยายอยู่เพียงลำพัง ไม่ยอมย้ายไปอยู่กับญาติ ที่ จ.สุพรรณบุรี


วันพฤหัสบดีที่ 29 กุมภาพันธ์ 2567
ศรส. พม. เข้าช่วยเด็กชายเมียนมา 16 ปี ตกเป็นเหยื่อค้ามนุษย์ ย่านสีลม พร้อมส่งนักบริบาลดูแลคุณยายอยู่เพียงลำพัง ไม่ยอมย้ายไปอยู่กับญาติ ที่ จ.สุพรรณบุรี
ศรส. พม. เข้าช่วยเด็กชายเมียนมา 16 ปี ตกเป็นเหยื่อค้ามนุษย์ ย่านสีลม พร้อมส่งนักบริบาลดูแลคุณยายอยู่เพียงลำพัง ไม่ยอมย้ายไปอยู่กับญาติ ที่ จ.สุพรรณบุรี
วันที่ 28 กุมภาพันธ์ 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน หรือ ศรส. กระทรวง พม. เปิดเผยถึงกรณีการช่วยเหลือเด็กชาย สัญชาติเมียนมา ตกเป็นผู้เสียหายจากการค้ามนุษย์ หลังจากได้รับแจ้งจากเจ้าหน้าที่ตำรวจ สน.บางรัก ผ่าน สายด่วน พม. 1300 เมื่อวานนี้ (27 ก.พ. 67) ว่า ศรส. ได้ส่งทีมปฏิบัติการเคลื่อนที่เร็ว ลงพื้นที่ตรวจสอบข้อเท็จจริง พบว่า เด็กชายดังกล่าว อายุ 16 ปี ไม่ได้เรียนต่อ เนื่องจากครอบครัวมีฐานะยากจน อาศัยอยู่กับแม่ ในเขตพระโขนง กรุงเทพฯ ส่วนพ่ออาศัยอยู่ในประเทศเมียนมา ซึ่งเด็กได้ถูกชักชวนให้มาทำงานเป็นพนักงานเอนเตอร์เทนที่ย่านสีลม และรับงานผ่านผู้จัดการร้าน ทั้งนี้ เจ้าหน้าที่ตำรวจสายสืบได้ทำการล่อซื้อบริการทางเพศ ผ่านทางผู้จัดการร้าน จากนั้น ทีมปฎิบัติการเคลื่อนที่เร็ว ศรส. ได้ร่วมสอบคัดแยกผู้เสียหายจากการค้ามนุษย์ พบว่า เด็กชายดังกล่าวเป็นผู้เสียหายจากการค้ามนุษย์ และมีการลงบันทึกประจำวันไว้เป็นหลักฐาน พร้อมพาตัวเข้ารับการคุ้มครองสวัสดิภาพในสถานรองรับของกระทรวง พม. เรียบร้อยแล้ว อีกทั้งจะช่วยติดตามเรื่องคดีความและให้ความช่วยเหลือคุ้มครองเด็กในด้านต่างๆ ต่อไป
นางสาวซาราห์ กล่าวเพิ่มเติมว่า สำหรับการโพสต์ในสื่อสังคมออนไลน์ กรณีคุณยายอาศัยอยู่ลำพังไร้ลูกหลาน ที่ จ.สุพรรณบุรี นั้น เมื่อวานนี้ (27 ก.พ. 67) ศรส. จ.สุพรรณบุรี และทีม พม.หนึ่งเดียว จ.สุพรรณบุรี ร่วมกับนายอำเภอศรีประจันต์ ผู้นำท้องถิ่นและหน่วยงานที่เกี่ยวข้อง ได้ลงพื้นที่เยี่ยมคุณยาย อายุ 89 ปี อาศัยอยู่ใน อ.ศรีประจันต์ เริ่มมีอาการหูตึง และมีสายตาเลือนลาง เดิมเคยอาศัยอยู่กับน้องชายซึ่งได้เสียชีวิตแล้วเมื่อ 5 - 6 ปีที่ผ่านมา ปัจจุบันจึงอาศัยอยู่เพียงลำพังคนเดียว เนื่องจากคุณยายไม่ยอมย้ายออกไปอยู่กับหลานๆ ซึ่งบ้านอยู่ใกล้ๆ กัน ทำให้ต้องแวะเวียนมาดูแลที่บ้านและคอยจัดหาอาหารมาส่งให้ทุกวันๆ ละ 3 เวลา ทั้งนี้ เบื้องต้น ศรส. จ.สุพรรณบุรี ได้มอบถุงยังชีพเครื่องอุปโภคบริโภคที่จำเป็น พร้อมพูดคุยแนะนำสิทธิสวัสดิการสังคมด้านผู้สูงอายุ และประสานอาสาสมัครพัฒนาสังคมและความมั่นคงของมนุษย์ (อพม.) และหน่วยงานที่เกี่ยวข้องในพื้นที่ ช่วยเฝ้าติดตามดูแลคุณยายเป็นระยะๆ อย่างต่อเนื่อง อาทิ การทำความสะอาดบ้าน และการดูแลเรื่องสุขอนามัย โดยมีนักบริบาลประจำท้องถิ่น ที่ให้บริการกับประชาชนกลุ่มเปราะบางในพื้นที่ นอกจากนี้ นายอำเภอศรีประจันต์และญาติๆ ได้พูดคุยทำความเข้าใจเกี่ยวกับข้อเท็จจริงของคุณยายกับบุคคลที่โพสต์ข้อมูลเรียบร้อยแล้ว และหลานๆ จะพยายามเกลี้ยกล่อมให้คุณยายไปอาศัยอยู่ด้วยกัน เพื่อความปลอดภัยและจะได้สามารถดูแลได้เต็มที่
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส

ที่มา : https://www.thaigov.go.th/news/contents/details/79624