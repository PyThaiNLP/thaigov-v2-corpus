รัฐบาลไทย-ข่าวทำเนียบรัฐบาล-1 มีนาคมนี้ บขส. เริ่มปิดพื้นที่ขาเข้า สถานีขนส่งฯ หมอชิต 2 ให้ใช้พื้นที่ขาออกแทน แนะผู้โดยสารสังเกตป้ายบอกทาง เดินทางเข้า-ออก ขณะที่ ขสมก. พร้อมจัดรถเมล์ เชื่อมต่อการเดินทาง


วันพฤหัสบดีที่ 29 กุมภาพันธ์ 2567
1 มีนาคมนี้ บขส. เริ่มปิดพื้นที่ขาเข้า สถานีขนส่งฯ หมอชิต 2 ให้ใช้พื้นที่ขาออกแทน แนะผู้โดยสารสังเกตป้ายบอกทาง เดินทางเข้า-ออก ขณะที่ ขสมก. พร้อมจัดรถเมล์ เชื่อมต่อการเดินทาง
....
วันนี้ (29 กุมภาพันธ์ 2567) นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) และนายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม ร่วมกันแถลงข่าว “การบูรณาการความร่วมมืออำนวยความสะดวกให้กับประชาชน โดย บขส. และ ขสมก.” บริเวณห้องโถงผู้โดยสาร ชั้น 1 อาคารสถานีขนส่งผู้โดยสารกรุงเทพ (จตุจักร) หรือ หมอชิต 2
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ กล่าวว่า ตามที่กระทรวงคมนาคม โดยนายสุรพงษ์  ปิยะโชติ รัฐมนตรีช่วยว่าการกระทรวงคมนาคม ได้มีนโยบายให้ บขส. พัฒนาพื้นที่สถานีขนส่งฯ หมอชิต 2 เพื่อรองรับการเดินทางของพี่น้องประชาชนให้ได้รับความสะดวก ปลอดภัยมากยิ่งขึ้น บขส. จึงได้เดินหน้าพัฒนาพื้นที่สถานีขนส่งฯ และได้จัดระเบียบการบริหารการเดินรถ โดยตั้งแต่เวลา 00.01 น. ของวันที่ 1 มีนาคม 2567 เป็นต้นไป บขส. จะปิดพื้นที่ (ขาเข้า) ถาวร และให้รถโดยสารทุกคัน (รถบขส.,รถร่วม) เข้าจอดส่งผู้โดยสารที่บริเวณพื้นที่ชานชาลาขาออก ช่องที่ 112 – 130  ทั้งนี้ บขส. ได้มีการบริหารจัดการพื้นที่ขาออก เพื่อรองรับการเดินทางของประชาชน โดยได้จัดเจ้าหน้าที่อำนวยความสะดวก, ติดป้ายประชาสัมพันธ์ตามจุดต่างๆ และได้ประสานหน่วยงานที่เกี่ยวข้อง อาทิ กรมการขนส่งทางบก, สถานีตำรวจนครบาลบางซื่อ, การรถไฟแห่งประเทศไทย, องค์การขนส่งมวลชนกรุงเทพ (ขสมก.) ร่วมกันบูรณาการความร่วมมือในการดูแลการเดินทางของพี่น้องประชาชน นอกจากนี้ได้ประสานขอความร่วมมือผู้ประกอบการรถแท็กซี่, รถรับจ้าง จัดรถโดยสารมาอำนวยความสะดวกประชาชนที่ต้องการจะเดินทางต่อ ซึ่งผู้ใช้บริการสามารถเลือกเดินทางต่อรถเมล์ ที่ด้านหน้า หรือที่อู่ ขสมก. ด้านทิศใต้ของสถานีขนส่งฯ รวมทั้งได้จัดจุดให้บริการรถแท็กซี่, รถรับจ้าง ที่บริเวณลานจอดรถชั้น 1 และยังคงจัดการเดินรถ Feeder ตามนโยบาย Quick Win โดยรถโดยสาร บขส. (ขาเข้า) ทุกคัน จะจอดส่งผู้โดยสารที่สถานีกลางกรุงเทพอภิวัฒน์ ก่อนที่จะเข้าสถานีขนส่งหมอชิต 2 ผู้โดยสารสามารถเชื่อมต่อการเดินทางด้วยรถไฟ รถไฟฟ้าสายสีแดง รถไฟฟ้า MRT สายสีน้ำเงิน รถเมล์ ขสมก. ได้สะดวกเช่นเดียวกัน
นายกิตติกานต์ จอมดวง จารุวรพลกุล  ผู้อำนวยการองค์การขนส่งมวลชนกรุงเทพ กล่าวว่า  ขสมก. พร้อมจะบูรณาการความร่วมมือกับ บขส. ในการจัดการเดินรถเชื่อมต่อตามนโยบายของกระทรวงคมนาคม เพื่อให้ประชาชนได้มีทางเลือกในการเดินทางด้วยระบบขนส่งสาธารณะ โดยตั้งแต่วันพรุ่งนี้ (1 มี.ค.67) เป็นต้นไป ขสมก. จะจัดรถเมล์ ให้บริการเชื่อมต่อสถานีขนส่งหมอชิต 2 โดยประชาชนสามารถ เดินจากสถานีขนส่งฯ หมอชิต 2 ฝั่งด้านทิศใต้ มายังอู่หมอชิต 2 อย่างไรก็ดี ขสมก. ได้จัดทำป้ายประชาสัมพันธ์บอกเส้นทาง ติดตั้งบริเวณทางเดินเชื่อมต่อระหว่างสถานีขนส่งฯ กับอู่หมอชิต 2 เป็นระยะ ๆ พร้อมทั้ง ได้มีการปรับปรุงทัศนียภาพบริเวณทางเดินดังกล่าว เพื่อให้ประชาชนทุกกลุ่ม ทั้งเด็ก คนชรา และคนพิการ สามารถเดินทางมาใช้บริการรถโดยสารของ ขสมก. ได้อย่างสะดวก ปลอดภัย

ที่มา : https://www.thaigov.go.th/news/contents/details/79635