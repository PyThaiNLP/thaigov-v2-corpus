รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนเข้าศูนย์วิจัยโครงการหลวงขุนห้วยแห้ง จังหวัดเชียงใหม่ คืบหน้า 68% 


วันพฤหัสบดีที่ 29 กุมภาพันธ์ 2567
กรมทางหลวงชนบท สร้างถนนเข้าศูนย์วิจัยโครงการหลวงขุนห้วยแห้ง จังหวัดเชียงใหม่ คืบหน้า 68%
....
กรมทางหลวงชนบท (ทช.) กระทรวงคมนาคม รายงานการดำเนินโครงการก่อสร้างถนนทางหลวงชนบทสายแยก ทล.1009 - ศูนย์วิจัยโครงการหลวงขุนห้วยแห้ง ตำบลบ้านหลวง อำเภอจอมทอง จังหวัดเชียงใหม่ คืบหน้าไปแล้วกว่า 68% เร็วกว่าแผนที่กำหนดไว้ ขณะนี้อยู่ระหว่างการก่อสร้างในส่วนของงานดิน พื้นทางหินคลุก ผิวทางคอนกรีตเสริมเหล็ก รางระบายน้ำ ติดตั้งป้ายจราจร และหลักนำโค้ง คาดว่าจะก่อสร้างแล้วเสร็จพร้อมเปิดให้ประชาชนสัญจรในปี 2567
ทช. ได้ดำเนินโครงการฯ เพื่อสนับสนุนภารกิจมูลนิธิโครงการหลวง เพิ่มศักยภาพการคมนาคมขนส่งทางการเกษตร ให้การเดินทางมีความสะดวกปลอดภัยมากขึ้น ลดระยะเวลาและค่าใช้จ่ายในการเดินทาง ป้องกันไม่ให้พืชผลทางการเกษตรได้รับความเสียหายจากการขนส่ง เพื่อบรรเทาความเดือดร้อนและยกระดับคุณภาพชีวิตของชุมชน รวมถึงช่วยส่งเสริมการท่องเที่ยวในพื้นที่โครงการหลวงและอุทยานแห่งชาติดอยอินทนนท์ได้อีกทางหนึ่ง เนื่องจากพื้นที่ดังกล่าวเดิมเป็นถนนผิวดินตามธรรมชาติ ช่องทางการจราจรคับแคบ ลักษณะภูมิประเทศเป็นภูเขาสูงชันและเป็นพื้นที่ห่างไกล ส่งผลให้ประชาชนได้รับความเดือดร้อน การเดินทางเป็นไปด้วยความยากลำบาก โดยเฉพาะในช่วงฤดูฝนเกษตรกรไม่สามารถลำเลียงผลผลิตออกสู่ตลาดได้ตามกำหนด ทำให้ประชาชนสูญเสียโอกาสทางการค้า การดำเนินงานแบ่งเป็น 2 สายทาง ประกอบด้วย สายที่ 1 เริ่มต้นโครงการ กม. ที่ 0+000 (บริเวณทางเข้าบ้านหนองหล่ม) - 14+650 (บริเวณขุนห้วยแห้ง) และสายที่ 2 เริ่มต้นโครงการ กม.ที่ 0+002 - 0+500 (บริเวณหน่วยพันธุ์พืชมูลนิธิโครงการหลวง) ระยะทาง 15.148 กิโลเมตร ก่อสร้างเป็นผิวจราจรคอนกรีตเสริมเหล็กขนาด 2 ช่องจราจร ความกว้าง 4 - 6 เมตร ก่อสร้างสะพานคอนกรีตเสริมเหล็ก 1 แห่ง พร้อมติดตั้งอุปกรณ์อำนวยความปลอดภัย เครื่องหมายจราจร และระบบรางระบายน้ำบริเวณสองข้างทาง ใช้งบประมาณ 122.876 ล้านบาท

ที่มา : https://www.thaigov.go.th/news/contents/details/79618