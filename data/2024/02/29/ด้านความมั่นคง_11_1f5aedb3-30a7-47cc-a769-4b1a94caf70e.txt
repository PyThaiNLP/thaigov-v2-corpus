รัฐบาลไทย-ข่าวทำเนียบรัฐบาล-จังหวัดอุบลราชธานีเดินหน้าปราบปรามยาเสพติดอย่างต่อเนื่อง นำชุดปฏิบัติการพิเศษฝ่ายปกครองสนธิกำลังฝ่ายความมั่นคงเข้าตรวจค้นร้านขายน้ำกระท่อมในพื้นที่อำเภอเมืองอุบลราชธานี 


วันพฤหัสบดีที่ 29 กุมภาพันธ์ 2567
29/02/2567
พิมพ์
จังหวัดอุบลราชธานีเดินหน้าปราบปรามยาเสพติดอย่างต่อเนื่อง นำชุดปฏิบัติการพิเศษฝ่ายปกครองสนธิกำลังฝ่ายความมั่นคงเข้าตรวจค้นร้านขายน้ำกระท่อมในพื้นที่อำเภอเมืองอุบลราชธานี
จังหวัดอุบลราชธานีเดินหน้าปราบปรามยาเสพติดอย่างต่อเนื่อง นำชุดปฏิบัติการพิเศษฝ่ายปกครองสนธิกำลังฝ่ายความมั่นคงเข้าตรวจค้นร้านขายน้ำกระท่อมในพื้นที่อำเภอเมืองอุบลราชธานี สามารถจับกุมผู้ต้องหา 1 ราย พร้อมของกลาง ใบกระท่อม ยาแก้ไอ กัญชาอัดแท่งจำนวนมาก
จังหวัดอุบลราชธานีเดินหน้าปราบปรามยาเสพติดอย่างต่อเนื่อง นำชุดปฏิบัติการพิเศษฝ่ายปกครองสนธิกำลังฝ่ายความมั่นคงเข้าตรวจค้นร้านขายน้ำกระท่อมในพื้นที่อำเภอเมืองอุบลราชธานี สามารถจับกุมผู้ต้องหา 1 ราย พร้อมของกลาง ใบกระท่อม ยาแก้ไอ กัญชาอัดแท่งจำนวนมาก เน้นย้ำประชาชนหากพบเบาะแสการกระทำผิดกฎหมาย โทรสายด่วน 1567 ตลอด 24 ชั่วโมง
วันนี้ (29 ก.พ. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานีได้ดำเนินการขับเคลื่อนปฏิบัติการจัดระเบียบสังคมและปราบปรามผู้มีอิทธิพล ตลอดจนการปราบปรามยาเสพติดและสิ่งผิดกฎหมายทุกประเภท ตามนโยบายของกระทรวงมหาดไทยมาอย่างจริงจังและต่อเนื่อง โดยล่าสุดตนได้สั่งการให้นายสมมาฏฐ์ โพธิ ปลัดจังหวัดอุบลราชธานี และนายโรมรัก ภูหวล ป้องกันจังหวัดอุบลราชธานี นำกำลังชุดปฏิบัติการพิเศษฝ่ายปกครองจังหวัดอุบลราชธานี สมาชิกกองร้อยอาสารักษาดินแดนจังหวัดอุบลราชธานีที่ 1 บูรณาการกำลังร่วมกับชุดปฏิบัติการพิเศษฝ่ายปกครองอำเภอเมืองอุบลราชธานีร่วมกันเข้าตรวจสอบร้านลักลอบผลิตและจำหน่ายน้ำกระท่อมในเขตอำเภอเมืองอุบลราชธานี จำนวน 1 ร้าน
“การปฏิบัติการในครั้งนี้ สืบเนื่องจากเจ้าหน้าที่ได้ทำการสืบสวนสอบสวนขยายผลมาจากแหล่งผลิตน้ำกระท่อมในพื้นที่เขตอำเภอเมืองอุบลราชธานี พบร้านค้าที่ลักลอบผลิตและจำหน่ายน้ำกระท่อมจำนวน 1 ร้าน ชื่อร้านว่า น้ำท่อมยันบางใบ ตั้งอยู่ในพื้นที่ หมู่ 5 ตำบลขามใหญ่ อำเภอเมืองอุบลราชธานี ซึ่งพบผู้ต้องหา 1 ราย และของกลางได้แก่ 1) น้ำกระท่อมบรรจุขวด จำนวน 215 ขวด มูลค่าประมาณ 21,500 บาท 2) ใบกระท่อม จำนวน 26 ถุง มูลค่าประมาณ 3,120 บาท 3) ยาแก้ไอ 2,224 ขวด มูลค่าประมาณ 222,400 บาท 4) แท่นอัดกัญชา จำนวน 1 เครื่อง มูลค่าประมาณ 16,000 บาท และ 5) เงินสด 3,920 บาท นอกจากนี้ได้ทำการสอบสวนขยายผลเจ้าของร้านจำหน่ายกระท่อมดังกล่าวที่เป็นบ้าน 2 ชั้น ซึ่งตรวจพบสิ่งผิดกฎหมายบนชั้น 2 ดังนี้ 1) กัญชาอัดแท่ง จำนวน 114 กก. มูลค่าประมาณ 262,200 บาท 2) บุหรี่ จำนวน 44 คอตตอน มูลค่าประมาณ 11,880 บาท รวมมูลค่าของกลางทั้งสิ้น ประมาณ 521,670 บาท โดยชุดจับกุมได้แจ้งข้อหาทั้งหมด 4 ข้อ ดังนี้ 1) ฝ่าฝืนประกาศของรัฐมนตรี ตามมาตรา 6 (8) แห่งพระราชบัญญัติอาหาร พ.ศ. 2522 กำหนดห้ามผลิต นำเข้า หรือจำหน่าย ตามบัญชีแนบท้าย ประกาศกระทรวงสาธารณสุข (ฉบับที่ 424) พ.ศ. 2564 รายการที่ 52 พืชกระท่อม 2) ฝ่าฝืนพระราชบัญญัติยา พ.ศ. 2510 มาตรา 12 ห้ามมิให้ผู้ใดผลิต ขาย หรือนำหรือสั่งเข้ามาในราชอาณาจักร ซึ่งยาแผนปัจจุบัน เว้นแต่จะได้รับใบอนุญาตจากผู้อนุญาต 3) ผลิตหรือขายผลิตภัณฑ์สมุนไพรโดยไม่ได้รับอนุญาตตามมาตรา 17 วรรค 1 อันเป็นความผิดมีโทษตามมาตรา 91 แห่งพระราชบัญญัติผลิตประพันธ์สมุนไพร พ.ศ 2562 4) ฝ่าฝืนจำหน่ายสมุนไพร (กัญชา) ควบคุมเพื่อการค้าโดยไม่ได้รับอนุญาตตามมาตรา 46 อันเป็นความผิดมีโทษตามมาตรา 78 แห่งพระราชบัญญัติคุ้มครองและส่งเสริมภูมิปัญญาการแพทย์แผนไทยพ.ศ 2542 โดยชุดปฏิบัติการร่วม ได้ทำการบันทึกจับกุมและนำตัวผู้ต้องหาพร้อมของกลางส่งพนักงานสอบสวนสถานีตำรวจภูธรเมืองอุบลราชธานี เพื่อดำเนินคดีตามกฎหมายต่อไป” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่าเพิ่มเติมว่า ที่มาของปฏิบัติการในครั้งนี้เกิดจากการได้รับเรื่องร้องเรียนผ่านศูนย์ดำรงธรรมจังหวัดอุบลราชธานี ว่ามีการผลิตและจำหน่ายน้ำกระท่อมให้กับเด็ก เยาวชน ประชาชนในพื้นที่เข้าไปซื้อน้ำกระท่อม ซึ่งจังหวัดอุบลราชธานีมีการตั้งคณะทำงานจัดระเบียบสังคมแบบบูรณาการจังหวัด โดยในคณะทำงานชุดนี้ได้มีการร่วมมือกับหน่วยงานความมั่นคงในพื้นที่ นำกำลังร่วมกันปฏิบัติการจัดระเบียบสังคมและปราบปรามผู้มีอิทธิพล โดยทางจังหวัดได้ร่วมกันกำหนดกลไกการดำเนินงานและจัดตั้งชุดปฏิบัติการเฉพาะกิจในระดับจังหวัดและระดับอำเภอเพื่อดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิดต่อไป
“ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นและจะต้องทำอย่างต่อเนื่องจริงจัง ซึ่งจังหวัดอุบลราชธานีมีเป้าหมายในการกวาดล้างสิ่งเสพติดและสิ่งผิดกฎหมายให้หมดไปจากพื้นที่ เพื่อรักษาความสงบเรียบร้อยของสังคม ซึ่งเจ้าหน้าที่ทุกฝ่ายจะดำเนินการตามกฎหมายกับผู้ที่กระทำผิดทุกรูปแบบอย่างจริงจังและเคร่งครัด จึงขอความร่วมมือไปยังพี่น้องประชาชน ให้ช่วยกันสอดส่องดูแลคนในพื้นที่ หากมีเบาะแสการกระทำผิดกฎหมายหรือได้รับความเดือดร้อนทุกเรื่อง สามารถแจ้งมายังผู้ใหญ่บ้าน กำนัน ปลัดอำเภอ นายอำเภอในพื้นที่ หรือศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง” นายศุภศิษย์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79629