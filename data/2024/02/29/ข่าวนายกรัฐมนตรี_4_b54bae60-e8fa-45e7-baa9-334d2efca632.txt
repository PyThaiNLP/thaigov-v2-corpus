รัฐบาลไทย-ข่าวทำเนียบรัฐบาล-นายกฯ เผยเข้าใจถึงความเดือดร้อนของประชาชนพื้นที่ถนนพระราม 2 ยืนยันต้องมีการลงพื้นที่ตรวจสอบอย่างจริงจัง เชื่อการกระทำเป็นสิ่งที่พิสูจน์อยู่แล้ว


วันพฤหัสบดีที่ 29 กุมภาพันธ์ 2567
29/02/2567
พิมพ์
นายกฯ เผยเข้าใจถึงความเดือดร้อนของประชาชนพื้นที่ถนนพระราม 2 ยืนยันต้องมีการลงพื้นที่ตรวจสอบอย่างจริงจัง เชื่อการกระทำเป็นสิ่งที่พิสูจน์อยู่แล้ว
นายกฯ เผยเข้าใจถึงความเดือดร้อนของประชาชนพื้นที่ถนนพระราม 2 ยืนยันต้องมีการลงพื้นที่ตรวจสอบอย่างจริงจัง เชื่อการกระทำเป็นสิ่งที่พิสูจน์อยู่แล้ว
วันนี้ (29 ก.พ. 67) เวลา 15.50 น. ณ พิพิธภัณฑ์กองทัพอากาศและการบินแห่งชาติ ถนนพหลโยธิน เขตดอนเมือง กรุงเทพฯ ภายหลังเป็นประธานการประชุมสัมมนาทางวิชาการกองทัพอากาศ ประจำปี 2567 (RTAF SYMPOSIUM 2024) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนเกี่ยวกับการก่อสร้างถนนพระราม 2 ที่ไม่เสร็จสิ้นและล่าช้าว่า เข้าใจถึงความเดือดร้อนของประชาชน เข้าใจว่ามีปัญหาในการก่อสร้างเนื่องจากการก่อสร้างนั้นมีหลายสัญญา ทั้งนี้ ยืนยันจะต้องมีการลงพื้นที่ไปตรวจสอบอย่างจริงจัง แต่จะเป็นวันไหนยังไม่สามารถระบุได้ เพราะพรุ่งนี้ (1 มีนาคม) ก็จะมีการแถลงวิสัยทัศน์ “IGNITE THAILAND, AVIATION HUB” เพื่อประกาศถึงศักยภาพของประเทศไทยในการเป็นศูนย์กลางการบินของภูมิภาคที่ทำเนียบรัฐบาล ส่วนวันเสาร์ (2 มีนาคม) จะลงพื้นที่ตรวจราชการจังหวัดกาฬสินธุ์และจังหวัดร้อยเอ็ด และวันอาทิตย์ (3 มีนาคม) จะมีการประชุมคณะรัฐมนตรี นอกจากนั้น วันจันทร์ (4 มีนาคม) ตนจะเดินทางไปนครเมลเบิร์น ประเทศออสเตรเลีย เพื่อประชุมอาเซียนออสเตรเลีย ส่วนคนที่บั่นทอนกำลังใจนั้น ไม่เป็นไร เชื่อว่าการกระทำเป็นสิ่งที่พิสูจน์อยู่แล้ว เราจะทำงานต่อไป

ที่มา : https://www.thaigov.go.th/news/contents/details/79631