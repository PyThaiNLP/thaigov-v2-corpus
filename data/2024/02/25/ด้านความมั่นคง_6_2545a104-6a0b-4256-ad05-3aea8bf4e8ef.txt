รัฐบาลไทย-ข่าวทำเนียบรัฐบาล-ผู้ว่าฯ ชุมพร เดินหน้ากวาดล้างยาเสพติดอย่างต่อเนื่อง สั่งการฝ่ายปกครองบูรณาการหน่วยงานความมั่นคงลงพื้นที่ตรวจปัสสาวะแรงงานเรือประมงทะเล พบผู้เสพ 65 คน ย้ำ เร่งขยายผลหาต้นตอขบวนการฯ


วันอาทิตย์ที่ 25 กุมภาพันธ์ 2567
25/02/2567
พิมพ์
ผู้ว่าฯ ชุมพร เดินหน้ากวาดล้างยาเสพติดอย่างต่อเนื่อง สั่งการฝ่ายปกครองบูรณาการหน่วยงานความมั่นคงลงพื้นที่ตรวจปัสสาวะแรงงานเรือประมงทะเล พบผู้เสพ 65 คน ย้ำ เร่งขยายผลหาต้นตอขบวนการฯ
ผู้ว่าฯ ชุมพร เดินหน้ากวาดล้างยาเสพติดอย่างต่อเนื่อง สั่งการฝ่ายปกครองบูรณาการหน่วยงานความมั่นคงลงพื้นที่ตรวจปัสสาวะแรงงานเรือประมงทะเล พบผู้เสพ 65 คน ย้ำ เร่งขยายผลหาต้นตอขบวนการค้ายาเสพติด พร้อมนำผู้เสพเข้าสู่กระบวนการบำบัดฟื้นฟู
เมื่อวันที่ 24 ก.พ. 67 นายวิสาห์ พูลศิริรัตน์ ผู้ว่าราชการจังหวัดชุมพร เปิดเผยว่า จังหวัดชุมพรขับเคลื่อนนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการจัดระเบียบสังคม ปราบปรามผู้มีอิทธิพล และการป้องกันและแก้ไขปัญหายาเสพติดอย่างจริงจัง โดยการนำผู้เสพยาเสพติดรายเก่าและรายใหม่เข้าสู่กระบวนการบำบัด รักษา และฟื้นฟูสภาพทางสังคม เพื่อให้พร้อมที่จะกลับคืนสู่สังคมได้อย่างปกติสุข ไม่กลับเข้าสู่วงจรยาเสพติดอีก ซึ่งจังหวัดชุมพรเป็นจังหวัดที่มีแรงงานชาวประมงทะเลจำนวนมาก ทั้งชาวไทยและชาวต่างประเทศ จึงได้ดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่อง เพื่อให้คนชุมพรได้อยู่ในสังคมที่มั่นคง สงบเรียบร้อย ปราศจากยาเสพติดในพื้นที่
นายวิสาห์ พูลศิริรัตน์ ผู้ว่าราชการจังหวัดชุมพร กล่าวว่า ตนได้สั่งการให้นายธนนท์ พรรพีภาส รองผู้ว่าราชการจังหวัดชุมพร บูรณาการสนธิกำลังร่วมกับฝ่ายปกครองจังหวัดชุมพร นำโดย นายวิทยา เขียวรอด ปลัดจังหวัดชุมพร พร้อมด้วยนายสุทธิภัทร วัฒนพงศ์ไพบูลย์ ป้องกันจังหวัดชุมพร/หัวหน้าสำนักงานศูนย์อำนวยการป้องกันและปรามปรามยาเสพติดจังหวัดชุมพร และเจ้าหน้าที่ปกครองจังหวัดชุมพร บูรณาการหน่วยงานความมั่นคง ร่วมกันออกตรวจปัสสาวะแรงงานในเรือประมงทะเลในพื้นที่ตำบลปากน้ำ อำเภอเมืองชุมพร จังหวัดชุมพร
“จากการลงพื้นที่ตรวจปัสสาวะแรงงานเรือประมงทะเลในพื้นที่ดังกล่าว รวม 7 ลำ มีลูกจ้างผ่านการตรวจ 232 คน เป็นคนไทย 24 คน และเมียนมา 208 คน พบผู้เสพสารเสพติดทั้งหมด 65 คน แบ่งเป็น (1) เรือทรัพย์สมบูรณ์ 1 ลูกจ้าง 32 คน พบผู้เสพสารเสพติด 5 คน (2) เรือทรัพย์สมบูรณ์ 59 ลูกจ้าง 34 คน พบผู้เสพสารเสพติด 1 คน (3) เรืออรุณอุดมทรัพย์ 45 ลูกจ้าง 34 คน พบผู้เสพสารเสพติด 6 คน (4) เรือสามารถวัฒนา 99 ลูกจ้าง 39 คน พบผู้เสพสารเสพติด 13 คน (5) เรือสามารถวัฒนา 9 ลูกจ้าง 30 คน พบผู้เสพสารเสพติด 7 คน (6) เรือจุมพลนาวี 999 ลูกจ้าง 35 คน พบผู้เสพสารเสพติด 16 คน และ (7) เรือ ส.โชคสุนทรนาวี 18 ลูกจ้าง 33 คน พบผู้เสพสารเสพติด 17 คน โดยจะได้นัดหมายเข้ารับการบำบัด ณ ที่ตั้งสถานประกอบกิจการต่อไป” นายวิสาห์ฯ กล่าวเพิ่มเติม
นายวิสาห์ พูลศิริรัตน์ ผู้ว่าราชการจังหวัดชุมพร กล่าวในช่วงท้ายว่า การดำเนินการตามแผนปฏิบัติการป้องปรามการระบาดของยาเสพติดในครั้งนี้ ถือเป็นการป้องกันและสกัดกั้นการแพร่ระบาดของยาเสพติดในกลุ่มแรงงานประมงอย่างเข้มข้น เป็นการตัดวงจรการระบาดของยาเสพติด สร้างภูมิคุ้มกันให้กับชุมชน โดยตนได้สั่งการให้เร่งขยายผลหาต้นตอของขบวนการค้ายาเสพติด เพื่อนำตัวผู้กระทำความผิดมาลงโทษตามกฎหมายให้ได้ พี่น้องประชาชนไม่ต้องระแวงภัยอันตรายจากยาเสพติด ผู้มีอิทธิพล ผู้ลักลอบครอบครองอาวุธปืน การพนัน การค้ามนุษย์ อาชญากรรม และขอขอบคุณเจ้าหน้าที่ฝ่ายปกครองและฝ่ายความมั่นคงที่ช่วยกันในฐานะผู้ทำหน้าที่ “บำบัดทุกข์ บำรุงสุข” โดยจังหวัดชุมพรมีความมุ่งมั่นในการกวาดล้างสิ่งผิดกฎหมาย ซึ่งได้เน้นย้ำกำชับเจ้าหน้าที่ฝ่ายปกครอง ตลอดจนถึงเจ้าหน้าที่ฝ่ายความมั่นคงอื่น ๆ ให้ใช้อำนาจหน้าที่ตามกฎหมาย และดำเนินการทางกฎหมายกับผู้กระทำความผิดอย่างถึงที่สุด อย่างไรก็ตามต้องขอให้พี่น้องประชาชนทุกท่านช่วยเป็นหูเป็นตา หากพบเห็นเบาะแสการกระทำความผิดทุกรูปแบบ สามารถแจ้งข้อมูลได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79434