รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่เรือนจำอ่างทอง เร่งปรับปรุงอาคารเก่า-ลดความแออัด


วันอาทิตย์ที่ 11 กุมภาพันธ์ 2567
11/02/2567
พิมพ์
รัฐมนตรีว่าการกระทรวงยุติธรรม ลงพื้นที่เรือนจำอ่างทอง เร่งปรับปรุงอาคารเก่า-ลดความแออัด
รัฐมนตรีว่าการกระทรวงยุติธรรม ลงพื้นที่เรือนจำอ่างทอง เร่งปรับปรุงอาคารเก่า-ลดความแออัด
ในวันอาทิตย์ที่ ๑๑ กุมภาพันธ์ ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม เดินทางเข้าตรวจเยี่ยมเรือนจำจังหวัดอ่างทอง โดยมี นายอโนทัย ทั้งรักษ์ ผู้บัญชาการเรือนจำอำเภอหลังสวน รักษาราชการแทนผู้บัญชาการเรือนจำจังหวัดอ่างทอง พร้อมคณะเจ้าหน้าที่ให้การต้อนรับ
ทั้งนี้​ สืบเนื่องจากรัฐมนตรีว่าการกระทรวงยุติธรรม ได้รับการแจ้งประสานจาก นายภราดร ปริศนานันทกุล สมาชิกสภาผู้แทนราษฎรจังหวัดอ่างทอง พรรคภูมิใจไทย ว่า อาคารเรือนนอนผู้ต้องขังหญิงเรือนจำอ่างทองก่อสร้างมานานมากกว่า ๕๒ ปี มีความทรุดโทรมตามกาลเวลาโครงสร้างเป็นเหล็กและไม้ผุกร่อนมีปลวกกินเนื้อไม้ อาคารชั้นเดียวมีสภาพเตี้ย เกิดความแออัดในการควบคุมตัว อากาศอบอ้าว ไม่ถ่ายเท จึงได้เข้าตรวจเยี่ยมดูสถานที่ โดยปัจจุบันมีผู้ต้องขังทั้งสิ้น ๑,๑๖๗ ราย เป็นผู้ต้องขังชาย ๙๔๗ ราย ผู้ต้องขังหญิง ๑๓๖ ราย และผู้ถูกกักขังแทนค่าปรับ ๔๐ ราย
นอกจากนี้ รัฐมนตรีว่าการกระทรวงยุติธรรม ได้ให้กำลังใจแก่เจ้าหน้าที่และผู้ต้องขัง ซึ่งเบื้องต้นทราบว่ามีการตั้งของบประมาณโครงการก่อสร้างเรือนนอนผู้ต้องขังหญิงในบริเวณเดิมจากชั้นเดียวเป็น ๒ ชั้น พร้อมช่วยเร่งรัดติดตาม การแก้ไขปรับปรุงกรณีดังกล่าว รวมทั้งได้ให้คำแนะนำ กรณีผู้ที่ยากไร้ถูกกักขังแทนค่าปรับ (วันละ ๕๐๐ บาท) ให้เสนอศาลเพื่อให้ทำการบริการสังคมแทนค่าปรับสำหรับผู้ต้องกักขัง และการช่วยเหลือผู้ต้องขังหญิงตั้งครรภ์ ๑ ราย ยื่นคำร้องขอปล่อยตัวชั่วคราวทราบว่าศาลให้ประกันแต่ไม่มีเงินประกันตัว เห็นควรอำนวยความยุติธรรมโดยใช้เงินประกันจากกองทุนยุติธรรมดำเนินการช่วยเหลื​อต่อไป

ที่มา : https://www.thaigov.go.th/news/contents/details/78756