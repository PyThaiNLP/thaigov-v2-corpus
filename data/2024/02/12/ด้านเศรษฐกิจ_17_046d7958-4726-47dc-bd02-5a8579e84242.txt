รัฐบาลไทย-ข่าวทำเนียบรัฐบาล-กรมทางหลวง เปิดใช้สะพานข้ามจุดตัดทางรถไฟ สายทางเลี่ยงเมืองจักราช จังหวัดนครราชสีมา เพิ่มประสิทธิภาพด้านการจราจร และแก้ปัญหาอุบัติเหตุบริเวณจุดตัดทางรถไฟ


วันจันทร์ที่ 12 กุมภาพันธ์ 2567
กรมทางหลวง เปิดใช้สะพานข้ามจุดตัดทางรถไฟ สายทางเลี่ยงเมืองจักราช จังหวัดนครราชสีมา เพิ่มประสิทธิภาพด้านการจราจร และแก้ปัญหาอุบัติเหตุบริเวณจุดตัดทางรถไฟ
....
กรมทางหลวง (ทล.) กระทรวงคมนาคม โดยสำนักก่อสร้างสะพาน ได้ดำเนินการโครงการก่อสร้างสะพานข้ามจุดตัดทางรถไฟ สายทางเลี่ยงเมืองจักราช จังหวัดนครราชสีมา เพื่อยกระดับคุณภาพชีวิตของประชาชน แก้ปัญหาอุบัติเหตุบริเวณจุดตัดทางรถไฟ ตามนโยบายของ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการพัฒนาโครงข่ายทางหลวงภาคตะวันออกเฉียงเหนือ อำนวยความสะดวกและความปลอดภัยในการสัญจรแก่ประชาชน
สะพานจุดตัดทางรถไฟ สายทางเลี่ยงเมืองจักราช จังหวัดนครราชสีมา ดำเนินการบริเวณจุดตัดทางรถไฟ กับ ทล.226 ตอน หัวทะเล - หนองกระทิง (นครราชสีมา - บุรีรัมย์) ตั้งแต่ กม. ที่ 39+800 - 41+050 และ ทล.2162 ตอน ทางเข้าเมืองจักราช ตั้งแต่ กม. ที่ 0+000 - 0+609 รวมระยะทาง 1.859 กิโลเมตร ซึ่งปัจจุบันมีปริมาณการจราจรเพิ่มขึ้นอย่างต่อเนื่อง และประสบปัญหาการเกิดอุบัติเหตุในบริเวณจุดตัดผ่านทางรถไฟบนทางหลวง ส่งผลให้ประชาชนไม่ได้รับความสะดวกและความปลอดภัย ทล. ได้ดำเนินการเพื่อป้องกันอุบัติเหตุดังกล่าว โดยปรับปรุงจุดตัดผ่านทางรถไฟให้สอดคล้องกับมาตรการความปลอดภัยของการรถไฟแห่งประเทศไทยมาอย่างต่อเนื่อง เพื่อให้ประชาชนได้รับความสะดวกและความปลอดภัยตลอดการเดินทางและเป็นการแก้ไขปัญหาในระยะยาว โดยก่อสร้างสะพานคอนกรีตอัดแรง (U-Girder) ขนาด 4 ช่องจราจร ความยาว 443 เมตร และกว้าง 16.6 เมตร จำนวน 1 แห่ง พร้อมก่อสร้างเชิงลาดและกำแพงกันดินคอสะพาน ผิวจราจรแอสฟัลท์ติกคอนกรีต รวมงานวางท่อระบายน้ำและบ่อพัก ติดตั้งไฟฟ้าแสงสว่าง ตีเส้นจราจร และงานอำนวยความปลอดภัย ใช้งบประมาณ 288.65 ล้านบาท ปัจจุบันเปิดให้บริการประชาชนเพื่อใช้สัญจรแล้ว และช่วยเพิ่มประสิทธิภาพการจราจรให้แก่ประชาชน ให้ได้รับความสะดวกและความปลอดภัยมากขึ้น ลดการเกิดอุบัติเหตุ ร่นระยะเวลาในการเดินทางระหว่างจังหวัดนครราชสีมาและบุรีรัมย์ และรองรับการพัฒนาโครงการรถไฟทางคู่ในอนาคต

ที่มา : https://www.thaigov.go.th/news/contents/details/78809