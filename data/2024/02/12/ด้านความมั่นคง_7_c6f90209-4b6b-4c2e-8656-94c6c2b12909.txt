รัฐบาลไทย-ข่าวทำเนียบรัฐบาล-“ชาดา” เปิดงานกองทุนสตรีฯ จังหวัดอุทัยธานี พร้อมดันบทบาทผู้หญิง ขับเคลื่อนแก้หนี้ครัวเรือน และยาเสพติด ด้าน “มนัญญา-เจเศรษฐ์” วิทยากรถ่ายทอดพลังเครือข่ายสตรี คนรุ่นใหม่ กับการพัฒนา


วันจันทร์ที่ 12 กุมภาพันธ์ 2567
12/02/2567
พิมพ์
“ชาดา” เปิดงานกองทุนสตรีฯ จังหวัดอุทัยธานี พร้อมดันบทบาทผู้หญิง ขับเคลื่อนแก้หนี้ครัวเรือน และยาเสพติด ด้าน “มนัญญา-เจเศรษฐ์” วิทยากรถ่ายทอดพลังเครือข่ายสตรี คนรุ่นใหม่ กับการพัฒนา
“ชาดา” เปิดงานกองทุนสตรีฯ จังหวัดอุทัยธานี พร้อมดันบทบาทผู้หญิง ขับเคลื่อนแก้หนี้ครัวเรือน และยาเสพติด ด้าน “มนัญญา-เจเศรษฐ์” วิทยากร ถ่ายทอดพลังเครือข่ายสตรี คนรุ่นใหม่ กับการพัฒนาสังคม-เพิ่มคุณภาพชีวิต
วันนี้ (12 กุมภาพันธ์ 2567) นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานเปิดโครงการสร้างพลังเครือข่าย และพัฒนาศักยภาพกองทุนพัฒนาบทบาทสตรี จังหวัดอุทัยธานี ณ โรงเรียนอนุบาลเมืองอุทัยธานี จังหวัดอุทัยธานี ตามแนวทางของนายอนุทิน ชาญวีรกูลรองนายกฯรัฐมนตรี และรัฐมนตรีว่าการกระทรวงมหาดไทย ที่มุ่งสร้างวิสัยทัศน์ ขับเคลื่อนงาน ให้ประชาชนมีคุณภาพชีวิตที่ดี ชุมชนเข้มแข็ง เมืองน่าอยู่ อย่างยั่งยืน โดยมีนางสาวมนัญญา ไทยเศรษฐ์ ประธานคณะที่ปรึกษารัฐมนตรีช่วยว่าการกระทรวงมหาดไทยเป็นวิทยากรบรรยายให้ความรู้เรื่อง “การสร้างพลังเครือข่ายสตรีให้เข้มแข็ง เพื่อเป็นพลังสำคัญในการขับเคลื่อนการพัฒนาประเทศ” รวมถึงนายเจเศรษฐ์ ไทยเศรษฐ์ สมาชิกสภาผู้แทนราษฎรจังหวัดอุทัยธานี เขต 1 พรรคภูมิใจไทย เป็นวิทยากรบรรยายให้ความรู้เรื่อง“การพัฒนา และส่งเสริมสตรีรุ่นใหม่ ให้มีบทบาทในการพัฒนาเศรษฐกิจ สังคม และคุณภาพคุณภาพชีวิต”
นายชาดา ระบุว่า จังหวัดอุทัยธานี มีสมาชิกกองทุนพัฒนาบทบาทสตรี ประเภทบุคคลธรรมดาจำนวน 87,403 คน สมาชิกประเภทองค์กร จำนวน 677 องค์กร และมีอาสาสมัครกองทุนพัฒนาบทบาทสตรีหมู่บ้าน/ชุมชน จำนวน 698 คน ซึ่งจะเป็นกลไกสำคัญขับเคลื่อนกองทุนพัฒนาบทบาทสตรี ให้บรรลุวัตถุประสงค์ และวิสัยทัศน์เป็นแหล่งทุนที่สำคัญของสตรี ในการพัฒนาคุณภาพชีวิต และเศรษฐกิจในชุมชนให้มีความเข้มแข็งอย่างยั่งยืน รวมถึงส่งเสริม และยกระดับเศรษฐกิจฐานราก สร้างความมั่นคงให้กับประชาชน และความเข้มแข็งให้กับชุมชน ให้มีความสามารถในการบริหารจัดการ และพึ่งพาตนเองอย่างยั่งยืน
“มีคำกล่าวที่ว่า ทุกความสำเร็จของบุรุษ มักมีสตรีอยู่เคียงข้างเสมอ” ผมพร้อมผลักดันการทำงานของกองทุนพัฒนาบทบาทสตรี คณะกรรมการพัฒนาสตรี และพี่น้องสตรีชาวอุทัยธานีทุกท่านและอยากเห็นกองทุนพัฒนาบทบาทสตรีช่วยแก้ไขปัญหาหนี้สินภาคครัวเรือน สร้างงานสร้างรายได้พัฒนาอาชีพ สวัสดิภาพ และสวัสดิการให้กับสตรี เครือข่ายสตรี และผู้ด้อยโอกาส และอยากเห็นพลังสตรี เข้ามามีบทบาทในการดูแลครอบครัว ดูแลสังคม เรื่องปัญหายาเสพติดในครัวเรือน และชุมชน
โดยบรรยากาศภายในงาน ยังมีเวทีแลกเปลี่ยนประสบการณ์การบริหารจัดการหนี้ การรับสมัครสมาชิกกองทุนพัฒนาบทบาทสตรี และนิทรรศการแสดงผลดำเนินงานของสตรี ทั้ง 8 อำเภอ รวมถึงบูธจำหน่ายสินค้า OTOP ผลิตภัณฑ์ชุมชนจังหวัดอุทัยธานี อีกด้วย

ที่มา : https://www.thaigov.go.th/news/contents/details/78808