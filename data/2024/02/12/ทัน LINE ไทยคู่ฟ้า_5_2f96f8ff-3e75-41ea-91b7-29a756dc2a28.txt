รัฐบาลไทย-ข่าวทำเนียบรัฐบาล-กษ. แจงมาตรการ “ส่งออกมังคุดผลสด” ไปญี่ปุ่น ย้ำ!ผู้ประกอบการสามารถเลือกใช้ได้ทั้ง 2 วิธีในการส่งออก


วันจันทร์ที่ 12 กุมภาพันธ์ 2567
กษ. แจงมาตรการ “ส่งออกมังคุดผลสด” ไปญี่ปุ่น ย้ำ!ผู้ประกอบการสามารถเลือกใช้ได้ทั้ง 2 วิธีในการส่งออก
.....
กษ. แจงมาตรการ “ส่งออกมังคุดผลสด” ไปญี่ปุ่น ย้ำ!ผู้ประกอบการสามารถเลือกใช้ได้ทั้ง 2 วิธีในการส่งออก
.
กระทรวงเกษตรและสหกรณ์ โดย สำนักงานที่ปรึกษาการเกษตรต่างประเทศประจำกรุงโตเกียว (สปษ. โตเกียว) ชี้แจงข้อเท็จจริงกรณีสื่อมวลชนนำเสนอข่าว “ผู้ส่งออกมังคุดจันทบุรี บี้รัฐ ถกญี่ปุ่นแก้กฎ - แตก1 ลูกทิ้งยกล็อต” ซึ่งส่งผลให้ผู้ประกอบการบางส่วนเกิดความเข้าใจคลาดเคลื่อนนั้น
.
ข้อชี้แจง : ผู้ประกอบการยังสามารถเลือกใช้ได้ทั้ง 2 วิธีในการส่งออก ซึ่งปัจจุบันกระทรวงเกษตรป่าไม้และประมงญี่ปุ่น (MAFF) อนุญาตให้นำเข้ามังคุดผลสดจากประเทศไทยได้ 2 วิธี คือ
.
1. มังคุดผลสดที่ผ่านมาตรการอบไอน้ำ (VHT)
2. การควบคุมระบบ (System Approach) หรือวิธีไม่ต้องอบไอน้ำ
.
ทั้งนี้ เกษตรกรหรือผู้ประกอบการสามารถเลือกใช้วิธีที่สะดวกได้ตามความเหมาะสม โดยมีรายละเอียด ดังนี้
.
• วิธีการอบไอน้ำ (VHT):
> โรงอบไอน้ำและโรงคัดบรรจุจะต้องขึ้นทะเบียน
> มังคุดจะต้องผ่านการอบไอน้ำ เพื่อกำจัดแมลงวันผลไม้ Bactrocera dorsalis Species Complex
> เจ้าหน้าที่กรมวิชาการเกษตรตรวจเพื่อการส่งออก
> กระทรวงเกษตรฯ ญี่ปุ่นจะส่งเจ้าหน้าที่มาตรวจประเมินระบบปีละ 1 ครั้ง
* ข้อดีของวิธีนี้ คือ ผู้ประกอบการมีความชำนาญ สามารถดำเนินการได้คราวละปริมาณมาก ๆ
.
• วิธีการควบคุมระบบ (System Approach) หรือวิธี “ไม่ต้องอบไอน้ำ”:
> แต่ต้องคัดเฉพาะผลที่ไม่มีรอยเสียหาย โดยกำหนดว่า หากตรวจพบรอยเสียหายหรือพบแมลงวันผลไม้สินค้าจะถูกทำลายทั้งล็อตการนำเข้า
.
เนื่องจากในขั้นตอนการเจรจากรมวิชาการเกษตร “เสนอเพียงมาตรการเมื่อตรวจพบแมลงวันผลไม้เท่านั้น” แต่ทางกระทรวงเกษตรฯ ญี่ปุ่นระบุ “ให้เพิ่มมาตรการเมื่อตรวจพบรอยเสียหาย ณ ด่านนำเข้าด้วย” จึงจะอนุญาตให้ใช้มาตรการทางเลือกใหม่ (ไม่ต้องอบไอน้ำ)
* ข้อดีของวิธีนี้ คือ ผลมังคุดที่ไม่ผ่านการอบไอน้ำ “สามารถเก็บรักษาได้นานขึ้น” ประหยัดค่าใช้จ่ายในการอบไอน้ำ แต่มีข้อจำกัด หากตรวจพบรอยเสียหายทางการญี่ปุ่นจะไม่อนุญาตให้นำเข้าทั้งล็อต
.
สำหรับมาตรการระยะกลาง - ระยะยาว กรมวิชาการเกษตรอาจพิจารณารวบรวมข้อมูล (จำนวนเคสส่งออกจริงสักระยะหนึ่ง) ที่พิสูจน์ให้เห็นว่ามาตรการควบคุมของฝ่ายไทยเพียงพอ และไม่ส่งผลให้เกิดความเสี่ยงในการบุกรุกของแมลงวันผลไม้เข้าสู่ประเทศญี่ปุ่น เพื่อใช้ประกอบการเจรจาขอลดความรุนแรงของมาตรการเมื่อตรวจพบรอยเสียหาย ณ ประเทศญี่ปุ่น ต่อไป
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/78769