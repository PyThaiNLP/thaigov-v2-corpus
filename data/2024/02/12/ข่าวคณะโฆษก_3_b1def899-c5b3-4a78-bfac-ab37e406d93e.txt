รัฐบาลไทย-ข่าวทำเนียบรัฐบาล-เหลือเวลาอีกเพียงไม่ถึงสัปดาห์!! “รัดเกล้า” เชิญชวน รีบไปเที่ยว "งานมหกรรมหุ่นฟางนกจังหวัดชัยนาท ประจำปี 2567" กันก่อนวัน 18 กุมภาพันธ์ 2567


วันจันทร์ที่ 12 กุมภาพันธ์ 2567
12/02/2567
พิมพ์
เหลือเวลาอีกเพียงไม่ถึงสัปดาห์!! “รัดเกล้า” เชิญชวน รีบไปเที่ยว "งานมหกรรมหุ่นฟางนกจังหวัดชัยนาท ประจำปี 2567" กันก่อนวัน 18 กุมภาพันธ์ 2567
เหลือเวลาอีกเพียงไม่ถึงสัปดาห์!! “รัดเกล้า” เชิญชวน รีบไปเที่ยว "งานมหกรรมหุ่นฟางนกจังหวัดชัยนาท ประจำปี 2567" กันก่อนวัน 18 กุมภาพันธ์ 2567
วันนี้ (12 กุมภาพันธ์ 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เชิญชวนร่วมงานมหกรรมหุ่นฟางนกและของดีศรีท้องถิ่น จังหวัดชัยนาท ครั้งที่ 39 ประจำปี 2567 และงานกาชาดจังหวัดชัยนาท ระหว่างวันที่ 8 - 18 กุมภาพันธ์ 2567 ณ สนามกีฬาเฉลิมพระเกียรติฯ หน้าศาลากลางจังหวัดชัยนาท ร่วมกันสืบสาน พัฒนาต่อยอดประเพณี วัฒนธรรมและภูมิปัญญาท้องถิ่น
รองโฆษกประจำสำนักนายกรัฐมนตรี กล่าวว่า การจัดงานมหกรรมหุ่นฟางนกและของดีศรีท้องถิ่น จังหวัดชัยนาท จัดสืบต่อกันมาจนถึงปัจจุบัน นับเป็นครั้งที่ 39 โดยถือเป็นงานประเพณีหนึ่งเดียวในโลกที่นำเอาฟางข้าว เศษวัสดุเหลือใช้จากทุ่งนา มาสร้างสรรค์ประดิษฐ์งานศิลปะเป็นหุ่นฟางนกยักษ์ และหุ่นฟางนกเล็ก สร้างงาน สร้างอาชีพและรายได้ให้กับชาวชัยนาท กระตุ้นเศรษฐกิจ สร้างเม็ดเงินไหลเข้าสู่ระบบเศรษฐกิจในพื้นที่จังหวัดชัยนาทมากขึ้น
โดยวันเปิดงาน (8 ก.พ. 2567) ที่ผ่านมาได้มีการจัดขบวนแห่วัฒนธรรมและภูมิปัญญาท้องถิ่นของทั้ง 8 อำเภอในพื้นที่จังหวัดชัยนาท ขบวนหุ่นฟางนกนานาชนิด จำนวนกว่า 40 ตัว ทั้งประเภทหุ่นฟางนกไฮเทค และหุ่นฟางนกสวยงาม ที่เข้าร่วมประกวดชิงถ้วยรางวัล และตลอดระยะเวลา 11 วันของการจัดงานจะมีการจัดศิลปวัฒนธรรม การจัดจำหน่ายสินค้าของศรีท้องถิ่นจังหวัดชัยนาท สินค้าโอทอป - นวัตวิถี สินค้าเกษตร สินค้าราคาถูก ชิมอาหารพื้นถิ่นชัยนาท และกิจกรรมอื่น ๆ มากมาย
“รัฐบาลส่งเสริมสนับสนุนนำวัสดุที่เหลือใช้มาใช้ประโยชน์ สร้างเอกลักษณ์กลายเป็นของประจำถิ่นช่วยดึงดูดนักท่องเที่ยว สร้ายรายได้หมุนเวียนสู่จังหวัด ทั้งนี้ จึงขอเชิญชวนเที่ยวชมงานมหกรรมหุ่นฟางนกชัยนาทภายในวันที่ 18 กุมภาพันธ์ นี้ เที่ยวฟรี ชมฟรี สามารถสอบถามข้อมูลเพิ่มเติมได้ที่ที่ทำการปกครองจังหวัดชัยนาท โทรศัพท์ 0-5641-1234” นางรัดเกล้าฯ กล่าว

ที่มา : https://www.thaigov.go.th/news/contents/details/78800