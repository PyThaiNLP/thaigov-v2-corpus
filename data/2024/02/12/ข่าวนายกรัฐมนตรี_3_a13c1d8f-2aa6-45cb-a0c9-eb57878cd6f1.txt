รัฐบาลไทย-ข่าวทำเนียบรัฐบาล-นายกฯ ยืนยันผลงานรัฐบาลที่ผ่านมาเป็นที่ประจักษ์ ทั้งด้านการค้า การลงทุน สาธารณสุข การท่องเที่ยว การยกระดับหนังสือเดินทางไทย พร้อมยืนยันเดินหน้าแก้ไขปัญหาเพื่อยกระดับวิถีชีวิต


วันจันทร์ที่ 12 กุมภาพันธ์ 2567
12/02/2567
พิมพ์
นายกฯ ยืนยันผลงานรัฐบาลที่ผ่านมาเป็นที่ประจักษ์ ทั้งด้านการค้า การลงทุน สาธารณสุข การท่องเที่ยว การยกระดับหนังสือเดินทางไทย พร้อมยืนยันเดินหน้าแก้ไขปัญหาเพื่อยกระดับวิถีชีวิต
นายกฯ ยืนยันผลงานรัฐบาลที่ผ่านมาเป็นที่ประจักษ์ ทั้งด้านการค้า การลงทุน สาธารณสุข การท่องเที่ยว การยกระดับหนังสือเดินทางไทย พร้อมยืนยันเดินหน้าแก้ไขปัญหาเพื่อยกระดับวิถีชีวิตพี่น้องประชาชนต่อไป
วันนี้ (12 กุมภาพันธ์ 2567) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตอบคำถามสื่อมวลชน โดยได้กล่าวถึงกรณีพรรคฝ่ายค้านวิพากษ์วิจารณ์เรื่องนโยบายรัฐบาล นายกรัฐมนตรีกล่าวว่า ผลงานรัฐบาลที่ผ่านมาเป็นที่ประจักษ์อยู่แล้ว ทั้งการกระตุ้นการท่องเที่ยว การลงนามความตกลงเขตการค้าเสรี (FTA) การส่งเสริมการลงทุนจากต่างประเทศ การส่งเสริมการเกษตร เป็นต้น ทั้งนี้ รัฐบาลจะมีการชี้แจงนโยบายอย่างต่อเนื่องต่อไป และยินดีรับฟังข้อเสนอแนะจากทุกฝ่าย รวมถึงพรรคฝ่ายค้าน เพื่อนำไปพูดคุยหารือกันเพิ่มเติม
โดยนายกรัฐมนตรีเน้นย้ำว่าในการทำงานเพื่อยกระดับชีวิตความเป็นอยู่ของประชาชนนั้น รัฐบาลให้ความมั่นใจกับประชาชน และเชื่อว่าประชาชนเข้าใจว่ารัฐบาลได้ดำเนินการเต็มที่ ทั้งการยกระดับนโยบาย 30 บาท รักษาทุกโรค การส่งเสริมความมั่นคงทางด้านสาธารณสุข เรื่องการส่งเสริมธุรกิจและอุตสาหกรรม การยกระดับศึกษา การยกระดับหนังสือเดินทางไทยให้มีศักดิ์ศรีมากยิ่งขึ้น มาตรการ Visa Free และการเดินหน้าหารือพูดคุยกับผู้นำประเทศต่าง ๆ ในกลุ่มสมาชิกสหภาพยุโรป ทั้งสวิสเซอร์แลนด์ เบลเยียม ประธานคณะกรรมาธิการยุโรป เรื่องยกเลิกการขอวีซ่าเชงเก้น ซึ่งกระทรวงการต่างประเทศกำลังดำเนินการ เพื่อส่งเสริมการแลกเปลี่ยนระหว่างประชาชนต่อประชาชน เศรษฐกิจ รวมถึงการท่องเที่ยวระหว่างกัน อย่างไรก็ดี การดำเนินการต้องใช้ระยะเวลา ต้องมีการรายงานความคืบหน้า ปรับปรุงและแก้ไขปัญหาต่อไป
ทั้งนี้ สำหรับการประชุมคณะกรรมการดิจิทัลวอลเล็ต ในวันพฤหัสบดีที่ 15 กุมภาพันธ์นี้ นายกรัฐมนตรีกล่าวยืนยันว่า รัฐบาลเปิดรับความคิดเห็นจากทุกฝ่าย เพื่อจะได้รับทราบปัญหา ซึ่งต้องใช้ระยะเวลาในการสำรวจความคิดเห็น

ที่มา : https://www.thaigov.go.th/news/contents/details/78781