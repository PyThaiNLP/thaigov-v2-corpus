รัฐบาลไทย-ข่าวทำเนียบรัฐบาล-​พวงเพ็ชร ชู “เชียงใหม่ไนท์ซาฟารี” โกยเม็ดเงินท่องเที่ยวเข้าประเทศ รับนโยบายวีซ่าฟรีไทย-จีน 1 มี.ค.นี้


วันจันทร์ที่ 12 กุมภาพันธ์ 2567
12/02/2567
พิมพ์
​พวงเพ็ชร ชู “เชียงใหม่ไนท์ซาฟารี” โกยเม็ดเงินท่องเที่ยวเข้าประเทศ รับนโยบายวีซ่าฟรีไทย-จีน 1 มี.ค.นี้
​พวงเพ็ชร ชู “เชียงใหม่ไนท์ซาฟารี” โกยเม็ดเงินท่องเที่ยวเข้าประเทศ รับนโยบายวีซ่าฟรีไทย-จีน 1 มี.ค.นี้
วันที่ 12 กุมภาพันธ์ 2567 นางพวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมคณ ะประกอบด้วย นายจักรพล ตั้งสุทธิธรรม รองเลขาธิการนายกรัฐมนตรี ฝ่ายการเมือง นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ เดินทางลงพื้นที่ จ.เชียงใหม่ เพื่อตรวจเยี่ยมและติดตามการดำเนินงานของสำนักงานพัฒนาพิงคนคร (องค์การมหาชน) พร้อมตรวจเยี่ยมการดำเนินงานของสำนักงานเชียงใหม่ไนท์ซาฟารี เพื่อเตรียมรองรับนักท่องเที่ยวทั้งชาวไทยและชาวต่างชาติ ในช่วงเทศกาลสำคัญของประเทศที่กำลังจะมาถึง โดยมี พลเอกโกศล ประทุมชาติ กรรมการบริหาร ทำหน้าที่ประธานกรรมการบริหารการพัฒนาพิงคนคร พร้อมด้วยคณะกรรมการ รวมถึง นางสาวฐิติรัตน์ ต๊ะวันวงค์ ผู้อำนวยการสำนักงานเชียงใหม่ไนท์ซาฟารี และคณะผู้บริหาร ให้การต้อนรับ ณ ห้องประชุมสำนักงานเชียงใหม่ไนท์ซาฟารี   พร้อมเยี่ยมชมกิจกรรมการแสดง Tiger Show ชมสัตว์ในโซน Savanna Safari และร่วมชมกิจกรรมน้ำพุดนตรีที่มีขนาดใหญ่ที่สุดในประเทศไทยและสูงที่สุดในเอเชีย
นางพวงเพ็ชร กล่าวว่า เชียงใหม่ไนท์ซาฟารี มีการพัฒนารูปแบบกิจกรรม รวมถึงเพิ่มปริมาณสัตว์ เพื่อให้นักท่องเที่ยวได้มาศึกษาและพักผ่อนในบรรยากาศที่ร่มรื่น ซึ่งจากการลงพื้นที่วันนี้รู้สึกยินดีที่ได้เห็นนักท่องเที่ยวสนใจมาเที่ยวที่นี่เป็นจำนวนมาก ขณะเดียวกัน ทางเชียงใหม่ไนท์ซาฟารีเองได้มีการปรับปรุงและพัฒนาตัวกิจกรรมให้น่าสนใจยิ่งขึ้น  คาดหวังว่าเชียงใหม่ไนท์ซาฟารีจะเพิ่มโอกาสเมืองเชียงใหม่ให้กลับมาได้รับความนิยมจากนักท่องเที่ยวทั่วโลกอีกครั้ง ดึงเม็ดเงินจากนักท่องเที่ยวทั่วโลก สอดรับนโยบายวีซ่าฟรี ไทย-จีน ที่จะเริ่มขึ้นในวันที่ 1 มีนาคมนี้  จึงขอเชิญชวนทุกท่านมาเยี่ยมชมสัตว์ต่างๆ ที่หาชมได้ยาก มาบรรยากาศการท่องเที่ยวเชิงนิเวศอย่างใกล้ชิด และร่วมกิจกรรมอื่นๆ อีกมากมายที่ทางเชียงใหม่ไนท์ซาฟารีเตรียมไว้ ให้ทุกคนท่องเที่ยวได้ตลอดทั้งปี
สำหรับสำนักงานพัฒนาพิงคนคร (องค์การมหาชน)  เป็นหน่วยงานที่มีบทบาทในการส่งเสริมการท่องเที่ยวของ จ.เชียงใหม่ และพื้นที่ใกล้เคียง ช่วยเพิ่มพูนศักยภาพท่องเที่ยวเชิงพื้นที่ สร้างอาชีพ สร้างรายได้ และยกระดับคุณภาพชีวิตประชาชน ปัจจุบันเป็นหน่วยงานที่ดูแลการดำเนินงานของสำนักงานเชียงใหม่ไนท์ซาฟารี หนึ่งในเป้าหมายการเดินทางยอดฮิตของนักท่องเที่ยวที่เดินทางมายัง จ.เชียงใหม่ ดำเนินงานโดยได้รับการจัดสรรงบประมาณจากภาครัฐและเงินรายได้จากสำนักงานเชียงใหม่ไนท์ซาฟารีเป็นหลัก

ที่มา : https://www.thaigov.go.th/news/contents/details/78812