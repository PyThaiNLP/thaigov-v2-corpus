รัฐบาลไทย-ข่าวทำเนียบรัฐบาล-มท.1 ร่วมเวทีแถลงความคืบหน้าแก้ไขปัญหาหนี้ตามนโยบายรัฐบาล เผยโค้งสุดท้ายมอบทุกจังหวัดเร่งประชาสัมพันธ์ลงทะเบียน รุกใช้กลไกทุกระดับเรียกเจ้าหนี้ ลูกหนี้มาเจรจา พร้อมหาทางปรับเกณฑ์ฯ


วันจันทร์ที่ 12 กุมภาพันธ์ 2567
12/02/2567
พิมพ์
มท.1 ร่วมเวทีแถลงความคืบหน้าแก้ไขปัญหาหนี้ตามนโยบายรัฐบาล เผยโค้งสุดท้ายมอบทุกจังหวัดเร่งประชาสัมพันธ์ลงทะเบียน รุกใช้กลไกทุกระดับเรียกเจ้าหนี้ ลูกหนี้มาเจรจา พร้อมหาทางปรับเกณฑ์ฯ
มท.1 ร่วมเวทีแถลงความคืบหน้าแก้ไขปัญหาหนี้ตามนโยบายรัฐบาล เผยโค้งสุดท้ายมอบทุกจังหวัดเร่งประชาสัมพันธ์ลงทะเบียน รุกใช้กลไกทุกระดับเรียกเจ้าหนี้ ลูกหนี้มาเจรจา พร้อมหาทางปรับเกณฑ์ปล่อยกู้ให้ลูกหนี้เข้าถึงแหล่งเงินดอกเบี้ยต่ำ นำไปสร้างอาชีพ เกิดรายได้
มท.1 ร่วมเวทีแถลงความคืบหน้าแก้ไขปัญหาหนี้ตามนโยบายรัฐบาล เผยโค้งสุดท้ายมอบทุกจังหวัดเร่งประชาสัมพันธ์ลงทะเบียน รุกใช้กลไกทุกระดับเรียกเจ้าหนี้ลูกหนี้มาเจรจา พร้อมหาทางปรับเกณฑ์ปล่อยกู้ให้ลูกหนี้เข้าถึงแหล่งเงินดอกเบี้ยต่ำ นำไปสร้างอาชีพ เกิดรายได้แก้ปัญหาได้ครบวงจร
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (12ก.พ.67) เวลา 11.00 น. ที่ตึกสันติไมตรี (หลังใน) ทำเนียบรัฐบาล นายอนุทิน ชาญวีรกูล รองนายกรัฐมนตรีและรมว.มหาดไทย ได้ร่วมในการแถลงข่าวการแก้ไขปัญหาหนี้ทั้งระบบตามนโยบายของรัฐบาล ซึ่งมีนายเศรษฐา ทวีสิน นายกรัฐมนตรีและรมว.คลัง เป็นประธาน และมีนายกิตติรัตน์ ณ ระนอง ประธานที่ปรึกษานายกรัฐมนตรี พล.ต.อ.ต่อศักดิ์ สุขวิมล ผู้บัญชาการตำรวจแห่งชาติ นายกฤษฎา จีนะวิจารณะ รมช.คลัง นายจุลพันธ์ อมรวิวัฒน์ รมช.คลัง นายเผ่าภูมิ โรจนสกุล เลขานุการ รมว.คลัง นายลวรณ แสงสนิท ปลัดกระทรวงการคลัง และ นายพรชัย ฐีระเวช ผู้อำนวยการสำนักงานเศรษฐกิจการคลัง ร่วมในการแถลงข่าว
นายอนุทิน กล่าวว่า กระทรวงมหาดไทยได้รับมอบหมายให้เป็นหนึ่งในหน่วยงานที่ดูแลการแก้ไขปัญหาหนี้นอกระบบ ซึ่งได้บูรณาการร่วมกับสำนักงานตำรวจแห่งชาติ กระทรวงการคลัง และหน่วยงานอื่นที่เกี่ยวข้อง โดยใช้กลไกในระดับพื้นที่ทยอยประสานให้เจ้าหนี้และลูกหนี้ได้เข้ามาเจรจาไกล่เกลี่ย และบางส่วนดำเนินการผ่านกิจกรรมตลาดนัดแก้หนี้ตามที่นายกรัฐมนตรีให้นโยบาย โดยทุกจังหวัดทั่วประเทศไทยได้จัดกิจกรรมอย่างน้อยเดือนละ 4 ครั้ง แต่ที่สำคัญที่สุดของการดำเนินการนี้คือการที่นายกรัฐมนตรีได้ให้สถานการเงินของรัฐเข้ามาสนับสนุนด้านการเงิน ซึ่งทำให้การแก้ไขปัญหาสามารถทำได้อย่างครบวงจร
รมว.มหาดไทย กล่าวว่า ต้องย้ำให้เป็นที่เข้าใจว่าการปล่อยหนี้นอกระบบนั้นไม่ผิดกฎหมาย เพียงแต่ถ้ามีการทำผิดกฎหมายจะต้องได้รับการแก้ไข เช่น การปล่อยเงินกู้ดอกเบี้ยสูงกว่าอัตราที่กฎหมายกำหนด มีพฤติกรรมข่มขู่ใช้ความรุนแรงแก่ลูกหนี้ และบางกรณีก็เกิดจากลูกหนี้เองซึ่งไม่ใช่ลูกหนี้ที่ดี เช่น กู้ยืมเงินจากเจ้าหนี้โดยไม่ชำระคืนแก่เจ้าหนี้เลย
อย่างไรก็ตาม ในส่วนเจ้าหนี้ที่เข้าขายทำผิดกฎหมายนั้น ส่วนตัวได้กำชับฝ่ายปกครองให้บูรณาการข้อมูลกับตำรวจเพื่อเพื่อนำไปสู่ตัวบุคคลที่เป็นนายทุนหรือตัวกลางหรือผู้ให้สินเชื่อตัวจริงให้ได้ และเป็นไปได้ที่บางกรณีคนเหล่านี้อาจจะอยู่ในรายชื่อผู้มีอิทธิพลตามนโยบายหลักของกระทรวงมหาดไทยที่กำลังอยู่ระหว่างการจัดระเบียบสังคมและปราบปรามผู้มีอิทธิพลซึ่งมีกลุ่มบุคคลที่เฝ้าระวัง และจะต้องตรวจสอบข้อเท็จจริงในการปล่อยเงินกู้นอกระบบ
นายอนุทิน กล่าวว่า จากที่ดำเนินการแก้ไขหนี้นอกระบบมาระยะหนึ่งตนในฐานะ ประธานคณะกรรมการกำกับการแก้ไขปัญหาหนี้นอกระบบ ได้มีการติดตามและพบประเด็นปัญหาในทางปฏิบัติในบางจุด เช่น ปัญหาการลงทะเบียนไม่ครบถ้วนของลูกหนี้ การไม่ให้รายละเอียดของเจ้าหนี้ รวมถึงปัญหาการติดตามลูกหนี้ เจ้าหนี้เข้าสู่การไกล่เกลี่ย ซึ่งทั้งหมดนี้ก็ได้หารือและวางแนวทางแก้ไขแล้ว
นอกจากนี้ อีกประเด็นที่อยู่ระหว่างดำเนินการเพื่อให้การช่วยเหลือลูกหนี้นอกระบบให้ครบวงจร คือเรื่องความสามารถในการเข้าถึงสินเชื่อในระบบและด้วยดอกเบี้ยต่ำ ซึ่งที่ประชุมคณะกรรมการกำกับการแก้ไขหนี้นอกระบบ เมื่อวันที่ 8 ก.พ. ได้กำหนดออกมาคือต้องให้ผู้ลงทะเบียนแก้ไขปัญหาหนี้นอกระบบที่ผ่านการไกล่เกลี่ยหรือผ่านการตรวจสอบแล้วต้องได้รับการพิจารณาสินเชื่อโดยให้ความสำคัญกับการมีอาชีพและรายได้ ซึ่งในส่วนนี้นายกิตติรัตน์ ประธานที่ปรึกษานายกรัฐมนตรี จะมีการหารือกับกระทรวงการคลังในการกำหนดเกณฑ์ต่าง ๆ ออกมาอีกครั้ง ซึ่งแนวทางที่กำลังดำเนินการนี้ จะช่วยให้นำหนี้นอกระบบเข้าสู่ในระบบ ลดภาระค่าใช้จ่ายในการชำระหนี้ต่อเดือนของลูกหนี้ให้ลดลง และมีรายได้ในการนำไปใช้จ่ายเพิ่มมากยิ่งขึ้น
สำหรับการดำเนินการของมหาดไทยในการแก้ไขปัญหาหนี้นอกระบบต่อไป จะเร่งดำเนินการให้ทุกจังหวัดและอำเภอประชาสัมพันธ์ให้ลูกหนี้นอกระบบมาลงทะเบียนขอรับความช่วยเหลือและใช้กลไกทุกระดับในพื้นที่เรียกเจ้าหนี้และลูกหนี้มาไกล่เกลี่ยโดยเร็ว

ที่มา : https://www.thaigov.go.th/news/contents/details/78795