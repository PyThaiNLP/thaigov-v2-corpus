รัฐบาลไทย-ข่าวทำเนียบรัฐบาล-Moody’s คงอันดับเครดิตองค์กร ธอส. ที่ระดับ Baa1 และแนวโน้มระดับ Stable


วันจันทร์ที่ 12 กุมภาพันธ์ 2567
12/02/2567
พิมพ์
Moody’s คงอันดับเครดิตองค์กร ธอส. ที่ระดับ Baa1 และแนวโน้มระดับ Stable
Moody's Investors Service สถาบันการจัดอันดับเครดิตระดับสากล ประกาศคงอันดับเครดิตองค์กรของ ธอส. ในระดับ Baa1 และแนวโน้มอันดับเครดิตในระดับคงที่ (Stable) ถือเป็นอันดับความน่าเชื่อถือในระดับสูงสำหรับสถาบันการเงินในประเทศไทย
ธนาคารอาคารสงเคราะห์ (ธอส.) เผย Moody's Investors Service สถาบันการจัดอันดับเครดิตระดับสากล ประกาศคงอันดับเครดิตองค์กรของ ธอส. ในระดับ Baa1 และแนวโน้มอันดับเครดิตในระดับคงที่ (Stable) ถือเป็นอันดับความน่าเชื่อถือในระดับสูงสำหรับสถาบันการเงินในประเทศไทย สะท้อนความแข็งแกร่งทางการเงินของธนาคาร และบริหารจัดการ NPL ได้อย่างมีประสิทธิภาพ
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า Moody’s Investors Service สถาบันจัดอันดับเครดิตระดับสากล ประกาศคงอันดับเครดิตองค์กรของ ธอส. ในระดับ “Baa1” รวมทั้งแนวโน้มอันดับเครดิตของ ธอส. ที่ระดับ “คงที่” (Stable) ถือเป็นอันดับความน่าเชื่อถือในระดับสูงสำหรับสถาบันการเงินในประเทศไทย สะท้อนถึงความแข็งแกร่งทางด้านการเงิน การบริการ และการมีสภาพคล่องที่มั่นคงตลอดปี 2566 โดย ณ วันที่ 31 ธันวาคม 2566 ธอส. สามารถปล่อยสินเชื่อใหม่ได้ถึง 253,860 ล้านบาท สูงกว่าเป้าหมายที่ตั้งไว้ในปี 2566 ที่ 235,480 ล้านบาท เงินฝากรวม 1,540,652 ล้านบาท เพิ่มขึ้น 8.76% จากปี 2565 ในขณะที่หนี้ที่ไม่ก่อให้เกิดรายได้ (NPL) อยู่ที่ 66,343 ล้านบาท หรือคิดเป็น 3.87% ของสินเชื่อรวม ดีกว่าเป้าหมายที่ตั้งไว้ในปี 2566 ซึ่งอยู่ที่ 4.16% และมีสินทรัพย์จำนวน 1.79 ล้านล้านบาท เพิ่มขึ้น 7.60% เมื่อเทียบกับช่วงเดียวกันของปีก่อนหน้า สะท้อนว่า ธอส. มีความแข็งแกร่งและมีเสถียรภาพ พร้อมขับเคลื่อนภารกิจของธนาคารเพื่อ “ทำให้คนไทยมีบ้าน” ได้อย่างมั่นคงและยั่งยืนต่อไป

ที่มา : https://www.thaigov.go.th/news/contents/details/78777