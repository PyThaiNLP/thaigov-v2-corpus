รัฐบาลไทย-ข่าวทำเนียบรัฐบาล-จังหวัดระนอง จัดแสดงเดินแบบ “ผ้าไทยใส่ให้สนุก” ในงานขึ้นถ้ำพระขยางค์ ประจำปี 2567 สืบสาน รักษาภูมิปัญญาผ้าไทย ต่อยอดสู่การพัฒนาและยกระดับคุณภาพชีวิตคนระนองให้ดีขึ้นอย่างยั่งยืน


วันจันทร์ที่ 12 กุมภาพันธ์ 2567
12/02/2567
พิมพ์
จังหวัดระนอง จัดแสดงเดินแบบ “ผ้าไทยใส่ให้สนุก” ในงานขึ้นถ้ำพระขยางค์ ประจำปี 2567 สืบสาน รักษาภูมิปัญญาผ้าไทย ต่อยอดสู่การพัฒนาและยกระดับคุณภาพชีวิตคนระนองให้ดีขึ้นอย่างยั่งยืน
จังหวัดระนอง จัดแสดงเดินแบบ “ผ้าไทยใส่ให้สนุก” ในงานขึ้นถ้ำพระขยางค์ ประจำปี 2567 สืบสาน รักษาภูมิปัญญาผ้าไทย ต่อยอดสู่การพัฒนาและยกระดับคุณภาพชีวิตคนระนองให้ดีขึ้นอย่างยั่งยืน
วันนี้ (12 ก.พ. 67) นายนริศ นิรามัยวงศ์ ผู้ว่าราชการจังหวัดระนอง เปิดเผยว่า จังหวัดระนองได้ขับเคลื่อนการพัฒนาคุณภาพชีวิตของกลุ่มผู้ประกอบการผ้าไทย โดยได้จัดกิจกรรมเดินแบบ "ผ้าไทยใส่ให้สนุก" โดยอำเภอกระบุรีจับมือกับสำนักงานพัฒนาชุมชน และคณะกรรมการพัฒนาสตรี ร่วมกันจัดกิจกรรมดังกล่าว ในงานขึ้นถ้ำพระขยางค์ ประจำปี 2567 ณ ถ้ำพระขยางค์ ตำบลลำเลียง อำเภอกระบุรี จังหวัดระนอง โดยมีหัวหน้าส่วนราชการ ผู้บริหารองค์กรปกครองส่วนท้องถิ่น ผู้นำท้องที่ ผู้นำท้องถิ่น และพี่น้องประชาชนในพื้นที่เข้าร่วมกิจกรรมเป็นจำนวนมาก
นายนริศ นิรามัยวงศ์ ผู้ว่าราชการจังหวัดระนอง กล่าวว่า จังหวัดระนองได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในจังหวัดระนองหันมาสวมใส่ผ้าไทยในทุกวันและทุกโอกาส ซึ่งจะเป็นการช่วยส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และสามารถพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้คนในชุมชนสามารถพึ่งพาตนเองได้ตามหลักปรัชญาของเศรษฐกิจพอเพียง
“จังหวัดระนองโดยอำเภอกระบุรีร่วมกับสำนักงานพัฒนาชุมชน และคณะกรรมการพัฒนาสตรี ตลอดจนถึงส่วนราชการ หน่วยงานรัฐวิสาหกิจ องค์กรปกครองส่วนท้องถิ่น ผู้นำท้องที่และผู้นำท้องถิ่น และภาคีเครือข่าย ร่วมกันจัดกิจกรรมเดินแบบ “ผ้าไทยใส่ให้สนุก” โดยมีเป้าหมายเพื่อขับเคลื่อนงานเกี่ยวกับผ้าพื้นถิ่น ส่งเสริมให้มีการใช้และสวมใส่ผ้าไทยหรือผ้าพื้นเมือง เพื่อเป็นการอนุรักษ์ศิลปวัฒนธรรม การแต่งกายที่สวยงาม สร้างงาน สร้างอาชีพให้กับประชาชนในพื้นที่อำเภอกระบุรี และจังหวัดระนอง รวมถึงยังเป็นการส่งเสริมและขับเคลื่อนอนุรักษ์งานหัตถกรรมไทย แสดงถึงคุณค่าและความงดงามของงานหัตถกรรมไทย และเป็นการปลุกกระแสเชิญชวนพี่น้องประชาชนจังหวัดระนองให้หันมาสวมใส่ผ้าไทยในทุกวันและทุกโอกาส ซึ่งภายในงานได้มีการเดินแบบโดยคณะกรรมการกองทุนพัฒนาสตรีทุกตำบลของอำเภอกระบุรี กำนัน ปลัดอำเภอ หัวหน้าส่วนราชการ และนายอำเภอกระบุรี ซึ่งการเดินแบบผ้าไทยครั้งนี้มีผ้าไทยมากมายหลากหลายลายที่ถูกตัดเย็บโดยช่างในพื้นที่อำเภอกระบุรี และจังหวัดระนอง สำหรับเงินรายได้จากการสนับสนุนให้กำลังใจผู้ร่วมเดินแบบในครั้งนี้ยังนำเข้า “กองทุนแก้จน คนกระบุรี” เพื่อช่วยเหลือกลุ่มเปราะบางและพัฒนาคุณภาพชีวิตของพี่น้องอำเภอกระบุรีต่อไป” นายนริศฯ กล่าว
“ขอขอบคุณสำนักงานพัฒนาชุมชน และคณะกรรมการพัฒนาสตรี ตลอดจนภาคีเครือข่ายและผู้ที่มีส่วนร่วมทุกภาคส่วนที่ได้ร่วมมือกันทำให้กิจกรรมที่ดีในวันนี้ผ่านไปได้ด้วยดี ซึ่งจังหวัดระนองนั้นมีความมุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน” นายนริศฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78819