รัฐบาลไทย-ข่าวทำเนียบรัฐบาล-แรงงานสตรี เตรียม เฮ! “พิพัฒน์” รมว.แรงงาน จัดหนักฉลองวันสตรีสากล ดันสวัสดิการแรงงานสตรีร่วม 30 ล้านคน ขอเพิ่มวันลาคลอดได้เงินเดือน ตรวจหามะเร็งเต้านม ปากมดลูก ฟรี ! 


วันศุกร์ที่ 23 กุมภาพันธ์ 2567
23/02/2567
พิมพ์
แรงงานสตรี เตรียม เฮ! “พิพัฒน์” รมว.แรงงาน จัดหนักฉลองวันสตรีสากล ดันสวัสดิการแรงงานสตรีร่วม 30 ล้านคน ขอเพิ่มวันลาคลอดได้เงินเดือน ตรวจหามะเร็งเต้านม ปากมดลูก ฟรี !
แรงงานสตรี เตรียม เฮ! “พิพัฒน์” รมว.แรงงาน จัดหนักฉลองวันสตรีสากล ดันสวัสดิการแรงงานสตรีร่วม 30 ล้านคน ขอเพิ่มวันลาคลอดได้เงินเดือน ตรวจหามะเร็งเต้านม ปากมดลูก ฟรี ! ด้านกรมสวัสดิการฯ มอบรางวัลสตรีทำงานดีเด่น “แอนโทเนีย - น้องไบร์ท”
นายพิพัฒน์ รัชกิจประการ รัฐมนตรีว่าการกระทรวงแรงงาน กล่าวว่า ปัจจุบันสตรีไทยมีบทบาทในสังคมมากขึ้น และอยู่ในภาคแรงงาน ทั้งในระบบและนอกระบบ ร่วม 30 ล้านคน กระทรวงแรงงานให้ความสำคัญต่อการพัฒนาคุณภาพชีวิตแรงงานสตรี และคุ้มครองให้ได้รับสิทธิประโยชน์การจ้างงานอย่างเท่าเทียมและไม่เลือกปฏิบัติ
"ในขณะนี้ ผมดำเนินการเสนอเรื่องต่อสภาผู้แทนราษฎรเพื่อกำหนดเพิ่มสิทธิการลาคลอดบุตร 98 วันได้เงินเดือนเต็ม พร้อมให้วันลาสามีเพื่อดูแลภรรยาและลูกได้ตามเงื่อนไขของผู้ประกอบการ และดูเเลสิทธิประโยชน์ประกันสังคมตรวจสุขภาพเชิงรุกเพื่อแรงงานสตรี ตรวจหามะเร็งเต้านม มะเร็งปากมดลูก รวมถึงเพิ่มประสิทธิภาพการเข้าถึงการรักษาด้วยการผ่าตัดหรือทำหัตถการในกลุ่มโรคสตรี อย่างการผ่าตัดมะเร็งเต้านม และการผ่าตัดก้อนเนื้อที่มดลูกและหรือรังไข่ พร้อมทั้งส่งเสริมการประกอบอาชีพแก่สตรีให้มีทักษะฝีมือและสร้างโอกาสให้สตรีเข้ามามีบทบาทในการเป็นผู้แทนในกลไกทวิภาคีในสถานประกอบกิจการเพื่อให้มีส่วนร่วมในการพิจารณาการดำเนินงานด้านแรงงานอันเป็นประโยชน์โดยรวมต่อสังคมด้านแรงงาน" รมว.แรงงาน กล่าว
ด้านนางโสภา เกียรตินิรชา อธิบดีกรมสวัสดิการและคุ้มครองแรงงาน กล่าวเพิ่มเติมว่า เนื่องในวันสตรีสากล ประจำปี 2567 ทางกรมสวัสดิการฯ เตรียมจัดงานมอบรางวัลสตรีทำงานดีเด่น ซึ่งจัดขึ้นเป็นครั้งที่ 28 ชูแนวคิด “แรงงานสตรีสร้างความเสมอภาคและการทำงานที่มีคุณค่า พัฒนาเศรษฐกิจดิจิทัล” ในวันที่ 8 มีนาคมนี้ ณ โรงแรมมิราเคิล แกรนด์ คอนเวนชั่น กรุงเทพมหานคร พร้อมโชว์ศักยภาพ 31 สตรีทำงานดีเด่นจากภาคส่วนต่าง ๆ ทั้งระดับบริหารและระดับปฏิบัติการ ในภาคราชการ รัฐวิสาหกิจ และเอกชน ตลอดจนผู้ประกอบอาชีพอิสระ และเครือข่ายด้านแรงงาน อาทิ แพทย์หญิงวันทนีย์ วัฒนะ ปลัดกรุงเทพมหานคร ได้รับรางวัลสาขาสตรีนักบริหารภาคราชการดีเด่น, นางวรีพร ชาวบางพระ พนักงานเก็บรักษาของสถานธนานุเคราะห์ 31 สตรีผู้ปฏิบัติการดีเด่น, นางสาวแอนโทเนีย โพซิ้ว นางงาม นักแสดง ศิลปินสตรีดีเด่น, และสื่อมวลชนสตรีดีเด่น ได้แก่ นางสาวพิชญทัฬห์ จันทร์พุฒ ผู้ประกาศข่าวสถานีโทรทัศน์ไทยทีวีสี ช่อง 3 เป็นต้น การพิจารณารางวัลดังกล่าวได้ผ่านกระบวนการกลั่นกรองจากหน่วยงานระดับพื้นที่ และเข้าสู่การคัดเลือกโดยคณะกรรมการสรรหาและคัดเลือกสตรีทำงานดีเด่น ซึ่งเป็นผู้แทนจากองค์กรภาครัฐ องค์กรนายจ้าง องค์กรลูกจ้าง และภาคีเครือข่ายที่เกี่ยวข้อง เพื่อคัดเลือกสตรีที่มีผลงานสอดคล้องกับแนวคิดวันสตรีสากล สะท้อนถึงความมุ่งมั่นในการทำงานจนประสบความสำเร็จเป็นที่ประจักษ์ และได้รับการยอมรับอย่างกว้างขวาง ซึ่งทั้ง 31 ท่าน ที่ได้รับรางวัลในปีนี้จะได้ร่วมเป็นส่วนหนึ่งในขับเคลื่อนภารกิจด้านแรงงาน และเป็นพลังสำคัญในการสร้างสรรค์การทำงานที่มีคุณค่า เพื่อพัฒนาเศรษฐกิจของประเทศต่อไป

ที่มา : https://www.thaigov.go.th/news/contents/details/79373