รัฐบาลไทย-ข่าวทำเนียบรัฐบาล-ผู้ว่าฯ อำนาจเจริญ สั่งการชุดปฏิบัติการพิเศษฝ่ายปกครอง เข้าจับกุมผู้ลักลอบขายน้ำกระท่อมผสมยาแก้ไอ พร้อมสนองนโยบายของกระทรวงมหาดไทย มุ่งจัดระเบียบสังคม เพื่อความสงบสุขของบ้านเมือง


วันศุกร์ที่ 23 กุมภาพันธ์ 2567
23/02/2567
พิมพ์
ผู้ว่าฯ อำนาจเจริญ สั่งการชุดปฏิบัติการพิเศษฝ่ายปกครอง เข้าจับกุมผู้ลักลอบขายน้ำกระท่อมผสมยาแก้ไอ พร้อมสนองนโยบายของกระทรวงมหาดไทย มุ่งจัดระเบียบสังคม เพื่อความสงบสุขของบ้านเมือง
ผู้ว่าฯ อำนาจเจริญ สั่งการชุดปฏิบัติการพิเศษฝ่ายปกครอง เข้าจับกุมผู้ลักลอบขายน้ำกระท่อมผสมยาแก้ไอ พร้อมสนองนโยบายของกระทรวงมหาดไทย มุ่งจัดระเบียบสังคม เพื่อความสงบสุขของบ้านเมืองอย่างยั่งยืน
วันนี้ (23 ก.พ. 67) ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอำนาจเจริญ เปิดเผยว่า จังหวัดอำนาจเจริญมุ่งมั่นขับเคลื่อนนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการมุ่งจัดระเบียบสังคม ปราบปรามผู้มีอิทธิพล และป้องกันและแก้ไขปัญหายาเสพติดอย่างจริงจัง อันจะทำให้สังคมมีความสงบเรียบร้อย พี่น้องประชาชนมีความปลอดภัยในชีวิตและทรัพย์สิน ชุมชนน่าอยู่ ประชาชนไม่ต้องหวาดระแวงกับภัยอันตราย สามารถใช้ชีวิตได้อย่างเป็นปกติสุข
ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอำนาจเจริญ กล่าวว่า จากการที่ฝ่ายปกครองอำนาจเจริญ ได้รับเบาะแสการลักลอบขายยาแก้ไอผสมน้ำกระท่อมให้กับเด็กและเยาวชน ตนจึงได้มอบหมายให้ชุดปฏิบัติการพิเศษฝ่ายปกครองจังหวัดอำนาจเจริญ สนธิกำลังกับหน่วยงานความมั่นคงในพื้นที่ ดำเนินการเข้าจับกุมผู้ลักลอบจำหน่ายสิ่งผิดกฎหมาย ที่หมู่ที่ 10 บ้านดอนแดง ตำบลบุ่ง อำเภอเมืองอำนาจเจริญ โดยสามารถจับกุมผู้ต้องหาได้จำนวน 2 ราย พร้อมของกลางเป็นน้ำกระท่อมขวดเล็ก 118 ขวด น้ำกระท่อมขวดใหญ่ 132 ขวด หัวเชื้อน้ำหวาน 99 ขวด ยาแก้ไอ 19 ขวด ทั้งนี้ ได้แจ้งข้อกล่าวหา 2 ข้อกล่าวหา ดังนี้ 1) ฝ่าฝืนประกาศของรัฐมนตรี ตามมาตรา 6 (8) แห่งพระราชบัญญัติอาหาร พ.ศ. 2522 กำหนดห้ามผลิต นำเข้าหรือจำหน่าย ตามบัญชีแนบท้าย ประกาศกระทรวงสาธารณสุข (ฉบับที่ 424) พ.ศ. 2564 รายการที่ 52 พืชกระท่อม 2) ฝ่าฝืนพระราชบัญญัติยา พ.ศ. 2510 มาตรา 12 ห้ามมิให้ผู้ใดผลิต ขาย หรือนำหรือสั่งเข้ามาในราชอาณาจักร ซึ่งยาแผนปัจจุบัน เว้นแต่จะได้รับใบอนุญาตจากผู้อนุญาต โดยเจ้าหน้าที่ได้นำตัวผู้ต้องหาพร้อมของกลางทั้งหมดทำบันทึกจับกุม ณ ที่ว่าการอำเภอเมืองอำนาจเจริญ และนำตัวผู้ต้องหาส่งพนักงานสอบสวน สถานีตำรวจภูธรเมืองอำนาจเจริญ เพื่อดำเนินคดีตามกฎหมายต่อไป
“จังหวัดอำนาจเจริญมีความมุ่งมั่นในการเสริมสร้างความสงบเรียบร้อย สวัสดิภาพ และความปลอดภัยของพี่น้องประชาชน ตามปณิธาน “บำบัดทุกข์ บำรุงสุข” เป็นผู้นำการบูรณาการเพื่อเสริมสร้างความสงบสุข ดูแลพี่น้องประชาชนให้มีความปลอดภัย พร้อมสนองนโยบายของกระทรวงมหาดไทยในการจัดระเบียบสังคม การปราบปรามผู้มีอิทธิพล การป้องกันและปราบปรามการค้ามนุษย์ ยาเสพติด อาวุธปืนผิดกฎหมาย บ่อนการพนัน และสถานบริการ สถานบันเทิงผิดกฎหมาย โดยจะเดินหน้าบูรณาการร่วมกับหน่วยงานที่เกี่ยวข้อง รวมทั้งหาแนวทางและวิธีการป้องกันตามอำนาจหน้าที่ที่กฎหมายได้กำหนด เพื่อสร้างความสงบสุขในสังคมให้เกิดขึ้นอย่างยั่งยืน ทั้งนี้ หากพี่น้องประชาชนทราบเบาะแสหรือพบเห็นการกระทำความผิด ขอให้แจ้งมาที่สายด่วนศูนย์ดำรงธรรม 1567 ตลอด 24 ชั่วโมง เพื่อฝ่ายปกครองจะได้บูรณาการร่วมกับเจ้าหน้าที่ตำรวจและหน่วยงานที่เกี่ยวข้องเข้าดำเนินการโดยทันที ไม่มีละเว้นใด ๆ ทั้งสิ้น” ว่าที่พันตรี อดิศักดิ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79390