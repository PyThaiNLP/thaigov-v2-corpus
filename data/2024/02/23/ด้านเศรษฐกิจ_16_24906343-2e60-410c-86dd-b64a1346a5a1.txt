รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ คัดเลือกจังหวัดลำพูนและฉะเชิงเทราเป็นพื้นที่เป้าหมายโครงการ “นำร่อง” การแก้ไขปัญหาทางด้านการเกษตร 


วันศุกร์ที่ 23 กุมภาพันธ์ 2567
กระทรวงเกษตรและสหกรณ์ คัดเลือกจังหวัดลำพูนและฉะเชิงเทราเป็นพื้นที่เป้าหมายโครงการ “นำร่อง” การแก้ไขปัญหาทางด้านการเกษตร
กระทรวงเกษตรและสหกรณ์ คัดเลือกจังหวัดลำพูนและฉะเชิงเทราเป็นพื้นที่เป้าหมายโครงการ “นำร่อง” การแก้ไขปัญหาทางด้านการเกษตร โดยน้อมนำแนวพระราชดำริมาปรับใช้ในพื้นที่ที่ได้รับคัดเลือก ปี 2567
นายนวนิตย์ พลเคน รองปลัดกระทรวงเกษตรและสหกรณ์ เป็นประธานการประชุมคณะทำงานดำเนินงานโครงการอันเนื่องมาจากพระราชดำริกระทรวงเกษตรและสหกรณ์ครั้งที่ 1/2567 ณ ห้องประชุมกระทรวงเกษตรและสหกรณ์และผ่านระบบการประชุมทางไกลออนไลน์ (Zoom Meting) โดยที่ประชุมมีมติเห็นชอบกรอบกิจกรรม/การดำเนินงานในพื้นที่เป้าหมายโครงการ “นำร่อง” การแก้ไขปัญหาทางด้านการเกษตรโดยน้อมนำแนวพระราชดำริมาปรับใช้ในพื้นที่ที่ได้รับคัดเลือกปี 2567 ประกอบด้วย 1) การพัฒนาอาชีพและยกระดับรายได้ภาคการเกษตรเพื่อลดผลกระทบหมอกควันไฟป่า (ในพื้นที่หมู่ที่ 1-  4) ตำบลก้ออำเภอลี้จังหวัดลำพูนประกอบด้วย 6 กิจกรรมคือกิจกรรมที่ 1 ส่งเสริมการปรับเปลี่ยนการปลูกพืชเพื่อแก้ไขปัญหาการเผาอย่างยั่งยืนกิจกรรมที่ 2 ส่งเสริมการเพิ่มประสิทธิภาพการผลิตและการใช้ประโยชน์จากไผ่อย่างยั่งยืนกิจกรรมที่ 3 การสร้างอาหารเป็นตู้เย็นหลังบ้านแบบผสมผสานภายใต้ชุมชนก้อโมเดลกิจกรรมที่ 4 การพัฒนาการเลี้ยงโคเนื้อคุณภาพกิจกรรมที่ 5 ขยายผลโครงการอันเนื่องมาจากพระราชดำริการวิจัยและพัฒนาการผลิตกล้วยไม้และกิจกรรมที่ 6 การติดตาม/ประเมินผลการดำเนินงานและ 2) การส่งเสริม/ปรับเปลี่ยนอาชีพและการเพิ่มประสิทธิภาพการผลิต (บ้านหนองกระทิง) ตำบลท่ากระดานอำเภอสนามชัยเขตจังหวัดฉะเชิงเทราประกอบด้วย 3 กิจกรรมคือกิจกรรมที่ 1 การเพิ่มประสิทธิภาพการผลิตภาคการเกษตรกิจกรรมที่ 2 การพัฒนาคุณภาพชีวิตของประชาชนในพื้นที่และกิจกรรมที่ 3 การสร้างรายได้ให้ประชาชนในพื้นที่
สำหรับเกณฑ์การคัดเลือกพื้นที่เป้าหมายประกอบด้วย 1) เป็นพื้นที่ที่ประชาชน/ชุมชนมีการประกอบอาชีพทำการเกษตรเป็นหลัก (ไม่น้อยกว่าร้อยละ 80) 2) เป็นพื้นที่เป้าหมายโครงการอันเนื่องมาจากพระราชดำริหรือโครงการต่อยอดโครงการอันเนื่องมาจากพระราชดำริ 3) ประเด็นปัญหาที่เกิดขึ้นส่งผลกระทบ/สร้างความเสียหายในวงกว้างทั้งต่อการดำเนินชีวิตการประกอบอาชีพและสุขอนามัยของประชาชนตลอดจนความอุดมสมบูรณ์ของทรัพยากรธรรมชาติและสิ่งแวดล้อมและ 4) ข้อเสนอโครงการ/กิจกรรมมีลักษณะเป็นการนำร่องการดำเนินการเพื่อสร้างให้เกิดชุมชนต้นแบบการพัฒนาและมีความยั่งยืนเพื่อนำไปขยายผล/ความสำเร็จไปสู่ชุมชนรอบข้าง
ทั้งนี้พื้นที่เป้าหมายของจังหวัดลำพูนเป็นหมู่บ้านที่ประสบปัญหาไฟป่า  มากที่สุดในประเทศไทยอีกทั้งเกษตรกรร้อยละ 90 ปลูกข้าวโพดเนื่องจากไม่มีอาชีพทางเลือกไม่มีองค์ความรู้และขาดน้ำเพื่อทำการเกษตรซึ่งการเป็นพื้นที่นำร่องจะทำให้เกษตรกรมีอาชีพทางเลือกที่สร้างรายได้ที่มั่นคงมีคุณภาพชีวิตที่ดีขึ้นเกษตรกรไม่เข้าไปหาของป่าและไม่เผาป่าและสร้างต้นแบบการเกษตรที่ไม่ทำลายสิ่งแวดล้อมและลดปัญหาไฟป่าหมอกควันและฝุ่นละอองขนาดเล็ก PM 2.5
ในส่วนของจังหวัดฉะเชิงเทราเนื่องจากพื้นที่ดังกล่าวประสบปัญหาประสิทธิภาพการผลิตภาคการเกษตร (ผลผลิต/ไร่) อยู่ในเกณฑ์ต่ำพื้นที่ส่วนใหญ่อยู่นอกเขตชลประทานทำให้ปริมาณน้ำไม่เพียงพอลักษณะพื้นที่เป็นดินลูกรังปนทรายไม่เหมาะสม (หมู่บ้านคชานุรักษ์) ประสบปัญหาช้างป่าบุกรุกในพื้นที่เกษตรกรรมอย่างต่อเนื่องทำให้ผลผลิตของเกษตรกรได้รับความเสียหายส่งผลต่อคุณภาพชีวิตของประชาชนในพื้นที่ซึ่งการเป็นพื้นที่นำร่องจะทำให้จะทำให้เกษตรกรได้รับการแก้ไขปัญหาทางด้านการเกษตรและมีประสิทธิภาพการผลิตภาคการเกษตรอยู่ในเกณฑ์ที่ดีขึ้นเกษตรกรมีองค์ความรู้มีความมั่นคงในอาชีพมีรายได้เพิ่มมากยิ่งขึ้นและสามารถพึ่งพาตนเองได้รวมถึงสถาบันเกษตรกรมีความเข้มแข็งเพิ่มมากขึ้นเกษตรกรมีคุณภาพชีวิตที่ดีขึ้นต่อไป

ที่มา : https://www.thaigov.go.th/news/contents/details/79382