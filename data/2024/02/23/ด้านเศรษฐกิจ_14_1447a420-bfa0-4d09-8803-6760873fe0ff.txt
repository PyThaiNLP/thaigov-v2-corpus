รัฐบาลไทย-ข่าวทำเนียบรัฐบาล-ไทย - ศรีลังกา เดินหน้ากระชับความร่วมมือด้านเกษตรระหว่างกัน


วันศุกร์ที่ 23 กุมภาพันธ์ 2567
ไทย - ศรีลังกา เดินหน้ากระชับความร่วมมือด้านเกษตรระหว่างกัน
ไทย - ศรีลังกา เดินหน้ากระชับความร่วมมือด้านเกษตรระหว่างกัน
วันนี้ (23 กุมภาพันธ์ 2567) ณ กรุงโคลัมโบ สาธารณรัฐสังคมนิยมประชาธิปไตยศรีลังกา นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ พร้อมด้วย นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นางสาวอนงค์นาถ จ่าแก้ว ผู้ช่วยเลขานุการรัฐมนตรีว่าการกระทรวงเกษตรและสหกรณ์ ดร. วนิดา กำเนิดเพ็ชร์ ผู้อำนวยการสำนักการเกษตรต่างประเทศ และนายอาทิตย์ ประสาทกุล อัครราชทูตที่ปรึกษา สถานเอกอัครราชทูต ณ กรุงโคลัมโบ เข้าพบ H.E. Mr. Mahinda Amaraweera (มหินทา อมราวีระ) รัฐมนตรีว่าการกระทรวงเกษตรและอุตสาหกรรมการเพาะปลูก ศรีลังกา ในโอกาสการเข้าร่วมการประชุมสมัชชาองค์การอาหารและการเกษตรแห่งสหประชาชาติ ประจำภูมิภาคเอเชียและแปซิฟิค ระดับรัฐมนตรี ครั้งที่ 37
นายอนุชา เปิดเผยว่า H.E. Mr. Mahinda Amaraweera แสดงความชื่นชมศักยภาพด้านเกษตรของประเทศไทย โดยศรีลังกาขอให้ประเทศไทยแลกเปลี่ยนประสบการณ์ด้านการพัฒนาเทคโนโลยีทางเกษตร ประมง และปศุสัตว์ รวมถึงการเปิดตลาดสินค้าเกษตรของศรีลังกา
นายอนุชา กล่าวว่า ไทยพร้อมสนับสนุนด้านวิชาการและเทคโนโลยีทางเกษตร ประมง และปศุสัตว์ แก่ศรีลังกา รวมถึงการส่งเสริมให้เอกชนของไทยร่วมลงทุนด้านเทคโนโลยีเกษตรและอาหารและการแปรรูปสินค้าเกษตรในศรีลังกา
นายอนุชา กล่าวต่อไปว่า ตามที่ นายเศรษฐา ทวีสิน นายกรัฐมนตรีของไทย ได้เยือนศรีลังกา เมื่อวันที่ 3 - 4 กุมภาพันธ์  ที่ผ่านมา โดยทางศรีลังกาขอให้ประเทศไทยช่วยเหลือด้านการพัฒนาเทคโนโลยีทางเกษตรและประมง นั้น กระทรวงเกษตรและสหกรณ์ยินดีอย่างยิ่งที่จะให้ความช่วยเหลือ และเห็นควรรื้อฟื้นความร่วมมือด้านการเกษตรระหว่างกัน ภายใต้ภายใต้บันทึกความเข้าใจระหว่างรัฐบาลแห่งราชอาณาจักรไทย และรัฐบาลแห่งสาธารณสังคมนิยมประชาธิปไตยศรีลังกาว่าด้วยความร่วมมือด้านการเกษตร โดยให้หน่วยงานที่เกี่ยวข้องของทั้งสองฝ่ายหารือในรายละเอียด และเดินหน้าความร่วมมือภายหลังการลงนาม FTA ไทย -ศรีลังงกา อย่างเป็นรูปธรรมร่วมกันต่อไป

ที่มา : https://www.thaigov.go.th/news/contents/details/79377