รัฐบาลไทย-ข่าวทำเนียบรัฐบาล-“รมว.ธรรมนัส” ชวนร่วมงาน ‘บางกอกฮาลาล 2024’  ช็อปชิมชมสินค้าฮาลาล ณ สนามกีฬาหัวหมาก


วันศุกร์ที่ 23 กุมภาพันธ์ 2567
“รมว.ธรรมนัส” ชวนร่วมงาน ‘บางกอกฮาลาล 2024’  ช็อปชิมชมสินค้าฮาลาล ณ สนามกีฬาหัวหมาก
“รมว.ธรรมนัส” ชวนร่วมงาน ‘บางกอกฮาลาล 2024’  ช็อปชิมชมสินค้าฮาลาล ณ สนามกีฬาหัวหมาก
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดงาน Bangkok Halal 2024 (งานบางกอกฮาลาล 2024) ครั้งที่ 10 ภายใต้แนวคิด Transform Life โดยมี นายอามินทร์ มะยูโซ๊ะ สส.จังหวัดนราธิวาส เขต 2 ร้อยตำรวจเอก พรชัย ไวยศิลป์ ประธานมูลนิธิศรัทธาชนเพื่อการศึกษาและเด็กกำพร้า อาจารย์ภักดี มะแอ ประธานชมรมผู้บริหารมัสยิดเขตหนองจอก นายสุภาพ เรืองปราชญ์ ผู้อำนวยการโทรทัศน์ผ่านดาวเทียมยาตีมทีวี (Yateem TV) และผู้บริหารที่เกี่ยวข้อง ให้การต้อนรับ ณ ลานพลาซ่า สนามกีฬาหัวหมาก การกีฬาแห่งประเทศไทย
สำหรับงานบางกอกฮาลาล 2024 กำหนดจัดขึ้นระหว่างวันที่ 23 - 26 ก.พ.2567 รวม 4 วัน โดยมูลนิธิศรัทธาชนเพื่อการศึกษาและเด็กกำพร้า และสถานีโทรทัศน์ผ่านดาวเทียมยาตีมทีวี วัตถุประสงค์เพื่อนำเสนอองค์ความรู้หลักการอิสลามเรื่องฮาลาลันฏอยยิบันให้เป็นที่ประจักษ์แก่สังคม เพื่อส่งเสริมกิจการฮาลาลทุกรูปแบบ ตั้งแต่ด้านอุปโภค บริโภค และบริการ ซึ่งมีส่วนกระตุ้นเศรษฐกิจของประเทศ ตลอดจนเพื่อหารายได้ให้กับสถานีโทรทัศน์ผ่านดาวเทียม ยาตีมทีวี ซึ่งเป็นกระบอกเสียงให้กับมูลนิธิศรัทธาชนเพื่อการศึกษาและเด็กกำพร้า โดยได้รับการสนับสนุนจากภาครัฐและเอกชน
ภายในงานเปิดโอกาสให้ผู้ประกอบการฮาลาลมาจำหน่ายสินค้าและบริการฮาลาล ในปีนี้ได้ให้ความสำคัญกับการเปลี่ยนสู่ชีวิตที่ดีกว่า ภายใต้แนวคิด “Transform Life” นอกจากนี้ยังมีการแสดงและจำหน่ายสินค้าไม่น้อยกว่า 200 ร้านค้า ประกอบด้วยสินค้าหลากหลายประเภท เช่น อาหารปรุงสด อาหารเครื่องดื่ม เครื่องแต่งกาย เครื่องสำอาง ธุรกิจบริการ ซึ่งจะเป็นอีกช่องทางหนึ่งในการกระตุ้นเศรษฐกิจให้ดียิ่งขึ้นอีกด้วย

ที่มา : https://www.thaigov.go.th/news/contents/details/79401