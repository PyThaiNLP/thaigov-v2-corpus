รัฐบาลไทย-ข่าวทำเนียบรัฐบาล-"ทปษ.บุญสิงห์" ลงพื้นที่ติดตามสถานการณ์การบริหารจัดการโคเนื้อในพื้นที่จังหวัดสุรินทร์


วันศุกร์ที่ 23 กุมภาพันธ์ 2567
"ทปษ.บุญสิงห์" ลงพื้นที่ติดตามสถานการณ์การบริหารจัดการโคเนื้อในพื้นที่จังหวัดสุรินทร์
"ทปษ.บุญสิงห์" ลงพื้นที่ติดตามสถานการณ์การบริหารจัดการโคเนื้อในพื้นที่จังหวัดสุรินทร์
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมหารือแนวทางการบริหารจัดการโคเนื้อในพื้นที่จังหวัดสุรินทร์ พร้อมด้วย นายวุฒิพงศ์ เนียมหอม ผู้ตรวจราชการกระทรวงเกษตรและสหกรณ์ ณ ห้องประชุมองค์การบริหารส่วนตำบลสลักได อำเภอเมืองสุรินทร์ จังหวัดสุรินทร์ เพื่อติดตามสถานการณ์การผลิตและตลาดโคเนื้อของจังหวัดสุรินทร์  โดยมีนายณัฏฐพล จรัสรพีพงษ์ ที่ปรึกษารัฐมนตรีช่วยว่าการกระทรวงมหาดไทย นางขนมณี บุตรวงษ์ ผู้ประสานงานรัฐมนตรีว่าการกระทรวงเกษตรและสหกรณ์จังหวัดสุรินทร์ นายสันทัด แสงทอง รองผู้ว่าราชการจังหวัดสุรินทร์ และนายสัตวแพทย์อภิชัย นาคีสังข์ ปศุสัตว์จังหวัดสุรินทร์ ให้การต้อนรับ
ทั้งนี้ สำนักงานปศุสัตว์จังหวัดสุรินทร์ยังส่งเสริมและสนับสนุนให้มีการส่งออกโคเนื้อ มีมูลค่าการส่งโคเนื้อมีชีวิตด่านกักกันสัตว์จังหวัดสุรินทร์ (ตลาดสินค้าชายแดนช่องจอม) ในปีงบประมาณ พ.ศ. 2563 - 2565 มีมูลค่าการส่งออกโคเนื้อมีชีวิต มูลค่า 159,984,100 บาท 14,016,200 บาท และ 5,443,200 บาท ตามลำดับ ซึ่งมูลค่าการส่งออกมีแนวโน้มลดลงเนื่องจากในปีงบประมาณ พ.ศ. 2564 เกิดการระบาดของโรคลัมปีสกินทำให้การส่งออกลดลง และในปีงบประมาณ พ.ศ. 2565 เกิดการระบาดของเชื้อโควิค-19 ทำให้ส่งออกได้เพียง 1 ไตรมาส จะเห็นได้ว่าหากสถานการณ์ปกติ การส่งออกโคเนื้อด่านกักกันสัตว์จังหวัดสุรินทร์ (ตลาดสินค้าชายแดนช่องจอม) สามารถสร้างมูลค่าสูงถึง 159,984,100 บาทต่อปี
ปัจุจบันเกษตรกรผู้เลี้ยงโคเนื้อก็ยังประสบปัญหาอยู่ คือเกษตรกรรายย่อยที่ไม่สามารถเข้าถึงแหล่งเงินทุนดอกเบี้ยต่ำและ/หรือ ปลอดดอกเบี้ย และราคาจำหน่ายสัตว์มีชีวิตมีความผันผวน

ที่มา : https://www.thaigov.go.th/news/contents/details/79369