รัฐบาลไทย-ข่าวทำเนียบรัฐบาล-นายกฯ ส่งเสริมอุตสาหกรรมโรงแรม ร้านอาหาร และ การจัดเลี้ยง (HoReCa) ผ่านการจัดงาน THAIFEX – HOREC ASIA 2024 ผลักดันจุดแข็งไทยด้าน Hospitality เชื่อมั่นมีศักยภาพเป็นศูนย์กลางเอเชีย 


วันศุกร์ที่ 23 กุมภาพันธ์ 2567
23/02/2567
พิมพ์
นายกฯ ส่งเสริมอุตสาหกรรมโรงแรม ร้านอาหาร และ การจัดเลี้ยง (HoReCa) ผ่านการจัดงาน THAIFEX – HOREC ASIA 2024 ผลักดันจุดแข็งไทยด้าน Hospitality เชื่อมั่นมีศักยภาพเป็นศูนย์กลางเอเชีย
นายกฯ ส่งเสริมอุตสาหกรรมโรงแรม ร้านอาหาร และ การจัดเลี้ยง (HoReCa) ผ่านการจัดงาน THAIFEX – HOREC ASIA 2024 ผลักดันจุดแข็งไทยด้าน Hospitality เชื่อมั่นมีศักยภาพเป็นศูนย์กลางเอเชีย
วันนี้ (23 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สนับสนุนการประกอบธุรกิจในอุตสาหกรรม HoReCa (Hotels Restaurants & Catering) เพื่อผลักดันศักยภาพให้ไทยกลายเป็นจุดมุ่งหมายอันดับต้นๆ ในภาคธุรกิจ Hospitality และเป็นศูนย์กลางของอุตสาหกรรม HoReCa ระดับเอเชีย รวมทั้งสร้างอาชีพ เพิ่มปัจจัยฟื้นฟูเศรษฐกิจไทย ผ่านการจัดงาน THAIFEX – HOREC ASIA 2024 ซึ่งจะจัดขึ้น 6 – 8 มีนาคม 2567 ณ ณ อิมแพ็ค เอ็กซิบิชั่น เซ็นเตอร์ อาคาร 9 – 12 เชื่อมั่นดึงดูดผู้ซื้อกว่า 20,000 คน ทั่วโลก
โฆษกประจำสำนักนายกรัฐมนตรี กล่าวว่า ภายหลังสถานการณ์โควิดกลับเข้าสู่ภาวะปกติ พบว่าอุปสงค์ในกลุ่มธุรกิจอุตสาหกรรมของ HoReCa เช่น ธุรกิจโรงแรม ร้านอาหาร และ การจัดเลี้ยง มีแนวโน้มทำรายได้สูงขึ้นทั้งจากในประเทศและต่างประเทศ ถือเป็นโอกาสสำคัญในการส่งเสริมธุรกิจในอุตสาหกรรมดังกล่าว ควบคู่ไปกับอุตสาหกรรมท่องเที่ยวและบริการ เพิ่มโอกาสให้อุตสาหกรรมนี้สามารถก้าวเป็นอีกหนึ่งอุตสาหกรรมชูโรงของไทย โดยรัฐบาลพร้อมหน่วยงานที่เกี่ยวข้องได้ร่วมส่งเสริมการจัดงาน THAIFEX – HOREC ASIA 2024 เพื่อให้เป็นเวทีในการประชาสัมพันธ์ ซื้อขายสินค้า พร้อมแลกเปลี่ยนความรู้ระหว่างกลุ่มธุรกิจในอุตสาหกรรม HoReCa สร้างผลิตภัณฑ์และการออกแบบที่สร้างสรรค์ ในวันที่ 6 – 8 มีนาคม 2567 เวลา 10.00 – 18.00 น. ณ อิมแพ็ค เอ็กซิบิชั่น เซ็นเตอร์ อาคาร 9 – 12 ศูนย์แสดงสินค้าและการประชุมอิมแพ็ค เมืองทองธานี
โดยจะมีการจัดแสดงสินค้าทั้งจากประเทศในโซนยุโรป อเมริกา เอเชีย และประเทศไทย เข้าร่วมจัดแสดงในงานรวมกว่า 300 บริษัท 722 คูหา จาก 24 ประเทศ บนพื้นที่จัดแสดง 27,000 ตารางเมตร ครอบคลุม 9 กลุ่มหลัก ได้แก่ เบเกอรี่และไอศกรีม คาเฟ่และบาร์ ธุรกิจทำความสะอาดและซักรีด อุปกรณ์รับประทานอาหาร กลุ่มเฟอร์นิเจอร์ อุปกรณ์เครื่องครัว ธุรกิจบริการด้านอาหาร เทคโนโลยี และธุรกิจการดูแลสุขภาพ โดยคาดว่าจะมีผู้ซื้อ/นักธุรกิจเข้าชมงาน ไม่น้อยกว่า 20,000 ราย รวมทั้ง นำเสนอนวัตกรรมที่จะช่วยตอบสนองอุปสงค์ของธุรกิจใหม่ เช่น การบอกเล่าแนวโน้มธุรกิจ 6 ด้าน ได้แก่ ความรับผิดชอบและใส่ใจสิ่งแวดล้อม (Sustainability) ระบบไร้สัมผัส (Contactless) การสร้างประสบการณ์ผ่านระบบดิจิทัล (Digital Guest Experience) อาหารจากพืช (Plant Based Menu) การจัดการขยะอาหาร (Food Waste Management) และ เทคโนโลยีเพิ่มประสิทธิภาพพลังงาน (Energy Efficiency Solutions) รวมถึงกิจกรรมพิเศษ ทั้งนี้ สามารถดูรายละเอียดเพิ่มเติมและลงทะเบียนเข้าร่วมงานล่วงหน้าได้ที่ www.thaifex-horec.asia
“นายกรัฐมนตรีส่งเสริมการดำเนินธุรกิจ HoReCa เพิ่มโอกาสให้กลุ่มธุรกิจไทย ซึ่งเชื่อว่าเป็นอีกอุตสาหกรรมที่มีศักยภาพ พร้อมได้รับการส่งเสริม และต่อยอดไปยังอุตสาหกรรมการท่องเที่ยวและบริการ รวมถึง Hospitality โดยรัฐบาลมีความเชื่อมั่นว่าไทยมีศักยภาพขับเคลื่อนอุตสาหกรรมดังกล่าวให้เป็นศูนย์กลางของธุรกิจโรงแรม ร้านอาหาร และการจัดเลี้ยง ในภูมิภาคเอเชียได้ ซึ่งจะสร้างรายได้ให้ผู้ประกอบการไทยและการจ้างงานได้มหาศาล” นายชัย กล่าว

ที่มา : https://www.thaigov.go.th/news/contents/details/79343