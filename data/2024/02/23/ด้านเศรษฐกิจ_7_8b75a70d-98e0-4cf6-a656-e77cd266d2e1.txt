รัฐบาลไทย-ข่าวทำเนียบรัฐบาล-กรมการขนส่งทางบก เปิดรับสมัครผู้ประกอบการขนส่งสินค้าและผู้โดยสารไม่ประจำทางระหว่างประเทศ ตั้งแต่บัดนี้ - 21 มีนาคม 2567


วันศุกร์ที่ 23 กุมภาพันธ์ 2567
กรมการขนส่งทางบก เปิดรับสมัครผู้ประกอบการขนส่งสินค้าและผู้โดยสารไม่ประจำทางระหว่างประเทศ ตั้งแต่บัดนี้ - 21 มีนาคม 2567
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) เปิดรับสมัครผู้สนใจเป็นผู้ประกอบการขนส่งสินค้าและผู้โดยสารระหว่างประเทศตามความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง (Greater Mekong Subregion Cross-border Transport Agreement: GMS CBTA) ภายใต้บันทึกความเข้าใจว่าด้วยการดำเนินการตามความตกลงฯ ในระยะแรก (Early Harvest) ในเส้นทางและจุดผ่านแดนตามพิธีสาร 1 ของความตกลง GMS CBTA โดยมีจำนวนโควตาประเทศละ 500 คัน เพื่อส่งเสริมความเชื่อมโยงในระดับภูมิภาค และผู้ประกอบการขนส่งสินค้า ภายใต้กรอบความตกลงอาเซียนว่าด้วยการอำนวยความสะดวกในการขนส่งสินค้าผ่านแดน (ASEAN Framework Agreement on the Facilitation of Goods in Transit : AFAFGIT) ในโครงการระบบศุลกากรผ่านแดนอาเซียน (ACTS Implementation) ในเส้นทางและด่านพรมแดนตามพิธีสาร 1 และ 2 ของกรอบความตกลง AFAFGIT โดยมีจำนวนโควตาประเทศละ 500 คัน ทั้งนี้ ผู้สนใจสามารถยื่นคำขอรับการคัดเลือกเป็นผู้ประกอบการขนส่งสินค้าและผู้โดยสารระหว่างประเทศภายใต้ความตกลง GMS CBTA และ AFAFGIT ได้ที่สำนักการขนส่งผู้โดยสาร สำนักการขนส่งสินค้า ขบ. หรือที่สำนักงานขนส่งจังหวัดที่ผู้ขอมีภูมิลำเนาอยู่ ตั้งแต่บัดนี้ - วันที่ 21 มีนาคม 2567 (ดาวน์โหลดใบคำขอได้ทางเว็บไซต์ www.dlt.go.th หรือ http://apps.dlt.go.th/ltpcenter หรือ http://www.thaitruckcenter.com/tdsc )
สำหรับผู้ประกอบการขนส่งที่สามารถสมัครเข้ารับการคัดเลือกเป็นผู้ประกอบการขนส่งระหว่างประเทศภายใต้ความตกลงดังกล่าว จะต้องมีคุณสมบัติครบถ้วนในการขอใบอนุญาตประกอบการขนส่งระหว่างประเทศ รวมทั้งต้องยอมรับและปฏิบัติตามหลักเกณฑ์เงื่อนไขต่าง ๆ ที่กำหนดไว้ในเอกสารประกอบประกาศเชิญชวน โดยมีหลักฐานประกอบคำขอตามที่กำหนดไว้ในเกณฑ์การพิจารณาคัดเลือก ได้แก่ เอกสารแสดงความน่าเชื่อถือในการประกอบการขนส่ง ความพร้อมในการประกอบการขนส่ง และการบริหารจัดการ โดยสามารถสอบถามรายละเอียดเพิ่มเติมได้ที่โทร. 0 2271 8521 หรือ 0 2271 8491 หรือที่สำนักงานขนส่งจังหวัดทุกจังหวัด ในวันและเวลาราชการ

ที่มา : https://www.thaigov.go.th/news/contents/details/79357