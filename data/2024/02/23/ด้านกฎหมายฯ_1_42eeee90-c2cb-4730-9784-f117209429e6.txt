รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงานมหกรรมรวมพลคนหลังกำแพง “ราชทัณฑ์แก้ไข คนไทยให้โอกาส”


วันศุกร์ที่ 23 กุมภาพันธ์ 2567
23/02/2567
พิมพ์
รัฐมนตรีว่าการกระทรวงยุติธรรม เปิดงานมหกรรมรวมพลคนหลังกำแพง “ราชทัณฑ์แก้ไข คนไทยให้โอกาส”
รัฐมนตรีว่าการกระทรวงยุติธรรม เปิดงานมหกรรมรวมพลคนหลังกำแพง “ราชทัณฑ์แก้ไข คนไทยให้โอกาส”
ในวันศุกร์ที่ ๒๓ กุมภาพันธ์ ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดงานมหกรรมรวมพลคนหลังกำแพง ภายใต้แนวคิด “ราชทัณฑ์แก้ไข คนไทยให้โอกาส พร้อมทั้งร่วมเวทีเสวนาพิเศษ ในประเด็นความท้าทายในการสร้างการยอมรับผู้พ้นโทษ โดยมี พันตำรวจเอก ณรัชต์ เศวตนันทน์ รองเลขาธิการพระราชวัง นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยผู้บริหารกรมราชทัณฑ์ และเจ้าหน้าที่ที่เกี่ยวข้อง เข้าร่วม ณ ศูนย์การค้า เอ็ม บี เค เซ็นเตอร์ ชั้น G ลาน Avenue โซน A
การจัดงานในครั้งนี้ถือเป็นครั้งแรกของกรมราชทัณฑ์ที่ได้นำอดีตผู้ก้าวพลาดซึ่งประสบความสำเร็จในการประกอบอาชีพต่าง ๆ มารวมตัวกัน ตลอดจนเป็นการสร้างพื้นที่ในการประสานความร่วมมือ และส่งเสริมการมีส่วนร่วมของภาคประชาสังคม ทั้งภาครัฐและภาคเอกชน ในการให้โอกาสกับผู้ก้าวพลาดที่ได้ผ่านกระบวนการพัฒนาพฤตินิสัย การปรับทัศนคติและการฝึกวิชาชีพ จนสามารถออกมาใช้ชีวิตร่วมกับครอบครัวและสังคมด้วยการประกอบอาชีพสุจริต สามารถเป็นต้นแบบให้กับผู้ต้องขัง ซึ่งในปัจจุบันมีผู้พ้นโทษที่ออกไปประกอบอาชีพและประสบความสำเร็จเป็นจำนวนมาก แต่ยังไม่มีพื้นที่ในการบอกเล่าให้กับสังคม การจัดกิจกรรมครั้งนี้ จึงเป็นการสร้างแรงบันดาลใจและความหวังให้กลุ่มคนหลังกำแพง ตลอดจนสร้างความเชื่อมั่นกับสังคมและกลุ่มผู้พ้นโทษ ว่าโอกาสที่สังคมหยิบยื่น และโอกาสที่กลุ่มคนเคยก้าวพลาดได้รับจะเป็นโอกาสที่ยิ่งใหญ่ในการสร้างคนดีมีคุณค่าโดยไม่หวนกลับมากระทำผิดซ้ำ
โดยภายในงานมีกิจกรรมที่น่าสนใจมากมาย ได้แก่ เวทีเสวนาพิเศษ ความท้าทายในการสร้างการยอมรับผู้พ้นโทษ ภายใต้แนวโดยคิด “ราชทัณฑ์แก้ไข คนไทยให้โอกาส” โดยได้รับเกีรยติจาก พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายสหการณ์ เพ็ชรนรินทร์ อธิบดีกรมราชทัณฑ์ ดร.นัทธี จิตสว่าง ที่ปรึกษาสถาบันเพื่อการยุติธรรมแห่งประเทศไทย นางนวลพรรณ ล่ำซำ ประธานกรรมการมูลนิธิมาดามแป้ง และ CEO บริษัท เมืองไทยประกันภัย จำกัด (มหาชน) อาจารย์วุฒิชัย วงศ์จิโรจน์ ประธานมูลนิธิบ้านพระพร และนายวรยศ บุญทองนุ่ม (แพท พาวเวอร์แพท) โดยมี นายมาฬิศร์ เชยโสภณ เป็นผู้ดำเนินการเสวนา
นอกจากนี้ ยังมีการจัดแสดงบูธคนหลังกำแพงที่ออกไปประกอบอาชีพต่าง ๆ มาแสดงผลงานในอาชีพที่หลากหลาย ทั้งในด้านศิลปะ การแสดง อาชีพอิสระ เจ้าของกิจการ จำหน่ายอาหารและเครื่องดื่ม เช่น ร้านฉ่ำ แอล โอรส, ลูกชิ้นเด้งนึ่ง เอ็มมี่ แม็กซิม, สบู่มะขาม โค้ก ซี่โล่, น้ำยำปลาร้า เก่งลายพราง ฯลฯ พร้อมทั้งบูธหน่วยงานภาคีเครือข่ายที่เข้ามาช่วยเหลือภารกิจด้านการแก้ไขพัฒนาพฤตินิสัยผู้ต้องขัง อาทิ บริษัท เนสท์เล่ (ไทย) จำกัด มูลนิธิมาดามแป้ง บริษัท เมืองไทยประกันภัย จำกัด (มหาชน) มูลนิธิบ้านพระพร รายการอร่อยเลิศกับคุณหรีด สถาบันเพื่อการยุติธรรมแห่งประเทศไทย (TIJ) ฯลฯ และบูธร้านหับเผย จำหน่ายผลิตภัณฑ์ฝีมือผู้ต้องขังและการแสดงความสามารถจากผู้ต้องขังของเรือนจำและทัณฑสถานต่าง ๆ

ที่มา : https://www.thaigov.go.th/news/contents/details/79391