รัฐบาลไทย-ข่าวทำเนียบรัฐบาล-กรมการจัดหางาน แฉบริษัทจัดหางานเก๊ ปลอมใบอนุญาตจัดหางาน โชว์รูปปลัด รง. สร้างความน่าเชื่อถือ


วันศุกร์ที่ 23 กุมภาพันธ์ 2567
23/02/2567
พิมพ์
กรมการจัดหางาน แฉบริษัทจัดหางานเก๊ ปลอมใบอนุญาตจัดหางาน โชว์รูปปลัด รง. สร้างความน่าเชื่อถือ
อธิบดีกรมการจัดหางาน เตือนภัย มิจฉาชีพอ้างตัวเป็นบริษัทจัดหางานถูกกฎหมาย สร้างเพจ Facebook “บริษัทจัดหางานฟาร์มออสเตรเลีย” ปลอมใบอนุญาตจัดหางานประกาศรับสมัครคนทำงานต่างประเทศ ย้ำคนหางานอย่าหลงเชื่อ เสี่ยงเสียเงินและไม่ได้เดินทาง
นายสมชาย มรกตศรีวรรณ อธิบดีกรมการจัดหางาน เปิดเผยว่า ปัจจุบันพบการใช้สื่อสังคมออนไลน์
เป็นช่องทางหลอกลวงคนหางานเป็นจำนวนมาก กรมการจัดหางานจึงใช้มาตรการตรวจสอบ เฝ้าระวังเพจปลอมที่มีการประกาศรับสมัครคนหางานต่างประเทศอย่างเข้มงวด ล่าสุดพบการใช้เพจ Facebook ชักชวนคนไปทำงานฟาร์มประเทศออสเตรเลีย และประเทศอื่น ๆ โดยใช้ชื่อเพจว่า “บริษัทจัดหางานฟาร์มออสเตรเลีย” ซึ่งจากการตรวจสอบพบว่า เพจดังกล่าวแอบอ้างชื่อบริษัทจัดหางานที่จดทะเบียนถูกต้องตามกฎหมายแห่งหนึ่ง ในการรับสมัครงานคน
ไปทำงานต่างประเทศ โดยมีการปลอมใบอนุญาตจัดหางานพร้อมแสดงรูปภาพปลัดกระทรวงแรงงาน (นายไพโรจน์ โชติกเสถียร) ใบทะเบียนพาณิชย์ ใบสำคัญแสดงการจดทะเบียนห้างหุ้นส่วนบริษัท และรีวิวภาพคนไทยที่กำลังทำงานอยู่ในต่างประเทศ หรือกำลังจะเดินทางไปทำงานต่างประเทศ กรมการจัดหางานจึงขอเตือนไปยังคนหางานว่าหากพบเห็นการชักชวนให้สมัครงานจากเพจดังกล่าว หรือการชักชวนทำงานต่างประเทศ ทางสื่อสังคมออนไลน์ (เฟซบุ๊ก, ไลน์, อินสตาแกรม, ทวิตเตอร์, ยูทูป เป็นต้น) โปรดอย่าหลงเชื่อ เพราะอาจถูกหลอกให้เสียค่าใช้จ่ายในการสมัครงานแต่ไม่มีงานรองรับ ไม่ได้เดินทางไปทำงานต่างประเทศจริง หรือแม้กระทั่งได้เดินทางไปแต่ถูกนายหน้าลอยแพที่ต่างประเทศ
นายสมชายฯ กล่าวว่า เบื้องต้นกรมการจัดหางานมีหนังสือถึงกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) เพื่อเอาผิดและดำเนินการในส่วนที่เกี่ยวข้อง ในส่วนของบริษัทจัดหางานที่
ถูกแอบอ้างชื่อได้แจ้งความร้องทุกข์กับพนักงานสอบสวนสถานีตำรวจนครบาลเพชรเกษม เพื่อดำเนินการกับผู้แอบอ้างแล้ว และหากท่านใดรู้ตัวว่าถูกหลอกลวงจากกรณีดังกล่าว สามารถรวบรวมหลักฐานเพื่อแจ้งความกับเจ้าหน้าที่ตำรวจได้ ทั้งนี้ ตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม การโฆษณา
การจัดหางานโดยไม่ได้รับอนุญาตจากกรมการจัดหางาน มีความผิด ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ และผู้ใดหลอกลวงผู้อื่นว่าสามารถหางาน หรือส่งไปฝึกงานในต่างประเทศได้ โดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง ต้องระวางโทษจำคุก 3 - 10 ปี หรือปรับตั้งแต่ 60,000 – 200,000 บาท หรือทั้งจำทั้งปรับ
สำหรับผู้ที่สนใจไปทำงานต่างประเทศ สามารถใช้บริการกับบริษัทจัดหางานที่จดทะเบียนกับกรมการจัดหางานถูกต้องตามกฎหมาย จำนวน 144 บริษัท โดยก่อนหลงเชื่อโอนเงินหรือส่งเอกสารหลักฐานสำคัญให้ผู้ใด ควรตรวจสอบรายชื่อบริษัทจัดหางานที่เว็บไซต์กองทะเบียนจัดหางานกลางและคุ้มครองคนหางาน doe.go.th/ipd ซึ่งมีที่อยู่และช่องทางติดต่อที่ถูกต้องของบริษัทจัดหางานระบุไว้อย่างชัดเจน หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/79381