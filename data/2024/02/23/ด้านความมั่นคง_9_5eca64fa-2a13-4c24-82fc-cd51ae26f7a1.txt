รัฐบาลไทย-ข่าวทำเนียบรัฐบาล-อธิบดีกรมการจัดหางาน ลงพื้นที่สมุทรปราการ - ปทุมธานี ตรวจเยี่ยมศูนย์ CI เปิดให้บริการวันแรก !


วันศุกร์ที่ 23 กุมภาพันธ์ 2567
23/02/2567
พิมพ์
อธิบดีกรมการจัดหางาน ลงพื้นที่สมุทรปราการ - ปทุมธานี ตรวจเยี่ยมศูนย์ CI เปิดให้บริการวันแรก !
วันที่ 23 กุมภาพันธ์ 2567 นายสมชาย มรกตศรีวรรณ อธิบดีกรมการจัดหางาน ตรวจเยี่ยมการให้บริการวันแรกของศูนย์บริหารจัดการการทำงานของแรงงานเมียนมาแบบเบ็ดเสร็จ จังหวัดสมุทรปราการ และศูนย์ฯ จังหวัดปทุมธานี
เพื่อตรวจเยี่ยมขั้นตอนการให้บริการ รับฟังปัญหาอุปสรรคในการดำเนินงาน พร้อมให้คำแนะนำการปฏิบัติงานแก่เจ้าหน้าที่โดยมีนายสนธยา กาลาศรี จัดหางานจังหวัดระยอง รักษาราชการแทนจัดหางานจังหวัดสมุทรปราการ และนายมงคล สงคราม จัดหางานจังหวัดปทุมธานี พร้อมข้าราชการและเจ้าหน้าที่ให้การต้อนรับ
โดยนายสมชายฯ เปิดเผยว่า กรมการจัดหางาน อำนวยความสะดวกให้ทางการเมียนมาเข้ามาดำเนินการจัดทำเอกสารรับรองบุคคล (Certificate of Identity : CI) สำหรับแรงงานเมียนมาตามมติคณะรัฐมนตรี เมื่อวันที่ 3 ตุลาคม 2566 ที่ได้รับอนุญาตทำงานจนถึงวันที่ 13 กุมภาพันธ์ 2568 และได้รับอนุญาตให้อยู่ในราชอาณาจักรเป็นกรณีพิเศษถึงวันที่ 31 ตุลาคม 2567 ที่ยังไม่มีหนังสือเดินทางหรือมีเอกสารรับรองบุคคลที่หมดอายุ หรือกำลังจะหมดอายุ โดยจัดตั้งศูนย์บริหารจัดการการทำงานของแรงงานเมียนมาแบบเบ็ดเสร็จ ในพื้นที่ 8 จังหวัด ได้แก่ จังหวัดปทุมธานี สมุทรปราการ สมุทรสาคร ชลบุรี สุราษฎร์ธานี เชียงใหม่ นครสวรรค์ และสงขลา สามารถรองรับผู้ใช้บริการวันละ 800 - 1,000 คน มีกำหนดเปิดให้บริการตั้งแต่วันที่ 23 กุมภาพันธ์ - 31 ตุลาคม 2567 ในวันจันทร์ - วันเสาร์ เวลา 09.00 -17.30 น. และปิดให้บริการในวันอาทิตย์ และวันหยุดนักขัตฤกษ์ โดยให้บริการทั้งรูปแบบศูนย์ ONE STOP SERVICE และรูปแบบรถ Mobile Team สำหรับแรงงานเมียนมาที่ต้องการเข้ารับบริการให้เตรียมสำเนาหลักฐานการได้รับอนุญาตทำงานถึงวันที่ 13 กุมภาพันธ์ 2568 ติดต่อนัดหมาย วัน เวลา ที่จะเข้าใช้บริการศูนย์ฯ พร้อมชำระค่าธรรมเนียมเอกสารรับรองบุคคลคล(CI) ของทางการเมียนมา ณ จุดบริการเคาน์เตอร์เซอร์วิส 7-eleven ก่อนเข้าใช้บริการ
นายสมชายฯ กล่าวว่า สำหรับศูนย์บริหารจัดการการทำงานของแรงงานเมียนมาแบบเบ็ดเสร็จ ตั้งอยู่ในพื้นที่ 8 จังหวัดที่มีแรงงานเมียนมาทำงานอยู่เป็นจำนวนมาก พื้นที่ให้บริการครอบคลุมทุกภาคทั่วประเทศไทย เพื่อให้นายจ้างและแรงงานเมียนมาได้รับความสะดวก ประหยัดเวลา และค่าใช้จ่ายในการเดินทาง โดยสามารถเลือกใช้บริการศูนย์ฯ ตามความสะดวก ดังนี้
1. จังหวัดชลบุรี สถานที่ตั้ง ตลาดนัดสยามนินจา(โป่งตามุข) 116 ม.1 ต.หนองหงษ์ อ.พานทอง จ.ชลบุรี
2. จังหวัดเชียงใหม่ สถานที่ตั้ง อาคารไดนาสตี้แลนด์ 34-34 ม.6 ต.แม่สา อ.แม่ริม จ.เชียงใหม่
3. จังหวัดนครสวรรค์ สถานที่ตั้ง 127 ม.2 ต.กลางแดด อ.เมืองนครสวรรค์ จ.นครสวรรค์
4. จังหวัดปทุมธานี สถานที่ตั้ง ตลาดกลางเกษตรอินทรีย์ท้ายเกาะ BO26-30 55/21 ม.4 ต.ท้ายเกาะ อ.สามโคก จ.ปทุมธานี
5. จังหวัดสงขลา สถานที่ตั้ง ตลาดฟุกเทียน 99 หมู่3 ต.คลองแห อ.หาดใหญ่ จ.สงขลา
6. จังหวัดสมุทรปราการ สถานที่ตั้ง 339/2 ม.9 ซอยสุขสวัสดิ์ 74 ต.บางจาก อ.พระประแดง จ.สมุทรปราการ
7. จังหวัดสมุทรสาคร สถานที่ตั้ง ตลาดทะเลไทย 1/2 ม.1 ถ.พระราม 2 ต.ท่าจีน อ.เมืองสมุทรสาคร จ.สมุทรสาคร
8. จังหวัดสุราษฎร์ธานี สถานที่ตั้ง มหาวิทยาลัยตาปี วิทยาเขตพุนพิน 45/45 ม.1 ต.มะลวน อ.พุนพิน จ.สุราษฎร์ธานี
ทั้งนี้ นายจ้าง/สถานประกอบการ และแรงงานข้ามชาติ ที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/79383