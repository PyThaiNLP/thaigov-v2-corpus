รัฐบาลไทย-ข่าวทำเนียบรัฐบาล-นายกฯ เผยปัญหาภายในสำนักงานตำรวจแห่งชาติ ไม่ใช่ปัญหาการเมืองแต่เป็นการทำผิดกฎหมาย ยืนยันต้องยึดหลักของกฎหมาย โดยให้ความเป็นธรรมกับทุกฝ่าย


วันศุกร์ที่ 23 กุมภาพันธ์ 2567
23/02/2567
พิมพ์
นายกฯ เผยปัญหาภายในสำนักงานตำรวจแห่งชาติ ไม่ใช่ปัญหาการเมืองแต่เป็นการทำผิดกฎหมาย ยืนยันต้องยึดหลักของกฎหมาย โดยให้ความเป็นธรรมกับทุกฝ่าย
นายกฯ เผยปัญหาภายในสำนักงานตำรวจแห่งชาติ ไม่ใช่ปัญหาการเมืองแต่เป็นการทำผิดกฎหมาย ยืนยันต้องยึดหลักของกฎหมาย โดยให้ความเป็นธรรมกับทุกฝ่าย
วันนี้ (23 ก.พ. 67) เวลา 09.45 น. ณ ศาลาว่าการกรุงเทพมหานคร (เสาชิงช้า) ถนนดินสอ เขตพระนคร กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงประเด็นการเมืองภายในสำนักงานตำรวจแห่งชาติ ว่า ปัญหาที่เกิดในสำนักงานตำรวจแห่งชาติเป็นการทำผิดกฎหมายที่ต้องมีการพิสูจน์ทราบให้ได้ว่าใครเป็นผู้ทำผิดกฎหมาย ทั้งนี้ ย้ำว่ารัฐบาลนี้ยึดตามหลักการที่ถูกต้องตามกฎหมาย เข้าใจความเป็นห่วงเป็นใยของสื่อมวลชนและประชาชนกับข่าวที่เผยแพร่ออกมา ว่าผู้พิทักษ์สันติราษฎร์มีส่วนพัวพันในเรื่องที่ผิดกฎหมาย ความไว้วางใจ ความมั่นใจในความปลอดภัยของประชาชนก็จะลดน้อยลงไป โดยอยากให้มีการพิสูจน์ทราบโดยเร็วด้วยหลักของกฎหมาย แต่ต้องให้ความเป็นธรรมกับทุกฝ่าย
นายกรัฐมนตรีกล่าวต่อว่า พื้นที่ภาคเหนือมีการบริหารจัดการปัญหาโดยรวมได้ดี ทั้งเรื่องของสินค้าเถื่อน ยาเสพติด การเผาหรือ PM2.5 โดยภาคเหนือทำได้ดีมาก เพราะว่ามีการทำงานร่วมกันอย่างบูรณาการ ไม่ว่าจะฝ่ายความมั่นคง ฝ่ายปกครอง กรมศุลกากร ทั้งนี้ เมื่อเราสามารถควบคุมดูแลได้ดีที่ภาคเหนือ ผู้กระทำผิดกฎหมายก็เข้ามาทางจังหวัดกาญจนบุรีแทน โดยเมื่อ 2-3 สัปดาห์ที่ผ่านมาจุด Hot Spot อยู่ที่จังหวัดกาญจนบุรีเยอะ ทั้งสินค้าเถื่อน ยาเสพติด ต้องพูดกันตามตรงว่าเรายังไม่สามารถทำงานได้ดีพอ ซึ่งตนได้มีการพูดคุยกับผู้บัญชาการทหารบกจะมีการเข้มงวดกวดขันในเรื่องนี้ ถ้าหากในอีก 2-3 สัปดาห์ยังไม่ดีขึ้น ก็จะลงไปดูพื้นที่ด้วยตัวเอง เพราะถือว่าเป็นจุดยุทธศาสตร์ที่สำคัญ นอกจากนั้น สส. ในพื้นที่ก็ต้องเข้มงวดมากขึ้น สอบถามความคิดเห็น ปัญหาจากประชาชนและให้ข้อมูลที่ถูกต้องกับหน่วยงานของรัฐเพื่อที่จะเห็นปัญหา จัดการปัญหาให้ได้

ที่มา : https://www.thaigov.go.th/news/contents/details/79367