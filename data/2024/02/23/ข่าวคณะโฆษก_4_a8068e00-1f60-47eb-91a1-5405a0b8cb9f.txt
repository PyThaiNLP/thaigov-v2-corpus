รัฐบาลไทย-ข่าวทำเนียบรัฐบาล-​“เกณิกา”เผย กระทรวงเกษตรและสหกรณ์ เดินหน้าขับเคลื่อนปศุสัตว์เป็นอาชีพหลัก ผลักดันการส่งออกให้มีคุณภาพ เร่งสร้างรายได้ให้เกษตรกร


วันศุกร์ที่ 23 กุมภาพันธ์ 2567
23/02/2567
พิมพ์
​“เกณิกา”เผย กระทรวงเกษตรและสหกรณ์ เดินหน้าขับเคลื่อนปศุสัตว์เป็นอาชีพหลัก ผลักดันการส่งออกให้มีคุณภาพ เร่งสร้างรายได้ให้เกษตรกร
​“เกณิกา”เผย กระทรวงเกษตรและสหกรณ์ เดินหน้าขับเคลื่อนปศุสัตว์เป็นอาชีพหลัก ผลักดันการส่งออกให้มีคุณภาพ เร่งสร้างรายได้ให้เกษตรกร
วันนี้ (23 ก.พ. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลภายใต้การนำของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และร.อ. ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ กำลังเดินหน้าขับเคลื่อนการเกษตรด้านปศุสัตว์ให้เป็นอาชีพหลักของเกษตรกร เนื่องจากรัฐบาลได้ปราบปรามสินค้าเกษตรเถื่อน ลดการนำเข้าสินค้าเกษตรจากต่างประเทศ และอยู่ระหว่างเจรจาเปิดตลาดการค้าสินค้าปศุสัตว์กับประเทศจีน เวียดนาม และซาอุดิอาระเบีย ซึ่งเป็นประเทศที่มีกำลังซื้อสูง โดยกรมปศุสัตว์เข้มงวดในการใช้มาตรการดูแล ปศุสัตว์มีชีวิตก่อนส่งออกไปยังต่างประเทศ เพื่อสร้างภาพลักษณ์ที่ดีให้กับประเทศไทย สามารถสร้างรายได้ให้กับเกษตรกรได้อย่างต่อเนื่อง จนส่งผลให้กลไกราคาตลาดกลับมาเป็นปกติ
“เพื่อให้การดำเนินงานสอดรับกับนโยบายของรัฐบาล กรมปศุสัตว์จึงได้จัดตั้งศูนย์กักกันโรค บริเวณพื้นที่ตะเข็บชายแดนจังหวัดตาก เชียงราย นครพนม มุกดาหาร สุรินทร์ สระแก้ว ประจวบคีรีขันธ์ และนราธิวาส เพื่อเป็นการส่งเสริมและเปิดตลาดให้กับผู้ที่ทำการค้าปศุสัตว์สามารถส่งออกไปยังต่างประเทศได้ เพื่อขับเคลื่อนตลาดการส่งออกสินค้าปศุสัตว์”
น.ส.เกณิกา กล่าวต่อว่า  กระทรวงเกษตรและสหกรณ์ยังผลักดันให้ศูนย์วิจัยและพัฒนาอาหารสัตว์ บูรณาการกับกรมส่งเสริมการเกษตร กรมส่งเสริมสหกรณ์ ให้บริหารจัดการพื้นที่เพาะปลูกสำหรับทำหัวอาหารสัตว์เพิ่มมากขึ้น และจำหน่ายให้เกษตรกรในราคาถูก เพื่อลดการผูกขาดการซื้อหัวอาหารกับกลุ่มนายทุนที่มีราคาสูง พร้อมทั้งให้หน่วยงานในสังกัดให้ความรู้การทำหัวอาหารสัตว์จากการหมักใบมันสำปะหลัง ที่มีโปรตีนใกล้เคียงถั่วเหลือง ซึ่งเป็นทางเลือกในการลดต้นทุนอาหารสัตว์ได้เป็นอย่างดี

ที่มา : https://www.thaigov.go.th/news/contents/details/79347