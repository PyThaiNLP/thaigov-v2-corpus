รัฐบาลไทย-ข่าวทำเนียบรัฐบาล-“ยุทธการพิทักษ์ขอนแก่น” จังหวัดขอนแก่นจัดอบรมให้ความรู้เกี่ยวกับแนวทางการปฏิบัติในการขอให้ศาลออกหมายค้นของพนักงานฝ่ายปกครอง เน้นย้ำ ยกระดับความรู้และทักษะของบุคลากรฝ่ายปกครอง


วันพุธที่ 7 กุมภาพันธ์ 2567
07/02/2567
พิมพ์
“ยุทธการพิทักษ์ขอนแก่น” จังหวัดขอนแก่นจัดอบรมให้ความรู้เกี่ยวกับแนวทางการปฏิบัติในการขอให้ศาลออกหมายค้นของพนักงานฝ่ายปกครอง เน้นย้ำ ยกระดับความรู้และทักษะของบุคลากรฝ่ายปกครอง
“ยุทธการพิทักษ์ขอนแก่น” จังหวัดขอนแก่นจัดอบรมให้ความรู้เกี่ยวกับแนวทางการปฏิบัติในการขอให้ศาลออกหมายค้นของพนักงานฝ่ายปกครอง เน้นย้ำ ยกระดับความรู้และทักษะของบุคลากรฝ่ายปกครองเพื่อการปราบปรามยาเสพติด และสิ่งผิดกฎหมาย คืนความสงบเรียบร้อยให้กับสังคม
วันนี้ (7 ก.พ. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่นได้บูรณาการกับที่ทำการปกครองจังหวัดขอนแก่น กลุ่มงานความมั่นคง/ฝ่ายอำนวยการ ศูนย์อำนวยการป้องกันและปราบปรามยาเสพติดจังหวัดขอนแก่น จัดอบรมให้ความรู้เกี่ยวกับแนวทางการปฏิบัติในการขอให้ศาลออกหมายค้นของพนักงานฝ่ายปกครอง ณ ห้องประชุมเสียงแคน ชั้น 2 ศาลากลางจังหวัดขอนแก่น (หลังเก่า) โดยมีกลุ่มเป้าหมายเป็นปลัดอำเภอฝ่ายความมั่นคงหรือฝ่ายอำนวยความเป็นธรรม หรือผู้ที่ได้รับการแต่งตั้งเป็นเจ้าพนักงาน ป.ป.ส. อำเภอละ 2 ราย จำนวน 26 อำเภอ รวมทั้งสิ้น 52 ราย ร่วมเข้ารับการอบรม
นายไกรสร กองฉลาด ผู้ว่าราชการจังหวัดขอนแก่น กล่าวว่า กระทรวงมหาดไทยมีนโยบายในการขับเคลื่อนการจัดระเบียบสังคม ปราบปรามผู้มีอิทธิพล และแก้ไขปัญหายาเสพติดอย่างเป็นรูปธรรม ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ได้กำชับทุกจังหวัดบูรณาการกับทุกภาคส่วน ทั้งฝ่ายปกครองและฝ่ายความมั่นคง รวมถึงหน่วยงานที่เกี่ยวข้อง เพื่อแก้ไขปัญหาความไม่สงบเรียบร้อยของสังคม รวมถึงสิ่งผิดกฎหมายทุกประเภทในทุกพื้นที่อย่างเร่งด่วน เพื่อให้ประชาชนได้มีสังคมที่มั่นคง สงบเรียบร้อย และปลอดภัยจากยาเสพติด
“พนักงานฝ่ายปกครองมีภารกิจ บทบาท และอำนาจหน้าที่ในการจับกุมปราบปรามผู้กระทำความผิด รวมทั้งป้องกันและปราบปรามอาชญากรรมในหลายรูปแบบ ซึ่งในการปฏิบัติดังกล่าวผู้ปฏิบัติต้องถือปฏิบัติตามหลักในประมวลกฎหมายวิธีพิจารณาความอาญา เพื่อป้องกันไม่ให้พนักงานฝ่ายปกครองในจังหวัดขอนแก่นปฏิบัติหน้าที่แล้วตกเป็นผู้ต้องหาในคดีหรือถูกฟ้องคดีอาญา จังหวัดขอนแก่นจึงได้จัดอบรมบรรยายให้ความรู้ในหัวข้อ ดังนี้ 1) การบรรยายให้ความรู้เกี่ยวกับแนวทางปฏิบัติในการขอให้ศาลออกหมายค้นของพนักงานฝ่ายปกครอง โดย นายคเณศวร เกษอินทร์ ตำแหน่ง นายอำเภอกระนวน 2) บทบาทของพนักงานฝ่ายปกครองในการปราบปรามยาเสพติด โดย นายสำเริง โสบุญมา ตำแหน่ง ปลัดอำเภอน้ำพอง ฝ่ายความมั่นคง เพื่อให้ความรู้และสร้างเสริมประสบการณ์ให้กับผู้เข้ารับการอบรมในการปฏิบัติหน้าที่ได้อย่างถูกต้อง” นายไกรสรฯ กล่าวเพิ่มเติม
นายไกรสร กองฉลาด ผู้ว่าราชการจังหวัดขอนแก่น กล่าวอีกว่า สิ่งสำคัญในการจัดอบรมให้ความรู้เกี่ยวกับแนวทางการปฏิบัติครั้งนี้ จังหวัดขอนแก่นได้เน้นย้ำให้กับผู้เข้ารับการอบรม โดยเฉพาะเจ้าหน้าที่และพนักงานฝ่ายปกครองทุกคน ให้ปฏิบัติหน้าที่โดยยึดหลักกฎหมายและความเป็นธรรม “บำบัดทุกข์ บำรุงสุข” ให้กับพี่น้องประชาชน โดยใช้อำนาจหน้าที่ตามกฎหมาย และดำเนินการทางกฎหมายกับผู้กระทำความผิดอย่างถึงที่สุด เพื่อให้ทุกคนในสังคมได้ใช้ชีวิตได้อย่างปกติสุข ทั้งนี้ จังหวัดขอนแก่นมุ่งมั่นในการกวาดล้างสิ่งผิดกฎหมายทุกรูปแบบที่ก่อให้เกิดความไม่สงบในบ้านเมือง โดยขอให้พี่น้องประชาชนเชื่อมั่นในการปฏิบัติงานของเจ้าหน้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน และร่วมเป็นกำลังสำคัญในการสร้างสรรค์ให้บ้านเมืองของเรามีแต่สิ่งที่ดี ร่วมกันทำสิ่งที่ดี เพื่อความมั่นคงและความสงบสุขของสังคม
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78575