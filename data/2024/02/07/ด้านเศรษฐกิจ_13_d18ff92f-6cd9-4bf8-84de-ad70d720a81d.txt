รัฐบาลไทย-ข่าวทำเนียบรัฐบาล-กรมเจ้าท่า จัดการประชุมหารือเพื่อเตรียมความพร้อมดำเนินการโครงการการจัดการขยะจากเรือในอาเซียน (Ship Waste Management in ASEAN Project)


วันพุธที่ 7 กุมภาพันธ์ 2567
กรมเจ้าท่า จัดการประชุมหารือเพื่อเตรียมความพร้อมดำเนินการโครงการการจัดการขยะจากเรือในอาเซียน (Ship Waste Management in ASEAN Project)
...
วันที่ 7 กุมภาพันธ์ 2567 นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เป็นประธานเปิดการประชุมหารือ โครงการการจัดการขยะจากเรือในอาเซียน (Ship Waste Management in ASEAN Project) โดยจัดขึ้นระหว่างวันที่ 7-8 กุมภาพันธ์ 2567 ณ  การท่าเรือแห่งประเทศไทย และ ท่าเรือแหลมฉบัง จังหวัดชลบุรี โดยมีหัวหน้าทีมโครงการฯ Mr. Jen Peter Oehlenschlaeger พร้อมด้วยเจ้าหน้าที่กรมเจ้าท่า และหน่วยงานที่เกี่ยวข้องเข้าร่วมประชุม
ตามที่ประเทศไทยได้รับข้อเสนอในการเข้าร่วมโครงการ "การจัดการขยะจากเรือในอาเซียน (Ship Waste Management in ASEAN Project)" ซึ่งประเทศไทยได้ตอบรับในการเข้าร่วมดำเนินโครงการ และสนับสนุนเป้าหมายของกลุ่มประเทศสมาชิกอาเซียนให้บรรลุการพัฒนาที่ยั่งยืน สำหรับโครงการบริหารจัดการขยะจากเรือที่ยั่งยืนสำหรับประเทศอาเซียน (Sustainable Ship Waste Management For ASEAN Project) สืบเนื่องมาจากประมาณร้อยละ 20 ของขยะในทะเลมาจากกิจกรรมทางทะเลและภูมิภาคเอเชียตะวันออกเฉียงใต้ถือเป็นเส้นทางการเดินทะเลที่หนาแน่นที่สุดในโลก ซึ่งจะต้องประสบปัญหากับขยะทะเลมากกว่าภูมิภาคอื่น โครงการนี้มีระยะเวลาดำเนินโครงการ 2 ปี (พ.ศ. 2566 – 2568) โดยมีวัตถุประสงค์เพื่อเสริมสร้างความร่วมมือระดับภูมิภาค ระหว่างประเทศสมาชิกอาเซียนในการจัดการของเสียจากเรือ เช่น มาตรการป้องกันมลพิษทางทะเล การร่วมมือและการสนับสนุนระหว่างประเทศ ในกรณีการปล่อยของเสียที่ผิดกฎหมาย เป็นต้น อีกทั้งยังสนับสนุนกลุ่มทำงานด้านการขนส่งทางทะเลของอาเซียน (ASEAN Maritime Transport Working Group: MTWG) ในการพัฒนากลยุทธ์ระดับภูมิภาค ซึ่งให้การสนับสนุนข้อมูลสำหรับแนวทางการปฏิบัติที่ยั่งยืนของประเทศ และเพิ่มความตระหนักรู้ เสริมสร้างความสามารถทางเทคนิคในการจัดการของเสียจากเรือ ตลอดจนการส่งเสริมการแลกเปลี่ยนประสบการณ์ระหว่างประเทศในภูมิภาคอาเซียน
นอกจากนั้น ยังแสดงให้เห็นถึงความจำเป็นในความร่วมมือระดับภูมิภาค เนื่องจากเรือซึ่งมีของเสียบรรทุกมาด้วยนั้น จะถูกขนส่งข้ามพรมแดนและบางมาตรการจำเป็นต้องได้รับการประสานงานกันระหว่างประเทศเพื่อนบ้าน โดยการประชุมหารือในครั้งนี้ สามารถนำความรู้ แนวทางปฏิบัติ และประสบการณ์ของความร่วมมือของประเทศต่างๆของสหภาพยุโรป มาปรับใช้ในกลุ่มภูมิภาคอาเซียนตามความเหมาะสม เพื่อให้เกิดการบริหารจัดการขยะจากเรือภายในประเทศอย่างยั่งยืนต่อไป

ที่มา : https://www.thaigov.go.th/news/contents/details/78583