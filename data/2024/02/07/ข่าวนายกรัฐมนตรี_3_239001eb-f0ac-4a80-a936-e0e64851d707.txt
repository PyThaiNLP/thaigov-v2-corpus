รัฐบาลไทย-ข่าวทำเนียบรัฐบาล-​นายกฯ เป็นประธานการประชุมคณะกรรมการระดับชาติเพื่อเตรียมการจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศ ปี 2569


วันพุธที่ 7 กุมภาพันธ์ 2567
07/02/2567
พิมพ์
​นายกฯ เป็นประธานการประชุมคณะกรรมการระดับชาติเพื่อเตรียมการจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศ ปี 2569
เชื่อมั่นทุกฝ่ายจะแสดงศักยภาพ และการเตรียมความพร้อมในการเป็นประเทศเจ้าภาพอย่างสมเกียรติ
วันนี้ (7 กุมภาพันธ์ 2567) เวลา 15.00 น. ณ ตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุมคณะกรรมการระดับชาติเพื่อเตรียมการจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศ ปี 2569 ครั้งที่ 1/2567 โดยมีนายกฤษฎา จีนะวิจารณะ และนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายแพทย์พรหมินทร์ เลิศสุริย์เดช เลขาธิการนายกรัฐมนตรีเข้าร่วมด้วย ซี่งในตอนท้าย นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
การประชุมคณะกรรมการระดับชาติเพื่อเตรียมการจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศ ปี 2569 ครั้งที่ 1/2567 จัดขึ้นเพื่อเตรียมการสำหรับการเป็นเจ้าภาพจัดการประชุมประจำปีสภาผู้ว่าการธนาคารโลกและกองทุนการเงินระหว่างประเทศ ที่ประเทศไทยได้รับเลือกให้เป็นเจ้าภาพจัดการประชุมในช่วงเดือนตุลาคม 2569 โดยวันนี้ คณะกรรมการได้ประชุมเพื่อพิจารณาประเด็นที่เกี่ยวเนื่องกับการจัดการประชุม
โดยคณะกรรมการฯ ได้พิจารณาแต่งตั้งคณะอนุกรรมการ 3 คณะ เพื่อให้การดำเนินการเตรียมการจัดการประชุมประจำปีฯ เป็นไปอย่างมีประสิทธิภาพและสำเร็จได้แก่ คณะอนุกรรมการด้านสารัตถะ มีรัฐมนตรีช่วยว่าการกระทรวงการคลัง (นายกฤษฎา จีนะวิจารณะ) เป็นประธานอนุกรรมการ ด้านพิธีการและอำนวยการ มีรัฐมนตรีช่วยว่าการกระทรวงการคลัง (นายจุลพันธ์ อมรวิวัฒน์) เป็นประธาน และคณะอนุกรรมการด้านการรักษาความปลอดภัย การจราจร และสาธารณสุข มีผู้บัญชาการตำรวจแห่งชาติ เป็นประธาน โดยคณะกรรมการฯ ได้มอบหมายให้ฝ่ายเลขานุการและคณะอนุกรรมการ ทั้ง 3 คณะ พิจารณาดำเนินการในส่วนที่เกี่ยวข้องต่อไป
สำหรับสถานที่จัดการประชุมที่มีศักยภาพรองรับการจัดการประชุมประจำปีฯ ตามข้อกำหนด มี 3 สถานที่ ได้แก่ ศูนย์การประชุมแห่งชาติสิริกิติ์ ศูนย์นิทรรศการและการประชุมไบเทค และศูนย์แสดงสินค้าและการประชุมอิมแพ็ค เมืองทองธานี ซึ่งคณะกรรมการฯ ได้มอบหมายให้คณะอนุกรรมการด้านพิธีการและอำนวยการ ดำเนินการพิจารณาคัดเลือกสถานที่ที่มีศักยภาพและเหมาะสมสำหรับการจัดการประชุมประจำปีฯ และรายงานให้คณะกรรมการฯ ทราบต่อไป
ในตอนท้าย นายกฯ ได้กล่าวฝากว่า การประชุมประจำปีนี้จะเป็นโอกาสให้ประเทศไทยเป็นเจ้าภาพต้อนรับผู้เข้าร่วมประชุมและบุคลากร ได้แก่ รัฐมนตรีว่าการกระทรวงการคลังจากประเทศสมาชิกของธนาคารโลก จำนวน 189 ประเทศ ผู้ว่าธนาคารกลางจากประเทศสมาชิก IMF จำนวน 190 ประเทศ และ เข้าร่วมงานอีกจำนวนกว่า 12,000 คน ซึ่งหากสามารถเชิญนักธุรกิจชั้นนำของโลกและผู้นำของมิตรประเทศที่แนบแน่นมาเยือนไทยในช่วงการประชุมนี้ได้ จะเป็นโอกาสของประเทศไทยที่จะแสดงถึงบทบาท ศักยภาพ และความพร้อมในการจัดประชุมระดับนานาชาติ และการเป็นเป้าหมายการลงทุน โดยขอให้จัดอย่างเหมาะสมและสมเกียรติ

ที่มา : https://www.thaigov.go.th/news/contents/details/78589