รัฐบาลไทย-ข่าวทำเนียบรัฐบาล-จังหวัดปทุมธานี ขับเคลื่อนกองทุนพัฒนาบทบาทสตรี เดินหน้าบริหารจัดการลดมูลหนี้ของสมาชิกควบคู่การเสริมสร้างความยั่งยืนของชีวิตด้วยหลักการพึ่งพาตนเอง และขยายจำนวนสมาชิก


วันพุธที่ 7 กุมภาพันธ์ 2567
07/02/2567
พิมพ์
จังหวัดปทุมธานี ขับเคลื่อนกองทุนพัฒนาบทบาทสตรี เดินหน้าบริหารจัดการลดมูลหนี้ของสมาชิกควบคู่การเสริมสร้างความยั่งยืนของชีวิตด้วยหลักการพึ่งพาตนเอง และขยายจำนวนสมาชิก
จ.ปทุมธานี ขับเคลื่อนกองทุนพัฒนาบทบาทสตรี เดินหน้าบริหารจัดการลดมูลหนี้ของสมาชิกควบคู่การเสริมสร้างความยั่งยืนของชีวิตด้วยหลักการพึ่งพาตนเอง และขยายจำนวนสมาชิกเพื่อให้พี่น้องสตรีปทุมธานีเข้าถึงแหล่งทุนสำหรับสร้างงาน สร้างอาชีพ สร้างรายได้ที่มั่นคง
จังหวัดปทุมธานี ขับเคลื่อนกองทุนพัฒนาบทบาทสตรี เดินหน้าบริหารจัดการลดมูลหนี้ของสมาชิกควบคู่การเสริมสร้างความยั่งยืนของชีวิตด้วยหลักการพึ่งพาตนเอง และขยายจำนวนสมาชิกเพื่อให้พี่น้องสตรีปทุมธานีเข้าถึงแหล่งทุนสำหรับสร้างงาน สร้างอาชีพ สร้างรายได้ที่มั่นคงและยั่งยืน
วันนี้ (7 ก.พ. 67) นายคมสัน ญาณวัฒนา รองผู้ว่าราชการจังหวัดปทุมธานี เปิดเผยว่า จังหวัดปทุมธานีมุ่งมั่นในการนำนโยบายของกระทรวงมหาดไทยสู่การขับเคลื่อนการเสริมสร้างคุณภาพชีวิตที่ดีของพี่น้องประชาชนในพื้นที่ โดยเฉพาะอย่างยิ่งการส่งเสริมให้ประชาชนได้เข้าถึงแหล่งทุน “กองทุนพัฒนาบทบาทสตรี” ในการประกอบอาชีพเพื่อดำรงชีวิตประจำวัน อันจะส่งผลให้เกิดการสร้างงาน สร้างอาชีพ สร้างรายได้ที่มั่นคงและยั่งยืน โดยผู้ว่าราชการจังหวัดปทุมธานีได้เห็นชอบให้มีการจัดประชุมคณะอนุกรรมการบริหารกองทุนพัฒนาบทบาทสตรีระดับจังหวัด ซึ่งมีนายประจัญ จันทร์เนตร์ พัฒนาการจังหวัดปทุมธานี นางสาวอัญชลี พึ่งพูลผล คลังจังหวัดปทุมธานี นางดุสิตา เชาวน์เลิศ พัฒนาสังคมและความมั่นคงของมนุษย์จังหวัดปทุมธานี พ.อ.อ.ทรงพล ฉายแสง ผู้อำนวยการกลุ่มงานประสานและสนับสนุนการบริหารงานพัฒนาชุมชน พร้อมคณะอนุกรรมการฯ เข้าร่วมการประชุมฯ ณ ห้องประชุมราชสีห์บัวหลวง ศาลากลางจังหวัดปทุมธานี
นายคมสัน ญาณวัฒนา รองผู้ว่าราชการจังหวัดปทุมธานี กล่าวว่า ในส่วนของผลการบริหารจัดการหนี้ค้างชำระกองทุนพัฒนาบทบาทสตรีจังหวัดปทุมธานี จากข้อมูล ณ วันที่ 2 กุมภาพันธ์ 2567 มีลูกหนี้เกินกำหนดชำระ รวมเป็นเงินทั้งสิ้น 7,488,940.91 ซึ่งคณะอนุกรรมการฯ ได้มีการดำเนินคดีตามกฎหมายกับลูกหนี้กองทุนพัฒนาบทบาทสตรีแล้ว จำนวน 6 โครงการ และอยู่ระหว่างดำเนินคดีอีกจำนวน 47 โครงการ สำหรับการขับเคลื่อนงานกองทุนพัฒนาบทบาทสตรีในปี 2567 จังหวัดปทุมธานีได้กำหนดเป้าหมายการเพิ่มจำนวนสมาชิกกองทุนพัฒนาบทบาทสตรี ทั้งประเภทบุคคลธรรมดา และประเภทองค์กรสตรี พร้อมแจ้งผลการดำเนินงานในปี 2567 ในเรื่องผลการอนุมัติโครงการขอรับการสนับสนุน ประเภทเงินทุนหมุนเวียน และประเภทเงินอุดหนุน นอกจากนี้ ที่ประชุมยังได้ร่วมกันอนุมัติโครงการที่เข้าร่วมมาตรการยกเลิกสัญญาค้ำประกันเงินกู้รายบุคคล และการปลดหนี้รายบุคคล จำนวน 3 โครงการ อนุมัติโครงการที่เข้าร่วมมาตรการหลักเกณฑ์ วิธีการ และเงื่อนไขการพิจารณาลดหรืองดเบี้ยปรับ/ดอกเบี้ยผิดนัด พ.ศ. 2565 จำนวน 1 โครงการ อนุมัติโครงการประเภทเงินทุนหมุนเวียน จำนวน 9 โครงการ รวมเป็นเงิน 1,367,673 บาท และอนุมัติโครงการประเภทเงินอุดหนุนจำนวน 7 โครงการ รวมเป็นเงิน 277,300 บาท
นายคมสัน ญาณวัฒนา รองผู้ว่าราชการจังหวัดปทุมธานี กล่าวเพิ่มเติมว่า ความสำเร็จของกองทุนพัฒนาบทบาทสตรี คือ การได้ช่วยเหลือพี่น้องสตรีในการนำเงินจากกองทุนไปพัฒนาอาชีพ ทั้งการต่อยอดทางธุรกิจ และทางรายได้ ด้วยการพัฒนาผลิตภัณฑ์และช่องทางการตลาด เสริมสร้างความมั่นคงในอาชีพ พร้อมทั้งขับเคลื่อนการดำเนินงานกองทุนพัฒนาบทบาทสตรีให้มีภาวะผู้นำ พัฒนาองค์ความรู้ และเสริมสร้างความเข้มแข็งด้านสังคมให้แก่สตรีและองค์กร โดยคณะอนุกรรมการฯ ยังได้ร่วมกับทีมผู้นำกองทุนพัฒนาบทบาทสตรี หนุนเสริมเพิ่มความสุขที่ยั่งยืนให้กับสมาชิกกองทุนฯ ได้รู้จักการพึ่งพาตนเอง เริ่มจากการทำให้ที่บ้านสมาชิกเป็นแหล่งอาหาร ลดรายจ่าย โดยน้อมนำหลักปรัชญาของเศรษฐกิจพอเพียง "ปลูกผักสวนครัวปลอดสารพิษ" ไว้รับประทานเองภายในบ้าน ช่วยให้มีสารอาหารครบถ้วนทั้ง 5 หมู่ เป็นผลดีต่อสุขภาพ ตลอดจนจะต้องขยายสิ่งที่ดีไปสู่เพื่อนบ้านและคนในชุมชน รวมไปถึงการสร้างสิ่งที่ดีของการมีส่วนร่วมของคนในครอบครัวและชุมชนได้มาร่วมกันทำกิจกรรมที่ดี ช่วยกันรดน้ำปลูกผักสวนครัว นอกจากนี้ครัวเรือนจะมีความสุขได้เราจะต้องมีการบริหารจัดการขยะที่ดีด้วยการจัดทำ "ถังขยะเปียกลดโลกร้อน" สามารถนำเศษอาหารเหลือทิ้งมาทำเป็นปุ๋ย เป็นอาหารสัตว์ หรือเปลี่ยนเป็นรายได้ นอกจากนี้ยังทำให้บ้านเมืองสะอาด สวยงาม ทำให้คนในชุมชนมีสุขภาพที่ดีก็จะมีความสุขอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78580