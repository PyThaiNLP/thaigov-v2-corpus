รัฐบาลไทย-ข่าวทำเนียบรัฐบาล-อว.เตรียมลงนาม MOU “ไทย-กัมพูชา” หุ้นส่วนยุทธศาสตร์การพัฒนาอุตสาหกรรมที่ต้องอาศัยนวัตกรรมและเทคโนโลยีชั้นสูง 7 ก.พ.นี้ 


วันพุธที่ 7 กุมภาพันธ์ 2567
อว.เตรียมลงนาม MOU “ไทย-กัมพูชา” หุ้นส่วนยุทธศาสตร์การพัฒนาอุตสาหกรรมที่ต้องอาศัยนวัตกรรมและเทคโนโลยีชั้นสูง 7 ก.พ.นี้
อว.เตรียมลงนาม MOU “ไทย-กัมพูชา” หุ้นส่วนยุทธศาสตร์การพัฒนาอุตสาหกรรมที่ต้องอาศัยนวัตกรรมและเทคโนโลยีชั้นสูง 7 ก.พ.นี้ รับการเยือนไทยอย่างเป็นทางการของสมเด็จมหาบวรธิบดี ฮุน มาเนต นายกรัฐมนตรีกัมพูชา
เมื่อวันที่ 6 ก.พ. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยหลังประชุมคณะรัฐมนตรี (ครม.) ว่า ครม. มีมติเห็นชอบร่างบันทึกความเข้าใจระหว่างกระทรวงการอุดมศึกษา วิทยาศาสตร์ วิจัยและนวัตกรรมแห่งราชอาณาจักรไทย กับ กระทรวงอุตสาหกรรม วิทยาศาสตร์ เทคโนโลยีและนวัตกรรมแห่งราชอาณาจักรกัมพูชา (Ministry of Industry, Science, Technology & Innovation หรือ MISTI) ว่าด้วยความร่วมมือด้านวิชาการ วิทยาศาสตร์และเทคโนโลยี พร้อมอนุมัติให้ รมว.อว. เป็นผู้ลงนามในร่างบันทึกความเข้าใจฯ ดังกล่าว โดยมีกำหนดการจัดพิธีลงนามร่วมกันระหว่าง รมว.อว. และรมว.อุตสาหกรรม วิทยาศาสตร์ เทคโนโลยีและนวัตกรรมแห่งราชอาณาจักรกัมพูชา ในระหว่างการเยือนไทยอย่างเป็นทางการของสมเด็จมหาบวรธิบดี ฮุน มาเนต นายกรัฐมนตรีราชอาณาจักรกัมพูชาและคณะผู้แทนจากกระทรวงต่าง ๆ ของกัมพูชา ในวันที่ 7 ก.พ.2567 ณ ตึกสันติไมตรีหลังใน ทำเนียบรัฐบาล
รมว.อว.กล่าวต่อว่า ที่ผ่านมา อว. ได้ดำเนินความร่วมมือทางด้านการอุดมศึกษา วิทยาศาสตร์ วิจัยและนวัตกรรมร่วมกับ MISTI อย่างต่อเนื่อง เช่น การดำเนินโครงการแพลตฟอร์มการเรียนรู้ออนไลน์สำหรับอุตสาหกรรม 4.0 (Online Education Platform for Industry 4.0) ร่วมกันระหว่างไทย กัมพูชาและอาเซียน การแลกเปลี่ยนนักวิจัยและนักวิทยาศาสตร์ การฝึกอบรมเพื่อพัฒนาทักษะสำหรับบุคลากร วัยทำงาน (Reskill/Upskill) ทางด้านอี-คอมเมิร์ซ, เทคโนโลยี, การจัดการของเสียและโลจิสติกส์ การแลกเปลี่ยนองค์ความรู้ในการดำเนินงานอุทยานวิทยาศาสตร์และพิพิธภัณฑ์วิทยาศาสตร์ การถ่ายทอดองค์ความรู้ด้านมาตรวิทยา การจัดประชุมเชิงปฏิบัติการเพื่อการพัฒนาเทคโนโลยีอวกาศและภูมิสารสนเทศโดยเฉพาะการใช้ข้อมูลจากดาวเทียมเพื่อวิเคราะห์และประเมินการเปลี่ยนแปลงของภูมิอากาศและการสร้างดาวเทียมขนาดเล็ก การใช้แสงซินโครตรอนเพื่อพัฒนาอุตสาหกรรม เป็นต้น
“การจัดทำบันทึกความเข้าใจฯ นี้ จะเป็นการยกระดับความร่วมมือระหว่าง อว. กับ MISTI ให้ใกล้ชิดยิ่งขึ้นบนพื้นฐานของความเสมอภาค ผลประโยชน์ร่วมกัน และความเป็นหุ้นส่วนทางยุทธศาสตร์ระหว่างไทย – กัมพูชา รวมทั้งเป็นกรอบในการสร้างความเป็นหุ้นส่วนความร่วมมือระหว่างหน่วยงานของไทยและกัมพูชาผ่านโครงการและกิจกรรมในรูปแบบต่าง ๆ โดยเฉพาะการพัฒนาองค์ความรู้และบุคลากรเพื่อรองรับการส่งเสริมการเติบโตของอุตสาหกรรมที่ต้องอาศัยนวัตกรรมและเทคโนโลยีชั้นสูงซึ่งตอบโจทย์นโยบายในการพัฒนาเศรษฐกิจของทั้งสองประเทศ” น.ส.ศุภมาส กล่าว

ที่มา : https://www.thaigov.go.th/news/contents/details/78568