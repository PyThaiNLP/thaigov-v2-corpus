รัฐบาลไทย-ข่าวทำเนียบรัฐบาล-กรมศุลกากรตรวจยึดเฮโรอีน (Heroine) ซุกซ่อนในพัสดุไปรษณีย์เตรียมส่งออกไปประเทศออสเตรเลีย น้ำหนัก 2,850 กรัม มูลค่ากว่า 8.5 ล้านบาท ณ ศูนย์ไปรษณีย์สุวรรณภูมิ


วันพุธที่ 7 กุมภาพันธ์ 2567
07/02/2567
พิมพ์
กรมศุลกากรตรวจยึดเฮโรอีน (Heroine) ซุกซ่อนในพัสดุไปรษณีย์เตรียมส่งออกไปประเทศออสเตรเลีย น้ำหนัก 2,850 กรัม มูลค่ากว่า 8.5 ล้านบาท ณ ศูนย์ไปรษณีย์สุวรรณภูมิ
กรมศุลกากรและหน่วยงานที่เกี่ยวข้อง เพิ่มความเข้มงวดเฝ้าระวังการลักลอบนำยาเสพติดซุกซ่อนในพัสดุไปรษณีย์ ทั้งนำเข้า – ส่งออกไปนอกราชอาณาจักรและร่วมวิเคราะห์ความเสี่ยงลักลอบส่งของต้องห้ามต้องกำกัดออกนอกราชอาณาจักร ณ ศูนย์ไปรษณีย์สุวรรณภูมิ
วันนี้ (7 กุมภาพันธ์ 2567) นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า จากนโยบายของท่านเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ที่ให้ความสำคัญกับการแก้ไขปัญหายาเสพติดอย่างต่อเนื่อง เพื่อคุณภาพชีวิตที่ดีของประชาชน และเพื่อให้เป็นไปตามนโยบายของรัฐบาล นายธีรัชย์ อัตนวานิช อธิบดี กรมศุลกากร จึงกำชับให้เจ้าหน้าที่ศุลกากรเข้มงวดกวดขันในการสืบสวนและปราบปราม การลักลอบนำยาเสพติดเข้ามาและส่งออกนอกราชอาณาจักรในทุกช่องทางและจากการวิเคราะห์ข้อมูล พบว่า การลักลอบส่งยาเสพติดออกนอกราชอาณาจักรไปยังต่างประเทศ มีแนวโน้มที่ผู้กระทำความผิดจะเปลี่ยนวิธีการส่งออกจากเดิมที่มีการส่งออกจำนวนมาก ๆ ในแต่ละครั้ง เป็นทยอยส่งจำนวนน้อยลงทางพัสดุไปรษณีย์ เพื่อเลี่ยงการตรวจสอบของเจ้าหน้าที่ กรมศุลกากรจึงเฝ้าระวังการลักลอบการส่งยาเสพติดผ่านการขนส่งทางพัสดุไปรษณีย์ทั้งภายในและภายนอกประเทศทางอากาศยาน และช่องทางอื่น ๆ อย่างเข้มงวดมาโดยตลอด
ทั้งนี้ กรมศุลกากรร่วมกับชุดปฏิบัติการ AITF (AIRPORT INTERDICTION TASK FORCE) ประกอบด้วย กรมศุลกากร สำนักงานคณะกรรมการป้องกันและปราบปรามยาเสพติด กองบัญชาการตำรวจปราบปรามยาเสพติด และศูนย์รักษาความปลอดภัยแห่งชาติ กองบัญชาการกองทัพไทย เพิ่มความเข้มงวดในการเฝ้าระวังการลักลอบนำยาเสพติดซุกซ่อนมาในพัสดุไปรษณีย์ ทั้งการนำเข้า – ส่งออกไปนอกราชอาณาจักรและร่วมกันวิเคราะห์ความเสี่ยงในการลักลอบส่งของต้องห้ามต้องกำกัดออกนอกราชอาณาจักร ณ ศูนย์ไปรษณีย์สุวรรณภูมิ
โดยเมื่อวันที่ 6 กุมภาพันธ์ 2567 พบพัสดุด่วนพิเศษระหว่างประเทศที่มีความเสี่ยงสูง มีการสำแดงชนิดสินค้า เป็น “OVALTINE” จำนวน 1 หีบห่อ ปลายทางประเทศออสเตรเลีย น้ำหนักรวม 5.290 กิโลกรัม จึงทำการเปิดตรวจกล่องพัสดุ พบ ขวดอาหารเสริมซึ่งไม่ตรงกับรายละเอียดที่มีการสำแดง จึงทำการตรวจสอบ ผลปรากฏว่าพบยาเสพติดให้โทษประเภทที่ 1 เฮโรอีน (Heroine) ซุกซ่อนอยู่ภายในขวดอาหารเสริม จำนวน 4 ขวด น้ำหนักรวมสิ่งห่อหุ้ม ประมาณ 2,850 กรัม มีมูลค่ารวมประมาณ 8,550,000 บาท
โฆษกกรมศุลกากร กล่าวต่ออีกว่า กรณีนี้เป็นความผิดตามมาตรา 242 มาตรา 244 ประกอบมาตรา 252 มาตรา 166 และมาตรา 167 แห่งพระราชบัญญัติศุลกากร พ.ศ. 2560 และประมวลกฎหมายยาเสพติด พ.ศ. 2564 ทั้งนี้ กรมศุลกากรได้ประสานเจ้าหน้าที่จากสำนักงานคณะกรรมการป้องกันและปราบปรามยาเสพติด (ป.ป.ส.) และ กองบัญชาการตำรวจปราบปรามยาเสพติด (บช.ปส.) เพื่อติดตามและขยายผลต่อไป สำหรับสถิติการจับกุมยาเสพติด ปีงบประมาณ 2567 (1 ตุลาคม 2566 – 7 กุมภาพันธ์ 2567) มีทั้งหมด 55 ราย มูลค่ารวมประมาณ 309,565,580 บาท

ที่มา : https://www.thaigov.go.th/news/contents/details/78591