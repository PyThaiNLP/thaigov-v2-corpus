รัฐบาลไทย-ข่าวทำเนียบรัฐบาล-“มหาดไทยห่วงใยประชาชนช่วงเทศกาลตรุษจีน” ปลัด มท. สั่งการผู้ว่าฯ กำชับนายอำเภอ กวดขัน ระวังอันตรายให้กับประชาชนในการจุดประทัด จุดพลุ เฉลิมฉลองช่วงเทศกาลตรุษจีน 8 - 10 ก.พ. 2567 นี้


วันพุธที่ 7 กุมภาพันธ์ 2567
07/02/2567
พิมพ์
“มหาดไทยห่วงใยประชาชนช่วงเทศกาลตรุษจีน” ปลัด มท. สั่งการผู้ว่าฯ กำชับนายอำเภอ กวดขัน ระวังอันตรายให้กับประชาชนในการจุดประทัด จุดพลุ เฉลิมฉลองช่วงเทศกาลตรุษจีน 8 - 10 ก.พ. 2567 นี้
ปลัด มท. สั่งการผู้ว่าฯ กำชับนายอำเภอ กวดขัน ระวังอันตรายให้กับประชาชนในการจุดประทัด จุดพลุ เฉลิมฉลองในช่วงเทศกาลตรุษจีน 8 - 10 กุมภาพันธ์ 2567 เน้นย้ำ เจ้าหน้าที่ฝ่ายปกครองดำเนินมาตรการอย่างเคร่งครัด เพื่อความสุขและความปลอดภัยของพี่น้องประชาชน
วันนี้ (7 ก.พ. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในช่วงเทศกาลตรุษจีน 2567 ระหว่างวันที่ 8 - 10 กุมภาพันธ์ 2567 พี่น้องประชาชนชาวไทยเชื้อสายจีนจะมีการสักการะบูชาสิ่งศักดิ์สิทธิ์และบรรพบุรุษ ทั้งการจุดธูปเทียนเครื่องเซ่นไหว้ และโดยเฉพาะอย่างยิ่งจะมีการจุดประทัด ซึ่งที่ผ่านมามักจะเกิดเหตุระเบิดและเพลิงไหม้ที่เกิดจากการจุดประทัดอยู่บ่อยครั้ง อีกทั้งในช่วงเทศกาลตรุษจีนจะมีพี่น้องประชาชนเดินทางกลับภูมิลำเนาโดยไม่มีผู้ดูแลบ้านเรือน หรือขาดความระมัดระวัง ซึ่งอาจมีเหตุอันก่อให้เกิดอัคคีภัยหรืออุบัติภัยได้ ส่งผลกระทบทำเกิดความเสียหายต่อชีวิตและทรัพย์สินของประชาชน
นายสุทธิพงษ์ จุลเจริญ ปลัดกระทรวงมหาดไทย กล่าวว่า เพื่อป้องกันอันตรายที่อาจเกิดขึ้น และลดการสูญเสียชีวิตและทรัพย์สินของประชาชนจากการจุดประทัดในช่วงเทศกาลตรุษจีน พ.ศ. 2567 กระทรวงมหาดไทยได้แจ้งให้จังหวัดพิจารณาดำเนินการกำชับอำเภอพิจารณาอนุญาตการจุดและปล่อยพลุ หรือวัตถุอื่นใดที่คล้ายคลึงกันของประชาชนและผู้จัดงานวันตรุษจีนในสถานที่ต่าง ๆ ให้เป็นไปตามหลักเกณฑ์การอนุญาตที่กำหนดไว้ในประกาศจังหวัด ซึ่งออกตามคำสั่งหัวหน้าคณะรักษาความสงบแห่งชาติ ที่ 27/2559 ลงวันที่ 10 มิถุนายน 2559 โดยเคร่งครัด และการทำ สั่งนำเข้าพลุ ประทัด (ดอกไม้ไฟ) ให้เป็นไปตามหนังสือสั่งการของกระทรวงมหาดไทยอย่างเคร่งครัด พร้อมทั้งมอบหมายให้ปลัดอำเภอและเจ้าพนักงานตามกฎหมายลงพื้นที่ออกไปสำรวจตรวจร้านค้าหรือผู้ทำดอกไม้เพลิงที่ได้รับอนุญาตให้ทำ สั่ง นำเข้า หรือค้า ซึ่งดอกไม้เพลิงในพื้นที่ของอำเภอ ตามอำนาจหน้าที่ให้เป็นไปตามที่กฎหมายกำหนด หากพบว่า บุคคลผู้ใดทำหรือค้าซึ่งดอกไม้เพลิงโดยไม่ได้รับอนุญาตจากนายทะเบียนท้องที่ให้ดำเนินการแจ้งความร้องทุกข์กับพนักงานสอบสวนตามกฎหมายต่อไป
“ขอความร่วมมือทุกจังหวัดและอำเภอประชาสัมพันธ์ผ่านสื่อต่าง ๆ รวมทั้งกำชับในที่ประชุมคณะกรรมการรักษาความมั่นคงและความสงบเรียบร้อยอำเภอ ที่ประชุมหัวหน้าส่วนราชการ กำนัน ผู้ใหญ่บ้าน องค์กรปกครองส่วนท้องถิ่นในพื้นที่ทราบอย่างต่อเนื่องว่า การจุดและปล่อยพลุ หรือวัตถุอื่นใด ที่คล้ายคลึงกันต้องได้รับอนุญาตจากนายอำเภอท้องที่ หากผ่าฝืนต้องระวางโทษจำคุกไม่เกินสามปี หรือปรับไม่เกินหกหมื่นบาท หรือทั้งจำทั้งปรับ อีกทั้งให้ตระหนักถึงอันตรายร้ายแรงที่อาจเกิดจากการจุดประทัด (ดอกไม้ไฟ) โดยประมาทและขาดความระมัดระวัง พร้อมทั้งให้กำชับเจ้าพนักงานท้องถิ่นซึ่งมีอำนาจออกคำสั่งระงับและป้องกันเหตุเดือดร้อนรำคาญในการเล่นดอกไม้เพลิงซึ่งอาจก่อให้เกิดอันตรายต่อชีวิตและทรัพย์สิน โดยอาศัยอำนาจตามพระราชบัญญัติการสาธารณสุข พ.ศ. 2535” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า กระทรวงมหาดไทยมีความห่วงใยพี่น้องประชาชนในช่วงเทศกาลตรุษจีนนี้ ซึ่งเป็นเทศกาลแห่งความสุขของพี่น้องครอบครัวคนไทยเชื้อสายจีน รวมถึงนักท่องเที่ยว ซึ่งเรามีความมุ่งมั่นตั้งใจในการ “บำบัดทุกข์ บำรุงสุข” สร้างสวัสดิภาพความปลอดภัยในชีวิตและทรัพย์สิน บ้านเมืองมีความสงบเรียบร้อย หากพี่น้องประชาชนพบเบาะแสการกระทำความผิด สามารถแจ้งหรือสอบถามได้ที่ศูนย์ดำรงธรรม กระทรวงมหาดไทย โทรสายด่วน 1567 หรือ สายด่วนนิรภัย 1784 ซึ่งจะมีเจ้าหน้าที่คอยให้ข้อมูลและประสานหน่วยงานที่เกี่ยวข้องดำเนินการตามอำนาจหน้าที่ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78579