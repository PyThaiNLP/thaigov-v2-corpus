รัฐบาลไทย-ข่าวทำเนียบรัฐบาล-นายกฯ ห่วงไฟป่าชุกจากเผาและความร้อน กำชับหน่วยงานดูแลป้องกันเหตุและแผนเผชิญเหตุเพื่อดับไฟ


วันจันทร์ที่ 26 กุมภาพันธ์ 2567
26/02/2567
พิมพ์
นายกฯ ห่วงไฟป่าชุกจากเผาและความร้อน กำชับหน่วยงานดูแลป้องกันเหตุและแผนเผชิญเหตุเพื่อดับไฟ
นายกฯ ห่วงไฟป่าชุกจากเผาและความร้อน กำชับหน่วยงานดูแลป้องกันเหตุและแผนเผชิญเหตุเพื่อดับไฟ
วันนี้ (26 ก.พ. 67) นายชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นห่วง สถานการณ์ไฟป่า ที่เกิดขึ้นแล้วในหลายพื้นที่ ล่าสุดใน จังหวัดแม่ฮ่องสอน และมีแนวโน้มจะเกิดเพิ่มมากขึ้น โดยเฉพาะในช่วงฤดูร้อน ที่มีจุดความร้อนและจุดเสี่ยงที่จะเกิดการปะทุไฟได้มาก ส่งผลกระทบต่อระบบนิเวศ สิ่งแวดล้อม รวมถึงต้นเหตุของฝุ่น PM 2.5 รวมถึงการดับไฟป่าก็เป็นไปด้วยความยากลำบาก ต้องใช้สรรพกำลัง เครื่องมือและอุปกรณ์ ที่อาจเกินกำลังในการควบคุมและดับไฟ
นายกฯ จึงสั่งการกำชับหน่วยงานที่เกี่ยวข้องร่วมเฝ้าระวังพื้นที่เสี่ยง และมีความร้อนสูง ในแต่ละจุดอย่าประมาทเพื่อป้องกัน และเมื่อเกิดการติดไฟ ต้องรีบเข้าควบคุมและดับไฟในระยะเริ่มแรกให้เร็วที่สุด สั่งให้วางแผนเผชิญเหตุให้รัดกุม และปฏิบัติได้ โดยมอบหมายผู้ว่าราชการจังหวัดเป็นกลไกหลัก ในการบูรณาการความร่วมมือในทุกระดับ ทั้งจังหวัด อำเภอ และระดับท้องถิ่น รวมทั้งความร่วมมือจากกองทัพเพื่อป้องกันและรับมือสถานการณ์ไฟป่า
“สถานการณ์ไฟป่า ส่งผลเสียหายในวงกว้าง โดยเฉพาะทรัพยากรธรรมชาติ และฝุ่นละออง PM 2.5 ขอบคุณทุกภาคส่วนที่ร่วมกันควบคุมและดับไฟที่ปะทุในหลายพื้นที่ที่ผ่านมา ขอให้มีการเฝ้าระวังอย่างเข้มงวดในจุดเสี่ยงเพื่อป้องกันไฟป่า ที่มีโอกาสเกิดขึ้นง่ายในช่วงฤดูร้อน มีแผนเผชิญเหตุแก้ไขสถานการณ์ร่วมกัน เพื่อไม่ให้เกิดความเสียหายต่อทั้งสิ่งแวดล้อม ชีวิตและทรัพยากรธรรมชาติ “ นายกฯ กล่าว

ที่มา : https://www.thaigov.go.th/news/contents/details/79454