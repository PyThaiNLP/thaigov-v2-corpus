รัฐบาลไทย-ข่าวทำเนียบรัฐบาล-พ่อเมืองศรีสะเกษ เผยชุดปฏิบัติการ 238 พิทักษ์นครลำดวน สนธิกำลังหน่วยงานในพื้นที่ ขยายผลจับกุมยาบ้ากว่า 4,000 เม็ด เร่งเดินหน้าเอกซเรย์พื้นที่เพื่อกวาดล้างสิ่งผิดกฎหมาย 


วันอาทิตย์ที่ 25 กุมภาพันธ์ 2567
25/02/2567
พิมพ์
พ่อเมืองศรีสะเกษ เผยชุดปฏิบัติการ 238 พิทักษ์นครลำดวน สนธิกำลังหน่วยงานในพื้นที่ ขยายผลจับกุมยาบ้ากว่า 4,000 เม็ด เร่งเดินหน้าเอกซเรย์พื้นที่เพื่อกวาดล้างสิ่งผิดกฎหมาย
พ่อเมืองศรีสะเกษ เผยชุดปฏิบัติการ 238 พิทักษ์นครลำดวน สนธิกำลังหน่วยงานในพื้นที่ ขยายผลจับกุมยาบ้ากว่า 4,000 เม็ด เร่งเดินหน้าเอกซเรย์พื้นที่เพื่อกวาดล้างสิ่งผิดกฎหมาย สร้างความผาสุกให้กับสังคม
วันนี้ (25 ก.พ. 67) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการมุ่งจัดระเบียบสังคม กวาดล้างผู้มีอิทธิพลและขบวนการค้ายาเสพติด เพื่อทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายรูปแบบต่าง ๆ โดยบูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อเพื่อปฏิบัติหน้าที่ตามกฎหมาย
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า ชุดปฏิบัติการเฉพาะกิจปราบปรามและทำลายเครือข่ายการค้ายาเสพติดจังหวัดศรีสะเกษ หรือ “ชุดปฏิบัติการ 238 พิทักษ์นครลำดวน” บูรณาการสนธิกำลังระหว่างฝ่ายปกครอง ตำรวจ ทหาร ป.ป.ส. ราชทัณฑ์ สมาชิก อส. ลงพื้นที่บริเวณหน้าโรงเรียนบ้านบัวรารมย์ ต.ตองปิด อ.น้ำเกลี้ยง จ.ศรีสะเกษ ทำการสืบสวนขยายผลการจับกุมเครือข่ายยาเสพติด ร่วมกันจับกุมผู้ต้องหาจำนวน 3 ราย คือ 1. นายฉัตรมงคล อายุ 26 ปี พร้อมของกลาง ยาบ้า 2,897 เม็ด ไอซ์ 1.9 กรัม โดยแจ้งข้อกล่าวหาว่า "มีไว้ในครอบครองซึ่งยาเสพติดให้โทษประเกท 1 (เมทแอมเฟตามีน) ไว้เพื่อจำหน่าย ชนิดร้ายแรง อันมีลักษณะกระทำเพื่อการค้า และก่อให้เกิดการแพร่กระจายในกลุ่มประชาชน อันเป็นภัยต่อความมั่นคงของรัฐ โดยผิดกฎหมาย" และเสพยาบ้าโดยไม่ได้รับอนุญาต 2. นายคุณากร อายุ 32 ปี พร้อมของกลาง ยาบ้า 11 เม็ด โดยแจ้งข้อกล่าวหาว่า มียาเสพติดประเภท 1 (เมทแอมเฟตามีน) ไว้ในครอบครองโดยผิดกฎหมายและเสพยาบ้าโดยไม่ได้รับอนุญาต และ 3. น.ส. ปิวณา อายุ 24 ปี พร้อมของกลาง ยาบ้า 5 เม็ด โดยแจ้งข้อกล่าวหาว่า มียาเสพติดประเภท 1 (เมทแอมเฟตามีน) ไว้ในครอบครองโดยผิดกฎหมาย
“จากนั้นชุดปฏิบัติการ 238 พิทักษ์นครลำดวนได้ทำการสืบสวนขยายผลการจับกุมไปยังพื้นที่บ้านละทาย อ.กันทรารมย์ สามารถจับกุมตัวผู้ต้องหา 3 ราย พร้อมของกลางยาบ้า 2,000 เม็ด และตรวจยึดรถจักรยานยนต์พาหนะที่ใช้ในการลำเลียงยาบ้า 1 คัน มูลค่าประมาณ 70,000 บาท โดยเจ้าพนักงานกล่าวหาว่า ร่วมกันมียาเสพติดประเภท 1 (เมทแอมเฟตามีน) ชนิดร้ายแรง ไว้ในครอบครองเพื่อจำหน่ายอันเป็นการกระทำลักษณะอันก่อให้เกิดการแพร่กระจายในกลุ่มประชาชน อันเป็นภัยต่อความมั่นคงของรัฐ โดยผิดกฎหมาย และเสพยาบ้าโดยไม่ได้รับอนุญาต จากนั้นได้นำตัวผู้ต้องหาพร้อมของกลาง ส่งพนักงานสอบสวน สภ.น้ำเกลี้ยง และ สภ.กันทรารมย์ จ.ศรีสะเกษ เพื่อดำเนินคดีตามกฎหมายต่อไป” นายอนุพงศ์ฯ กล่าว
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวในตอนท้ายว่า จังหวัดศรีสะเกษได้นำนโยบายของกระทรวงมหาดไทย ในการพุ่งเป้าเอกซเรย์พื้นที่ในทุกอำเภออย่างต่อเนื่อง เพื่อกวาดล้างสิ่งผิดกฎหมาย โดยเฉพาะอย่างยิ่งทางการข่าวของจังหวัดศรีสะเกษพบว่า พื้นที่จังหวัดศรีสะเกษเป็นพื้นที่เป้าหมายที่มักมีผู้ลักลอบลำเลียงยาเสพติดผ่านเข้ามาเป็นจำนวนมาก ตนจึงได้กำชับให้เจ้าหน้าที่ที่เกี่ยวข้องประชุมโต๊ะข่าวอย่างต่อเนื่อง ควบคู่การลาดตระเวน และเร่งสืบสวนขยายผล เพื่อนำตัวผู้กระทำความผิดทั้งขบวนการมาลงโทษตามกฎหมายให้ได้ อันจะทำให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79442