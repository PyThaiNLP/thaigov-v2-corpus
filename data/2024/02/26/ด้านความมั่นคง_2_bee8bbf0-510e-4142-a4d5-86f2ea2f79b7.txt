รัฐบาลไทย-ข่าวทำเนียบรัฐบาล-พสกนิกรชาวไทยทั่วประเทศ รวมพลังแสดงจุดยืนปกป้องสถาบันพระมหากษัตริย์ และร่วมใจสวมใส่ชุดสีม่วง ถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี


วันอาทิตย์ที่ 25 กุมภาพันธ์ 2567
25/02/2567
พิมพ์
พสกนิกรชาวไทยทั่วประเทศ รวมพลังแสดงจุดยืนปกป้องสถาบันพระมหากษัตริย์ และร่วมใจสวมใส่ชุดสีม่วง ถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
พสกนิกรชาวไทยทั่วประเทศ รวมพลังแสดงจุดยืนปกป้องสถาบันพระมหากษัตริย์ และร่วมใจสวมใส่ชุดสีม่วง ถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ด้วยความจงรักภักดีและสำนึกในพระมหากรุณาธิคุณที่มีต่อปวงชนชาวไทย
วันนี้ (25 ก.พ. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ได้ทรงอุทิศพระองค์ปฏิบัติบำเพ็ญพระราชกรณียกิจน้อยใหญ่นานัปการ ทรงมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว ในการสืบสาน รักษา และต่อยอด พระราชดำริและพระราชดำรัสทั้งปวงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยพระวิริยะอุตสาหะ เพื่ออำนวยประโยชน์สุขแก่อาณาประชาราษฎร์ในทุกพื้นที่ทั่วประเทศอย่างไม่เห็นแก่ความเหน็ดเหนื่อย เป็นภาพที่พวกเราคนไทยทุกคนชินตา ทำให้แม้พระองค์ท่านจะเสด็จพระราชดำเนินไปแห่งหนตำบลใด ไม่ว่าจะเป็นการเสด็จพระราชดำเนินอย่างเป็นทางการ หรือการเสด็จพระราชดำเนินส่วนพระองค์ เมื่อพี่น้องประชาชนทราบข่าว ก็จะมีพี่น้องประชาชนคนไทยมุ่งมั่นตั้งใจเดินทางไปรอรับเสด็จพระราชดำเนินในทั่วทุกหนระแหงเป็นจำนวนมากด้วยหัวใจแห่งความจงรักภักดี เพราะทุกคนต่างคิดตรงกันว่า พระองค์ท่านไม่เคยหยุดที่จะทรงงานเพื่อคนไทย แล้วพวกเราคนไทยทุกคนจะไม่ไปชื่นชมพระบารมีรอรับเสด็จฯ พระองค์ท่านได้อย่างไร ทั้งนี้เมื่อช่วงกลางเดือนกุมภาพันธ์ 2567 ที่ผ่านมา พวกเราคนไทยทุกคนต่างตกใจกับเหตุการณ์ที่มีผู้ไม่ประสงค์ดีกระทำสิ่งที่มิบังควรในการพยายามขับรถด้วยความเร็วเพื่อจะประชิดขบวนเสด็จพระราชดำเนิน ทำให้เกิดการรวมพลังแห่งความจงรักภักดีของคนไทยที่มีต่อสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี แสดงออกมาจากส่วนลึกที่สุดของหัวใจ ในการปกป้องพระองค์ท่าน พระผู้ทรงเป็นมิ่งขวัญของพสกนิกรชาวไทยทุกคน
โดยในห้วงระหว่างวันที่ 23 - 25 ก.พ. 2567 พสกนิกรชาวไทยทุกหมู่เหล่าทั่วประเทศพร้อมใจสวมใส่ชุดสีม่วง รวมพลังแสดงจุดยืนปกป้องสถาบันพระมหากษัตริย์ และถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ด้วยความจงรักภักดีและสำนึกในพระมหากรุณาธิคุณ อาทิ
1. จังหวัดสระแก้ว ที่บริเวณหน้าศาลากลางจังหวัดสระแก้ว นายปริญญา โพธิสัตย์ ผู้ว่าราชการจังหวัดสระแก้ว พร้อมด้วย รองผู้ว่าราชการจังหวัด หัวหน้าส่วนราชการ เจ้าหน้าที่และประชาชนชาวจังหวัดสระแก้ว กว่า 1,000 คน ร่วมกิจกรรมแสดงจุดยืนปกป้องและถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี อีกทั้งยังร่วมขับร้องเพลงสรรเสริญพระบารมี เพื่อแสดงออกถึงความจงรักภักดีต่อสถาบันพระมหากษัตริย์
2. จังหวัดสมุทรปราการ ที่บริเวณลานหน้าพระบรมราชานุสาวรีย์ พระบาทสมเด็จพระจุลจอมเกล้าเจ้าอยู่หัว ศาลากลางจังหวัดสมุทรปราการ นายสุพจน์ ภูติเกียรติขจร รองผู้ว่าราชการจังหวัดสมุทรปราการ นำหัวหน้าส่วนราชการ และประชาชนในพื้นที่จังหวัดสมุทรปราการกว่า 1,000 คน ร่วมใจกันใส่เสื้อสีม่วง และถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมทั้งกล่าวแสดงความจงรักภักดี ร่วมกันขับร้องเพลงสรรเสริญพระบารมี และลงนามถวายพระพร เพื่อเป็นการแสดงออกถึงความจงรักภักดีต่อสถาบันพระมหากษัตริย์
3. จังหวัดปทุมธานี ที่ห้องประชุมสำนักงานประกันสังคมจังหวัดปทุมธานี นายคมสัน ญาณวัฒนา รองผู้ว่าราชการจังหวัดปทุมธานี เป็นประธานจัดกิจกรรม รวมพลังคนแรงงานปทุมธานี ถวายความจงรักภักดีแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โดยในพิธีมีการเปิดกรวยกระทงดอกไม้ธูปเทียนแพเบื้องหน้าพระฉายาลักษณ์สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมทั้งกล่าวแสดงความจงรักภักดี และร่วมกันขับร้องเพลงสรรเสริญพระบารมี เพื่อแสดงความจงรักภักดีต่อสถาบันพระมหากษัตริย์
4. จังหวัดพัทลุง ที่บริเวณสนามหน้าศาลากลางจังหวัดพัทลุง นายวาทิต ไพศาลศิลป์ นายกเทศมนตรีเมืองพัทลุง วางพานพุ่มดอกไม้สีม่วง และกล่าวนำคำกล่าวแสดงพลังความจงรักภักดี ร่วมร้องเพลงชาติไทยและเพลงสรรเสริญพระบารมี ถวายความเคารพแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โดยประชาชนชาวจังหวัดพัทลุงทุกภาคส่วนร่วมใจกันใส่เสื้อสีม่วง เพื่อเป็นการแสดงออกถึงความจงรักภักดีต่อสถาบันพระมหากษัตริย์ ซึ่งมีผู้เข้าร่วมกิจกรรม กว่า 900 คน
5. อำเภอบ้านสร้าง จังหวัดปราจีนบุรี ที่หมู่ 4 ตำบลบางแตน​ นายเสฏฐวุฒิ​ วงศ์เลอวุฒิ​ นายอำเภอบ้านสร้าง​ ได้รวมพลังตามหลัก​ "บวร" นำภาคประชาชน​ เยาวชน​ ภาคศาสนา​ และผู้นำท้องถิ่น-ท้องที่​พร้อมใจกันสวมใส่เสื้อสีม่วง และร่วมร้อยเรียงดวงใจถวายความจงรักภักดี​ เทิดพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี​ ภายใต้กิจกรรม​ "รวมใจ​ปลูกผัก​ ด้วยรักพระเทพ"
6. อำเภอนาเชือก จังหวัดมหาสารคาม ที่ศาลาอุโบสถกตัญญูบูชาคุณ วัดป่าพุทธศิลป์ พันจ่าโททองแดง ปินะเก นายอำเภอนาเชือก เป็นประธานเปิดโครงการปฏิบัติธรรมเฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โดยได้นำกล่าวสำนึกในพระมหากรุณาธิคุณและถวายกำลังใจแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ที่ทรงสถิตอยู่ในใจของพสกนิกรชาวอำเภอนาเชือก จังหวัดมหาสารคาม ตลอดมา
7. อำเภอเมืองสมุทรปราการ จังหวัดสมุทรปราการ ที่โรงเรียนมัธยมแพรกษาวิเทศศึกษา นางอรัญญา สุวรรณบุตร นายกเทศมนตรีตำบลแพรกษา นำหัวหน้าส่วนราชการ คุณครู นักเรียน และพี่น้องประชาชนชาวตำบลแพรกษาร่วมกันสวมใส่ชุดโทนสีม่วง โดยได้กล่าวนำถวายพระพรแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี และร่วมร้องเพลงสรรเสริญพระบารมี พร้อมเปล่งเสียงร้อง “ทรงพระเจริญ” ดังกึกก้องไปทั่วบริเวณพิธี ด้วยความจงรักภักดี และสำนึกในพระมหากรุณาธิคุณที่ทรงปฏิบัติพระกรณียกิจด้วยความวิริยะอุตสาหะ และทรงงานอย่างหนักเพื่อปวงชนชาวไทย
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงมีพระราชหฤทัยที่เปี่ยมล้นด้วยพระเมตตา และความเอาพระทัยใส่ในชีวิตความเป็นอยู่ของประชาชน ทรงมีพระราชปณิธานที่จะช่วยเหลือผู้ที่ทุกข์ยาก เดือดร้อน โดยไม่เลือกชั้นวรรณะ เผ่าพันธุ์ เชื้อชาติ ศาสนา อำนวยประโยชน์สุข เพื่อบำบัดทุกข์ บำรุงสุข ขจัดปัดเป่าเภทภัยให้แก่อาณาประชาราษฎร์ในทุกถิ่นที่ของผืนแผ่นดินไทย ก่อเกิดประโยชน์อันไพศาลแก่พสกนิกรชาวไทย จึงขอเชิญชวนให้คนไทยช่วยกันสนองแนวพระราชดำริในโครงการต่าง ๆ อาทิ การสร้างความมั่นคงทางอาหาร "บ้านนี้มีรัก ปลูกผักกินเอง" เพื่อให้เกิดประโยชน์สูงสุดในการสร้างรากฐานการพัฒนาคุณภาพชีวิตที่ยั่งยืน และขยายผลต่อไปด้วยการทำผ่านมือเล็ก ๆ ทั้งสองมือของพวกเราให้เกิดพลังการเปลี่ยนเเปลงอันยิ่งใหญ่ ร่วมกันทำความดีถวายพระพร ทำให้แนวพระราชดำริเกิดผลลัพธ์ที่ทวีความสมบูรณ์พูนสุข สร้างคุณภาพชีวิต สร้างรอยยิ้ม สร้างความรักความสามัคคีให้แก่ชาติบ้านเมือง อันเป็นการปฏิบัติบูชาน้อมเกล้าฯ ถวายแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผู้ทรงเป็นที่รักยิ่งของปวงชนชาวไทยไปด้วยกัน
“ขอเชิญชวนพี่น้องประชาชนทั้งในประเทศและต่างประเทศร่วมกันแสดงความจงรักภักดี ด้วยการเผยแพร่คลิป Music Video เพลง "ในอุ่นอ้อมอกมั่นคง" ที่กระทรวงมหาดไทยจัดทำเพื่อถวายกำลังใจด้วยความจงรักภักดี และสำนึกในพระมหากรุณาธิคุณ แด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผ่านลิงก์ https://youtu.be/BPoLGRE0088?si=A_PZBi_OzTN9xxLj ทางสื่อสังคมออนไลน์ทุกช่องทาง” นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำ

ที่มา : https://www.thaigov.go.th/news/contents/details/79440