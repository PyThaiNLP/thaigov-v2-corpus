รัฐบาลไทย-ข่าวทำเนียบรัฐบาล-"สมศักดิ์" เปิดบ้านสุโขทัย พากองทุนหมู่บ้าน จ.บึงกาฬ ลงพื้นที่ศึกษาโครงการนำร่องเลี้ยงวัว ชี้ เริ่มต้น 2 ตัว ก็สามารถขยายพันธุ์เป็นฝูง สร้างรายได้เสริม-มีเงินใช้หนี้ได้ 


วันจันทร์ที่ 26 กุมภาพันธ์ 2567
26/02/2567
พิมพ์
"สมศักดิ์" เปิดบ้านสุโขทัย พากองทุนหมู่บ้าน จ.บึงกาฬ ลงพื้นที่ศึกษาโครงการนำร่องเลี้ยงวัว ชี้ เริ่มต้น 2 ตัว ก็สามารถขยายพันธุ์เป็นฝูง สร้างรายได้เสริม-มีเงินใช้หนี้ได้
"สมศักดิ์" เปิดบ้านสุโขทัย พากองทุนหมู่บ้าน จ.บึงกาฬ ลงพื้นที่ศึกษาโครงการนำร่องเลี้ยงวัว ชี้ เริ่มต้น 2 ตัว ก็สามารถขยายพันธุ์เป็นฝูง สร้างรายได้เสริม-มีเงินใช้หนี้ได้ เผย อีกไม่นาน "โคแสนล้าน"จะมีความชัดเจน
วันที่ 26 กุมภาพันธ์ 2567 นายสมศักดิ์ เทพสุทิน รองนายกรัฐมนตรี เปิดเผยว่า ตน พร้อมด้วย นางพรรณสิริ กุลนาถศิริ สส.สุโขทัย พรรคเพื่อไทย น.ส.​ประภาพร​ ทองปากน้ำ​ สส.สุโขทัย พรรคเพื่อไทย ได้มีโอกาสต้อนรับคณะ​กรรมการกองทุนหมู่บ้าน จากอำเภอปากคาด อำเภอโซ่พิสัย และอำเภอพรเจริญ จังหวัดบึงกาฬ จำนวน 20 กองทุน นำโดย​นายนิพนธ์ คนขยัน​ สส.บึงกาฬ พรรคเพื่อไทย​ ที่มาศึกษาดูงานโครงการวัวเงินล้าน ที่จังหวัดสุโขทัย หลังจากที่ตน ได้นำร่องโครงการ ให้เกษตรกรยืมเงิน 400 ครอบครัว ครอบครัวละ 50,000 บาท เพื่อซื้อแม่พันธ์ุวัว 2 ตัวต่อครอบครัว โดยเกษตรกร เป็นผู้ไปหาซื้อเอง ซึ่งโครงการประสบความสำเร็จเป็นอย่างดี
นายสมศักดิ์ กล่าวต่อว่า โครงการนำร่องเลี้ยงวัวในจังหวัดสุโขทัย ตนได้ขับเคลื่อนมาแล้วหลายโครงการ โดยเริ่มต้นตั้งแต่ปี 2562 ได้จับมือกับเอกชน นำร่องเลี้ยง 200 ครอบครัว จำนวนโค 400 ตัว ซึ่งปัจจุบันมีลูกโคแล้ว 461 ตัว โดยมีตัวอย่างชาวสุโขทัย ที่ได้รับโค เป็นรายแรกๆ จากเริ่มต้น 2 ตัว ผ่านมา 4 ปี มีโครวมแล้วถึง 10 ตัว ซึ่งแสดงให้เห็นว่า การเลี้ยงวัว สามารถเป็นอาชีพเสริมให้กับประชาชน และสามารถทำให้พี่น้องประชาชน มีเงินใช้หนี้ได้
"การนำสมาชิกกองทุนหมู่บ้าน ลงพื้นที่จริง เพื่อให้ศึกษาและดูสิ่งแวดล้อมจริงในการเลี้ยงว่า การเลี้ยงโคนำร่องนั้น ไม่มีความจำเป็นต้องมีพื้นที่มาก ใช้วิธีการเลี้ยงแบบธรรมชาติ จนประสบความสำเร็จ ซึ่งถือว่า กองทุนหมู่บ้าน จากจังหวัดบึงกาฬนั้น ได้ประโยชน์ในการลงพื้นที่จริงเป็นอย่างมาก เพราะทำให้เห็นภาพจริงอย่างชัดเจน นอกจากนี้ ผมยังได้พาลงไปศึกษา การปลูกหญ้าเนเปียร์ เพื่อเลี้ยงวัว อีกด้วย เพราะหญ้าตรงนี้ จะเป็นการใช้พื้นที่ดินเปล่าให้เกิดประโยชน์ รวมถึงยังเป็นการลดต้นทุนในการซื้อหญ้า หรือ ฟาง เพื่อมาเลี้ยงวัวด้วย" รองนายกรัฐมนตรี กล่าว
นายสมศักดิ์ กล่าวอีกว่า การสนับสนุนเลี้ยงวัว ถือเป็นเรื่องหนึ่งที่รัฐบาล ต้องการผลักดันให้เกษตรกร มีรายได้เสริมนอกจากการปลูกข้าว หรือ พืชเกษตรต่างๆ ซึ่งเวลานี้ ตนในฐานะกำกับดูแลกองทุนหมู่บ้าน กำลังเร่งให้ความรู้ความเข้าใจ ต่อพี่น้องประชาชน ในเรื่องการทำโครงการโคแสนล้าน ที่จะกระจายไปยังทั่วประเทศ โดยเวลานี้ ความคืบหน้าของโครงการ กำลังเร่งทำความเข้าใจ กับธนาคาร รวมถึงกระทรวงการคลัง ที่ต้องเตรียมชดเชยดอกเบี้ยให้กับพี่น้องประชาชนที่สนใจเข้าร่วมโครงการ ซึ่งคาดว่าอีกไม่นาน จะมีความชัดเจน โดยโครงการโคแสนล้านนั้น ไม่ได้ให้เพียงการกู้เงินไปซื้อวัว แต่เรายังมีการพัฒนาการอบรมในเรื่องของสัตวบาลตำบลอีกด้วย
"หากคิดอะไรไม่ออก ผมก็อยากให้เข้าร่วมโครงการ เพราะการมีวัว 2 ตัว เราสามารถขยายพันธุ์จนมีเป็นฝูงได้ โดยจะมีการแนะนำว่าเทคนิคต่างๆนั้นเป็นอย่างไร ซึ่งพี่น้องประชาชนสามารถ มีรายได้เสริมได้ ด้วยเงินทุนเพียงไม่กี่หมื่นบาท โดยเวลานี้รัฐบาล ก็กำลังเร่งทำทุกทางให้พี่น้องประชาชน มีอาชีพ มีรายได้เสริมในการเลี้ยงวัว ซึ่งหากพี่น้องประชาชน มีความสนใจ ก็สามารถติดต่อมาศึกษาดูงานที่จังหวัดสุโขทัยได้ ผมพร้อมจะสนับสนุนและประสานให้ทุกท่านได้ลงมาดูจากหน้างานจริงๆว่า เป็นไปได้ ไม่ใช่เรื่องเพ้อฝัน" นายสมศักดิ์ กล่าว

ที่มา : https://www.thaigov.go.th/news/contents/details/79451