รัฐบาลไทย-ข่าวทำเนียบรัฐบาล-จังหวัดนครพนมบูรณาการหน่วยงานความมั่นคงในพื้นที่ จับกุมผู้กระทำความผิดชาวลาว 1 ราย พร้อมของกลางยาบ้ากว่า 72,000 เม็ด สั่งเร่งสืบสวนขยายผล พร้อมเดินหน้า Re X-Ray กวาดล้างสิ่งผิด กม.


วันอาทิตย์ที่ 25 กุมภาพันธ์ 2567
25/02/2567
พิมพ์
จังหวัดนครพนมบูรณาการหน่วยงานความมั่นคงในพื้นที่ จับกุมผู้กระทำความผิดชาวลาว 1 ราย พร้อมของกลางยาบ้ากว่า 72,000 เม็ด สั่งเร่งสืบสวนขยายผล พร้อมเดินหน้า Re X-Ray กวาดล้างสิ่งผิด กม.
จังหวัดนครพนมบูรณาการหน่วยงานความมั่นคงในพื้นที่ จับกุมผู้กระทำความผิดชาวลาว 1 ราย พร้อมของกลางยาบ้ากว่า 72,000 เม็ด สั่งเร่งสืบสวนขยายผล พร้อมเดินหน้า Re X-Ray กวาดล้างสิ่งผิดกฎหมายในทุกพื้นที่อย่างต่อเนื่อง
วันนี้ (25 ก.พ. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า รัฐบาลและกระทรวงมหาดไทยมีนโยบายสำคัญในการจัดระเบียบสังคม ปราบปรามผู้มีอิทธิพล และแก้ไขปัญหายาเสพติด โดยเน้นย้ำให้ฝ่ายปกครอง พุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมายและเร่งสืบสวนขยายผลเพื่อนำตัวผู้กระทำความผิดมาลงโทษตามกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน ชุมชนน่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย สามารถใช้ชีวิตได้อย่างเป็นปกติสุข ซึ่งจังหวัดนครพนมได้ดำเนินการปราบปรามผู้ค้าและเครือข่ายยาเสพติดในพื้นที่อย่างต่อเนื่อง โดยการปิดล้อมตรวจค้น และดำเนินการจับกุมผู้ค้าและผู้เสพยาเสพติดในทุกพื้นที่ของจังหวัดนครพนม เพื่อรักษาความสงบเรียบร้อยและดำเนินการนำตัวผู้กระทำความผิดเข้าสู่กระบวนการยุติธรรม เพื่อความปลอดภัยในชีวิตและทรัพย์สินของพี่น้องประชาชน
นายวันชัย จันทร์พร ผู้ว่าราชการจังหวัดนครพนม กล่าวว่า ตนได้สั่งการให้ทุกหน่วยงานความมั่นคงในจังหวัดนครพนม บูรณาการร่วมกับกองทัพภาคที่ 2 (นบ.ยส.24) ตำรวจภูธรภาค 4 ปปส.ภาค 4 และฝ่ายปกครองในพื้นที่ ดำเนินการปิดล้อม จับกุม ตรวจค้นพื้นที่เป้าหมาย ในพื้นที่หมู่ที่ 8 ตำบลนาขมิ้น อำเภอโพนสวรรค์ จังหวัดนครพนม ซึ่งจากการตรวจค้นสามารถจับกุมผู้กระทำความผิดได้ 1 ราย คือ นายท้าวเอื้อนฯ (ราษฎร สปป.ลาว) พักอาศัยอยู่ที่ หมู่ 8 ตำบลนาขมิ้น อำเภอโพนสวรรค์ จังหวัดนครพนม พร้อมด้วยของกลางยาบ้า จำนวน 36 มัด หรือประมาณ 72,000 เม็ด เจ้าหน้าที่จึงนำตัวผู้กระทำความผิดเข้าสู่กระบวนการทางกฎหมายต่อไป
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า จังหวัดนครพนมได้สนองนโยบายเร่งด่วนของรัฐบาลในการแก้ไขปัญหายาเสพติด สร้างคุณภาพชีวิตที่ดี นำความปลอดภัยมาสู่ประชาชน โดยดำเนินการร่วมกันทุกภาคส่วนในการปราบปรามผู้มีอิทธิพลและยาเสพติดให้หมดสิ้นไปจากสังคมไทย ผู้ผลิตและผู้ค้าต้องได้รับโทษตามกระบวนการยุติธรรม ใช้กระบวนการทางกฎหมายในการปราบปรามอย่างจริงจัง โดยการยึดและอายัดทรัพย์สิน ตัดวงจรการค้ายาเสพติด และยังได้ขับเคลื่อนนโยบายของกระทรวงมหาดไทยในการเร่งรัดการดำเนินงานให้เป็นรูปธรรม ตามแผนสกัดกั้นและปราบปรามยาเสพติด ตามประมวลกฎหมายยาเสพติด พ.ศ. 2564 มาตรา 5 (10) และประกาศคณะกรรรมการป้องกันและปราบปรามยาเสพติด เรื่อง ปฏิบัติการลดความรุนแรงของปัญหายาเสพติด ระยะ 1 ปี เพื่อระดมปิดล้อมตรวจค้น ทำลายเครือข่ายขบวนการค้ายาเสพติดในพื้นที่จังหวัดนครพนม
“จังหวัดนครพนมได้ดำเนินมาตรการป้องกันและปราบปรามยาเสพติดมาอย่างต่อเนื่อง เข้มข้น ด้วยความทุ่มเทและเสียสละของกำลังพลฝ่ายปกครอง โดยใช้กำลังชุดรักษาความปลอดภัยหมู่บ้าน (ชรบ.) เป็นหน่วยเฝ้าระวังประจำหมู่บ้าน และดำเนินการหาข่าวการลักลอบจำหน่ายยาเสพติด และการกระทำผิดกฎหมายอื่น ๆ ในพื้นที่รับผิดชอบ แจ้งเบาะแสให้กับหน่วยงานความมั่นคงเข้าดำเนินการ ปิดล้อม จับกุม ตรวจค้น ตลอดจนดำเนินการลาดตระเวนรักษาความสงบเรียบร้อย ตั้งจุดตรวจ จุดสกัด สร้างความเชื่อมั่นให้กับประชาชนในพื้นที่ โดยขอความร่วมมือพี่น้องประชาชนหากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ หรือสายด่วน 1567 ตลอด 24 ชั่วโมง” นายวันชัยฯ กล่าวเน้นย้ำ
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79443