รัฐบาลไทย-ข่าวทำเนียบรัฐบาล-ดีอี เตือน ระวังคนร้ายแอบอ้างเป็นศูนย์ 1441


วันอาทิตย์ที่ 25 กุมภาพันธ์ 2567
ดีอี เตือน ระวังคนร้ายแอบอ้างเป็นศูนย์ 1441
ดีอี เตือน ระวังคนร้ายแอบอ้างเป็นศูนย์ 1441
รัฐมนตรีประเสริฐ จันทรรวงทอง (รมว ดีอี) เผยว่าจากกรณีชาย 66 ปี ถูกหลอกลงทุนพยายามฝากเงิน 2 แสนให้มิจฉาชีพโดยได้สนทนาไลน์กับบุคคลหนึ่งชื่อว่าฝ่ายปฏิบัติการ AOC ซึ่งอ้างว่าเป็นตำรวจให้ร่วมลงทุน ชายคนดังกล่าวก็หลงเชื่อและโอนเงินไปฝากหลายครั้งรวมทั้งสิ้นกว่า 100,000 บาท ในแชตสนทนาบอกอีกว่าหากต้องการถอนเงินทั้งหมดต้องโอนเงินไปฝากเพิ่มอีกกว่า 200,000 บาท และต้องโอนก่อนเวลา 21.00 น.
AOC 1441 เป็นศูนย์ One Stop Service จัดตั้งโดยกระทรวงดิจิทัลเพื่อเศรษฐกิจและสังคม ร่วมกับ สตช และหน่วยงานที่เกี่ยวข้อง เพื่อแก้ปัญหาหลอกลวงออนไลน์สำหรับประชาชน มีการจัดตั้ง War-room เพื่อดำเนินการด้านคดีให้กับประชาชนแบบเร่งด่วน เชิงรุก
ศูนย์ AOC มีเป้าหมายการจัดตั้งเพื่อ
• ระงับ/อายัด บัญชีของคนร้ายให้แก่ผู้เสียหายที่ถูกหลอกได้ทันที ใช้เวลา 15 นาที
• ติดตามสถานการณ์แก้ไขปัญหาให้ผู้เสียหายทุกขั้นตอนได้ทันที
• เร่งการติดตามการคืนเงินให้แก่ผู้เสียหาย
• เพิ่มประสิทธิภาพการจับกุม ดำเนินคดี และการขยายผลคดี
ปัจจุบันนี้ ศูนย์ AOC 1441 มีช่องทางติดต่อเดียวเท่านั้น คือสายด่วน 1441 โดยสามารถติดต่อได้ตลอด 24 ชั่วโมง และไม่มี Page Facebook หรือ Line Official เป็นช่องทางติดต่อแต่อย่างใด และไม่มีการโทรหาประชาชนให้ลงทุนหรือให้โอนเงิน
หากพี่น้องประชาชนท่านใดตกเป็นเหยื่อโจรออนไลน์ สามารถแจ้งความผ่านระบบรับแจ้งความออนไลน์ (เฉพาะคดีอาชญากรรมทางเทคโนโลยี) ที่เว็บไซต์นี้เท่านั้น www.thaipoliceonline.go.th หากมีข้อสงสัย สามารถโทรปรึกษาสายด่วน 1441 ได้ตลอด 24 ชั่วโมง

ที่มา : https://www.thaigov.go.th/news/contents/details/79446