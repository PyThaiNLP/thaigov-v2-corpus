รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม เยี่ยมชมศูนย์ฝึกการบินหัวหิน สถาบันการบินพลเรือน


วันจันทร์ที่ 26 กุมภาพันธ์ 2567
นางมนพร เจริญศรี รัฐมนตรีช่วยว่าการกระทรวงคมนาคม เยี่ยมชมศูนย์ฝึกการบินหัวหิน สถาบันการบินพลเรือน
....
นางมนพร เจริญศรี รัฐมนตรีช่วยว่าการกระทรวงคมนาคม พร้อมคณะ เยี่ยมชมศูนย์ฝึกการบินหัวหิน จังหวัดประจวบคีรีขันธ์ สถาบันการบินพลเรือน (สบพ.) เมื่อวันที่ 25 กุมภาพันธ์ 2567 โดยมี นางสาวภัคณัฏฐ์ มากช่วย ผู้ว่าการ สบพ. พร้อมเจ้าหน้าที่ศูนย์การบินฯ ให้การต้อนรับ
นางมนพร กล่าวว่า การเยี่ยมชมศูนย์ฝึกการบินหัวหิน สบพ. ในครั้งนี้ เพื่อรับทราบแผนพัฒนา ศูนย์ฝึกการบินหัวหิน เพื่อได้เห็นสภาพและข้อเท็จจริงในการผลักดันสนับสนุนการของบประมาณ เพื่อก่อสร้างอาคารศูนย์ฝึกการบินฯ ในปีงบประมาณ พ.ศ. 2568 ในวงเงิน 414 ล้านบาท ซึ่งมีความจำเป็นอย่างยิ่งที่ศูนย์ฝึกการบินหัวหิน จะต้องได้รับการพัฒนา เนื่องจากเป็นแหล่งผลิตนักบินเชิงพาณิชย์ รวมถึงบุคลากรด้านการบินหลักของประเทศ โดยแผนพัฒนาศูนย์ฝึกการบินฯ ของ สบพ. มีความสอดคล้องกับวิสัยทัศน์ที่ 4 ของนายเศรษฐา ทวีสิน นายกรัฐมนตรี ในการผลักดันให้ประเทศไทยเป็นศูนย์กลางการบิน (Aviation Hub)
นอกจากนี้ นางมนพร ได้มอบนโยบายให้ สบพ. เตรียมความพร้อมในด้านต่าง ๆ เช่น การพัฒนาอาคารสถานที่ในเฟสที่สองและเฟสที่สาม ตามแผนการพัฒนาศูนย์ฝึกการบิน เครื่องบิน Simulator และการเตรียมบุคลากรครูการบิน เพื่อรองรับการขยายตัวของอุตสาหกรรมด้านการบินในประเทศไทย และรองรับเป็นศูนย์กลางการบิน (Aviation Hub) ของภูมิภาคต่อไป

ที่มา : https://www.thaigov.go.th/news/contents/details/79449