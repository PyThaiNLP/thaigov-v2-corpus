รัฐบาลไทย-ข่าวทำเนียบรัฐบาล- ดีอี เปิดงานสัมมนาและประชุมทางวิชาการนานาชาติ RIIT 2004 


วันจันทร์ที่ 26 กุมภาพันธ์ 2567
ดีอี เปิดงานสัมมนาและประชุมทางวิชาการนานาชาติ RIIT 2004
ต่อยอดเทคโนโลยีหุ่นยนต์อินฟอร์เมติกส์ และการควบคุมอัจฉริยะ
วันนี้ (26 กุมภาพันธ์ 2567) นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดงานสัมมนาและประชุมทางวิชาการนานาชาติ ด้านเทคโนโลยีหุ่นยนต์ อินฟอร์เมติกส์และการควบคุมอัจฉริยะ ครั้งที่ 10 (The 10th IEEE International Conference on Robotics, Informatics, and Intelligence Control Technology : RIIT2004) จัดโดยสมาคมหุ่นยนต์ อินฟอร์เมติกส์และเทคโนโลยีควบคุมอัจฉริยะ (Robotics, Informatics, and Intelligence control Technology Association: RIITA) ร่วมกับสมาคมคอมพิวเตอร์แห่งประเทศไทยในพระบรมราชูปถัมภ์ สถาบันอุดมศึกษาด้านวิทยาศาสตร์และเทคโนโลยี 9 แห่ง และสมาคมวิชาการหุ่นยนต์แห่งประเทศไทย เพื่อเป็นเวทีการนำเสนอและแลกเปลี่ยนผลงานทางวิชาการและวิจัยของคณาจารย์ นักวิชาการ นักวิจัย และนักศึกษาจากทั่วโลก นำเสนอองค์ความรู้ในศาสตร์ต่าง ๆ ด้านเทคโนโลยีในปัจจุบัน รวมถึงงานนิทรรศการแสดงเทคโนโลยีอุตสาหกรรมด้านหุ่นยนต์ อินฟอร์เมติกส์ และการควบคุมอัจฉริยะ ณ สามย่านมิตรทาวน์ ฮอลล์ ปทุมวัน กรุงเทพฯ
โดยในงาน RIIT2004 ประกอบด้วย 3 กิจกรรม 1) งานประชุมเชิงวิชาการ เพื่อเป็นเวทีการนำเสนอและ แลกเปลี่ยน ผลงานทางวิชาการ และวิจัยของคณาจารย์ นักวิชาการ นักวิจัย และนักศึกษาจากทั่วโลก
2)งานอบรมสัมมนานานาชาติ เป็นการนำเสนอองค์ความรู้ในศาสตร์ต่างๆ ด้านเทคโนโลยีในปัจจุบัน เพื่อผู้เข้ารับการอบรม มีความเข้าใจและสามารถนำไปบูรณาการ ในชีวิตประจำวัน และพัฒนา ต่อยอด ขยายผล ในผลิตภัณฑ์ขององค์กร หรือหน่วยงาน
3)การจัดนิทรรศการแสดงเทคโนโลยีอุตสาหกรรมด้านหุ่นยนต์อินฟอร์เมติกส์ และการควบคุมอัจฉริยะ เป็นการสร้างโอกาสให้ผู้ผลิตและจำหน่ายหรือให้บริการสินค้าเทคโนโลยีด้านระบบคอมพิวเตอร์  อุปกรณ์สื่อสาร อุปกรณ์ประมวลผล อุปกรณ์อำนวยความสะดวกสมัยใหม่ในรูปแบบต่างๆ นำเสนอแก่ผู้ที่สนใจเข้าร่วมงาน

ที่มา : https://www.thaigov.go.th/news/contents/details/79458