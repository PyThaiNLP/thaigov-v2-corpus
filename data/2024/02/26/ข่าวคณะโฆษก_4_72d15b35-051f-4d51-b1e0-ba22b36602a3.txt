รัฐบาลไทย-ข่าวทำเนียบรัฐบาล-​“รัดเกล้า” ย้ำเตือนประชาชน วันพระใหญ่เช่นนี้​ ทำบุญออนไลน์ ให้ระวังเพจปลอม มิจฉาชีพหลอกโอนเงิน


วันจันทร์ที่ 26 กุมภาพันธ์ 2567
26/02/2567
พิมพ์
​“รัดเกล้า” ย้ำเตือนประชาชน วันพระใหญ่เช่นนี้​ ทำบุญออนไลน์ ให้ระวังเพจปลอม มิจฉาชีพหลอกโอนเงิน
​“รัดเกล้า” ย้ำเตือนประชาชน วันพระใหญ่เช่นนี้​ ทำบุญออนไลน์ ให้ระวังเพจปลอม มิจฉาชีพหลอกโอนเงิน
วันนี้ (26 ก.พ. 67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรีออกมาย้ำเตือนประชาชนว่า ในช่วงของวันมาฆะบูชา​และวันหยุดชดเชยนี้​ เป็นวันสิริมงคลที่พุทธศาสนิกชนนับว่าเป็นวันพระใหญ่และนิยมทำบุญกัน  ทั้งนี้​ ขอให้ตระหนักถึงการทำบุญออนไลน์โดยล่าสุด ศูนย์ต่อต้านข่าวปลอมประเทศไทย สำนักงานตำรวจแห่งชาติ​ ออกมาย้ำเตือนการทำบุญออนไลน์ให้ระมัดระวังมิจฉาชีพใช้กลโกงหลอกลวง พร้อมระบุว่าหากอยากจะทำบุญออนไลน์ต้องตรวจสอบให้ดี ระวังมิจฉาชีพใช้กลโกงหลอกหลวง โดยสิ่งที่ต้องระวังมีดังนี้
– เช่าวัตถุมงคล เครื่องราง ของขลังออนไลน์ อาจเจอของปลอม ไม่ตรงปกหรือหลอกให้โอนเงิน แต่ไม่ส่งของให้
– เวียนเทียนออนไลน์ มิจฉาชีพอาจหลอกให้กดลิงก์ติดตั้งแอปฯ รีโมทควบคุมโทรศัพท์ เพื่อดูดเงินจากบัญชี หรือหลอกให้กรอกข้อมูลส่วนตัวเพื่อนำไปทำเรื่องผิดกฎหมาย
– ทำบุญออนไลน์ มิจฉาชีพอาจหลอกให้โอนเงินทำบุญ ด้วยการให้หมายเลขบัญชีปลอม
– สะเดาะเคราะห์ แก้กรรม ดูดวงออนไลน์ อาจเป็นโจรแฝงตัวหลอกเอาข้อมูลส่วนตัว วันเดือนปีเกิด ที่อยู่ รูปถ่าย ภาพโป๊เปลือย ข้อมูลบัตรประชาชน เลขบัตรเครดิต ฯลฯ
– ใบอนุโมทนาบัตรออนไลน์ อ้างลดหย่อนภาษี อาจเป็นโจรสวมรอยหลอกให้กรอกข้อมูลส่วนตัว
“สำหรับคนไทยแล้วถือเป็นพุทธศาสนิกชน ที่ดี และมีใจศรัทธาในการทำบุญ แต่ในยุคนี้ รัฐบาลอยากให้ประชาชนระมัดระวัง มิจฉาชีพ ทางออนไลน์ ที่มักหลอกหลวงประชาชนในขณะนี้ ด้วยการสอบถามไปยังหน่วยงานที่เกี่ยวข้อง เพื่อการทำบุญ จะได้ส่งตรงถึงมือผู้รับ และผู้ให้” นางรัดเกล้าฯ​ กล่าว

ที่มา : https://www.thaigov.go.th/news/contents/details/79457