รัฐบาลไทย-ข่าวทำเนียบรัฐบาล-นายกฯ ชื่นชมอีกก้าวของความสำเร็จนักแบดมินตันหญิงไทย รองแชมป์ทีมหญิง เอเชีย ทีม แชมเปี้ยนชิพ 2024 ขอให้แฟนกีฬาเป็นกำลังใจให้นักกีฬาต่อไป เชื่อว่าจะมีผลงานที่เป็นความหวังให้แฟนกีฬา


วันจันทร์ที่ 19 กุมภาพันธ์ 2567
19/02/2567
พิมพ์
นายกฯ ชื่นชมอีกก้าวของความสำเร็จนักแบดมินตันหญิงไทย รองแชมป์ทีมหญิง เอเชีย ทีม แชมเปี้ยนชิพ 2024 ขอให้แฟนกีฬาเป็นกำลังใจให้นักกีฬาต่อไป เชื่อว่าจะมีผลงานที่เป็นความหวังให้แฟนกีฬา
นายกฯ ชื่นชมอีกก้าวของความสำเร็จนักแบดมินตันหญิงไทย รองแชมป์ทีมหญิง เอเชีย ทีม แชมเปี้ยนชิพ 2024 ขอให้แฟนกีฬาเป็นกำลังใจให้นักกีฬาต่อไป เชื่อว่าจะมีผลงานที่เป็นความหวังให้แฟนกีฬาไทยชื่นใจ
วันนี้ (19 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมความสำเร็จของนักกีฬาแบดมินตันหญิงไทย ครองรองแชมป์เอเชียทีมหญิง ในการแข่งขันแบดมินตันรายการเอเชีย ทีม แชมเปี้ยนชิพ 2024 (Badminton Asia Team Championships 2024) ณ ประเทศมาเลเซีย
โฆษกประจำสำนักนายกรัฐมนตรีเปิดเผยว่า จากผลการแข่งขันแม้ทีมไทยจะได้รับรองแชมป์ฯ แต่เป็นการต่อสู้ที่สร้างความสนุกสนานให้แฟนกีฬาชาวไทย ทำให้เห็นถึงศักยภาพ และเป็นประวัติศาสตร์อีกครั้งของนักกีฬาแบดมินตันหญิงไทย ซึ่งได้ผ่านเข้าชิงชนะเลิศเป็นครั้งแรก หลังชนะอินโดนีเซียในรอบรองชนะเลิศและผ่านเข้าไปชิงชนะเลิศกับทีมจากอินเดีย และแพ้ไปอย่างน่าเสียดาย 2-3 คู่ อย่างไรก็ตาม นับเป็นผลงานที่ดีที่สุดของทีมแบดมินตันหญิงไทยในศึกชิงแชมป์เอเชีย ที่เคยทำเอาไว้ในปี 2016 และ 2020 ซึ่งคว้าเหรียญทองแดงได้จากทั้ง 2 ครั้ง
“นายกรัฐมนตรีชื่นชมนักกีฬาแบดมินตันหญิงไทย ที่ทำผลงานได้อย่างดีเยี่ยม ร่วมกันทำผลงานให้ทีมผ่านเข้ามาถึงในรอบชิงชนะเลิศได้ ถึงแม้ผลครั้งนี้จะได้รองแชมป์ แต่เชื่อว่าประสบการณ์ และศักยภาพของนักกีฬาไทยจะทำให้นักแบดมินตันหญิงไทยไปได้ไกลในการแข่งขันต่อๆ ไป ขอเชิญชวนให้แฟนกีฬาไทยติดตามผลงาน เป็นกำลังใจให้นักแบดมินตันหญิงไทยคว้าชัยชนะในการแข่งขันต่อๆ ไป” นายชัย กล่าว

ที่มา : https://www.thaigov.go.th/news/contents/details/79117