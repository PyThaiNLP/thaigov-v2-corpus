รัฐบาลไทย-ข่าวทำเนียบรัฐบาล-​นายกฯ ประชุมหารือแผนพัฒนาของ จ.อุดรธานี ย้ำทุกหน่วยงานบูรณาการทำงานร่วมกัน ใช้งบประมาณคุ้มค่า ไม่ให้เกิดการทุจริต เตรียมความพร้อมทุกด้านเพื่อดูแลประชาชนอย่างเต็มที่


วันจันทร์ที่ 19 กุมภาพันธ์ 2567
19/02/2567
พิมพ์
​นายกฯ ประชุมหารือแผนพัฒนาของ จ.อุดรธานี ย้ำทุกหน่วยงานบูรณาการทำงานร่วมกัน ใช้งบประมาณคุ้มค่า ไม่ให้เกิดการทุจริต เตรียมความพร้อมทุกด้านเพื่อดูแลประชาชนอย่างเต็มที่
​นายกฯ ประชุมหารือแผนพัฒนาของ จ.อุดรธานี ย้ำทุกหน่วยงานบูรณาการทำงานร่วมกัน ใช้งบประมาณคุ้มค่า ไม่ให้เกิดการทุจริต เตรียมความพร้อมทุกด้านเพื่อดูแลประชาชนอย่างเต็มที่
วันนี้ (19 ก.พ. 67) เวลา 13.15 น. ณ โครงการส่งน้ำและบำรุงรักษากุมภวาปี ต.เวียงคำ อ.กุมภวาปี จ.อุดรธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ประชุมหารือแผนพัฒนาของจังหวัดอุดรธานี ร่วมกับหน่วยงานที่เกี่ยวข้อง นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
นายกฯ รับทราบภาพรวมของจังหวัดอุดรธานี โดยที่ประชุมมีการพิจารณาประเด็นการพัฒนาที่สำคัญของจังหวัดอุดรธานี อาทิ 1) แนวทางการพัฒนาแหล่งท่องเที่ยวทะเลวัวแดง และการกำจัดวัชพืช ได้แก่ โครงการส่งน้ำและบำรุงรักษากุมภวาปี รายงานแนวทางการพัฒนาแหล่งท่องเที่ยวทะเลบัวแดง การจำจัดวัชพืช โครงการส่งน้ำและบำรุงรักษาห้วยหลวง รายงานประเด็นการบริหารจัดการน้ำในพื้นที่เขื่อนห้วยหลวง 2) การป้องกันและปราบปรามยาเสพติดจังหวัดอุดรธานี (ด้านการป้องกัน ปราบปราม การบำบัดฟื้นฟู) 3) การเตรียมการจัดงานพืชสวนโลกจังหวัดอุดรธานี พ.ศ. 2569 (เช่น การขอใช้พื้นที่สาธารณประโยชน์ การจัดงานมหกรรมพืชสวนโลกจังหวัดอุดรธานี ทุกอย่างมีความพร้อมและดำเนินการถูกต้องตามกฎหมาย) 4) กรมราชทัณฑ์ เรือนจำกลางอุดรธานี นำเสนอข้อมูลการดำเนินงานจัดหาพื้นที่สำหรับก่อสร้างเรือนจำกลางอุดรธานีแห่งใหม่ ทดแทนเรือนจำแห่งเดิม 6) แผนพัฒนาโรงพยาบาลอุดรธานี ลดความแออัด (จัดทำแผนคำของบฯ ปี พ.ศ. 2568 ก่อสร้างอาคารผู้ป่วยนอก 9 ชั้น
นายกฯ กล่าวดีใจที่ได้มาพบกับทุกคน ซึ่งจังหวัดอุดรธานีเป็นจังหวัดที่ใหญ่และมีโอกาสอยู่มาก โดยเรื่องแนวทางการพัฒนาแหล่งท่องเที่ยวทะเลวัวแดงและการกำจัดวัชพืช ขอให้ทุกหน่วยงานที่เกี่ยวข้องบูรณาการทำงานร่วมกันให้ดี รวมถึงเรื่องของการใช้งบฯ ในการบำรุงรักษา ซึ่งในส่วนของการกำจัดวัชพืชนั้นขอให้ทำต่อเนื่อง รวมทั้งในการนำวัชพืชมาทำปุ๋ยอินทรีย์ก็ขอให้ทำเรื่องนี้ให้ถูกต้องตามกฎหมาย เพราะสถานที่แห่งนี้ถือเป็นแหล่งท่องเที่ยวทางธรรมชาติที่ดีและเป็นสถานที่ท่องเที่ยวระดับอินเตอร์ มีนักท่องเที่ยวต่างประเทศมาท่องเที่ยวด้วย และมีสนามบินรองรับทำให้สามารถดึงดูดคนมาท่องเที่ยวได้มาก
เรื่องการบริหารจัดการน้ำในพื้นที่เขื่อนห้วยหลวง นายกฯ ย้ำว่าเรื่องแหล่งน้ำเป็นเรื่องที่รัฐบาลให้ความสำคัญ ซึ่งเรื่องการเพาะปลูก จังหวัดอุดรธานีมีพี่น้องเกษตรกรอยู่จำนวนมาก ขอให้บริหารจัดการระหว่างการใช้อุปโภค บริโภค การเกษตร และอุตสาหกรรมให้มีความสมดุลกัน โดยให้กรมชลประทานพิจารณาความเหมาะสมในการดำเนินการเรื่องงบประมาณในการบริหารจัดการน้ำให้เกิดประโยชน์ต่อประชาชน รวมถึงการดูแลเรื่องของ Public safety เป็นเรื่องที่ต้องให้ความสำคัญเช่นกัน
ส่วนการเตรียมการจัดงานพืชสวนโลกนั้น ขอขอบคุณคณะกรรมการฯ และทุกหน่วยงานที่สามารถดำเนินการอยู่ในงบประมาณที่วางแผนไว้ และมอบให้กระทรวงคมนาคมช่วยวางแผนการดำเนินการระยะยาว ในการทำให้การเดินทางสะดวกสบาย และให้กรมทางหลวง กรมทางหลวงชนบท กรมการปกครอง และส่วนท้องถิ่นดูแลความเรียบร้อยของโครงข่าย เชื่อมโยงกับสถานที่จัดงาน ไฟส่องสว่าง และจัดเตรียมโครงข่ายบรรเทาการจราจรติดขัดบริเวณจัดงานพืชสวนโลก ทั้งนี้ นายกฯ ย้ำเรื่องการใช้งบฯ เป็นเรื่องสำคัญ ต้องเกิดความคุ้มค่าและไม่ให้เกิดการทุจริต
สำหรับเรื่องการแก้ปัญหายาเสพติดถือเป็นเรื่องใหญ่ที่รัฐบาลให้ความสำคัญและกำหนดเป็นนโยบายวาระแห่งชาติของรัฐบาลนี้ ซึ่งเรื่องนี้ต้องร่วมมือทั้งฝ่ายปกครอง ทหาร ตำรวจ ขอให้มีการดำเนินการต่อเนื่องเพื่อช่วยกันทำให้สถานการณ์ดีขึ้น ขณะที่เรื่องเรือนจำกลางอุดรธานี ที่จะมีการดำเนินงานจัดหาพื้นที่สำหรับก่อสร้างเรือนจำกลางอุดรธานีแห่งใหม่ ทดแทนเรือนจำแห่งเดิมนั้น นายกฯ กล่าวว่ารัฐบาลพร้อมยินดีสนับสนุนเรื่องนี้
ส่วนเรื่องพัฒนาโรงพยาบาลอุดรธานี ลดความแออัด นายกฯ กลา่วว่ารัฐบาลให้ความสำคัญกับเรื่องชีวิตความเป็นอยู่ของประชาชน ซึ่งการพัฒนาโรงพยาบาล นอกจากจะต้องเตรียมความพร้อมด้านอุปกรณ์ต่าง ๆ แล้ว เรื่องของการเตรียมบุคลากรทางการแพทย์ให้มีความพร้อมและเพียงพอก็มีความสำคัญ เพราะเป็นปัญหาใหญ่ของประเทศไทยในเรื่องของการขาดแคลนบุคลากรทางการแพทย์ ไม่ว่าจะเป็นแพทย์ พยาบาล รวมถึงเตียงผู้ป่วยด้วย ดังนั้นต้องเตรียมความพร้อมทุกด้านเพื่อดูแลประชาชนอย่างเต็มที่

ที่มา : https://www.thaigov.go.th/news/contents/details/79159