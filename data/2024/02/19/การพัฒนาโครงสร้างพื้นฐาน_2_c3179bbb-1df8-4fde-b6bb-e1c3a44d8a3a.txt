รัฐบาลไทย-ข่าวทำเนียบรัฐบาล-“มนพร” ร่วมคณะ “นายกฯ” ลงพื้นที่จังหวัดสกลนคร ติดตามการเพิ่มมูลค่าเศรษฐกิจในพื้นที่ พัฒนาเส้นทางคมนาคมเชื่อมภูมิภาค


วันจันทร์ที่ 19 กุมภาพันธ์ 2567
19/02/2567
พิมพ์
“มนพร” ร่วมคณะ “นายกฯ” ลงพื้นที่จังหวัดสกลนคร ติดตามการเพิ่มมูลค่าเศรษฐกิจในพื้นที่ พัฒนาเส้นทางคมนาคมเชื่อมภูมิภาค
“มนพร” ร่วมคณะ “นายกฯ” ลงพื้นที่จังหวัดสกลนคร ติดตามการเพิ่มมูลค่าเศรษฐกิจในพื้นที่ พัฒนาเส้นทางคมนาคมเชื่อมภูมิภาค
​​       นายเศรษฐา ทวีสิน นายกรัฐมนตรี พร้อมด้วยคณะรัฐมนตรี นางมนพร เจริญศรี รัฐมนตรีช่วยว่าการกระทรวงคมนาคม นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจราชการ ณ จังหวัดสกลนคร เมื่อวันที่ 18 กุมภาพันธ์ 2567
​นางมนพร กล่าวว่า การลงพื้นที่ร่วมนายกรัฐมนตรีและคณะในครั้งนี้ได้ติดตามการดำเนินการประเด็นความเดือดร้อนเรื่องการทำประมงน้ำจืดและการบริหารจัดการน้ำในพื้นที่หนองหาน ให้เพียงพอกับความต้องการของประชาชน ตลอดจนการพัฒนาจังหวัดสกลนคร เป็นสถานที่ท่องเที่ยวเชิงศาสนา เยี่ยมชมการดำเนินงานของศูนย์ศึกษาการพัฒนาภูพานอันเนื่องมาจากพระราชดำริ ในพื้นที่ต้นแบบในการแก้ไขปัญหาคุณภาพดิน การจัดการแหล่งน้ำ พร้อมทั้งประชุมหารือแผนพัฒนาและแก้ไขปัญหาของจังหวัดสกลนคร พบปะประชาชนเยี่ยมชมผลิตภัณฑ์ภูมิปัญญาท้องถิ่น เพื่อสร้างมูลค่าและโอกาสทางเศรษฐกิจ
​​             นางมนพร กล่าวด้วยว่า สำหรับการพัฒนาจังหวัดสกลนคร กระทรวงคมนาคมได้มีโครงการก่อสร้างโครงข่ายทางถนนที่สำคัญในพื้นที่คือโครงการเพิ่มช่องจราจรถนน ทล.222 สายพังโคน - บึงกาฬ ตอน อำเภอวานรนิวาส - อำเภอคำตากล้าระหว่าง กม. ที่ 31+500 - 41+150 และ กม. ที่ 41+900 - 54+117 ระยะทาง 21.867 กิโลเมตร เสนอของบประมาณปี 2568 วงเงินงบประมาณ 1,300 ล้านบาท
​​ทั้งนี้ เมื่อโครงการแล้วเสร็จสมบูรณ์ จะทำให้การเชื่อมต่อด้านคมนาคมขนส่งทุกโหมดการเดินทางได้อย่างรวดเร็ว เชื่อมต่อกับระบบโครงข่ายการขนส่งระหว่างประเทศไทยด้านจังหวัดบึงกาฬ ผ่านสะพานมิตรภาพไทย – ลาว แห่งที่ 5 (บึงกาฬ - บอลิคำไซ) เพิ่มประสิทธิภาพโครงข่ายการคมนาคมขนส่งของภาคตะวันออกเฉียงเหนือ สามารถรองรับปริมาณการเดินทางและคมนาคมขนส่งที่เพิ่มสูงขึ้นในอนาคต เชื่อมโยงโครงข่ายคมนาคมขนส่งกับภูมิภาคอื่น ๆ ได้อย่างสะดวก รวดเร็ว ปลอดภัย อีกทั้งยังเป็นการขับเคลื่อนเศรษฐกิจ ส่งเสริมการท่องเที่ยว ยกระดับคุณภาพชีวิตของประชาชน
******* 18 กุมภาพันธ์ 2567 *******

ที่มา : https://www.thaigov.go.th/news/contents/details/79099