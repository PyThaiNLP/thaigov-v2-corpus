รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามลำพลับพลา จังหวัดร้อยเอ็ด ยกระดับคุณภาพชีวิต และบรรเทาความเดือดร้อนของประชาชนในพื้นที่ให้เดินทางเชื่อมระหว่าง 2 จังหวัด ได้อย่างสะดวกปลอดภัย


วันจันทร์ที่ 19 กุมภาพันธ์ 2567
กรมทางหลวงชนบท ก่อสร้างสะพานข้ามลำพลับพลา จังหวัดร้อยเอ็ด ยกระดับคุณภาพชีวิต และบรรเทาความเดือดร้อนของประชาชนในพื้นที่ให้เดินทางเชื่อมระหว่าง 2 จังหวัด ได้อย่างสะดวกปลอดภัย
....
กรมทางหลวงชนบท กระทรวงคมนาคม โดยสำนักงานทางหลวงชนบทที่ 6 (ขอนแก่น) ดำเนินโครงการก่อสร้างสะพานข้ามลำพลับพลา (สะพานบ้านตาหยวก) ตำบลทุ่งหลวง อำเภอสุวรรณภูมิ จังหวัดร้อยเอ็ด โดยก่อสร้างสะพานคอนกรีตเสริมเหล็ก กว้าง 9 เมตร ความยาว 76 เมตร ก่อสร้างถนนเชิงลาดและถนนเชื่อมต่อผิวจราจร พร้อมติดตั้งสิ่งอำนวยความปลอดภัย ระบบระบายน้ำ และเครื่องหมายจราจร ตั้งแต่บริเวณช่วง กม.ที่ 0+000 - 0+500 ใช้งบประมาณ 26.460 ล้านบาท สะพานดังกล่าวประชาชนในพื้นที่ใช้เป็นเส้นทางขนส่งพืชผลทางการเกษตรและสัญจร ไป - มา ระหว่างอำเภอสุวรรณภูมิ จังหวัดร้อยเอ็ด ไปสู่อำเภอท่าตูม จังหวัดสุรินทร์ ซึ่งเดิมสะพานมีความแคบ และได้รับผลกระทบจากอุทกภัยจึงทำให้ไม่ได้รับความสะดวกในการเดินทาง ทั้งนี้ จะช่วยบรรเทาความเดือดร้อน พร้อมเพิ่มคุณภาพชีวิตที่ดีให้ประชาชนเดินทางได้อย่างสะดวกปลอดภัยในทุกฤดู รวมทั้งเชื่อมโยงโครงข่ายคมนาคมระหว่างถนนสายหลัก และใช้เป็นทางลัด - ทางเลี่ยงได้

ที่มา : https://www.thaigov.go.th/news/contents/details/79121