รัฐบาลไทย-ข่าวทำเนียบรัฐบาล-กรมการขนส่งทางบก ขยายเวลายกเว้นการฝึกอบรมหลักสูตร TSM สำหรับผู้มีประสบการณ์ด้านการบริหารจัดการด้านการขนส่งทางถนนไม่น้อยกว่า 5 ปี ตั้งแต่บัดนี้จนถึง 31 ธันวาคม 2567


วันจันทร์ที่ 19 กุมภาพันธ์ 2567
กรมการขนส่งทางบก ขยายเวลายกเว้นการฝึกอบรมหลักสูตร TSM สำหรับผู้มีประสบการณ์ด้านการบริหารจัดการด้านการขนส่งทางถนนไม่น้อยกว่า 5 ปี ตั้งแต่บัดนี้จนถึง 31 ธันวาคม 2567
...
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้ออกประกาศ เรื่อง กำหนดคุณสมบัติ หลักสูตร ระยะเวลาการฝึกอบรม และหน้าที่ของบุคลากรจัดการด้านความปลอดภัยในการขนส่ง พ.ศ. 2564 ซึ่งบุคลากรจัดการด้านความปลอดภัยในการขนส่งต้องผ่านการฝึกอบรมตามหลักสูตรบุคลากรจัดการด้านความปลอดภัยในการขนส่ง (TSM) ที่ ขบ. กำหนด โดยบุคคลทั่วไปอบรม 18 ชั่วโมง เจ้าหน้าที่ความปลอดภัยในการทำงานระดับวิชาชีพ และผู้มีประสบการณ์การบริหารจัดการด้านการขนส่งทางถนน ไม่น้อยกว่า 5 ปี อบรม 6 ชั่วโมง จาก ขบ. หรือหน่วยงานที่ได้รับมอบหมายให้ทำการฝึกอบรมแทน และต้องผ่านการทดสอบในระบบ e-Exam ทั้งนี้ เพื่อเป็นการสนับสนุนให้ผู้มีประสบการณ์การบริหารจัดการด้านการขนส่งทางถนน ไม่น้อยกว่า 5 ปี ซึ่งเป็นผู้มีความรู้ความสามารถและมีประสบการณ์ได้รับการขึ้นทะเบียนเป็นบุคลากรจัดการด้านความปลอดภัยในการขนส่งอย่างเพียงพอต่อความต้องการของผู้ประกอบการขนส่ง ขบ. จึงได้ออกประกาศขยายเวลาสำหรับผู้มีประสบการณ์เกี่ยวข้องกับการบริหารจัดการด้านการขนส่งทางถนนไม่น้อยกว่า 5 ปีขึ้นไป ให้ได้รับการยกเว้นการฝึกอบรมหลักสูตรดังกล่าว ตั้งแต่บัดนี้ - 31 ธันวาคม 2567 ทั้งนี้ผู้มีความประสงค์จะขึ้นทะเบียน TSM สามารถศึกษาข้อมูลเพิ่มเติมและยื่นสมัครเข้ารับการทดสอบความรู้พร้อมแนบหลักฐานได้ที่เว็บไซต์ www.tsmthai.com และสามารถจองคิวเพื่อขอเข้ารับการทดสอบความรู้ได้ทางแอปพลิเคชัน DLT Smart Queue หรือเว็บไซต์ https://gecc.dlt.go.th เพื่อมาทดสอบความรู้ได้ที่ สำนักสวัสดิภาพการขนส่งทางบก อาคาร 8 ชั้น 1 ขบ. สำนักงานขนส่งกรุงเทพมหานครพื้นที่ 1 - 4 หรือสำนักงานขนส่งจังหวัด และสำนักงานขนส่งจังหวัดสาขาทั่วประเทศ ทั้งนี้ หากสอบไม่ผ่านสามารถสอบแก้ตัวได้อีก 2 ครั้ง ภายใน 90 วัน นับแต่วันที่สอบไม่ผ่านครั้งแรก
ทั้งนี้ ปัจจุบันมีบุคลากร TSM ที่ขึ้นทะเบียนแล้ว จำนวน 8,371 ราย ซึ่งผู้ประกอบการขนส่งต้องเร่งรัดการดำเนินการจัดให้มี TSM ตามกรอบระยะเวลาที่ ขบ. กำหนดตั้งแต่ 1 มกราคม 2567 สำหรับกลุ่มผู้ขอรับใบอนุญาตประกอบการขนส่ง (รายใหม่) ได้แก่ รถโดยสารไม่ประจำทาง (ผู้ขอเป็นบุคคลธรรมดา) และรถบรรทุกไม่ประจำทางที่มีรถตั้งแต่ 1 คันขึ้นไป รถโดยสารและรถบรรทุกส่วนบุคคลที่มีรถตั้งแต่ 6 คันขึ้นไป และในกลุ่มผู้ได้รับใบอนุญาตประกอบการขนส่ง (รายเดิม) ได้แก่ รถโดยสารประจำทาง หมวด 3 และหมวด 4 กรุงเทพมหานคร ที่มีรถตั้งแต่ 1 คันขึ้นไป รถโดยสารไม่ประจำทางที่มีรถตั้งแต่ 11 - 50 คัน รถบรรทุกไม่ประจำทางที่มีรถตั้งแต่ 51 คันขึ้นไป รถโดยสารและรถบรรทุกส่วนบุคคล ที่มีรถตั้งแต่ 11 คันขึ้นไป โดยตั้งแต่ 1 มกราคม 2568 ผู้ขอรับหรือได้รับใบอนุญาตประกอบการขนส่งรถโดยสารและรถบรรทุกทุกคันต้องมี TSM ส่งผลให้ผู้ประกอบการขนส่งมีระบบการบริหารจัดการและตรวจสอบความปลอดภัยในการขนส่งทางถนนอย่างเป็นรูปธรรมและยกระดับมาตรฐานความปลอดภัยในการขนส่งทางถนนอย่างยั่งยืน สอบถามข้อมูลได้ที่ สำนักสวัสดิภาพการขนส่งทางบก โทร. 0 2271 8888 0 2271 8620 หรือ LineOA: @tsmthai

ที่มา : https://www.thaigov.go.th/news/contents/details/79118