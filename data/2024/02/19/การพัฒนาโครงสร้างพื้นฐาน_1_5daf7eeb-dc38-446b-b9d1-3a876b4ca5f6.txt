รัฐบาลไทย-ข่าวทำเนียบรัฐบาล-“มนพร” ร่วมคณะ “นายกฯ” ตรวจราชการจังหวัดนครพนม ติดตามการพัฒนาเศรษฐกิจ การท่องเที่ยวในพื้นที่ สู่ศูนย์กลางโลจิสติกส์ภาคอีสานตอนบน


วันจันทร์ที่ 19 กุมภาพันธ์ 2567
19/02/2567
พิมพ์
“มนพร” ร่วมคณะ “นายกฯ” ตรวจราชการจังหวัดนครพนม ติดตามการพัฒนาเศรษฐกิจ การท่องเที่ยวในพื้นที่ สู่ศูนย์กลางโลจิสติกส์ภาคอีสานตอนบน
“มนพร” ร่วมคณะ “นายกฯ” ตรวจราชการจังหวัดนครพนม ติดตามการพัฒนาเศรษฐกิจ การท่องเที่ยวในพื้นที่ สู่ศูนย์กลางโลจิสติกส์ภาคอีสานตอนบน
นายเศรษฐา ทวีสิน นายกรัฐมนตรี พร้อมด้วยคณะรัฐมนตรี นางมนพร เจริญศรี รัฐมนตรีช่วยว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม ร่วมลงพื้นที่ตรวจราชการ ณ จังหวัดนครพนม เมื่อวันที่ 17 กุมภาพันธ์ 2567 โดยมีการติดตามการดำเนินการของด่านศุลกากรจังหวัดนครพนม และการพัฒนาพื้นที่ อาทิ สถานการณ์การนำเข้า - ส่งออกสินค้าผ่านสะพานมิตรภาพไทย-ลาว แห่งที่ 3 การพัฒนาพื้นที่เขตเศรษฐกิจพิเศษนครพนม โครงการศูนย์การขนส่งชายแดนจังหวัดนครพนม และถนนสายเชื่อมศูนย์ซ่อมอากาศยาน - ศูนย์กลางการค้าส่งชายแดน บริเวณสะพานมิตรภาพแห่งที่ 3 - ถนนเชื่อมทางหลวงแผ่นดินหมายเลย 212 อำเภอท่าอุเทน จังหวัดนครพนม พร้อมทั้งประชุมหารือแผนพัฒนาและแก้ไขปัญหาของจังหวัดนครพนม ร่วมงานนมัสการพระธาตุพนมวรมหาวิหาร และพบประชาชน
นางมนพร กล่าวว่า ตามนโยบายของรัฐบาลที่ให้ความสำคัญในการให้บริการและกำกับดูแลโครงข่ายคมนาคมในทุกมิติ ทั้งด้านเศรษฐกิจ ความปลอดภัย ส่งเสริมศักยภาพทางเศรษฐกิจ การค้า การลงทุน การท่องเที่ยว และความมั่นคงของประเทศ โดยกระทรวงคมนาคมได้ดำเนินโครงการสำคัญในการพัฒนาพื้นที่จังหวัดนครพนม ประกอบด้วย ศูนย์การขนส่งชายแดนจังหวัดนครพนม กำหนดก่อสร้างแล้วเสร็จปี 2568 เส้นทางถนนเชื่อมศูนย์ซ่อมอากาศยาน - ศูนย์กลางการค้าส่งชายแดนบริเวณสะพานมิตรภาพแห่งที่ 3 - ถนนเชื่อมทางหลวงแผ่นดินหมายเลข 212 อำเภอท่าอุเทน จังหวัดนครพนม กำหนดก่อสร้างแล้วเสร็จปี 2568 และเส้นทางรถไฟ บ้านไผ่ – มุกดาหาร - นครพนม กำหนดก่อสร้างแล้วเสร็จปี 2570 อีกทั้งได้ให้มหาวิทยาลัยนครพนมทำโครงการจัดตั้ง Medical & Wellness Hub เพื่อรองรับการเป็นเมืองพักผ่อน และรองรับสังคมผู้สูงวัย ซึ่งโครงการดังกล่าวทั้งหมดนี้จะสามารถต่อยอดเศรษฐกิจของจังหวัดนครพนม สร้างความเจริญให้เกิดขึ้นในพื้นที่ เกิดการจ้างงานและสร้างรายได้เพิ่มขึ้น และทำให้จังหวัดนครพนมสามารถพัฒนาผลักดันจากเมืองรองเป็นเมืองหลัก เป็นศูนย์กลางทางโลจิสติกส์ของอีสานตอนบน ยกระดับโครงข่ายคมนาคมเชื่อมโยงสู่ภูมิภาค ส่งเสริมและเพิ่มศักยภาพในการแข่งขันของประเทศ
นอกจากนี้ นางมนพรได้สั่งการให้กรมเจ้าท่าดูแลความปลอดภัยทางน้ำ ในช่วงงานนมัสการองค์พระธาตุพนม ระหว่างวันที่ 17 - 25 กุมภาพันธ์ 2567 โดยถือว่าเป็นงานบุญประจำปีที่จะมีนักท่องเที่ยวประชาชนชาวลาวใช้บริการเรือโดยสารข้ามฟาก เรือโดยสารจำนวนมากทุกปี จึงได้เน้นย้ำให้มีการคุมเข้มการคมนาคมทางน้ำให้มีมาตรฐานความปลอดภัยสูงที่สุด
******** 17 กุมภาพันธ์ 2567 **********.

ที่มา : https://www.thaigov.go.th/news/contents/details/79098