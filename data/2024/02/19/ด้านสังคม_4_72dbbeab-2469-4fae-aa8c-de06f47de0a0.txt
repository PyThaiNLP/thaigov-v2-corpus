รัฐบาลไทย-ข่าวทำเนียบรัฐบาล-ศรส. จ.ตรัง พร้อมทีม พม.หนึ่งเดียว เร่งช่วยเหลือครอบครัวหญิงรับภาระดูแลเด็ก 5 คน  พร้อมติดตามดูแลความเป็นอยู่อย่างใกล้ชิด


วันจันทร์ที่ 19 กุมภาพันธ์ 2567
ศรส. จ.ตรัง พร้อมทีม พม.หนึ่งเดียว เร่งช่วยเหลือครอบครัวหญิงรับภาระดูแลเด็ก 5 คน  พร้อมติดตามดูแลความเป็นอยู่อย่างใกล้ชิด
ศรส. จ.ตรัง พร้อมทีม พม.หนึ่งเดียว เร่งช่วยเหลือครอบครัวหญิงรับภาระดูแลเด็ก 5 คน
พร้อมติดตามดูแลความเป็นอยู่อย่างใกล้ชิด
วันที่ 17 กุมภาพันธ์ 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน หรือ ศรส. เปิดเผยถึงการช่วยเหลือครอบครัวแม่เลี้ยงเดี่ยว ต้องดูแลลูก 5 คน ที่ จ.ตรัง ว่า ขณะนี้ ศรส. จ.ตรัง พร้อมทีม พม.หนึ่งเดียว จังหวัดตรัง ได้ลงพื้นที่เยี่ยมบ้านของหญิงดังกล่าว เพื่อให้การช่วยเหลือร่วมกับเจ้าหน้าที่องค์การบริหารส่วนตำบลในควน พร้อมทั้งพระอาจารย์วัดห้วยศอและวัดช่องหาย ซึ่งจากการสอบข้อเท็จจริง พบว่า หญิงคนดังกล่าวประสบปัญหาความเดือดร้อนและว่างงาน แต่ไม่ได้เป็นแม่เลี้ยงเดี่ยวตามข่าว เนื่องจากปัจจุบัน อาศัยอยู่กับสามี ลูก 4 คน หลาน 1 คน และน้องสาว 2 คน
นางสาวซาราห์ กล่าวต่อไปว่า การลงพื้นที่เยี่ยมบ้านครั้งนี้ ทีม พม.หนึ่งเดียว จังหวัดตรัง ได้มอบเครื่องอุปโภคบริโภคที่จำเป็น เพื่อบรรเทาความเดือดร้อนในเบื้องต้น อีกทั้งพูดคุยให้คำแนะนำ ปรึกษาและร่วมวางแผนเรื่องการเลี้ยงดูบุตรหลานอย่างเหมาะสม เรื่องการศึกษาต่อของเด็กในโรงเรียนประจำสถาบันเพาะกล้าคุณธรรม กรมกิจการเด็กและเยาวชน (ดย.) และเรื่องการรักษาโรคสมาธิสั้นของเด็ก นอกจากนี้ สำนักงานพัฒนาสังคมและความมั่นคงของมนุษย์จังหวัดตรัง จะดำเนินเรื่องการช่วยเหลือเป็นเงินสงเคราะห์ครอบครัว และประสานอาสาสมัครพัฒนาสังคมและความมั่นคงของมนุษย์ (อพม.) ร่วมกับองค์กรปกครองส่วนท้องถิ่นและผู้นำท้องถิ่น ติดตามดูแลความเป็นอยู่อย่างใกล้ชิด
นางสาวซาราห์ กล่าวเพิ่มเติมว่า หากพบเห็นผู้ประสบปัญหาความเดือดร้อน สามารถโทรแจ้งมาที่ ศูนย์เร่งรัดจัดการสวัสดิภาพประชาชน  หรือ ศรส. ผ่านฮอตไลน์ 1300 ตลอด 24 ชั่วโมง ซึ่งกระทรวง พม. มีทีมปฏิบัติการเคลื่อนที่เร็ว พร้อมลงพื้นที่ช่วยเหลือทันที
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ศรส #พม #1300

ที่มา : https://www.thaigov.go.th/news/contents/details/79139