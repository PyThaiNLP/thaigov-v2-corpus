รัฐบาลไทย-ข่าวทำเนียบรัฐบาล-รมว.ยุติธรรม หารือแนวทางการส่งเสริมบทบาทนักจิตวิทยาในการให้คำปรึกษาผู้เสพยาเสพติดในชุมชนที่มีอาการทางจิต 


วันจันทร์ที่ 19 กุมภาพันธ์ 2567
19/02/2567
พิมพ์
รมว.ยุติธรรม หารือแนวทางการส่งเสริมบทบาทนักจิตวิทยาในการให้คำปรึกษาผู้เสพยาเสพติดในชุมชนที่มีอาการทางจิต
รมว.ยุติธรรม หารือแนวทางการส่งเสริมบทบาทนักจิตวิทยาในการให้คำปรึกษาผู้เสพยาเสพติดในชุมชนที่มีอาการทางจิต
ในวันจันทร์ที่ ๑๙ กุมภาพันธ์ ๒๕๖๗ เวลา ๑๓.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมหารือแนวทางการส่งเสริมบทบาทนักจิตวิทยาในการให้คำปรึกษาผู้เสพยาเสพติดในชุมชน โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นางสาวสิริลภัส กองตระการ สมาชิกผู้แทนราษฎร กรุงเทพมหานคร พรรคก้าวไกล นายเอกภพ สิทธิวรรณธนะ ที่ปรึกษาประจำคณะกรรมาธิการสาธารณสุข นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน กรมราชทัณฑ์ กรมคุมประพฤติ สำนักกิจการยุติธรรม และสำนักงาน ป.ป.ส. พร้อมทั้งผู้ที่เกี่ยวข้อง เข้าร่วมการประชุมฯ ณ ห้องประชุม ๑๐-๐๑ อาคารกระทรวงยุติธรรม
พันตำรวจเอก ทวี สอดส่อง รัฐมนตรี​ว่าการ​กระทรวง​ยุติธรรม​ กล่าวว่า รัฐบาลมีนโยบายแก้ไขปัญหายาเสพติด เปลี่ยนผู้เสพเป็นผู้ป่วย ซึ่งจากข้อมูลผู้ป่วยสุขภาพจิตที่เกิดจากยาเสพติด มีจำนวนประมาณ ๒ แสนกว่าคน ประกอบกับสำนักงาน ป.ป.ส. ได้ขับเคลื่อนนโยบาย Quick Win นำผู้ป่วยจิตเวชใหม่ กว่า ๔,๔๑๔ คน เข้ารับการบำบัด ซึ่งขณะนี้ได้ดำเนินการได้แล้วกว่า ๙๑ เปอร์เซนต์ ดังนั้น เพื่อเป็นการขับเคลื่อนแก้ไขปัญหาดังกล่าว จึงได้เชิญนางสาวสิริลภัสฯ ซึ่งได้กล่าวถึงประเด็นปัญหาสุขภาพจิต ในการประชุมสภาฯ โดยมีประเด็นที่เกี่ยวข้องกับกระทรวงยุติธรรม เพื่อประชุมหารือร่วมกับกระทรวงยุติธรรมในการกำหนดขอบเขต บทบาทของนักจิตวิทยากระทรวงยุติธรรมในการดำเนินงานเชิงรุกในชุมชน เพื่อดูแลผู้เสพยาเสพติดในชุมชนที่มีอาการทางจิต
จากนั้น นางสาวสุพจนี ชุติดำรง นักวิเคราะห์นโยบายและแผนชำนาญการพิเศษ สำนักงาน ป.ป.ส. ในฐานะฝ่ายเลขานุการฯ ได้นำเสนอศักยภาพ กรอบการดำเนินงานของนักจิตวิทยาของหน่วยงานในสังกัดกระทรวงยุติธรรมทั่วประเทศ ประกอบด้วย กรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ ในบทบาทในที่ตั้ง และบทบาทเชิงรุก ผ่านโครงการโรงเรียนยุติธรรมอุปถัมภ์ การคัดกรองผู้ป่วย การให้คำปรึกษาครอบครัว บุคคลทั่วไป การสนับสนุนการทำงานเครือข่ายการทำงานเชิงรุกในการป้องกันการกระทำผิดฯ ในสถานศึกษาร่วมกับเครือข่าย การเตรียมความพร้อมก่อนปล่อยฯ คืนสู่สังคม รวมทั้งการรายงานสถานการณ์และสถิติ
จากนั้น นางสาวสิริลภัสฯ ได้นำเสนอปัญหาสุขภาพจิตของวัยรุ่น รวมทั้งสภาพปัญหาสุขภาพจิตเยาวชนผู้อยู่ในกระบวนการยุติธรรม (The Juvenile Justice System) พร้อมทั้งให้ข้อเสนอแนะต่างๆ ในส่วนของการดำเนินงานเชิงรุกของนักจิตวิทยาในชุมชน อาทิ การเตรียมความพร้อมผู้ต้องขัง ญาติก่อนปล่อย และให้คำปรึกษาครอบครัว บุคคลทั่วไปในสังคม การเพิ่มประสิทธิภาพกลไกการประสานส่งต่อ การสำรวจสุขภาพจิตในชุมชน การเฝ้าระวังและส่งต่อหน่วยงานที่เกี่ยวข้อง นอกจากนี้ ได้เสนอแนวทางการการพัฒนานักจิตวิทยา การบูรณาการร่วมกันระหว่างผู้นำชุมชน และอาสาสมัครในชุมชน ในการสอดส่อง บำบัด ผู้เสพยาเสพติดในชุมชนที่มีอาการทางจิต
ในช่วงท้ายของการประชุม ได้เปิดโอกาสให้ร่วมแสดงความคิดเห็นเพิ่มเติม เพื่อกำหนดประเด็นการทำงานร่วมกัน รวมทั้งยกระดับนักจิตวิทยากระทรวงยุติธรรมในด้านองค์ความรู้ เพื่อเสริมสร้างประสิทธิภาพและความเชี่ยวชาญให้กับนักจิตวิทยากระทรวงยุติธรรมในการจัดโปรแกรมพัฒนาพฤตินิสัยต่อไป ทั้งนี้ ประธานมอบหมายให้กรมพินิจฯ เป็นเจ้าภาพในการหารือหลักสูตรดังกล่าว และจะจัดประชุมนำเสนอความคืบหน้าการหารือหลักสูตรเสนอต่อ รมว.ยธ. ภายในเดือนมีนาคมนี้

ที่มา : https://www.thaigov.go.th/news/contents/details/79173