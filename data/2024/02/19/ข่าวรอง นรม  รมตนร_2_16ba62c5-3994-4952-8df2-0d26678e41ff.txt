รัฐบาลไทย-ข่าวทำเนียบรัฐบาล-​“รองนายกฯสมศักดิ์” แจ้งข่าวดีกลุ่มผู้ชุมนุมคัดค้านขยายเวลาขายเหล้า - เบียร์ ยืนยัน ไม่มีมติขยายเวลาขายเครื่องดื่มแอลกอฮอล์ หลังข้อมูลยังไม่ครบถ้วน สั่งศึกษาข้อมูลก่อน


วันจันทร์ที่ 19 กุมภาพันธ์ 2567
19/02/2567
พิมพ์
​“รองนายกฯสมศักดิ์” แจ้งข่าวดีกลุ่มผู้ชุมนุมคัดค้านขยายเวลาขายเหล้า - เบียร์ ยืนยัน ไม่มีมติขยายเวลาขายเครื่องดื่มแอลกอฮอล์ หลังข้อมูลยังไม่ครบถ้วน สั่งศึกษาข้อมูลก่อน
​“รองนายกฯสมศักดิ์” แจ้งข่าวดีกลุ่มผู้ชุมนุมคัดค้านขยายเวลาขายเหล้า - เบียร์ ยืนยัน ไม่มีมติขยายเวลาขายเครื่องดื่มแอลกอฮอล์ หลังข้อมูลยังไม่ครบถ้วน สั่งศึกษาข้อมูลก่อน
วันที่ 19 กุมภาพันธ์ 2567 นายสมศักดิ์ เทพสุทิน รองนายกรัฐมนตรี เป็นประธานการประชุมคณะกรรมการนโยบายเครื่องดื่มแอลกอฮอล์แห่งชาติ โดยมี นพ.ชลน่าน ศรีแก้ว รัฐมนตรีว่าการกระทรวงสาธารณสุข นายกิตติกร โล่ห์สุนทร รองเลขาธิการนายกรัฐมนตรีฝ่ายการเมือง นายวิชัย ไชยมงคล ที่ปรึกษารองนายกรัฐมนตรี นายสุรชาติ เทียนทอง เลขานุการรัฐมนตรีว่าการกระทรวงสาธารณสุข และคณะกรรมการ เข้าร่วม ที่สำนักงานปลัดกระทรวงสาธารณสุข
โดยก่อนการประชุม นายสมศักดิ์ ได้เดินทางไปรับหนังสือจากกลุ่มภาคีป้องกันและลดผลกระทบจากเครื่องดื่มแอลกอฮอล์ ที่เดินทางมาชุมนุมคัดค้านการขยายระยะเวลาขายเครื่องดื่มแอลกอฮอล์ กว่า 500 คน พร้อมกล่าวกับผู้ชุมนุมว่า ขอขอบคุณที่เดินทางมาชุมนุมกันในวันนี้ ซึ่งถือว่า เป็นภาคีเครือข่ายที่แข็งแรงมาก โดยตนในฐานะประธานกรรมการนโยบายเครื่องดื่มแอลกอฮอล์แห่งชาติ ขอยืนยันว่า เรื่องที่ทุกท่านห่วงใย ขอให้สบายใจได้ เพราะตนได้ดูเอกสารในการพิจารณาแล้ว ซึ่งพบว่า  ข้อมูลยังไม่ครบถ้วนที่จะสามารถชี้ซ้าย - ขวา ได้ จึงขอย้ำว่า ยังไม่มีมติขยายเวลาการขายเครื่องดื่มแอลกอฮอล์อย่างแน่นอน เพราะต้องมีการศึกษาข้อมูลให้ครบถ้วนก่อน
ขณะที่ตัวแทนผู้ชุมนุม ได้สะท้อนว่า กลุ่มผู้ชุมนุมไม่เห็นด้วย ที่จะมีการขยายระยะเวลาการขายเครื่องดื่มแอลกอฮอล์ จึงขอเสนอผ่านประธานคณะกรรมการ ให้พิจารณาอย่างรอบคอบ เพราะจังหวัดนำร่อง ที่ขยายเวลา ก็เกิดผลกระทบไปแล้ว จึงขอให้ที่ประชุมมีมติไม่ขยายเวลาการขายเครื่องดื่มแอลกอฮอล์
ผู้สื่อข่าวรายงานว่า ภายหลังนายสมศักดิ์ ได้ยืนยันกับผู้ชุมนุมว่า จะไม่มีมติขยายเวลาขายเครื่องดื่มแอลกอฮอล์ ทางกลุ่มผู้ชุมนุม ก็ได้ต่างแสดงความยินดี พร้อมมอบดอกกุหลาบเป็นการขอบคุณให้กับนายสมศักดิ์ ด้วย

ที่มา : https://www.thaigov.go.th/news/contents/details/79164