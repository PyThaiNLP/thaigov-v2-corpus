รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครองอำเภอศรีบุญเรือง บุกจับกุมผู้ลักลอบจำหน่ายบุหรี่ไฟฟ้าที่เปิดร้านขายเสื้อผ้าบังหน้า นายอำเภอเผยได้เบาะแสจากตู้ราชสีห์ ขอพี่น้องประชาชน ช่วยเป็นหูเป็นตา


วันจันทร์ที่ 19 กุมภาพันธ์ 2567
19/02/2567
พิมพ์
ชุดปฏิบัติการพิเศษฝ่ายปกครองอำเภอศรีบุญเรือง บุกจับกุมผู้ลักลอบจำหน่ายบุหรี่ไฟฟ้าที่เปิดร้านขายเสื้อผ้าบังหน้า นายอำเภอเผยได้เบาะแสจากตู้ราชสีห์ ขอพี่น้องประชาชน ช่วยเป็นหูเป็นตา
ชุดปฏิบัติการพิเศษฝ่ายปกครองอำเภอศรีบุญเรือง บุกจับกุมผู้ลักลอบจำหน่ายบุหรี่ไฟฟ้าที่เปิดร้านขายเสื้อผ้าบังหน้า นายอำเภอเผยได้เบาะแสจากตู้ราชสีห์ ขอให้พี่น้องประชาชน ช่วยเป็นหูเป็นตา หากพบการกระทำความผิด แจ้งสายด่วนศูนย์ดำรงธรรม 1567 ตลอด 24 ชั่วโมง
เมื่อวันที่ 18 ก.พ. 67 นายเพทาย จรกระโทก นายอำเภอศรีบุญเรือง เปิดเผยว่า อำเภอศรีบุญเรือง จังหวัดหนองบัวลำภู มีความมุ่งมั่นในการจัดระเบียบสังคมตามนโยบายของกระทรวงมหาดไทย ในเรื่องการปราบปรามผู้มีอิทธิพล อาวุธปืน สถานบริการ อาชญากรรม ยาเสพติด และการกระทำความผิดทุกประเภท รวมถึงการลักลอบจำหน่ายบุหรี่ไฟฟ้าที่เป็นปัญหาซึ่งกำลังทวีความรุนแรงเพิ่มขึ้น ซึ่งทางอำเภอศรีบุญเรืองได้รับเรื่องร้องเรียนจากชาวบ้านผ่านทางตู้ราชสีห์ อ.ศรีบุญเรือง จ.หนองบัวลำภู ว่ามีร้านค้าในพื้นที่ตำบลเมืองใหม่ อ.ศรีบุญเรือง ลักลอบขายบุหรี่ไฟฟ้าให้แก่นักเรียนและเยาวชนในชุมชน ตนจึงได้สั่งการให้ชุดปฏิบัติการพิเศษฝ่ายปกครองอำเภอศรีบุญเรือง เข้าตรวจสอบร้านค้าดังกล่าว
นายเพทาย จรกระโทก นายอำเภอศรีบุญเรือง กล่าวว่า ชุดปฏิบัติการพิเศษฝ่ายปกครองอำเภอศรีบุญเรือง นำโดยปลัดป้องกันอำเภอศรีบุญเรือง สมาชิกกองอาสารักษาดินแดน อ.ศรีบุญเรืองที่ 4 ผู้ช่วยผู้ใหญ่บ้านฝ่ายรักษาความสงบ และชุดรักษาความปลอดภัยหมู่บ้าน ต.เมืองใหม่ ต.นากอก อ.ศรีบุญเรือง ลงพื้นที่เข้าตรวจสอบภายในร้านขายเสื้อผ้าที่ถูกร้องเรียน พบนายปัญญา อายุ 34 ปี แสดงตัวเป็นคนดูแลร้าน และภายในร้านมีการลักลอบขายบุหรี่ไฟฟ้าจริง
"จากการลงตรวจพื้นที่ดังกล่าว เจ้าหน้าที่ได้จับกุมตัวนายปัญญา ผู้ดูแลร้าน โดยแจ้งข้อกล่าวหาว่า เป็นผู้ขายหรือจัดหาด้วยประการใด ๆ หรือเสนอ หรือชักชวนให้มีการขาย ให้บริการหรือจัดหาด้วยประการใด ซึ่งสินค้าบุหรี่ไฟฟ้า หรือน้ำยาสำหรับเติมบุหรี่ไฟฟ้า โดยเรียกค่าตอบแทนเป็นเงินหรือผลประโยชน์อย่างอื่น อันเป็นการฝ่าฝืนคำสั่งคณะกรรมการคุ้มครองผู้บริโภค ที่ 9/2558 ลงวันที่ 28 มกราคม 2558 เป็นผู้นำเข้าซึ่งสินค้าต้องห้ามตามมาตรา 5 (1) แห่งพระราชบัญญัติการส่งออกไปนอกและการนำเข้าในราชอาณาจักร ซึ่งสินค้า พ.ศ. 2522 ฝ่าฝืนประกาศกระทรวงพาณิชย์ เรื่อง กำหนดให้บารากู่และบารากู่ไฟฟ้า หรือบุหรี่ไฟฟ้า เป็นสินค้าต้องห้ามในการนำเข้ามาในราชอาณาจักร พ.ศ. 2557 และฝ่าฝืนพระราชบัญญัติศุลกากร พ.ศ. 2560 มาตรา 246 ซื้อ รับไว้ โดยประการใด ซึ่งของอันตนพึงรู้ว่าเป็นความผิด ตามมาตรา 242 และได้ทำการตรวจยึดบุหรี่ไฟฟ้าและอุปกรณ์ต่าง ๆ ที่เกี่ยวกับบุหรี่ไฟฟ้า ประกอบด้วย พอร์ตไฟฟ้า (เปล่า) 23 เครื่อง พอร์ต (แบบใช้แล้วทิ้ง) 109 ชิ้น หัวพอร์ต 82 ชิ้น คอยล์ 102 ชิ้น หัวคอยล์ 18 ชิ้น หัวแทงค์ 7 อัน น้ำยาแบบเติม 45 ขวด ถ่านชาร์จ 155 ก้อน รางชาร์จถ่าน 35 ชิ้น กล่องใส่ถ่าน 7 กล่อง เคสพอร์ท 6 อัน รวมของกลางทั้งสิ้น 589 ชิ้น คิดเป็นเงิน จำนวน 87, 523 บาท โดยนำของกลางทั้งหมดส่งมอบให้พนักงานสอบสวน สภ.ศรีบุญเรือง เพื่อดำเนินคดีตามกฎหมายต่อไป" นายเพทายฯ กล่าวเพิ่มเติม
นายเพทาย จรกระโทก นายอำเภอศรีบุญเรือง กล่าวทิ้งท้ายว่า การปฏิบัติการดังกล่าวนับเป็นการยกระดับการจัดระเบียบสังคม และปราบปรามผู้มีอิทธิพลของอำเภอศรีบุญเรือง จังหวัดหนองบัวลำภู ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่เน้นย้ำให้ความสำคัญและมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบเรียบร้อยในบ้านเมือง และพี่น้องประชาชน ทั้งนี้ หากพี่น้องประชาชนพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79136