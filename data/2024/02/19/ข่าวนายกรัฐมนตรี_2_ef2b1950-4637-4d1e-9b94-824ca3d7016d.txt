รัฐบาลไทย-ข่าวทำเนียบรัฐบาล-นายกฯ ตรวจเยี่ยมค่ายประจักษ์ศิลปาคม จ.อุดรธานี เผยตั้งใจปรับปรุงสวัสดิการ ดูแลคุณภาพชีวิตทหาร สร้างขวัญและกำลังใจให้ดีขึ้น


วันจันทร์ที่ 19 กุมภาพันธ์ 2567
19/02/2567
พิมพ์
นายกฯ ตรวจเยี่ยมค่ายประจักษ์ศิลปาคม จ.อุดรธานี เผยตั้งใจปรับปรุงสวัสดิการ ดูแลคุณภาพชีวิตทหาร สร้างขวัญและกำลังใจให้ดีขึ้น
นายกฯ ตรวจเยี่ยมค่ายประจักษ์ศิลปาคม จ.อุดรธานี เผยตั้งใจปรับปรุงสวัสดิการ ดูแลคุณภาพชีวิตทหาร สร้างขวัญและกำลังใจให้ดีขึ้น
วันนี้ (19 ก.พ. 67) เวลา 08.50 น. ณ ค่ายประจักษ์ศิลปาคม ตำบลหมากแข้ง อำเภอมืองอุดรธานี  จังหวัดอุดรธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจเยี่ยมค่ายประจักษ์ศิลปาคม พูดคุยถึงประเด็นที่พักอาศัยของทหาร โดยมีนายสุทิน คลังแสง รัฐมนตรีว่าการกระทรวงกลาโหม นายพรหมินทร์ เลิศสุริย์เดช เลขาธิการนายกรัฐมนตรี ร่วมการตรวจเยี่ยม โดยพลเอก เจริญชัย หินเธาว์ ผู้บัญชาการทหารบก ให้การต้อนรับ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีรับฟังรายงานสภาพอาคารบ้านพักค่ายประจักษ์ศิลปาคม โดยมีบ้านพักทั้งหมด 154 หลัง ซึ่งประสบปัญหาความล่าช้าใช้เวลานานในการปรับปรุง ซ่อมแซม ทั้งนี้ นายกรัฐมนตรีกล่าวว่า พื้นที่ในค่ายทหารของเรานั้นมีมาก อยากให้มีการใช้พื้นที่ให้คุ้มค่า คุ้มทุนที่สุด อาจจะสร้างเป็นที่พักอาศัย 2 ชั้นหรือ 3 ชั้น ซึ่งจะคุ้มค่าคุ้มทุนมากกว่าการจะซ่อมแซมบ้านพักที่มีการใช้งานมากว่า 70 ปี บ้านพักหลายจุดสร้างตั้งแต่ปี พ.ศ. 2495 มีสภาพเก่า ชำรุดทรุดโทรมมาก และจำนวนไม่เพียงพอ ซึ่งเราควรจะดูแลชีวิตความเป็นอยู่ให้ดีขึ้นอย่างเท่าเทียม ปรับปรุงสวัสดิการและคุณภาพชีวิตของทหารโดยรวมให้ดีขึ้น เพื่อสร้างขวัญและกำลังใจ นอกจากนั้น นายกรัฐมนตรีได้แนะนำว่า พื้นที่ค่ายทหารในต่างจังหวัดมีพื้นที่มาก การสร้างที่พักอาศัยนั้นอยากให้มีการสร้างบ้านพักให้ตอบโจทย์กับผู้อาศัย ทั้งผู้ที่โสดและผู้ที่มีครอบครัว โดยจะทดลองปรับปรุงในพื้นที่ค่ายทหารต่างจังหวัดที่มีพื้นที่จำนวนมากก่อน
นายกรัฐมนตรีกล่าวด้วยว่า บ้านพักที่จะสร้างใหม่นั้นต้องมีพื้นที่เป็นสัดเป็นส่วน มีอุปกรณ์ที่เพียงพอ ตู้เย็น เตาไฟฟ้า โต๊ะกินข้าว โซนนั่งเล่น และห้องนอน ให้พร้อมเข้าอยู่ได้เลย แล้วมาดูว่าคุณภาพชีวิตความเป็นอยู่ของทหารจะดีขึ้นไหม หากดีขึ้นก็จะเป็นต้นแบบเพื่อไปดำเนินการในที่อื่น ๆ ต่อไป ทั้งนี้ ถ้าไม่มีจุดเริ่มต้นก็จะเป็นการพูดคุยกันไปเรื่อย ๆ ไม่มีความคืบหน้า อะไรที่สามารถทำได้ก็ต้องทำก่อน ซึ่งรัฐบาลพร้อมที่จะช่วยสนับสนุนอย่างเต็มที่

ที่มา : https://www.thaigov.go.th/news/contents/details/79115