รัฐบาลไทย-ข่าวทำเนียบรัฐบาล-​นายกฯ ตรวจติดตามสภาพพื้นที่ก่อสร้างเหมืองใต้ดิน และจุดเจาะอุโมงค์เหมืองแร่โพแทช จ.อุดรธานี ย้ำติดตามดูแลการดำเนินการต่าง ๆ ให้เป็นไปตามขั้นตอนที่โครงการชี้แจงไว้  


วันจันทร์ที่ 19 กุมภาพันธ์ 2567
19/02/2567
พิมพ์
​นายกฯ ตรวจติดตามสภาพพื้นที่ก่อสร้างเหมืองใต้ดิน และจุดเจาะอุโมงค์เหมืองแร่โพแทช จ.อุดรธานี ย้ำติดตามดูแลการดำเนินการต่าง ๆ ให้เป็นไปตามขั้นตอนที่โครงการชี้แจงไว้
​นายกฯ ตรวจติดตามสภาพพื้นที่ก่อสร้างเหมืองใต้ดิน และจุดเจาะอุโมงค์เหมืองแร่โพแทช จ.อุดรธานี ย้ำติดตามดูแลการดำเนินการต่าง ๆ ให้เป็นไปตามขั้นตอนที่โครงการชี้แจงไว้ ยืนยันรัฐบาลรับฟังเสียงประชาชนทุกคน
วันนี้ (19 ก.พ. 67) เวลา 14.50 น. ณ โครงการเหมืองแร่โพแทช ต.หนองไผ่ อ.เมืองอุดรธานี จ.อุดรธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจติดตามสภาพพื้นที่ก่อสร้างเหมืองใต้ดินและจุดเจาะอุโมงค์ นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุปดังนี้
นายกฯ รับฟังแผนการดำเนินงานของเหมืองแร่ และรับชมสภาพพื้นที่ก่อสร้างเหมืองใต้ดินและจุดเจาะอุโมงค์ โดยได้มีการพิจารณาในประเด็นมาตรการป้องกันผลกระทบทางสิ่งแวดล้อมที่เกี่ยวข้องกับการพัฒนาโครงการและแผนการฟื้นฟูเหมืองแร่โพแทชหลังสิ้นสุดการทำเหมือง โดยนายกฯ ได้สอบถามถึงแหล่งเงินทุนที่จะนำมาบริหารจัดการในโครงการ รวมถึงความปลอดภัยของโครงการว่าเมื่อเริ่มดำเนินการจะส่งผลกระทบหรือผลเสียอะไรต่อพื้นที่ชุมชนหรือไม่ ทั้งนี้ นายกฯ กำชับให้ตัวโครงการ หน่วยงานที่เกี่ยวข้องติดตามดูแลการดำเนินการต่าง ๆ ให้เป็นไปตามขั้นตอนที่โครงการได้ชี้แจงไว้
นายกฯ ยังได้พบปะกลุ่มประชาชนผู้คัดค้านเหมืองโพแทช รับฟังถึงความกังวลใจจากการก่อสร้างเหมืองโพแทช รวมถึงข้อเสนอแนะให้กลับไปทบทวนตัวโครงการอีกครั้ง ให้ศึกษาจากเหมืองด่านขุนทดก่อน ทั้งนี้ นายกฯ รับหนังสือพร้อมกล่าวว่า รับเรื่องไว้พิจารณา ขอกลับไปพูดคุยกับหน่วยงานที่เกี่ยวข้องก่อน ยืนยันรัฐบาลรับฟังเสียงของประชาชนทุกคน จากนั้นนายกรัฐมนตรีได้แวะถ่ายภาพร่วมกับกลุ่มลูกเสือ ณ ร้านสามข้าวแฟคตอรี่ ก่อนเดินทางต่อไปยังท่าอากาศยานทหารกองบิน 23 อ.เมืองอุดรธานี เพื่อเดินทางกลับกรุงเทพมหานคร

ที่มา : https://www.thaigov.go.th/news/contents/details/79166