รัฐบาลไทย-ข่าวทำเนียบรัฐบาล-นายกฯ เผย กรณีชาวเมียนมาจำนวนมากขอวีซ่าเดินทางเข้าประเทศไทย ขอเดินทางมาอย่างถูกต้อง หากลักลอบเข้ามาต้องดำเนินการเอาผิดตามกฎหมาย 


วันจันทร์ที่ 19 กุมภาพันธ์ 2567
19/02/2567
พิมพ์
นายกฯ เผย กรณีชาวเมียนมาจำนวนมากขอวีซ่าเดินทางเข้าประเทศไทย ขอเดินทางมาอย่างถูกต้อง หากลักลอบเข้ามาต้องดำเนินการเอาผิดตามกฎหมาย
นายกฯ เผย กรณีชาวเมียนมาจำนวนมากขอวีซ่าเดินทางเข้าประเทศไทย ขอเดินทางมาอย่างถูกต้อง หากลักลอบเข้ามาต้องดำเนินการเอาผิดตามกฎหมาย ระบุอัตราว่างงานแรงงานไทยต่ำกว่า 1% ขอย่ากังวลเรื่องการแย่งงานคนไทย
วันนี้ (19 กุมภาพันธ์ 2567) เวลา 14.00 น. ณ ห้องประชุมโครงการส่งน้ำและบำรุงรักษากุมภวาปี ตำบลเวียงคำ อำเภอกุมภวาปี จังหวัดอุดรธานี  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้สัมภาษณ์ กรณีชาวเมียนมาจำนวนมากขอวีซ่าเพื่อเดินทางเข้าประเทศไทย กังวลว่าจะมีการลักลอบเข้ามาประเทศไทยหรือไม่ นายกรัฐมนตรีกล่าวว่า ต้องแยกประเด็นดังกล่าวออกเป็น  2 ประเด็น คือ เรื่องของการขอวีซ่า ถ้าหากเข้ามาอย่างถูกต้อง เราก็ยินดีต้อนรับ ถ้าเกิดลักลอบเข้ามา ก็ต้องดำเนินการตามกฎหมาย ซึ่งได้มีการพูดคุยหารือกับฝ่ายมั่นคงไว้แล้ว
ส่วนข้อกังวลเรื่องการเข้ามาแย่งงานคนไทยนั้น นายกรัฐมนตรีกล่าวว่า จุดมุ่งหมายที่ชาวเมียนมาเดินทางมาประเทศไทยแตกต่างกันไป หนึ่งในเหตุผลที่เดินทางมาคือหนีทหาร สำหรับข้อกังวลเรื่องแย่งงานคนไทย ขอชี้แจงว่าปัจจุบันอัตราการว่างงานของแรงงานคนไทยมีอยู่ต่ำกว่า 1% และประเทศไทยยังต้องการแรงงานอีกจำนวนมากไม่ว่าจะเป็นแรงงานจากลาว พม่า และกัมพูชา ซึ่งทั้งหมดขึ้นอยู่กับความถูกต้อง
.......................

ที่มา : https://www.thaigov.go.th/news/contents/details/79156