รัฐบาลไทย-ข่าวทำเนียบรัฐบาล-รมว.ยุติธรรม หนุนสร้างการรับรู้ “แผนธุรกิจกับสิทธิมนุษยชน” หาสมดุลระหว่าง “นักปกป้องสิทธิมนุษยชน นายทุน และรัฐ เพื่อการคุ้มครอง ลดการเผชิญหน้า ร่วมพัฒนาชาติ พร้อมกับยกระดับนิติธรรม


วันจันทร์ที่ 19 กุมภาพันธ์ 2567
19/02/2567
พิมพ์
รมว.ยุติธรรม หนุนสร้างการรับรู้ “แผนธุรกิจกับสิทธิมนุษยชน” หาสมดุลระหว่าง “นักปกป้องสิทธิมนุษยชน นายทุน และรัฐ เพื่อการคุ้มครอง ลดการเผชิญหน้า ร่วมพัฒนาชาติ พร้อมกับยกระดับนิติธรรม
รมว.ยุติธรรม หนุนสร้างการรับรู้ “แผนธุรกิจกับสิทธิมนุษยชน” หาสมดุลระหว่าง “นักปกป้องสิทธิมนุษยชน นายทุน และรัฐ เพื่อการคุ้มครอง ลดการเผชิญหน้า ร่วมพัฒนาชาติ พร้อมกับยกระดับนิติธรรมของประเทศไทย
ในวันจันทร์ที่ ๑๙ กุมภาพันธ์  ๒๕๖๗ ณ โรงแรมเบสท์เวสเทิร์น พลัส แวนดา แกรนด์ นนทบุรี พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวปาฐกถาพิเศษในพิธีเปิดการประชุมเชิงปฏิบัติการเพื่อสร้างการรับรู้และขับเคลื่อนแผนสิทธิมนุษยชนแห่งชาติ ฉบับที่ ๕ (พ.ศ. ๒๕๖๖-๒๕๗๐) : นักปกป้องสิทธิมนุษยชน โดยระบุว่า ผมยินดีและมีความตั้งใจมาร่วมการประชุมเชิงปฏิบัติการ เพื่อมาร่วมสร้างการรับรู้ขับเคลื่อนแผนสิทธิมนุษยชน ฉบับที่ ๕ โดยเฉพาะในกลุ่มนักปกป้องสิทธิมนุษยชน เนื่องจากหลักสิทธิมนุษยชน หลักประชาธิปไตย ไม่อาจแยกออกจากหลักนิติธรรม ที่เป็นนโยบายหลักของรัฐบาล นำโดยนายเศรษฐา ทวีสิน นายกรัฐมนตรี ตามที่ได้แถลงไว้เป็นคำมั่นสัญญาประชาคม ว่า ในการบริหารราชการแผ่นดินครบ ๔ ปี จะวางรากฐาน “หลักนิติธรรม” ซึ่งการประชุมในประเด็นการสร้างการรับรู้ สร้างความเข้าใจให้ทุกภาคส่วนเป็นการจัดกิจกรรมในช่วงสังคมไทยที่มีความซับซ้อนทางความคิด จึงถือเป็นจุดเริ่มต้นที่สำคัญ เพราะ “ความคิด” จะแปลเปลี่ยนไปสู่ “คำพูด” ก่อนนำไปสู่สิ่งที่เรียกว่า “การกระทำ” ฉะนั้นความคิดจึงมีความสำคัญ ไม่ว่าคิดอย่างไรแต่นั่น คือ ชีวิตที่คุณเลือก
“หลักนิติธรรม” ผ่านการดำเนินนโยบายของรัฐในหลายทศวรรษที่ผ่านมา ต้องยอมรับว่าประเทศไทยยังอยู่ในกลุ่มที่ต้องพัฒนา จากดัชนีหลักนิติธรรม (Rule of Law Index) ที่ได้เพียง ๐.๔๙ จากคะแนนเต็ม ๑ ของปี ๒๕๖๖ ซึ่งต่ำกว่าปี ๒๕๖๕ ที่ได้ ๐.๕๐ รวมถึงคะแนนดัชนีในหัวข้อหลักสิทธิ เสรีภาพ แต่เมื่อมีสัญญาประชาคมแล้วก็หนีไม่พ้นในการให้ประชาชนเข้ามามีส่วนร่วมเพื่อยกระดับหลักนิติธรรมด้วย
ขณะที่นักปกป้องสิทธิมนุษยชนนั้นต้องเผชิญหน้ากับทั้งรัฐกับนักลงทุน นักพัฒนาหรือที่เรียกว่า “นายทุน”  บางครั้งในวิธีคิดของรัฐที่ต้องการพัฒนาให้เป็นไปตามนโยบาย แต่นักสิทธิมนุษยชนจะคำนึงถึงสิทธิของพลเมือง กลายเป็นการเผชิญหน้าแบบคู่ขนาน เกิดการกระทบกระทั่งระหว่างกัน ที่เริ่มจากระดับเบาไปหาหนัก ตั้งแต่การข่มขู่ การใช้กฎหมายฟ้องปิดปาก การทำร้ายร่างกาย จนไปถึงการทำให้สูญหาย เช่นกรณีนายพอละจี รักจงเจริญ หรือ “บิลลี่” แกนนำชุมชนกะเหรี่ยงบ้านโป่งลึก - บางกลอย เป็นต้น ซึ่งการสร้างการรับรู้ สร้างความเข้าใจให้เป็นไปตามแผนสิทธิมนุษยชนแห่งชาติ ฉบับที่ ๕ จึงเป็นเรื่องสำคัญโดยเฉพาะกระทรวงยุติธรรม ในฐานะที่อยู่ตรงกลางเพื่อธำรงค์ไว้ซึ่งความยุติธรรม
“สิ่งหนึ่งที่พยายาม คือ จะทำอย่างไรให้ความยุติธรรม ธำรงไว้สูงสุด เกิดความศักดิ์สิทธิ์ ตามที่บัญญัติไว้ในรัฐธรรมนูญ”  พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว
ในโอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวอีกว่า เวทีแห่งนี้เป็นของทุกภาคส่วน เป็นการเปิดพื้นที่ของการแลกเปลี่ยนความเห็น ใช้เหตุผล ไม่มีความขัดแย้ง ถือเป็นการเสวนาไม่ใช่การโต้วาที ซึ่งในมุมมองตนเชื่อว่า ความสอดคล้องระหว่างกฎหมายกับความยุติธรรม ต้องมีองค์ประกอบ ๒ ส่วน คือ ๑) หลักการและเหตุผล และ ๒) ศีลธรรมและจริยธรรม จึงจะเป็นทิศทางของการสร้างหลักนิติธรรมที่สามารถใช้กฎหมายให้เป็นไปตามเจตนารมณ์ของกฎหมายซึ่งปรากฏในหมายเหตุท้ายพระราชบัญญัติ
ประเทศไทยถือเป็นชาติแรกในเอเชียที่มี “แผนปฏิบัติการระดับชาติว่าด้วยธุรกิจกับสิทธิมนุษยชนฯ” แต่รัฐอาจจะอ่อนในเรื่องการสร้างการรับรู้ จากที่ผ่านมาหลายประเด็นของการยกระดับแผนให้เป็นกฎหมาย ทำให้ประชาชนขาดการสร้างความเข้าใจ กฎหมายที่ได้จึงมีลักษณะอำนาจนิยมมากจนเกินไป ฉะนั้น การประชุมเชิงปฏิบัติการเพื่อการสร้างการรับรู้และขับเคลื่อนแผนสิทธิมนุษยชน ฉบับที่ ๕ ในครั้งนี้ จึงเป็นเวทีกิจกรรมเพื่อหาสมดุลของการปฏิบัติ เป็นส่วนสำคัญของการขับเคลื่อนประเทศให้สามารถฟื้นฟู “หลักนิติธรรม” ให้เกิดส่งเสริมปกป้อง คุ้มครองให้กับกลุ่มนักปกป้องสิทธิมนุษยชนให้ได้รับการช่วยเหลือ เกิดกลไกการคุ้มครองที่มีประสิทธิภาพ สอดคล้องตามหลักสากล เป็นที่ยอมรับกับประชาชน และนานาชาติ

ที่มา : https://www.thaigov.go.th/news/contents/details/79172