รัฐบาลไทย-ข่าวทำเนียบรัฐบาล-นายกฯ เตรียมหารือการบินไทย พิจารณาเพิ่มเที่ยวบินรัสเซีย - กรุงเทพ หลังรับรายงานนักท่องเที่ยวรัสเซียเดินทางมาไทยเป็นจำนวนมาก  เพราะนโยบายวีซ่าฟรี  


วันจันทร์ที่ 19 กุมภาพันธ์ 2567
19/02/2567
พิมพ์
นายกฯ เตรียมหารือการบินไทย พิจารณาเพิ่มเที่ยวบินรัสเซีย - กรุงเทพ หลังรับรายงานนักท่องเที่ยวรัสเซียเดินทางมาไทยเป็นจำนวนมาก  เพราะนโยบายวีซ่าฟรี
นายกฯ เตรียมหารือการบินไทย พิจารณาเพิ่มเที่ยวบินรัสเซีย- กรุงเทพ หลังรับรายงานนักท่องเที่ยวรัสเซียเดินทางมาไทยเป็นจำนวนมาก  เพราะนโยบายวีซ่าฟรี  คาดปี 67 นักท่องเที่ยวฯ เดินทางเข้าไทยกว่า 1 ล้านคน
วันนี้ (19 กุมภาพันธ์ 2567) เวลา 14.00 น. ณ ห้องประชุมโครงการส่งน้ำและบำรุงรักษากุมภวาปี ตำบลเวียงคำ อำเภอกุมภวาปี จังหวัดอุดรธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์กับสื่อมวลชน กรณีนักท่องเที่ยวชาวรัสเซียเดินทางเข้าประเทศไทยเป็นจำนวนมาก แต่ติดปัญหาเรื่องเที่ยวบิน ว่าได้รับรายงานเรื่องดังกล่าวแล้วเมื่อช่วงเช้าที่ผ่านมา อย่างที่ทราบอยู่แล้วว่า นโยบายด้านการท่องเที่ยวเป็นนโยบายหลักของทางรัฐบาล  เมื่อปลายปีที่แล้วก็ได้มีการขยายระยะเวลาวีซ่าให้กับนักท่องเที่ยวชาวรัสเซีย จากระยะเวลา 30 วัน เป็น 90 วัน เพราะว่าช่วงระเวลาของประเทศรัสเซียฤดูหนาวมีระยะเวลายาวนาน ส่วนมากนักท่องเที่ยวรัสเซียที่เข้ามาพำนักอยู่ในประเทศไทยระยะเวลามากกว่า 1 เดือน ถ้าไม่อย่างงั้นต้องเสียเวลาออกไป และกลับเข้ามาต่อวีซ่าอีก รัฐบาลจึงอำนวยความสะดวกให้เพิ่มระยะเวลาเป็น 90 วัน
นายกฯ กล่าวว่า จากนโยบายดังกล่าว มีนักท่องเที่ยวแสดงความต้องการที่เข้ามาประเทศไทยมากขึ้น คาดการณ์ว่าจะเข้ามาประเทศไทยในปี 67 ประมาณ 1 ล้านคน ถือเป็นเรื่องน่ายินดี แต่ในเรื่องของการเดินทางยังไม่สะดวก ทั้งนี้ รับทราบว่ามีการเหมาเที่ยวบินจากประเทศตุรกีและบินเหมาเข้ามาประเทศไทย ซึ่งในสมัยก่อนสายการบินไทยเคยมีเที่ยวบิน บินตรงไปมอสโกในทุก ๆ วัน ตรงนี้คิดว่าจะพูดคุยกับการบินไทยลองดูว่ามีเที่ยวบิน ระหว่างมอสโก - กรุงเทพฯ อีกครั้งได้หรือไหม โดยหวังให้เที่ยวบิน รัสเซีย – กรุงเทพฯ  เพื่อส่งเสริมเรื่องของการท่องเที่ยว

ที่มา : https://www.thaigov.go.th/news/contents/details/79158