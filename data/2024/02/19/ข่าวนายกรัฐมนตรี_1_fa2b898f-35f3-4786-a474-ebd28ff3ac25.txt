รัฐบาลไทย-ข่าวทำเนียบรัฐบาล-​นายกฯ ขอให้ทุกคนก้าวข้ามความขัดแย้ง หากเห็นต่างขอให้ใช้เวทีพูดคุยหาทางออกอย่างเหมาะสม ขออย่าแตกแยก ย้ำรัฐบาลเดินหน้าต่อสู้ปัญหาความยากจน 


วันอาทิตย์ที่ 18 กุมภาพันธ์ 2567
18/02/2567
พิมพ์
​นายกฯ ขอให้ทุกคนก้าวข้ามความขัดแย้ง หากเห็นต่างขอให้ใช้เวทีพูดคุยหาทางออกอย่างเหมาะสม ขออย่าแตกแยก ย้ำรัฐบาลเดินหน้าต่อสู้ปัญหาความยากจน
​นายกฯ ขอให้ทุกคนก้าวข้ามความขัดแย้ง หากเห็นต่างขอให้ใช้เวทีพูดคุยหาทางออกอย่างเหมาะสม ขออย่าแตกแยก ย้ำรัฐบาลเดินหน้าต่อสู้ปัญหาความยากจน
วันนี้ (18 กุมภาพันธ์ 2567) เวลา 18.30 น. ณ ตำบลวานรนิวาส อำเภอวานรนิวาส จังหวัดสกลนคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ถึงภาพรวมการลงพื้นที่จังหวัดนครพนมและสกลนคร ว่า โดยรวมดูเรื่องของโอกาส คงไม่ปฏิเสธว่าจังหวัดสกลนคร ที่ติดอันดับ 1 ใน 20 จังหวัด ที่มีจีดีพีต่ำที่สุดในประเทศไทย แต่เมื่อมาแล้วตนเองเห็นโอกาส ที่จะสามารถทำให้ชีวิตความเป็นอยู่ของประชาชนดีขึ้น
ทั้งนี้ หากมองย้อนกลับไป จุดที่ได้ลงพื้นที่ศูนย์ศึกษาการพัฒนาภูพาน ฯ จังหวัดสกลนครในวันนี้ เมื่อ 40 - 50 ปีก่อน มีปัญหาเรื่องกลุ่มคอมมิวนิสต์เกิดขึ้น รวมถึงปัญหาความไม่สงบ ซึ่งฝ่ายความมั่นคงก็มีการบริหารจัดการเรื่องดังกล่าวได้ดีมาก จนปัญหาเรื่องความไม่มั่นคงและความแตกแยก ได้จบลงแล้ว ฉะนั้นวันนี้ เราก็มาสู้กับปัญหาความยากจน
นายกฯ กล่าวย้ำว่า ตนเองเชื่อเรื่องสันติสุข เป็นอะไรที่จะนำรอยยิ้มมาให้ประชาชนทุกคน ถึงแม้เงินในกระเป๋าจะมีน้อยแต่มีรัฐบาลที่ใส่ใจ และมุ่งมั่นที่จะแก้ไขปัญหาความยากจน  แต่เหนือสิ่งอื่นใด เราไม่อยากกลับไปสู่ความขัดแย้ง ที่เห็นเมื่อ 40 -  50 ปีก่อน อย่างเช่น กลุ่มคอมมิวนิสต์เกิดขึ้น
“พระองค์ท่าน อยากเห็นคนไทยมีความรัก มีความสมัครสมานสามัคคี ถ้ามีความเห็นต่าง ก็อยู่ด้วยกันได้ ใช้เวทีที่มีความปลอดภัยถกเถียงพูดคุยกัน เพื่อแก้ไขปัญหา ใช้วงนักวิชาการในการพูดคุยกัน สื่อสารกันอย่างถูกต้องตรงไปตรงมา ถือเป็นเรื่องที่ดี” นายกฯ กล่าว
นายกฯ กล่าวต่อไปว่า หากย้อนกลับไป เมื่อเรื่องของกลุ่มคอมมิวนิสต์จบไปที่ภูพาน ก็มีศูนย์ศึกษาการพัฒนาภูพานในพระราชดำริ ซึ่งวันนี้ทุกคนก็ได้ไปดูมาและเห็นว่ามีศักยภาพสูงมาก ทั้งเรื่องการแปรรูปสินค้าเกษตร ปศุสัตว์ เช่น พันธุ์ไก่ดำ กระต่าย เนื้อโคขุนที่มีมูลค่าสูง 5,000 - 6,000 บาทต่อชิ้น ซึ่งเรื่องเหล่านี้ถือเป็นโอกาสที่รัฐบาลต้องช่วยสนับสนุน และเชื่อมโยงภาคเอกชนให้มาช่วยสนับสนุนสินค้าเหล่านี้ ไปขายในห้างสรรพสินค้าไทย หรือขายในต่างประเทศได้ และนำความหวังมาให้พี่น้องประชาชนคนไทยทุกคน ซึ่งขณะนี้ภาคเอกชนหลายภาคส่วนก็มีความตื่นตัว ไม่ใช่แค่การลงพื้นที่ครั้งนี้แค่ครั้งเดียว อย่างที่เชียงใหม่ก็เช่นเดียว ก็มีนักธุรกิจรายใหญ่ให้ความสนใจสินค้า ที่จะนำไปขายต่อในที่ต่างๆ
นายกฯ ระบุว่าเรื่องความยากจนสามารถแก้ไขได้ รัฐบาลจะตั้งใจแก้ไขปัญหานี้ต่อไป  ส่วนปัญหาของเกษตรกรคือการเปิดตลาด ดังนั้น หากเจ้าสัวหรือนักธุรกิจหลายๆ รายช่วยเปิดตลาดได้ก็จะดีมาก ซึ่งสินค้าหลายอย่างหากเราแปรรูปให้มีคุณภาพได้ ก็จะสามารถแก้ปัญหาความยากจนได้ ตรงนี้ถือเป็นจุดเริ่มต้น
นายกฯ กล่าวว่า การลงพื้นที่ครั้งนี้ไม่ใช่การเชื่อมภาคเอกชนและเกษตรกร แต่ก็มาดูเรื่องการบริหารจัดการพื้นฐาน อย่างน้ำท่วมน้ำแล้ง โลจิสติกส์ การเชื่อมโยงระบบคมนาคม  จะต้องทำควบคู่กันไปเพียงแต่ขอเวลา ฉะนั้นระหว่างนี้หากมีความเห็นต่างหรือไม่เห็นด้วย ก็ควรใช้เวทีที่ปลอดภัยในการพูดคุยกันจะดีกว่า เพราะอย่าลืมว่าสันติสุขเป็นเรื่องที่สำคัญที่สุด
นายกฯ ย้ำว่า เรื่องเหล่านี้ถือเป็นสิ่งที่สำคัญ ซึ่งจากการลงพื้นที่ 2 วันที่ผ่านมา ตนเองมองว่าเป็นโอกาส แต่หากจะเอาหน้าประวัติศาสตร์มาพูดว่าเรามีวันนี้ได้ เป็นเพราะอะไร เราจะได้ไม่ย้อนกลับไปสู่วังวนเดิม ๆ ที่ไม่มี และไม่มีสันติสุข ซึ่งวันนี้เราอยากเห็นรอยยิ้ม
ผู้สื่อข่าวถามว่า การลงพื้นที่ 2 วัน นายกรัฐมนตรีพูดถึงเรื่องความเห็นต่างได้รับสัญญาณใดมาหรือไม่นายกฯ กล่าวว่าไม่มี อย่างวันนี้ก็ได้มีการพูดคุยกับนายเสริมศักดิ์ พงษ์พานิช รัฐมนตรีว่าการกระทรวงวัฒนธรรม ซึ่งเคยเป็นอดีตนายอำเภอหลายพื้นที่ ได้วาดภาพให้ตนเห็นว่า สมัยก่อนไม่มีเรื่องความปรองดอง มีเรื่องคอมมิวนิสต์ที่เกิดขึ้น มันโหดร้าย วันนี้เราก้าวข้ามตรงนั้นมาแล้ว ประชาชนมีความสุขถึงจุดๆ หนึ่งแล้ว แล้ววันนี้การมาลงพื้นที่ภูพาน ก็ถือเป็นการเตือนความจำว่าเคยเกิดปัญหานี้ ฉะนั้นไม่อยากกลับไปอยู่ในจุดที่เราเคยมีความขัดแย้งเกิดขึ้น ซึ่งทุกท่านก็ทราบดีอยู่ ว่ามีความขัดแย้งขึ้น แต่ก็ถือเป็นเรื่องธรรมดาของสังคม ที่มีคนหลากหลายรุ่น หลากหลายความคิดเข้ามา แต่ตนเองเชื่อว่าระบบการปกครองของเรา มีพื้นที่ที่ปลอดภัยให้กับทุกคน สามารถพูดคุยกันได้

ที่มา : https://www.thaigov.go.th/news/contents/details/79096