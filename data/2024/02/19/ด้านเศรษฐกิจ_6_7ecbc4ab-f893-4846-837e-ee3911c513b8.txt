รัฐบาลไทย-ข่าวทำเนียบรัฐบาล-กรมธนารักษ์แก้ไขปัญหาการบุกรุกที่ราชพัสดุ โดยการรับรองสิทธิด้วยการจัดให้เช่าที่ราชพัสดุภายใต้โครงการ “ธนารักษ์เอื้อราษฎร์”


วันจันทร์ที่ 19 กุมภาพันธ์ 2567
19/02/2567
พิมพ์
กรมธนารักษ์แก้ไขปัญหาการบุกรุกที่ราชพัสดุ โดยการรับรองสิทธิด้วยการจัดให้เช่าที่ราชพัสดุภายใต้โครงการ “ธนารักษ์เอื้อราษฎร์”
กรมธนารักษ์ดำเนินตามนโยบายเร่งด่วนรัฐบาลแก้ไขปัญหาลดความเหลื่อมล้ำของประชาชนในสังคม เพิ่มคุณภาพชีวิตด้านที่อยู่อาศัยและที่ทำกิน ดำเนินการแก้ไขปัญหาการบุกรุกที่ราชพัสดุ โดยการรับรองสิทธิด้วยการจัดให้เช่าที่ราชพัสดุภายใต้โครงการ “ธนารักษ์เอื้อราษฎร์”
วันนี้ (19 กุมภาพันธ์ 2567) ณ จังหวัดอุดรธานี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง เปิดเผยว่า กระทรวงการคลังโดยกรมธนารักษ์ ได้ดำเนินการแก้ไขปัญหาการบุกรุกที่ราชพัสดุ โดยการรับรองสิทธิด้วยการจัดให้เช่าที่ราชพัสดุภายใต้โครงการ “ธนารักษ์เอื้อราษฎร์” โดยดำเนินการแก้ไขปัญหาการบุกรุกที่ราชพัสดุในกรณีที่ผู้ครอบครองไม่โต้แย้งกรรมสิทธิ์และครอบครองทำประโยชน์อยู่ก่อนวันที่ 4 ตุลาคม 2546 และในปี 2567 กรมธนารักษ์ได้ร่วมกับกองทัพบก เพื่อขับเคลื่อนนโยบายของนายกรัฐมนตรีและรัฐมนตรีว่าการกระทรวงการคลังในการบริหารจัดการที่ราชพัสดุในความครอบครองดูแลใช้ประโยชน์ของกองทัพบกให้เกิดประโยชน์สูงสุด มุ่งเน้นให้การแก้ไขปัญหาเรื่องที่อยู่อาศัยและที่ทำกิน ลดความเหลื่อมล้ำของสังคมและเพิ่มคุณภาพชีวิตที่ดีให้กับประชาชน โดยได้คัดเลือกที่ดินราชพัสดุแปลงหมายเลขทะเบียนที่ อด. 1816 ตำบลหมากหญ้า อำเภอหนองวัวซอ จังหวัดอุดรธานี ซึ่งใช้ประโยชน์ในราชการของกองทัพบก (มณฑลทหารบกที่ 24 สนามฝึกยิงปืนใหญ่) เป็นแปลงเป้าหมายในการดำเนินการและพร้อมที่จะนำไปปรับใช้เป็นต้นแบบการดำเนินการในที่ดินราชพัสดุแปลงอื่นต่อไป
รัฐมนตรีช่วยว่าการกระทรวงการคลัง กล่าวต่อว่า พิธีมอบสัญญาเช่าที่ราชพัสดุตามโครงการ “ธนารักษ์เอื้อราษฎร์” ประจำปีงบประมาณ พ.ศ. 2567 ภายใต้โครงการนำร่อง “หนองวัวซอโมเดล” ตามนโยบายเร่งด่วนของรัฐบาล ณ ที่ว่าการอำเภอหนองวัวซอ จังหวัดอุดรธานี ในครั้งนี้ได้รับเกียรติจากนายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เป็นประธานในพิธีมอบสัญญาเช่าที่ราชพัสดุดังกล่าว
ทั้งนี้ นายจำเริญ โพธิยอด อธิบดีกรมธนารักษ์ กล่าวเพิ่มเติมต่ออีกว่า ยังมีที่ราชพัสดุที่อยู่ในความครอบครองของกระทรวงกลาโหมที่อยู่ระหว่างการดำเนินการตามนโยบายรัฐบาล ประกอบด้วย จังหวัดกาญจนบุรี จังหวัดสมุทรปราการ และจังหวัดนครพนม โดยเมื่อรัฐรับรองสิทธิการใช้ที่ราชพัสดุนั้นให้แก่ประชาชนแล้ว จะก่อให้เกิดประโยชน์ต่อประชาชนและสังคม ซึ่งประชาชนสามารถใช้ประโยชน์เพื่อการอยู่อาศัยและสร้างรายได้ในที่ดินของรัฐได้อย่างถูกต้องตามกฎหมายจะเป็นส่วนช่วยให้ประชาชนมีคุณภาพชีวิตดีขึ้นทั้งด้านระบบสาธารณูปโภคและระบบสาธารณูปการ ลดความเหลื่อมล้ำทางสังคม สร้างรายได้ สร้างโอกาสทางเศรษฐกิจและการสร้างความเข้มแข็งด้านสังคมประเทศโดยผ่านกลไกการรับรองสิทธิด้วยการจัดให้เช่าที่ราชพัสดุภายใต้โครงการ “ธนารักษ์เอื้อราษฎร์”

ที่มา : https://www.thaigov.go.th/news/contents/details/79119