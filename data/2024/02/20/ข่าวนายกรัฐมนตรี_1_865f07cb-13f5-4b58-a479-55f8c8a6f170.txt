รัฐบาลไทย-ข่าวทำเนียบรัฐบาล-​รองเลขาธิการ UN เข้าเยี่ยมคารวะนายกฯ ชื่นชมบทบาทที่แข็งขันของนายกฯ นำพารัฐบาลเดินหน้าการพัฒนาที่ยั่งยืน 


วันอังคารที่ 20 กุมภาพันธ์ 2567
​รองเลขาธิการ UN เข้าเยี่ยมคารวะนายกฯ ชื่นชมบทบาทที่แข็งขันของนายกฯ นำพารัฐบาลเดินหน้าการพัฒนาที่ยั่งยืน
รวมถึงความมุ่งมั่นในการแก้ไขปัญหาสิ่งแวดล้อม และ PM 2.5
วันนี้ (20 ก.พ. 2567) เวลา 09.40 น. ณ ห้องรับรอง 1 ตึกบัญชาการ 1 ทำเนียบรัฐบาล นางอามีนา เจ โมฮัมเหม็ด (Ms. Amina J. Mohammed) รองเลขาธิการสหประชาชาติ (UN Deputy Secretary-General) เข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในโอกาสที่เดินทางเยือนไทยเพื่อเข้าร่วมพิธีเปิดการประชุม Asia-Pacific Forum on Sustainable Development (APFSD) ครั้งที่ 11 โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีหารือกับรองเลขาธิการ UN ในประเด็นด้านการพัฒนา ซึ่งไทยและสหประชาชาติได้ร่วมมืออย่างใกล้ชิดมาอย่างต่อเนื่อง ไทยพร้อมร่วมมือกับสหประชาชาติขับเคลื่อนการพัฒนาอย่างยั่งยืนในระดับพหุภาคี รวมถึงการให้ความช่วยเหลือด้านการพัฒนาในประเทศที่มีรายได้ต่ำ ทั้งในแง่การส่งเสริมการเข้าถึงเงินทุนและเทคโนโลยี รวมทั้งการส่งมอบสิ่งของที่จำเป็น
รองเลขาธิการ UN ยินดีอย่างยิ่งที่ได้พบปะกับนายกรัฐมนตรีวันนี้ พร้อมชื่นชมบทบาทที่แข็งขันของนายกรัฐมนตรี ที่นำพาประเทศไทยในด้านการพัฒนาที่ยั่งยืน โดยไทยได้มอบความช่วยเหลือเพื่อการพัฒนาแก่ประเทศกำลังพัฒนาอย่างต่อเนื่อง และยินดีที่ในการประชุม SDG Summit ณ นครนิวยอร์ก ปีที่ผ่านมา นายกรัฐมนตรีได้เข้าร่วม และมีบทบาทเข้มแข็ง แสดงความมุ่งมั่นในการขับเคลื่อน SDGs อย่างเป็นรูปธรรมร่วมกับทุกภาคส่วน
ทั้งสองฝ่ายยังหารือถึงการแก้ไขปัญหาสิ่งแวดล้อม โดยเฉพาะปัญหา PM 2.5 ซึ่งนายกรัฐมนตรีกับรองเลขาธิการ UN ต่างเห็นพ้องว่าเป็นปัญหาสำคัญที่ส่งผลกระทบต่อชีวิตความเป็นอยู่ของประชาชน และเป็นปัญหาข้ามพรมแดนที่ต้องอาศัยความร่วมมือกับประเทศเพื่อนบ้าน โดยนายกรัฐมนตรีได้มีโอกาสหารือกับผู้นำกัมพูชาและ สปป.ลาว ถึงปัญหาดังกล่าว ซึ่งทุกฝ่ายพร้อมร่วมมือกันอย่างเต็มที่ รวมถึงมีการติดตั้งสายด่วน และแลกเปลี่ยนข้อมูลระหว่างกันในการติดตามจุดความร้อน (Hot spot) เพื่อแก้ไขปัญหาอย่างทันท่วงที ด้านรองเลขาธิการ UN ชื่นชมความแข็งขันของนายกรัฐมนตรี ที่ต้องการแก้ไขปัญหา PM 2.5 อย่างจริงจัง ซึ่งรวมทั้งการแก้ไขปัญหาสิ่งแวดล้อมอื่น ๆ ทั้งความมุ่งมั่นในการลด Carbon Footprint และการจัดการขยะ เป็นต้น
โอกาสนี้ รองเลขาธิการ UN ยังได้เชิญนายกรัฐมนตรีเข้าร่วมการประชุม Summit of the Future ในห้วงการประชุม UNGA ครั้งที่ 79 ณ นครนิวยอร์ก สหรัฐอเมริกา ในเดือนกันยายน 2567 พร้อมมุ่งหวังที่จะเห็นบทบาทนำและการแสดงวิสัยทัศน์ของนายกรัฐมนตรีในเวทีดังกล่าวต่อไป

ที่มา : https://www.thaigov.go.th/news/contents/details/79185