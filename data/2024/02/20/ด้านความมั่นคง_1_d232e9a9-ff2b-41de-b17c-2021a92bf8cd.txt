รัฐบาลไทย-ข่าวทำเนียบรัฐบาล-“พัชรวาท” เตรียมคุย “ธรรมนัส” หาทางออกหมุดนิรนาม ส.ป.ก. 4-01 ในพื้นที่เขาใหญ่ ชี้เรื่องใหญ่ต้องเร่งจัดการให้โปร่งใส - ตรงไปตรงมา ยัน 2 กระทรวงฯ ไม่มีขัดแย้ง


วันจันทร์ที่ 19 กุมภาพันธ์ 2567
“พัชรวาท” เตรียมคุย “ธรรมนัส” หาทางออกหมุดนิรนาม ส.ป.ก. 4-01 ในพื้นที่เขาใหญ่ ชี้เรื่องใหญ่ต้องเร่งจัดการให้โปร่งใส - ตรงไปตรงมา ยัน 2 กระทรวงฯ ไม่มีขัดแย้ง
“พัชรวาท” เตรียมคุย “ธรรมนัส” หาทางออกหมุดนิรนาม ส.ป.ก. 4-01 ในพื้นที่เขาใหญ่ ชี้เรื่องใหญ่ต้องเร่งจัดการให้โปร่งใส - ตรงไปตรงมา ยัน 2 กระทรวงฯ ไม่มีขัดแย้ง
“พัชรวาท” เตรียมคุย “ธรรมนัส” หาทางออกหมุดนิรนาม ส.ป.ก. 4-01 ในพื้นที่เขาใหญ่ ชี้เรื่องใหญ่ต้องเร่งจัดการให้โปร่งใส - ตรงไปตรงมา ยัน 2 กระทรวงฯ ไม่มีขัดแย้ง
วันที่ 19 กุมภาพันธ์ 2567 พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวถึงกรณีพิพาท จุดหมุดนิรนาม ส.ป.ก. 4-01 ในเขตอุทยานแห่งชาติเขาใหญ่ว่า วานนี้ (18 กุมภาพันธ์ 2567) ได้มอบหมายให้ ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ ลงพื้นที่พร้อมกับนายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช นายชัยวัฒน์ ลิ้มลิขิตอักษร ผู้อำนวยการสำนักอุทยานแห่งชาติ และเจ้าหน้าที่ที่เกี่ยวข้อง ตรวจสอบข้อเท็จจริง ซึ่งได้มีการรายงานข้อมูลในเบื้องต้นให้ได้รับทราบแล้ว ดังนั้น ในวันพรุ่งนี้ (20 กุมภาพันธ์ 2567) จะได้เชิญ ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ มาหารือร่วมกัน เพราะเรื่องนี้เป็นปัญหาของแนวเขตที่มีการทับซ้อนกันทั้ง 3 หน่วยงาน ได้แก่ กรมป่าไม้ กรมอุทยานแห่งชาติฯและ ส.ป.ก. ว่าจะมีแนวทางต่อกรณีนี้อย่างไร โดยคาดว่าจะใช้เวลาหารือกันในช่วงเช้าก่อนการประชุมคณะรัฐมนตรี ซึ่งต้องเร่งหาข้อยุติให้ได้โดยเร็วที่สุด เพราะเป็นเรื่องใหญ่ สังคมให้ความสนใจเป็นอย่างมาก ต้องทำให้เกิดความโปร่งใส ตรงไปตรงมา รวมทั้งจะพิจารณาเรื่องการตั้งคณะกรรมการตรวจสอบข้อเท็จจริงตามข้อเรียกร้องด้วย
“ยืนยันว่ากระทรวงทรัพยากรธรรมชาติและสิ่งแวดล้อม กับกระทรวงเกษตรและสหกรณ์ ไม่ได้มีปัญหาข้อขัดแย้งอะไรกัน โดยนายอรรถพล แจ้งว่าได้มีการประสานข้อมูลกันมาโดยตลอด ในระดับหน่วยงานได้ให้ความร่วมมือกันเป็นอย่างดี แต่อาจจะมีจุดเล็กจุดน้อยในรายละเอียดที่ตกหล่น แต่ท้ายที่สุดต้องยึดตามข้อมูลหลักฐานข้อเท็จจริง ที่เชื่อว่ามีเพียงหนึ่งเดียวและสามารถพิสูจน์ได้ ขอให้ประชาชนวางใจ”พล.ต.อ.พัชรวาทกล่าว
พล.ต.อ.พัชรวาท กล่าวอีกว่า ขอขอบคุณภาคประชาชน กลุ่มอนุรักษ์ฯ ที่ห่วงใยว่ากรณีดังกล่าวจะกระทบต่อการเป็นมรดกโลกของอุทยานแห่งชาติเขาใหญ่ กระทรวงทรัพยากรฯ ไม่ได้นิ่งนอนใจ มีการติดตามและลงพื้นที่ตรวจสอบอยู่เสมอ รวมไปถึงพื้นที่อุทยานอื่น ๆ หากพบว่ามีการบุกรุก ก็ต้องดำเนินการตามขั้นตอนทางกฎหมายอย่างเด็ดขาด

ที่มา : https://www.thaigov.go.th/news/contents/details/79174