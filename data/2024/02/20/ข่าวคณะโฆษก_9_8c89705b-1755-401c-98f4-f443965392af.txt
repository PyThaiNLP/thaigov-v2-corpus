รัฐบาลไทย-ข่าวทำเนียบรัฐบาล-ครม.รับทราบการจัดประชุมคณะรัฐมนตรีอย่างเป็นทางการนอกสถานที่ ครั้งที่ 2/2567


วันอังคารที่ 20 กุมภาพันธ์ 2567
20/02/2567
พิมพ์
ครม.รับทราบการจัดประชุมคณะรัฐมนตรีอย่างเป็นทางการนอกสถานที่ ครั้งที่ 2/2567
ครม.รับทราบการจัดประชุมคณะรัฐมนตรีอย่างเป็นทางการนอกสถานที่ ครั้งที่ 2/2567
วันนี้ (20 ก.พ. 67) นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (20 กุมภาพันธ์ 2567) รับทราบตามที่สำนักเลขาธิการนายกรัฐมนตรีรายงานการจัดประชุมคณะรัฐมนตรีอย่างเป็นทางการนอกสถานที่ ครั้งที่ 2/2567 ณ จังหวัดพะเยา และติดตามการตรวจราชการกลุ่มจังหวัดภาคเหนือตอนบน 2 (จังหวัดเชียงราย น่าน พะเยา และแพร่) ระหว่างวันที่ 18-19 มีนาคม 2567 มีประเด็นการตรวจราชการสำคัญ ประกอบด้วย (1) การพัฒนาศักยภาพการค้าการลงทุน  (2) การส่งเสริมการท่องเที่ยวเชิงสร้างสรรค์ (3) การพัฒนาศักยภาพการค้า การลงทุน เพื่อสร้างมูลค่าเพิ่ม (4) การยกระดับคุณภาพชีวิต เสริมสร้างความมั่นคง และ (5) การอนุรักษ์ฟื้นฟู และพัฒนาทรัพยากรธรรมชาติและสิ่งแวดล้อม โดยมีบัญชามอบหมายภารกิจ ดังนี้
1.การลงพื้นที่เพื่อติดตามการดำเนินงานตามนโยบายและปัญหาความเดือดร้อนของประชาชนในพื้นที่  มอบหมายคณะรัฐมนตรีลงพื้นที่กลุ่มจังหวัดภาคเหนือตอนบน 2 เพื่อติดตามการดำเนินงานตามนโยบายและปัญหาความเดือดร้อนของประชาชนในพื้นที่ และให้สำนักงานสภาพัฒนาการเศรษฐกิจและสังคมแห่งชาติ รวบรวมข้อมูลการลงพื้นที่ของคณะรัฐมนตรี
2.การประชุมบูรณาการการพัฒนากลุ่มจังหวัดภาคเหนือตอนบน 2 มอบหมายรองนายกรัฐมนตรี (นายอนุทิน  ชาญวีรกูล)  เป็นประธานการประชุมบูรณาการการพัฒนากลุ่มจังหวัดภาคเหนือตอนบน 2 ร่วมกับส่วนราชการและหน่วยงานที่เกี่ยวข้อง เพื่อเสนอประเด็นและวาระการพัฒนากลุ่มจังหวัดต่อที่ประชุมคณะรัฐมนตรี ให้ สำนักงานสภาพัฒนาการเศรษฐกิจและสังคมแห่งชาติ สำนักเลขาธิการคณะรัฐมนตรี  สำนักงบประมาณและกระทรวงมหาดไทย เป็นฝ่ายเลขานุการ
3.การจัดประชุมคณะรัฐมนตรีและวาระการประชุมคณะรัฐมนตรี ให้สำนักเลขาธิการคณะรัฐมนตรีเตรียมสถานที่จัดประชุมคณะรัฐมนตรี ดำเนินการจัดประชุม ตลอดจนรวบรวม กลั่นกรองข้อเสนอโครงการ/แผนงานสำหรับวาระกลุ่มจังหวัดภาคเหนือตอนบน 2 ที่จะนำเสนอในการประชุมคณะรัฐมนตรี
4.การตรวจราชการของนายกรัฐมนตรี ให้สำนักเลขาธิการนายกรัฐมนตรี และกระทรวงมหาดไทย จัดกำหนดการตรวจราชการในภาพรวมของนายกรัฐมนตรี ระหว่างวันที่ 18-19 มีนาคม 2567
5.การอำนวยความสะดวก ให้สำนักเลขาธิการนายกรัฐมนตรีประสานจังหวัดและหน่วยงานที่เกี่ยวข้องเตรียมการและอำนวยความสะดวกด้านที่พักของนายกรัฐมนตรีและคณะรัฐมนตรี การเดินทาง และกำหนดการในภาพรวมของนายกรัฐมนตรี
6.การรับฟังปัญหาความเดือดร้อนของประชาชน  ให้สำนักงานปลัดสำนักนายกรัฐมนตรีประสานกับศูนย์ดำรงธรรม กระทรวงมหาดไทยในการดูแลการรับเรื่องร้องเรียนและปัญหาความเดือนร้อนของประชาชน
7.การประชาสัมพันธ์  ให้กรมประชาสัมพันธ์ สำนักโฆษก และโฆษกกระทรวงดำเนินการประชาสัมพันธ์ และสร้างการรับรู้แก่ประชาชน
8.การรักษาความปลอดภัย ให้กองทัพภาคที่ 1 กระทรวงกลาโหม และสำนักงานตำรวจแห่งชาติ เป็นหน่วยงานหลักในการวางแผนและรักษาความปลอดภัยร่วมกับหน่วยงานที่เกี่ยวข้อง

ที่มา : https://www.thaigov.go.th/news/contents/details/79201