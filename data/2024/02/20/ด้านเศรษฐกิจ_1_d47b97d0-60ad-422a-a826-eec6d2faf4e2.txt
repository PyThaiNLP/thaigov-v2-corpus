รัฐบาลไทย-ข่าวทำเนียบรัฐบาล-ชาวนากว่า 1.9 หมื่นครัวเรือน เฮ! รับเงินค่าบริหารจัดการข้าว รอบ 6 จากรัฐบาล ผ่าน ธ.ก.ส. อีก 121 ล้านบาท วันนี้


วันอังคารที่ 20 กุมภาพันธ์ 2567
20/02/2567
พิมพ์
ชาวนากว่า 1.9 หมื่นครัวเรือน เฮ! รับเงินค่าบริหารจัดการข้าว รอบ 6 จากรัฐบาล ผ่าน ธ.ก.ส. อีก 121 ล้านบาท วันนี้
วันนี้ ธ.ก.ส. โอนเงินตามโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว (ไร่ละพัน) ปีการผลิต 2566/67 เป็นรอบที่ 6 ทุกจังหวัดทั่วประเทศ จำนวนกว่า 1.9 หมื่นครัวเรือน เป็นเงินกว่า 121 ล้านบาท
นายกษาปณ์ เงินรวง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า วันนี้ ธ.ก.ส. ได้โอนเงินช่วยเหลือเกษตรกรผู้ปลูกข้าวตามโครงการสนับสนุนค่าบริหารจัดการและพัฒนาคุณภาพผลผลิต รอบที่ 6 จำนวน 1.9 หมื่นครัวเรือน เป็นเงิน 121 ล้านบาท ตามมติคณะรัฐมนตรีเมื่อวันที่ 14 พฤศจิกายน 2566 กรอบวงเงินรวม 54,336 ล้านบาท ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาท เป้าหมายเกษตรกรได้รับประโยชน์กว่า 4.68 ล้านครัวเรือน โดยเริ่มโอนเงินเข้าบัญชีเกษตรกรโดยตรงมาแล้ว จำนวน 5 รอบ ได้แก่ รอบที่ 1 ระหว่างวันที่ 28 พ.ย. - 2 ธ.ค. 2566 รอบที่ 2 เมื่อวันที่ 18 ธ.ค. 2566 รอบที่ 3 เมื่อวันที่ 27 ธ.ค. 2566 รอบที่ 4 เมื่อวันที่ 19 ม.ค. 2567 และรอบที่ 5 เมื่อวันที่ 3 ก.พ. 2567 โดยการโอนเงินดังกล่าว สามารถให้ความช่วยเหลือเกษตรกรได้แล้วถึง 4.64 ล้านครัวเรือน เป็นเงินจำนวน 53,062 ล้านบาท
ทั้งนี้ เกษตรกรสามารถตรวจสอบผลการโอนเงินได้ทางแอปพลิเคชัน BAAC Mobile ตลอด 24 ชั่วโมง จะมีข้อความแจ้งเตือนเงินเข้าบัญชีผ่านบริการ BAAC Connect ทาง Line: BAAC Family ด้วย หรือผ่านทาง https://chongkho.inbaac.com

ที่มา : https://www.thaigov.go.th/news/contents/details/79175