รัฐบาลไทย-ข่าวทำเนียบรัฐบาล-โฆษกรัฐบาลเผยตัวเลขภาวะเศรษฐกิจ สศช. กค. ชี้ขยายตัวต่ำมาก ทุกหน่วยงานควรทำหน้าที่เพื่อประเทศชาติ


วันอังคารที่ 20 กุมภาพันธ์ 2567
20/02/2567
พิมพ์
โฆษกรัฐบาลเผยตัวเลขภาวะเศรษฐกิจ สศช. กค. ชี้ขยายตัวต่ำมาก ทุกหน่วยงานควรทำหน้าที่เพื่อประเทศชาติ
ย้ำรัฐบาลดึงตัวเลขนักท่องเที่ยวได้สำเร็จ แต่ภาวะเศรษฐกิจยังไม่ฟื้น ยืนยันรัฐบาลจะทำตามนโยบายที่เชื่อว่ากระตุ้นเศรษฐกิจได้เหมาะสม ภายใต้กฎระเบียบที่ถูกต้อง
วันนี้ (20 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยถึงตัวเลขการรายงานภาวะเศรษฐกิจจากรายงานของสำนักงานสภาพัฒนาการเศรษฐกิจและสังคมแห่งชาติ (สศช.) ซึ่งพบว่า เศรษฐกิจไทยไตรมาสที่ 4 ของปี 2566 ขยายตัวแค่ 1.7% (https://www.nesdc.go.th/ewt_dl_link.php?nid=14743&filename=QGDP_report)
แม้ตัวเลขการท่องเที่ยวจะสูงขึ้น โดยไตรมาสที่ 4 ของปี 2566 มีนักท่องเที่ยวต่างประเทศที่เดินทาง เข้ามาท่องเที่ยวในประเทศไทยมีจำนวน 8.095 ล้านคน เพิ่มขึ้น 49.1% ส่งผลให้มูลค่าบริการรับด้านการท่องเที่ยวในไตรมาสนี้อยู่ที่ 2.77 แสนล้านบาท ขยายตัว 34.8% เมื่อเทียบกับการขยายตัว 76.8% ในไตรมาสก่อนหน้า
อย่างไรก็ดี โฆษกประจำสำนักนายกรัฐมนตรีระบุว่า เมื่อทุกฝ่ายเห็นตัวเลขประเมินภาวะเศรษฐกิจของทั้ง สศช. และ กระทรวงการคลังที่สอดคล้องกันเช่นนี้แล้ว เวลานี้ จึงเป็นเวลาที่ทุกหน่วยงานควรประเมิน พิจารณาการทำงานของตนเอง ว่าต้องปรับแก้ส่วนใดเพื่อให้เกิดผลดีสูงสุดของประเทศชาติ และประชาชน
รัฐบาลพร้อมดำเนินมาตรการกระตุ้นเศรษฐกิจที่เชื่อว่าจะได้ประโยชน์สูงสุดแก่ประชาชน ภายใต้อำนาจ และกฎระเบียบทางกฎหมาย โดยพร้อมจะรับฟังความเห็นจากทุกหน่วยงานที่เกี่ยวข้องตามที่ได้กระทำมาโดยตลอด
“ตัวเลขทางเศรษฐกิจที่รายงานการเติบโตทางเศรษฐกิจไทยสอดคล้องกันว่ามีภาวะการเติบโตต่ำมาก หนี้ครัวเรือนเห็นว่ายังมีปัญหาสูง ตัวเลขการใช้จ่าย อุปโภค บริโภคต่ำ ทำให้ไม่เกิดการลงทุน SMEs แบกรับหนี้ที่มีดอกเบี้ยสูง หากทุกหน่วยงานยังไม่ร่วมขานรับการทำงานตามภาวะเศรษฐกิจโตต่ำนี้ จะส่งผลให้เศรษฐกิจในปี 2567 พบกับภาวการณ์เติบโตที่ลดลงอีก แม้รัฐบาลจะดำเนินการทุกทางแล้ว แต่การขับเคลื่อนสภาวะทางเศรษฐกิจของทั้งประเทศต้องได้รับความร่วมมือจากทุกหน่วยงานทีเกี่ยวข้อง” นายชัย กล่าว

ที่มา : https://www.thaigov.go.th/news/contents/details/79180