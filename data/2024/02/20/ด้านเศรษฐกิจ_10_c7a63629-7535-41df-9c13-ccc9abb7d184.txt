รัฐบาลไทย-ข่าวทำเนียบรัฐบาล-กรมทางหลวงชนบท เข้มงวดรถบรรทุกน้ำหนักเกินต่อเนื่อง จัดตั้งด่านตรวจชั่งน้ำหนักเคลื่อนที่บนถนนสาย สข.4034 จังหวัดสงขลา ป้องกันการชำรุดของพื้นผิวถนนในระยะยาว


วันอังคารที่ 20 กุมภาพันธ์ 2567
กรมทางหลวงชนบท เข้มงวดรถบรรทุกน้ำหนักเกินต่อเนื่อง จัดตั้งด่านตรวจชั่งน้ำหนักเคลื่อนที่บนถนนสาย สข.4034 จังหวัดสงขลา ป้องกันการชำรุดของพื้นผิวถนนในระยะยาว
...
กรมทางหลวงชนบท (ทช.) โดยแขวงทางหลวงชนบทสงขลา จัดตั้งด่านตรวจชั่งน้ำหนักแบบเคลื่อนที่บนถนนทางหลวงชนบทสาย สข.4034 แยกทล.4145 - บ้านโคกม่วง อำเภอสะเดา อำเภอคลองหอยโข่ง จังหวัดสงขลา เพื่อตรวจสอบและควบคุมน้ำหนักของรถบรรทุกไม่ให้น้ำหนักเกินกว่าที่กฎหมายกำหนด เป็นการป้องกันการชำรุดของพื้นผิวถนนในระยะยาว ตามพระราชบัญญัติทางหลวง พ.ศ. 2535 มาตรา 61 วรรคหนึ่ง หากฝ่าฝืนจะมีโทษจำคุกไม่เกิน 6 เดือน หรือปรับไม่เกิน 10,000 บาท หรือทั้งจำทั้งปรับ และอาจถูกริบรถบรรทุกที่ใช้ในการกระทำความผิดนั้นด้วย รวมทั้งเพื่อให้เป็นไปตามมาตรการของกระทรวงคมนาคมและนโยบายของ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พร้อมกำชับถึงการทำงานในทุกขั้นตอนต้องมีความโปร่งใสตรวจสอบได้ หมั่นตรวจตรากวดขัน บังคับใช้กฎหมายในเรื่องรถบรรทุกน้ำหนักเกินอย่างจริงจังและต่อเนื่อง พร้อมทั้งให้นำเทคโนโลยีมาปรับใช้ในกระบวนการติดตามตรวจสอบรถบรรทุกน้ำหนักเกินอีกด้วย ทั้งนี้ ทช. จะจัดเจ้าหน้าที่ตั้งด่านตรวจชั่งน้ำหนักแบบเคลื่อนที่อย่างต่อเนื่องและจะเวียนจัดตั้งด่านตรวจฯ ไปยังเส้นทางอื่น ๆ ให้ทั่วถึงต่อไป หากประชาชนพบเห็นรถบรรทุกน้ำหนักเกินสามารถแจ้งเหตุได้ที่สายด่วน ทช. 1146

ที่มา : https://www.thaigov.go.th/news/contents/details/79217