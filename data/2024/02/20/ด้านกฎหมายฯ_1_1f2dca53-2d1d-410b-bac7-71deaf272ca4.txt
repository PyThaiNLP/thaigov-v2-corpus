รัฐบาลไทย-ข่าวทำเนียบรัฐบาล-รมว.ยุติธรรม เป็นประธานเปิดงาน “๑ ปี กับ กฎหมายต่อต้านทรมานและอุ้มหาย หนทางสู่ความยุติธรรม”


วันอังคารที่ 20 กุมภาพันธ์ 2567
20/02/2567
พิมพ์
รมว.ยุติธรรม เป็นประธานเปิดงาน “๑ ปี กับ กฎหมายต่อต้านทรมานและอุ้มหาย หนทางสู่ความยุติธรรม”
รมว.ยุติธรรม เป็นประธานเปิดงาน “๑ ปี กับ กฎหมายต่อต้านทรมานและอุ้มหาย หนทางสู่ความยุติธรรม”
ในวันอังคารที่ ๒๐ กุมภาพันธ์ ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดงาน ๑ ปี กับ กฎหมายต่อต้านทรมานและอุ้มหาย หนทางสู่ความยุติธรรม (One year with Anti-Torture and Enforced Disappearance Law : A Journey to Justice) พร้อมทั้งเยี่ยมชมนิทรรศการการจำลองสถานการณ์ของหน่วยงานบังคับใช้กฎหมายที่มาจัดแสดงในงาน อาทิ การสาธิตยุทธวิธีการจับกุมผู้ต้องหา จากศูนย์สืบสวนสะกดรอยและการข่าว กรมสอบสวนคดีพิเศษ ช่องทางการรับบริการในการคุ้มครองพยาน และการสาธิตยุทธวิธีการคุ้มครองพยาน จากสำนักงานคุ้มครองพยาน กรมคุ้มครองสิทธิและเสรีภาพ พร้อมทั้งเยี่ยมชมบูทนิทรรศการจากกรมการปกครอง สำนักงานอัยการสูงสุด และสมาคมเพื่อการป้องกันการทรมาน (apt) โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ ผู้บริหารระดับสูงกระทรวงยุติธรรม พร้อมด้วยคณะกรรมการป้องกันและปราบปรามการทรมานและการกระทำให้บุคคลสูญหาย เจ้าหน้าที่บังคับใช้กฎหมาย ผู้แทนหน่วยงานภาครัฐ ภาคประชาสังคม และเจ้าหน้าที่ที่เกี่ยวข้อง เข้าร่วม ณ ห้องประชุม ๑๐-๐๙ (ห้อง Auditorium) ชั้น ๑๐ กระทรวงยุติธรรม
โอกาสนี้ รมว.ยุติธรรม กล่าวใจความสำคัญตอนหนึ่งว่า “วันที่ ๒๒ กุมภาพันธ์ ๒๕๖๗ ที่จะถึงนี้เป็นวันครบรอบ ๑ ปี การบังคับใช้พระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ๒๕๖๕ ผมจึงขอเน้นย้ำหลักการสำคัญของพระราชบัญญัติฯ ฉบับนี้ คือ การห้ามเจ้าหน้าที่ของรัฐกระทำการทรมาน กระทำการที่โหดร้ายฯ และอุ้มหายในทุกกรณี สำหรับกระบวนการดำเนินคดีได้กำหนดให้ทุกหน่วยงานบันทึกภาพและเสียงอย่างต่อเนื่องในขณะจับกุมและควบคุมตัว อีกทั้งยังเปิดโอกาสให้หลายหน่วยงานดำเนินคดีได้ ไม่ว่าจะเป็นเจ้าหน้าที่ตำรวจ ฝ่ายปกครอง พนักงานอัยการ และพนักงานสอบสวนคดีพิเศษ เพื่อให้เกิดความโปร่งใสและเป็นธรรม”
รมว.ยุติธรรม ได้กล่าวอีกว่า “สำหรับการขับเคลื่อนงานของคณะกรรมการฯ ที่ผ่านมาได้มีการจัดตั้งคณะอนุกรรมการ จำนวน ๒ คณะ ได้แก่ ๑) คณะอนุกรรมการพัฒนากฎหมายเพื่อป้องกันและปราบปรามการทรมานและการกระทำให้บุคคลสูญหาย มีหน้าที่ในการจัดทำกฎ ระเบียบ แนวทางปฏิบัติ รวมทั้งกำกับติดตามและประเมินผล และ ๒) คณะอนุกรรมการช่วยเหลือเยียวยาผู้เสียหายจากการทรมานและการกระทำให้บุคคลสูญหาย มีหน้าที่ในการพิจารณาช่วยเหลือเยียวยาแก่ผู้เสียหายอย่างครอบคลุม ทั้งในรูปแบบที่เป็นเงินและการช่วยเหลือเยียวยาทางด้านจิตใจ”
ทั้งนี้ ภายในงานได้มีการเสวนาในหัวข้อ “ทิศทางและความท้าทายในการขับเคลื่อน พ.ร.บ.ป้องกันและปราบปรามการทรมานฯ โดยมีผู้ร่วมเสวนา ประกอบด้วย นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ นายกุลธนิต มงคลสวัสดิ์ อธิบดีอัยการสำนักงานการสอบสวน นายสมชัย เลิศประสิทธิพันธ์ รองอธิบดีกรมการปกครอง และนายอังศุเกติ์ วิสุทธิ์วัฒนศักดิ์ ผู้อำนวยการกองกิจการอำนวยความยุติธรรม กรมสอบสวนคดีพิเศษ

ที่มา : https://www.thaigov.go.th/news/contents/details/79224