รัฐบาลไทย-ข่าวทำเนียบรัฐบาล-ครม.ไฟเขียวอนุมัติงบกว่า 104 ล้านบาท จัดงาน Maha Songkran World Water Festival เย็นทั่วหล้า มหาสงกรานต์ 2567  วันที่ 11-15 เมษายนนี้   


วันอังคารที่ 20 กุมภาพันธ์ 2567
20/02/2567
พิมพ์
ครม.ไฟเขียวอนุมัติงบกว่า 104 ล้านบาท จัดงาน Maha Songkran World Water Festival เย็นทั่วหล้า มหาสงกรานต์ 2567  วันที่ 11-15 เมษายนนี้
ครม.ไฟเขียวอนุมัติงบกว่า 104 ล้านบาท จัดงาน Maha Songkran World Water Festival เย็นทั่วหล้า มหาสงกรานต์ 2567  วันที่ 11-15 เมษายนนี้
วันนี้ (20 ก.พ. 67) นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (20 กุมภาพันธ์ 2567) มีมติอนุมัติงบประมาณรายจ่ายประจำปีงบประมาณ พ.ศ. 2566 ไปพลางก่อน งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 104,872,000 บาท (134,872,000-30,000,000) เพื่อดำเนินโครงการ Maha Songkran World Water Festival เย็นทั่วหล้า มหาสงกรานต์ 2567 ผลที่คาดว่าจะได้รับจากการจัดงานครั้งนี้ คือ  สร้างสิทธิบัตร Intellectual Property Festival เพื่อเชิดชูงานที่มีเอกลักษณ์ความเป็นไทย จำนวนนักท่องเที่ยวเข้าร่วมงานมากกว่า 200,000 คน  สร้างรายได้และเงินหมุนเวียนในช่วงเทศกาลสงกรานต์ประมาณ 3,125 ล้านบาท
กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) กำหนดจัดงาน Maha Songkran World Water Festival เย็นทั่วหล้า มหาสงกรานต์ 2567 ขึ้นในเดือนเมษายน 2567 ที่กรุงเทพมหานคร และพื้นที่อัตลักษณ์ 5 ภูมิภาคทั่วประเทศไทย เพื่อร่วมอนุรักษ์และสืบทอดประเพณีอันงดงามของไทยและ       เฉลิมฉลองในโอกาสที่องค์การเพื่อการศึกษา วิทยาศาสตร์ และวัฒนธรรมแห่งสหประชาชาติ หรือ ยูเนสโก ได้ประกาศขึ้นทะเบียนให้ “สงกรานต์ในประเทศไทย” เป็นรายการมรดกทางวัฒนธรรมที่จับต้องไม่ได้ของมนุษยชาติ ในการประชุมคณะกรรมการระหว่างรัฐบาลว่าด้วยการสงวนรักษามรดกวัฒนธรรมที่จับต้องไม่ได้ ครั้งที่ 18 เมื่อวันที่ 6 ธันวาคม 2566 ณ เมืองคาเซเน สาธารณรัฐบอตสวานา
ซึ่งการจัดงานครั้งนี้ เพื่อกระตุ้นให้เกิดการเดินทางท่องเที่ยวและสร้างรายได้จากการท่องเที่ยว และผลักดันให้ประเทศไทย ติด 1 ใน 10 ประเทศสุดยอดเฟสติวัลของโลก โดยมีกลุ่มเป้าหมาย คือ นักท่องเที่ยวชาวไทยและชาวต่างชาติจากทั่วโลก รวมทั้งสื่อมวลชน Online/Offline ทั้งในประเทศและต่างประเทศ ซึ่งจะจัดในพื้นที่กรุงเทพมหานคร บริเวณถนนราชดำเนินกลางและท้องสนามหลวง และพื้นที่อัตลักษณ์ 5 ภูมิภาคทั่วประเทศ ระหว่างวันที่ 11 – 15  เมษายน 2567  กิจกรรมภายในงาน เช่น ขบวนรถพาเหรดสงกรานต์ จากกลุ่มจังหวัดเป้าหมาย 16 จังหวัด, 11 อุตสาหกรรม Soft Power (อาหาร กีฬา เฟสติวัล ท่องเที่ยว ดนตรี หนังสือ ภาพยนตร์ เกม ศิลปะ ออกแบบ และแฟชั่น) ,การแสดงทางศิลปวัฒนธรรม เช่น โขน รำมโนราห์,      การแสดงดนตรีจากศิลปินที่มีชื่อเสียงทั้งในประเทศและต่างประเทศ, ลานสงกรานต์ 5 ภาค นำเสนอประเพณีสงกรานต์ในแต่ละภูมิภาค การแสดงน้ำพุประกอบดนตรี อุโมงค์น้ำ ถังน้ำล้นยักษ์ การทำบุญตักบาตร รดน้ำผู้สูงอายุ และสรงน้ำพระ เนื่องในวันขึ้นปีใหม่ไทย

ที่มา : https://www.thaigov.go.th/news/contents/details/79200