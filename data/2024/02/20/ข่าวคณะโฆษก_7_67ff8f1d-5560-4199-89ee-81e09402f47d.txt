รัฐบาลไทย-ข่าวทำเนียบรัฐบาล-​นายกฯ กำชับ ครม. ลงพื้นที่ขอให้ปรับลดจำนวนคณะติดตามให้เท่าที่จำเป็น เพื่อความคล่องตัว และไม่ส่งผลกระทบด้านจราจรและประชาชนในพื้นที่


วันอังคารที่ 20 กุมภาพันธ์ 2567
20/02/2567
พิมพ์
​นายกฯ กำชับ ครม. ลงพื้นที่ขอให้ปรับลดจำนวนคณะติดตามให้เท่าที่จำเป็น เพื่อความคล่องตัว และไม่ส่งผลกระทบด้านจราจรและประชาชนในพื้นที่
​นายกฯ กำชับ ครม. ลงพื้นที่ขอให้ปรับลดจำนวนคณะติดตามให้เท่าที่จำเป็น เพื่อความคล่องตัว และไม่ส่งผลกระทบด้านจราจรและประชาชนในพื้นที่
วันนี้ (20 กุมภาพันธ์ 2567) ก่อนการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง แจ้งนโยบายและข้อสังการต่อที่ประชุมคณะรัฐมนตรี โดยนายชัย วัชรงค์ โฆษกประจำสำนักนายกรัฐมนตรี เปิดเผยว่า
นายกฯ ได้กำชับอีกครั้งในที่ประชุม ครม. วันนี้ว่า ในการลงพื้นที่ตรวจราชการ ขอให้ ครม. ปรับลดจำนวนคณะติดตามลงอีก ให้เหลือเท่าที่จำเป็นเท่านั้น เพื่อให้มีความคล่องตัว และไม่ส่งผลกระทบด้านจราจรและประชาชนในพื้นที่ ตามที่ นายกฯ ได้เคยสั่งการเมื่อวันที่ 13 กันยายน และ 26 กันยายน 2566 ให้ปรับลดจำนวนคนและรถนำขบวนให้เหมาะสมเท่าที่จำเป็น
นายกฯ ยังได้ขอความร่วมมือไปยังหน่วยงานราชการทุกหน่วยงานที่เกี่ยวข้อง หามาตรการในการรักษาความสะอาดในพื้นที่สาธารณะต่างๆ รวมทั้งสั่งการผ่านรัฐมนตรีว่าการกระทรวงยุติธรรม ให้นำนักโทษชั้นดีมาทำกิจกรรมเพื่อประโยชน์สาธารณะ ในการขุดลอกคูคลองที่ตื้นเขิน ท่อน้ำที่ตัน เพื่อรองรับฤดูฝนที่กำลังจะมา โดยขอให้ร่วมมือกับหน่วยงานความมั่นคง และผู้ว่าราชการจังหวัด ให้เกิดการบูรณาการ ให้บ้านเมืองมีความสวยงาม
เนื่องด้วยรัฐบาลมีนโยบายส่งเสริมอัตลักษณ์ ความเท่าเทียม และความหลากหลายทางเพศ ทั้งการผลักดันร่างพรบ. สมรสเท่าเทียม พรบ. การรับรองเพศ คำนำหน้านามฯ นายกฯ จึงได้ขอความร่วมมือไปยังหน่วยงานทุกหน่วยงาน ในการศึกษา และมีความละเอียดอ่อนในการเลือกใช้ถ้อยคำ ที่ระบุถึงอัตลักษณ์ทางเพศ คำนึงถึงความเป็นกลาง เพื่อเป็นการให้เกียรติ และศักดิ์ศรีกับคนทุกกลุ่ม

ที่มา : https://www.thaigov.go.th/news/contents/details/79199