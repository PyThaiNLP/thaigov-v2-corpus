รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนผังเมืองรวมเมืองสมุทรปราการ คืบหน้ากว่า 65% เพิ่มศักยภาพทางเศรษฐกิจภาคการขนส่งสู่สนามบินสุวรรณภูมิ ยกระดับการเดินทางระหว่างกรุงเทพฯ - สมุทรปราการ 


วันอังคารที่ 20 กุมภาพันธ์ 2567
กรมทางหลวงชนบท สร้างถนนผังเมืองรวมเมืองสมุทรปราการ คืบหน้ากว่า 65% เพิ่มศักยภาพทางเศรษฐกิจภาคการขนส่งสู่สนามบินสุวรรณภูมิ ยกระดับการเดินทางระหว่างกรุงเทพฯ - สมุทรปราการ
...
กรมทางหลวงชนบท (ทช.) กระทรวงคมนาคม รายงานโครงการก่อสร้างถนนสาย ข1 ผังเมืองรวมเมืองสมุทรปราการ จังหวัดสมุทรปราการ มีความคืบหน้ากว่าร้อยละ 65 ขณะนี้อยู่ระหว่างดำเนินการชั้นงานทรายถมคันทาง งานปูทางเดินเท้า และได้ก่อสร้างงานผิวจราจรแล้วเสร็จประมาณ 1 กิโลเมตร คาดว่าจะก่อสร้างแล้วเสร็จประมาณเดือนกรกฎาคม 2567 เพื่อเพิ่มศักยภาพทางเศรษฐกิจภาคการขนส่งสินค้าสู่ท่าอากาศยานนานาชาติสุวรรณภูมิ ส่งเสริมและยกระดับประตูการค้าการท่องเที่ยวให้มีความสมบูรณ์ รองรับการพัฒนาเมืองในอนาคต ช่วยให้การคมนาคมระหว่างจังหวัดสมุทรปราการและกรุงเทพมหานครมีประสิทธิภาพ ประชาชนได้รับความสะดวกรวดเร็วปลอดภัยมากยิ่งขึ้น
ทั้งนี้ เนื่องจากจังหวัดสมุทรปราการมีพื้นที่ตั้งอยู่ใกล้กรุงเทพมหานคร จึงได้รับอิทธิพลการขยายตัวทางเศรษฐกิจของชุมชนเมืองให้เป็นพื้นที่รองรับธุรกิจการค้า นิคมอุตสาหกรรม และมีที่อยู่อาศัยเป็นจำนวนมาก จึงจำเป็นต้องได้รับการพัฒนาระบบโครงข่ายคมนาคมขนส่งเพื่อให้สามารถรองรับปริมาณการจราจรที่เพิ่มขึ้นอย่างต่อเนื่อง ทช. จึงได้ดำเนินการก่อสร้างถนนสายดังกล่าว เพื่อเชื่อมโยงระหว่างอำเภอบางพลี จังหวัดสมุทรปราการ กับเขตประเวศ กรุงเทพมหานคร (ระหว่าง ทล.3256 ถนนกิ่งแก้วกับถนนวงแหวนรอบนอกตะวันออก) มีจุดเริ่มต้น กม. ที่ 0+000 เชื่อมจาก ทล.3256 (ถนนกิ่งแก้ว) ประมาณ กม. ที่ 17+090 ด้านซ้ายทางไปทางทิศตะวันตกตามแนวถนนคอนกรีตเดิม (ถนนทางหลวงชนบทสาย สป.4008 หรือซอยกิ่งแก้ว 25/1) ตัดผ่านคลองชวดลากข้าวและคลองสิงห์โต มีจุดสิ้นสุดโครงการที่ กม. 1+925 บรรจบกับถนนคอนกรีตเสริมเหล็กของเขตประเวศ กรุงเทพมหานคร ระยะทาง 1.925 กิโลเมตร โดยก่อสร้างถนนจากเดิม 2 ช่องจราจร เป็นถนน 4 ช่องจราจร กว้างช่องละ 3.25 เมตร มีทางเท้า โดยช่วง กม. ที่ 0+000 - 0+100 ก่อสร้างเป็นผิวจราจรคอนกรีตเสริมเหล็กเชื่อมกับ ทล.3256 (ถนนกิ่งแก้ว) และช่วง กม. ที่ 0+100 - 1+925 ก่อสร้างเป็นผิวจราจรแอสฟัลท์ติกคอนกรีต พร้อมขยายสะพานคอนกรีตเสริมเหล็ก 2 แห่ง ก่อสร้างระบบระบายน้ำ ระบบไฟฟ้าแสงสว่าง และสิ่งอำนวยความปลอดภัยตลอดสายทาง ใช้งบประมาณ 157.850 ล้านบาท

ที่มา : https://www.thaigov.go.th/news/contents/details/79182