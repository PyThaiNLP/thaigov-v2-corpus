รัฐบาลไทย-ข่าวทำเนียบรัฐบาล-โฆษกรัฐบาล เผยไทยได้รับเลือกเป็นเจ้าภาพจัดการแข่งขัน Volleyball Women’s Nations League 2024 (VNL) รอบ Final 


วันศุกร์ที่ 2 กุมภาพันธ์ 2567
โฆษกรัฐบาล เผยไทยได้รับเลือกเป็นเจ้าภาพจัดการแข่งขัน Volleyball Women’s Nations League 2024 (VNL) รอบ Final
นายกฯ ชื่นชมความสำเร็จนี้ พร้อมสนับสนุนไทยเป็นศูนย์กลางการจัดการแข่งขันมหกรรมกีฬาระดับนานาชาติ
วันนี้ (2 ก.พ. 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลมุ่งผลักดันการพัฒนาและกระตุ้นเรื่องการท่องเที่ยว ผ่านการส่งเสริมให้ไทยเป็นเจ้าภาพจัดงาน และการแข่งขันระดับนานาชาติ ซึ่งวันนี้ (2 ก.พ. 2567) นางสาวสุดาวรรณ หวังศุภกิจโกศล รัฐมนตรีว่าการกระทรวงท่องเที่ยวและกีฬา ร่วมกับการกีฬาแห่งประเทศไทย สมาคมกีฬาวอลเลย์บอลแห่งประเทศไทย และสหพันธ์วอลเลย์บอลนานาชาติ (FIVB) ได้แถลงข่าว ยืนยันการเป็นเจ้าภาพจัดการแข่งขันวอลเลย์บอลหญิง เนชันส์ ลีก 2024 (Volleyball Women’s Nations League: VNL 2024) รอบชิงชนะเลิศ 8 ทีมสุดท้าย ซึ่งจะจัดการแข่งขันระหว่างวันที่ 20 – 23 มิถุนายน 2567 นี้ ณ สนามอินดอร์สเตเดียมหัวหมาก กรุงเทพมหานคร
โฆษกประจำสำนักนายกรัฐมนตรีกล่าวว่า การได้รับการคัดเลือกให้เป็นเจ้าภาพจัดการแข่งขันวอลเลย์บอลหญิง เนชันส์ ลีก 2024 เป็นการผลักดันส่งเสริมให้ไทยเป็นศูนย์กลางการจัดการแข่งขันมหกรรมกีฬาระดับนานาชาติ โดยทางสหพันธ์วอลเลย์บอลนานาชาติ (FIVB) มองเห็นศักยภาพและมาตรฐานของไทย ซึ่งมีความพร้อมทั้งสนามแข่งขัน สถานที่พัก และการอำนวยความสะดวกต่างๆ รวมทั้งบุคลากรที่มีคุณภาพ ผ่านประสบการณ์การจัดการแข่งขันระดับนานาชาติมาหลายรายการ ประกอบกับประเทศไทยเป็นหนึ่งในประเทศที่มีแฟนวอลเลย์บอลจำนวนมาก และการเป็นเจ้าภาพในรอบคัดเลือกของการแข่งขันวอลเลย์บอลหญิง เนชันส์ ลีก เมื่อปี 2566 ได้รับการยกย่องคำชื่นชมจากทั่วโลกว่าเป็นเจ้าบ้านที่ดี
สำหรับการแข่งขันวอลเลย์บอลหญิง VNL 2024 มีทีมวอลเลย์บอลชั้นนำของโลก 16 ทีมเข้าร่วมการแข่งขัน ได้แก่ ไทย แคนาดา อิตาลี บราซิล ฝรั่งเศส เกาหลีใต้ ตุรกี บัลแกเรีย เซอร์เบีย เนเธอร์แลนด์ จีน สหรัฐอเมริกา สาธารณรัฐโดมินิกัน ญี่ปุ่น โปแลนด์ และเยอรมนี โดยแข่งรอบคัดเลือก 3 สัปดาห์ ในประเทศ/ดินแดนต่าง ๆ ทั่วโลก ก่อนที่จะคัดเลือก 7 ทีมที่มีอันดับดีที่สุด และ 1 ทีมเจ้าภาพสนามสุดท้าย เข้าไปแข่งขันในรอบ 8 ทีมสุดท้ายในสัปดาห์ที่ 4 ซึ่งทำให้เชื่อมั่นว่าการแข่งขันปีนี้วอลเลย์บอลหญิงทีมชาติไทย ได้เข้าไปแข่งขันในรอบ 8 ทีมสุดท้ายแน่นอนแล้วในฐานะเจ้าภาพสนามสุดท้าย
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมหน่วยงานที่เกี่ยวข้องของรัฐบาล และทุกภาคส่วน สำหรับการประสานความร่วมมือ ผลักดันจนทำให้ไทยได้รับเลือกเป็นเจ้าภาพจัดการแข่งขันดังกล่าว ซึ่งเป็นการยืนยันว่าประเทศไทยมีศักยภาพความพร้อมในทุกด้าน สามารถสร้างชื่อเสียง ภาพลักษณ์ที่ดีในสายตาชาวโลก โดยเฉพาะด้านการกีฬา และยังกระตุ้นการเติบโตด้านอุตสาหกรรมกีฬา การท่องเที่ยว ส่งผลต่อมูลค่าเพิ่มทางเศรษฐกิจ พร้อมกันนี้ นายกฯ ขอส่งแรงเชียร์และเป็นกำลังใจให้วอลเลย์บอลหญิงทีมชาติไทยในการแข่งขัน VNL 2024 ครั้งนี้” นายชัย กล่าว

ที่มา : https://www.thaigov.go.th/news/contents/details/78346