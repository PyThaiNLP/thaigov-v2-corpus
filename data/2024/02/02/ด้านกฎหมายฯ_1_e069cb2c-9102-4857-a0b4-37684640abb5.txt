รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำกลางฉะเชิงเทรา โรงพยาบาลพุทธโสธร ศูนย์ฝึกและอบรมเด็กและเยาวชนบ้านบึง จังหวัดชลบุรี 


วันพฤหัสบดีที่ 1 กุมภาพันธ์ 2567
01/02/2567
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำกลางฉะเชิงเทรา โรงพยาบาลพุทธโสธร ศูนย์ฝึกและอบรมเด็กและเยาวชนบ้านบึง จังหวัดชลบุรี
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำกลางฉะเชิงเทรา
โรงพยาบาลพุทธโสธร ศูนย์ฝึกและอบรมเด็กและเยาวชนบ้านบึง จังหวัดชลบุรี และสถานพินิจและคุ้มครองเด็กและเยาวชนจังหวัดชลบุรี
ในวันพฤหัสบดีที่ ๑ กุมภาพันธ์ ๒๕๖๗ เวลา ๐๙.๐๐ น. พลเอก ไพบูลย์  คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลเอก เฉลิมชัย สิทธิสาท องคมนตรี พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ และผู้แทนปลัดกระทรวงสาธารณสุข ลงพื้นที่ตรวจเยี่ยมเรือนจำกลางฉะเชิงเทรา โรงพยาบาลพุทธโสธร ศูนย์ฝึกและอบรมเด็กและเยาวชนบ้านบึง จังหวัดชลบุรี และสถานพินิจและคุ้มครองเด็กและเยาวชนจังหวัดชลบุรี ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์​  ซึ่งได้ดำเนินการมาเป็นปีที่ ๔ โดยมี​ นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม​ ผู้แทนรัฐมนตรีว่าการกระทรวงยุติธรรม​ พร้อมด้วย​ พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน​ คณะผู้บริหาร และเจ้าหน้าที่ที่เกี่ยวข้อง เข้าร่วมฯ
ตั้งแต่เริ่มโครงการจนถึงปัจจุบัน การดำเนินงานตามโครงการราชทัณฑ์ปันสุขฯ ได้ดำเนินการพัฒนาระบบสาธารณสุขและสุขภาพในเรือนจำ ๗ ด้าน ได้แก่ ด้านที่ ๑ การป้องกันและควบคุมโรคที่สำคัญ ด้านที่ ๒ อนามัยสิ่งแวดล้อมและสุขภาพ ด้านที่ ๓ การพัฒนาระบบบริการสุขภาพผู้ต้องขัง ด้านที่ ๔ การพัฒนาศักยภาพบุคลากร ด้านที่ ๕ การจัดทำมุมราชทัณฑ์ปันสุข ด้านที่ ๖ การจัดบริการสุขภาพจิตและจิตเวชในผู้ต้องขัง และด้านที่ ๗ นวัตกรรมราชทัณฑ์ปันสุข
นอกจากนี้ เมื่อวันที่ ๑๐ ธันวาคม ๒๕๖๖ พระบาทสมเด็จพระเจ้าอยู่หัว ได้ทรงมีพระเมตตาให้ขยายการดูแลสุขภาพไปยังเด็กและเยาวชนที่อยู่ในความดูแลของกรมพินิจและคุ้มครองเด็กและเยาวชน โดยทรงเล็งเห็นว่า เด็กและเยาวชนที่อยู่ในศูนย์ฝึกและอบรมเด็กและเยาวชน และสถานพินิจและคุ้มครองเด็กและเยาวชน ควรจะได้รับการดูแลทั้งสุขภาพกายและสุขภาพจิตให้มีความแข็งแรง เพื่อเติบโตเป็นผู้ใหญ่ที่ดีในวันข้างหน้า และทรงทราบว่า เด็กและเยาวชนประสบปัญหาเกี่ยวกับสุขภาพจิต จึงพระราชทานกิจกรรมการเสริมสร้างความรอบรู้สุขภาพจิต ในชื่อโครงการ Save ทุกดวงใจไทย ซึ่งดำเนินการในศูนย์ฝึกและอบรมฯ ทั่วประเทศเป็นกิจกรรมที่จัดให้มีการดูแลใจสำหรับเยาวชน และกิจกรรมบอร์ดเกม เป็นความร่วมมือกับกรมสุขภาพจิต และมีวิทยากรหลัก คือ คุณวนิดา บุญประเสริฐ (วนิ อินพุทธ) โดยในปีงบประมาณ พ.ศ. ๒๕๖๗ จะดำเนินการในศูนย์ฝึก ๑๖ แห่ง และในส่วนกิจกรรมอื่น ๆ ที่นอกเหนือจากกิจกรรมดังกล่าว คณะกรรมการมูลนิธิราชทัณฑ์ปันสุขฯ กำลังดำเนินการร่วมกับกระทรวงยุติธรรมและกระทรวงสาธารณสุขเพื่อหาข้อมูลปัญหาและความช่วยเหลือจากมูลนิธิราชทัณฑ์ปันสุขฯ โดยจะได้ข้อมูลจากการประชุมและการลงพื้นที่สถานพินิจและคุ้มครองฯ และศูนย์ฝึกและอบรมฯ ต่อไป
สำหรับเรือนจำกลางฉะเชิงเทรา มีพื้นที่ภายในเรือนจำ ๑๖ ไร่ ๓ งาน ๔๗ ตารางวา ปัจจุบันมีผู้ต้องขัง จำนวน ๒,๒๕๓ คน แบ่งเป็น ชาย ๒,๐๙๙ คน หญิง ๑๕๔ คน (ข้อมูล ณ วันที่ ๑๖ มกราคม ๒๕๖๗) มีเจ้าหน้าที่พยาบาลวิชาชีพ ๓ คน คิดเป็นสัดส่วนต่อผู้ต้องขังเท่ากับ ๑ : ๗๕๑ มีนักจิตวิทยา ๑ คน ปัจจุบันมีอาสาสมัครสาธารณสุขเรือนจำ (อสรจ.) จำนวน ๑๓๑ คน คิดเป็นสัดส่วน อสรจ. ต่อผู้ต้องขังเท่ากับ ๑ : ๑๗ ผู้ต้องขังสามารถเข้าถึงสิทธิหลักประกันสุขภาพ ได้รับขึ้นทะเบียนตรงหน่วยบริการร้อยละ ๙๗.๖ มีการจัดห้องเพื่อแยกกักเฝ้าระวังโรคติดต่อและโรคระบาดในเรือนจำแรกเข้า จำนวน ๑๖ ห้อง โดยผ่านการประเมินมาตรฐานห้องแยกกักโรคจากสำนักงานป้องกัน ควบคุมโรคที่ ๖ ชลบุรี มีห้องความดันลบ ๒ ห้อง และมีระบบการบริหารจัดการเปิด-ปิดที่ชัดเจน มีจำนวนผู้ต้องขังแรกรับเฉลี่ย ๕ คนต่อวัน มีการคัดกรองผู้ต้องขังโรคที่ต้องเฝ้าระวังสำคัญ ได้แก่ วัณโรค ด้วยแบบคัดกรองและถ่ายภาพรังสี ตรวจหาเชื้อเอชไอวี ซิฟิลิส และไวรัสตับอักเสบซี ด้วยการเจาะหลอดเลือดดำ ร้อยละ ๑๐๐ ทั้งนี้ หากพบผู้ป่วยก็จะนำเข้าสู่การรักษาตามกระบวนการที่กำหนด มีการจัดหาและดำเนินการสิ่งจำเป็นขั้นพื้นฐานสำหรับผู้ต้องขัง ๕ ด้าน ได้แก่ ด้านที่นอน โรงเลี้ยง สูทกรรม สถานพยาบาล และด้านการกำจัดขยะมูลฝอย สิ่งปฏิกูล และการจัดการน้ำเสีย โดยผ่านเกณฑ์การประเมินมาตรฐานในทุกด้าน มีแพทย์เข้าตรวจรักษาในเรือนจำ อย่างน้อย ๖ ชั่วโมงต่อสัปดาห์ มีการให้บริการทันตกรรม ได้แก่ การขูดหินปูน อุดและถอนฟัน รวมถึงใส่ฟันเทียม อย่างน้อย ๕ ครั้งต่อเดือน มีการให้บริการให้คำปรึกษาทางไกลผ่านระบบ Telemedicine จำนวน ๕ สาขา (โรคทั่วไป โรคติดเชื้อ จิตเวช โรคเรื้อรัง และจักษุ) นอกจากนี้ มีการให้บริการ Teledent และมีระบบส่งต่อ conference แบบ real time เพื่อส่งต่อฉุกเฉินที่รวดเร็วโดยแพทย์ผู้เชี่ยวชาญห้องฉุกเฉินตลอด ๒๔ ชั่วโมง มีมุมสุขภาพราชทัณฑ์ปันสุขในทุกแดน และมีมุมสุขภาพราชทัณฑ์ปันสุขเคลื่อนที่ โดยได้รับการบริจาคหนังสือจากภาคส่วนต่าง ๆ  มีการคัดกรองสุขภาพจิตในผู้ต้องขังแรกรับร้อยละ ๑๐๐ มีระบบการตรวจรักษากับจิตแพทย์ทาง Telemedicine และมีระบบส่งต่อเข้ารับการรักษา ลดจำนวนผู้ป่วยอาการกำเริบและออกรักษาตัวภายนอก รวมทั้งเตรียมความพร้อมก่อนปล่อยตัวพ้นโทษทุกราย ตลอดทั้งติดตามภายหลังปล่อยตัวคิดเป็นร้อยเปอร์เซ็นต์
โอกาสนี้ พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ ได้ตรวจเยี่ยมโรงพยาบาลพุทธโสธร ซึ่งเป็นโรงพยาบาลแม่ข่ายของเรือนจำกลางฉะเชิงเทรา เพื่อเยี่ยมชมห้องปันสุข และห้อง Telemedicine พร้อมมอบถุงของใช้ให้กับผู้ต้องขังป่วย จำนวน ๑ ราย จากนั้น เดินทางไปยังเรือนจำกลางฉะเชิงเทราเพื่อรับฟังรายงานการติดตามการดำเนินงานตามโครงการราชทัณฑ์ปันสุขฯ ของเรือนจำกลางฉะเชิงเทรา พร้อมตรวจเยี่ยมสถานพยาบาล มุมสุขภาพราชทัณฑ์ปันสุข และมอบถุงของใช้ให้กับผู้ต้องขังชายสูงอายุและพิการ จำนวน ๖ ราย ตรวจเยี่ยมฝ่ายสูทกรรม (โรงเลี้ยง) รวมถึงระบบน้ำ RO เยี่ยมชมการฝึกวิชาชีพเพื่อการพัฒนาพฤตินิสัย จากนั้น ตรวจเยี่ยมแดนหญิง เยี่ยมชมมุมราชทัณฑ์ปันสุข เยี่ยมชมห้องแม่และเด็ก พร้อมมอบถุงของใช้แก่ผู้ต้องขังหญิงสูงอายุและพิการ จำนวน ๖ คน
จากนั้นในช่วงบ่าย พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ เดินทางไปยังศูนย์ฝึกและอบรมเด็กและเยาวชนบ้านบึง จังหวัดชลบุรี และสถานพินิจและคุ้มครองเด็กและเยาวชนจังหวัดชลบุรี เพื่อรับฟังรายงานผลการดำเนินงานจากผู้อำนวยการศูนย์ฝึกและอบรมเด็กและเยาวชนบ้านบึง จังหวัดชลบุรี และผู้อำนวยการสถานพินิจและคุ้มครองเด็กและเยาวชนจังหวัดชลบุรี โดยคณะกรรมการมูลนิธิราชทัณฑ์ปันสุขฯ มารับฟังข้อมูล เพื่อรับทราบถึงปัญหาและความต้องการของสถานพินิจฯ เพื่อวางแผนงานในการช่วยเหลือเด็กและเยาวชนในศูนย์ฝึกและอบรมฯ รวมถึงสถานพินิจและคุ้มครองฯ ต่อไป จากนั้น เยี่ยมชมภายในศูนย์ฝึกและอบรมฯ และสถานพินิจฯ ได้แก่ ห้องพยาบาล โรงเลี้ยง หอนอน และห้องเรียน พร้อมพูดคุยกับเด็กและเยาวชนที่อยู่ในศูนย์ฝึกและอบรมฯ และสถานพินิจและคุ้มครองฯ
สำหรับศูนย์ฝึกและอบรมเด็กและเยาวชนบ้านบึง จังหวัดชลบุรี มีเยาวชนที่อยู่ในความดูแล จำนวน ๓๖ คน (ข้อมูล ณ วันที่ ๓๑ มกราคม ๒๕๖๗) เป็นศูนย์ฝึกและอบรมเด็กและเยาวชนเฉพาะทางด้านกีฬา โดยส่วนใหญ่กระทำความผิดเกี่ยวกับทรัพย์และยาเสพติด มีการประเมินสุขภาพตามแบบสภาวะสุขภาพแบบองค์รวมเด็กและเยาวชนเข้ารับใหม่ทุกราย คัดกรองและจำแนกการใช้ยาเสพติดตามแบบประเมิน ASSIST ในเด็กและเยาวชน รวมถึงวางแผนแก้ไขบำบัดฟื้นฟูรายบุคคล มีการตรวจปัสสาวะเยาวชน เดือนละ ๑ ครั้ง ตรวจหาค่าคาร์บอนมอนอกไซด์ เดือนละ ๒ ครั้ง มีการตรวจหาสารเสพติดในเส้นผม ตามระยะเวลาที่กรมพินิจและคุ้มครองเด็กและเยาวชนกำหนด มีการตรวจสุขภาพเด็กและเยาวชนประจำปี ปีละ ๒ ครั้ง หากพบว่ามีอาการป่วยจะส่งต่อเข้ารับการรักษาที่โรงพยาบาลบ้านบึง (โรงพยาบาลแม่ข่าย) ส่วนกรณีส่งต่อเด็กและเยาวชนที่มีปัญหาด้านสุขภาพจิตและจิตเวชจะประสานกับโรงพยาบาลชลบุรี โดยปัญหาด้านสุขภาพที่พบ คือ โรคผิวหนัง โรคระบบทางเดินหายใจ และปวดกล้ามเนื้อ
และสถานพินิจและคุ้มครองเด็กและเยาวชนจังหวัดชลบุรี มีเยาวชนที่อยู่ในความดูแล จำนวน ๖๔ คน โดยส่วนใหญ่กระทำความผิดเกี่ยวกับทรัพย์ และ พรบ.จราจรทางบก โดยปัญหาด้านสุขภาพที่พบ คือ โรคผิวหนัง โรคระบบทางเดินหายใจ และอนามัยช่องปาก มีแพทย์จากโรงพยาบาลแม่ข่ายเข้ามาตรวจร่างกายเบื้องต้น เดือนละ ๑ ครั้ง เจ้าหน้าที่รวมทั้งเด็กและเยาวชน ได้รับการเรียนปฐมพยาบาล CPR และการใช้เครื่อง AED อย่างน้อยปีละ ๑ ครั้ง และมีรพ.สต.อ่างเวียน โรงพยาบาลบ้านบึง และโรงพยาบาลชลบุรี เป็นโรงพยาบาลแม่ข่ายที่เข้ามาช่วยในเรื่องรักษาพยาบาล

ที่มา : https://www.thaigov.go.th/news/contents/details/78321