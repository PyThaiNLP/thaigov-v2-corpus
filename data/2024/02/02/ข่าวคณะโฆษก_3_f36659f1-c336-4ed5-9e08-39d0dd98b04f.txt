รัฐบาลไทย-ข่าวทำเนียบรัฐบาล-​​"รัดเกล้า" เผยไทยมียอดนักท่องเที่ยวสูงสุดในบรรดาประเทศสมาชิกอาเซียน 10 ประเทศ เดินหน้า​ยกระดับความร่วมมือ มุ่งสู่การเป็น One Destination


วันศุกร์ที่ 2 กุมภาพันธ์ 2567
02/02/2567
พิมพ์
​​"รัดเกล้า" เผยไทยมียอดนักท่องเที่ยวสูงสุดในบรรดาประเทศสมาชิกอาเซียน 10 ประเทศ เดินหน้า​ยกระดับความร่วมมือ มุ่งสู่การเป็น One Destination
​"รัดเกล้า" เผยไทยมียอดนักท่องเที่ยวสูงสุดในบรรดาประเทศสมาชิกอาเซียน 10 ประเทศ เดินหน้า​ยกระดับความร่วมมือ มุ่งสู่การเป็น One Destination
วันที่ 2 กุมภาพันธ์ 2567 นางรัดเกล้า อินทวงศ์  สุวรรณคีรี  รองโฆษกประจำสำนักนายกรัฐมนตรี เปิดเผยว่า ในปี 2566 ไทยมียอดนักท่องเที่ยวต่างชาติเดินทางเข้ามาท่องเที่ยวในประเทศมากกว่า 28.09 ล้านคน ถือเป็นสถิติสูงสุดในบรรดาประเทศสมาชิกอาเซียน 10 ประเทศ ซึ่งส่วนหนึ่งถือเป็นผลสำเร็จจากนโยบายส่งเสริมการท่องเที่ยวโครงการ imaginASEAN และโครงการการฟื้นฟูการท่องเที่ยวในภูมิภาคอาเซียน ซึ่งทำร่วมกับประเทศสมาชิกอาเซียน
รองโฆษกประจำสำนักนายกรัฐมนตรี กล่าวว่า จากการเปิดเผยตัวเลขของกระทรวงการท่องเที่ยวและกีฬา นักท่องเที่ยวชาวต่างชาติที่มาเยือนไทยในปี 2566 เพิ่มขึ้นถึงกว่า 11.06 ล้านคน ในขณะที่ สิงคโปร์ และเวียดนาม ที่ถือเป็นอีกหนึ่งจุดหมายปลายทางการท่องเที่ยวยอดนิยมในอาเซียน มีนักท่องเที่ยวมาเยือน 12.37 และ 12.06 ล้านคน ตามลำดับ ในปีที่ผ่านมา ซึ่งโดยเฉลี่ยแล้ว เมื่อเปรียบเทียบกับปี 2565 ประเทศในกลุ่มอาเซียนต้อนรับนักท่องเที่ยวต่างชาติเพิ่มขึ้นถึง 153% ในปีที่แล้ว
ซึ่งนอกจาก 2 โครงการนี้แล้ว ประเทศสมาชิกอาเซียน ยังได้บูรณาการแนวทางความร่วมมือด้านการท่องเที่ยว เพื่อฟื้นฟูและส่งเสริมการท่องเที่ยวที่มีคุณภาพ รับผิดชอบ และยั่งยืน มุ่งเน้นการยกระดับขีดความสามารถในการแข่งขันด้านการท่องเที่ยวของอาเซียน
“การร่วมกันของประเทศสมาชิกอาเซียนเดินหน้าบูรณาการความร่วมมือ สร้างหมุดหมายปลายทางการท่องเที่ยวให้เป็น One Destination ที่เข้ามาสามารถเที่ยวได้ทุกประเทศ ตามนโยบายการส่งเสริมการเชื่อมโยง (Connectivity) ของนายกรัฐมนตรี ซึ่งจะช่วยเพิ่มมูลค่าทางเศรษฐกิจ สร้างรายได้ให้ประเทศ และยังจะส่งเสริมแหล่งท่องเที่ยวชุมชนและวัฒนธรรมท้องถิ่นในอาเซียนในอีกทางหนึ่งด้วย” นางรัดเกล้าฯ กล่าว

ที่มา : https://www.thaigov.go.th/news/contents/details/78331