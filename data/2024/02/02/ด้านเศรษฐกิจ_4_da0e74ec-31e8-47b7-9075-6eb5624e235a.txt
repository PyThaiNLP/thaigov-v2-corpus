รัฐบาลไทย-ข่าวทำเนียบรัฐบาล-“สุริยะ” มอบนโยบาย ทช. พัฒนาถนนสายรองเชื่อมโยงสายหลัก ยกระดับชั้นทางถนนสาย อย.3006 จ.พระนครศรีอยุธยา แล้วเสร็จ เดินทาง - ขนส่งสะดวก - สนับสนุนแหล่งท่องเที่ยวเมืองรอง


วันศุกร์ที่ 2 กุมภาพันธ์ 2567
“สุริยะ” มอบนโยบาย ทช. พัฒนาถนนสายรองเชื่อมโยงสายหลัก ยกระดับชั้นทางถนนสาย อย.3006 จ.พระนครศรีอยุธยา แล้วเสร็จ เดินทาง - ขนส่งสะดวก - สนับสนุนแหล่งท่องเที่ยวเมืองรอง
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม กล่าวว่า จากการที่ได้มอบนโยบายกรมทางหลวงชนบท (ทช.) พัฒนาเส้นทาง นำความเจริญสู่ท้องถิ่น พร้อมเชื่อมโยงโครงข่ายเส้นทางทั่วทั้งประเทศให้เชื่อมถึงกัน โดยให้เน้นการดำเนินงานในด้านการพัฒนาถนนสายรอง เชื่อมโยงจากถนนสายหลักของกรมทางหลวงเข้าสู่พื้นที่การเกษตร เพื่อนำพืชผลการเกษตรของพี่น้องประชาชนไปสู่ผู้บริโภคทั้งในและต่างประเทศได้อย่างสะดวก รวมถึงพัฒนาถนนสายรองเข้าสู่แหล่งท่องเที่ยวในเมืองรอง เพื่อสนับสนุนการท่องเที่ยวซึ่งเป็นรายได้หลักของประเทศ ให้เกิดความสะดวกและความปลอดภัยแก่ผู้ใช้เส้นทาง และเป็นไปตามนโยบายเร่งด่วนของรัฐบาล
ทช. โดยสำนักงานทางหลวงชนบทที่ 1 (ปทุมธานี) ได้รับนโยบายไปสู่การปฏิบัติ ดำเนินการก่อสร้างและยกระดับถนนทางหลวงชนบทสาย อย.3006 แยก ทล.340 - บ้านไม้ตรา อำเภอลาดบัวหลวง จังหวัดพระนครศรีอยุธยา แล้วเสร็จสมบูรณ์ ใช้งบประมาณ 49.750 ล้านบาท โดยก่อสร้างเป็นถนนคอนกรีตเสริมเหล็ก ขนาด 4 ช่องจราจร กว้าง 3.25 เมตร ไหล่ทางกว้างข้างละ 1 - 2 เมตร ขยายความกว้างสะพานคอนกรีตพร้อมติดตั้งไฟฟ้าแสงสว่าง สิ่งอำนวยความสะดวกและเครื่องหมายจราจร ตั้งแต่ช่วง กม. ที่ 4+650 - 5+650 รวมระยะทาง 1 กิโลเมตร เพื่อสนับสนุนการขนส่งพืชผลทางการเกษตร และการเดินทางของประชาชน ซึ่งมีปริมาณการจราจรมากถึง 7,727 คัน/วัน อีกทั้งถนนสายดังกล่าวมีสภาพชำรุดตามระยะเวลาการใช้งาน จึงทำให้ผู้ใช้เส้นทางไม่ได้รับความสะดวกปลอดภัยในการเดินทาง ทั้งนี้ จะช่วยบรรเทาความเดือดร้อนเพิ่มประสิทธิภาพในการเดินทางให้สะดวกปลอดภัยมากยิ่งขึ้น และสนับสนุนขนส่งพืชผลผลิตทางการเกษตร รวมทั้งเชื่อมโยงโครงข่ายคมนาคมระหว่างถนนสายหลัก ใช้เป็นทางลัด - ทางเลี่ยงเชื่อมการเดินทางจากอำเภอลาดบัวหลวง สู่อำเภอบางไทร และเข้าสู่แหล่งชุมชนให้มีความสมบูรณ์อีกด้วย

ที่มา : https://www.thaigov.go.th/news/contents/details/78335