รัฐบาลไทย-ข่าวทำเนียบรัฐบาล-​นายกฯ กลับทำเนียบวันแรก หลังป่วยไข้หวัดใหญ่สายพันธุ์ A เผย พ้นระยะติดเชื้อแล้ว เดินหน้าทำงานต่อ เตรียมโทรหา ‘ฮุนมาเนต’ เร่งแก้ปัญหาฝุ่น PM2.5 พร้อมเดินทาง “ศรีลังกา” วันพรุ่งนี้


วันศุกร์ที่ 2 กุมภาพันธ์ 2567
02/02/2567
พิมพ์
​นายกฯ กลับทำเนียบวันแรก หลังป่วยไข้หวัดใหญ่สายพันธุ์ A เผย พ้นระยะติดเชื้อแล้ว เดินหน้าทำงานต่อ เตรียมโทรหา ‘ฮุนมาเนต’ เร่งแก้ปัญหาฝุ่น PM2.5 พร้อมเดินทาง “ศรีลังกา” วันพรุ่งนี้
​นายกฯ กลับทำเนียบวันแรก หลังป่วยไข้หวัดใหญ่สายพันธุ์ A เผย พ้นระยะติดเชื้อแล้ว เดินหน้าทำงานต่อ เตรียมโทรหา ‘ฮุนมาเนต’ เร่งแก้ปัญหาฝุ่น PM2.5 พร้อมเดินทาง “ศรีลังกา” วันพรุ่งนี้
วันนี้ (2 ก.พ. 67) เวลา 09.00 น. ณ ทำเนียบรัฐบาล นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เดินทางเข้าปฏิบัติราชการที่ทำเนียบรัฐบาล หลังจากอาการป่วยดีขึ้น โดยได้ให้สัมภาษณ์กับสื่อมวลชน ว่า ตอนนี้พ้นระยะติดเชื้อแล้ว แต่ขอใส่หน้ากากอนามัยไว้ก่อน วันนี้จึงขอกลับมาทำงานปกติ
นายกรัฐมนตรี กล่าวว่า วันพรุ่งนี้ (3 ก.พ. 67) มีกำหนดเดินทางไปเยือนสาธารณรัฐสังคมนิยมประชาธิปไตยศรีลังกาอย่างเป็นทางการ สามารถเดินทางสบายมาก ไม่มีปัญหา โดยวันนี้  (2 ก.พ. 67) เวลา 9.30 น. จะมีผู้บริหารธนาคารกรุงเทพนำผู้บริหารจากธนาคารจีนเข้าพบ จากนั้น นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬาจะเดินทางมาเข้าพบ ซึ่งจะพูดคุยหารือเรื่องการท่องเที่ยว ทั้งนี้ นายกรัฐมนตรีได้กล่าวยืนยันกับผู้สื่อข่าวว่า “ไม่ต้องห่วง สบายมาก”
นายกรัฐมนตรี กล่าวต่อไปว่า เมื่อวานตนเองได้สั่งการหลายเรื่อง ซึ่งวันนี้เป็นห่วงเรื่องฝุ่น PM 2.5 ที่มาจากประเทศกัมพูชา จะโทรศัพท์หา พล.อ.ฮุน มาเนต นายกรัฐมนตรีกัมพูชา อีกครั้ง ซึ่งถ้าดูจากแผนที่ความร้อนของประเทศไทยมีน้อยมาก แต่จะมีมากในฝั่งกัมพูชา และมีลมพัดจากฝั่งตะวันออกมาตะวันตก โดยจะกำชับผู้บัญชาการตำรวจแห่งชาติในเรื่องความปลอดภัยนักท่องเที่ยวที่จะเข้ามาในสัปดาห์หน้า เพราะเป็นช่วงไฮซีซั่น ซึ่งระบบตรวจคนเข้าเมือง (ตม.) ต้องไม่ล่ม เพราะเมื่อคืนนี้ก็ล่มไปอีกรอบ แต่ว่าแก้ได้เร็ว ก็ต้องดูว่าระบบเป็นอย่างไร

ที่มา : https://www.thaigov.go.th/news/contents/details/78326