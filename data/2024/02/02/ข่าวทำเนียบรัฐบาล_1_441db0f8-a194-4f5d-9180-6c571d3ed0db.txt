รัฐบาลไทย-ข่าวทำเนียบรัฐบาล-​“นลินี ทวีสิน” ปลื้ม CtrlS ผู้ประกอบการดาต้าเซ็นเตอร์ชั้นนำจากอินเดีย ลงทุนใน EEC มูลค่ากว่า 15,000 ล้านบาท 


วันศุกร์ที่ 2 กุมภาพันธ์ 2567
02/02/2567
พิมพ์
​“นลินี ทวีสิน” ปลื้ม CtrlS ผู้ประกอบการดาต้าเซ็นเตอร์ชั้นนำจากอินเดีย ลงทุนใน EEC มูลค่ากว่า 15,000 ล้านบาท
​“นลินี ทวีสิน” ปลื้ม CtrlS ผู้ประกอบการดาต้าเซ็นเตอร์ชั้นนำจากอินเดีย ลงทุนใน EEC มูลค่ากว่า 15,000 ล้านบาท
วันที่ 2 กุมภาพันธ์ 2567 นลินี ทวีสินปลื้มบริษัท CtrlS Datacenter เช่นพื้นที่ใน EECd 50 ปี ลงทุนประกอบกิจการ Data Center และบริการ Cloud รองรับกลุ่มลูกค้าชั้นนำระดับโลก โดยมีมูลค่าการลงทุนกว่า 15,000 ล้านบาท สร้างรายได้ด้านค่าเช่ากว่า 1,300 ล้านบาท เกิดการจ้างงานกว่า 1,000 อัตรา รวมทั้งจะมีการถ่ายทอดเทคโนโลยีและการฝึกอบรมด้าน Cloud ด้วย
นลินี ทวีสิน ผู้แทนการค้าไทย เปิดเผยภายหลังจากการเป็นสักขีพยานร่วมกับ H.E. Mr. Nagesh Singh เอกอัครราชทูตอินเดียประจำประเทศไทย ในพิธีลงนามสัญญาเช่าพื้นที่ราชพัสดุในเขตส่งเสริมเศรษฐกิจพิเศษ ภายในพื้นที่เขตส่งเสริมอุตสาหกรรมและนวัตกรรมดิจิทัล หรือ EECd จังหวัดชลบุรี จำนวน 25 ไร่ ระยะเวลา 50 ปี ระหว่าง ดร.จุฬา สุขมานพ เลขาธิการ อีอีซี และผู้แทนบริษัท CtrlS Datacenters จากประเทศอินเดีย เพื่อตั้งโครงการไฮเปอร์สเกลดาต้าเซ็นเตอร์ (Hyperscale Datacenter) ในประเทศไทย ว่าการลงนามสัญญาฯ ครั้งนี้ เป็นการประกาศความสำเร็จในการดึงดูดการลงทุนอุตสาหกรรมเป้าหมายพิเศษของพื้นที่อีอีซี ซึ่งบริษัท CtrlS เป็นผู้ประกอบการดาต้าเซ็นเตอร์ชั้นนำระดับโลก (Hyperscale Tier4) จากประเทศอินเดีย และรายใหญ่ที่สุดในเอเชีย โดยการลงนามในวันนี้จะก่อให้เกิดมูลค่าการลงทุนรวมกว่า 15,000 ล้านบาท สร้างรายได้จากการเช่าพื้นที่ให้อีอีซี ประมาณ 1,300 ล้านบาท สนับสนุนการจ้างงานในพื้นที่ประมาณ 1,000 อัตรา เกิดการถ่ายทอดเทคโนโลยี การฝึกอบรมที่เกี่ยวข้องกับ บริการระบบข้อมูล (Cloud Service) รวมทั้งส่งเสริมให้เกิดการพัฒนานวัตกรรมใหม่เพื่อความยั่งยืน ตามนโยบายหลักของรัฐบาล และเป็นส่วนหนึ่งในการขับเคลื่อนเศรษฐกิจ ยกระดับการแข่งขันของประเทศ
นางนลินีฯ ให้ข้อมูลเพิ่มเติมว่า ที่ตั้งโครงการไฮเปอร์สเกลดาต้าเซ็นเตอร์ของบริษัท CtrlS จะอยู่ใกล้สถานีเคเบิ้ลใต้น้ำชลี 3 จังหวัดชลบุรี ซึ่งเป็นศูนย์กลางเชื่อมต่อที่มีความพร้อมทั้งโครงข่ายเคเบิลใต้น้ำและภาคพื้นดิน สามารถเชื่อมต่อระหว่างประเทศต่าง ๆ เช่น สหรัฐอเมริกา จีน ญี่ปุ่น สิงคโปร์ และไต้หวัน เพื่อเชื่อมต่อไปยังดาต้าเซ็นเตอร์ และนิคมอุตสาหกรรมอื่น ๆ โดยคาดว่าจะพร้อมเปิดให้บริการเฟสแรกในปี 2568 และจะเป็นโครงการสำคัญในการเตรียมความพร้อมให้ประเทศไทยก้าวสู่ศูนย์กลางดิจิทัลแห่งภูมิภาค รองรับนักลงทุนในและต่างประเทศในธุรกิจดิจิทัลขั้นสูง เช่น 5G ระบบ AI ,Cloud ,IoT ,Smart City รวมถึงยังสามารถดึงดูดผู้ประกอบการด้านบริการข้อมูลระดับโลกให้เข้าลงทุนในพื้นที่อีอีซีต่อไปอีกด้วย

ที่มา : https://www.thaigov.go.th/news/contents/details/78327