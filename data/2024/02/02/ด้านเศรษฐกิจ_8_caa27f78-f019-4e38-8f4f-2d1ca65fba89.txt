รัฐบาลไทย-ข่าวทำเนียบรัฐบาล-กรมทางหลวงชนบท ตั้งด่านตรวจชั่งน้ำหนักเคลื่อนที่บนถนนสาย กบ.1009 จังหวัดกระบี่ เพิ่มระดับความปลอดภัยบนท้องถนน ป้องกันการชำรุดของพื้นผิวถนนในระยะยาว ลดโอกาสในการเกิดอุบัติเหตุ


วันศุกร์ที่ 2 กุมภาพันธ์ 2567
กรมทางหลวงชนบท ตั้งด่านตรวจชั่งน้ำหนักเคลื่อนที่บนถนนสาย กบ.1009 จังหวัดกระบี่ เพิ่มระดับความปลอดภัยบนท้องถนน ป้องกันการชำรุดของพื้นผิวถนนในระยะยาว ลดโอกาสในการเกิดอุบัติเหตุ
...
กรมทางหลวงชนบท (ทช.) กระทรวงคมนาคม โดยแขวงทางหลวงชนบทกระบี่ จัดตั้งด่านชั่งน้ำหนักแบบเคลื่อนที่บนถนนทางหลวงชนบทสาย กบ.1009 แยก ทล.4 - บ้านทับไทร อำเภอคลองท่อม จังหวัดกระบี่ บริเวณ กม.ที่ 0+700 - 0+800 ซึ่งถนนสายดังกล่าวเป็นเส้นทางรถบรรทุกใช้ในการสัญจรค่อนข้างมาก ทั้งนี้ เพื่อตรวจสอบและควบคุมน้ำหนักของรถบรรทุกไม่ให้น้ำหนักเกินกว่าที่กฎหมายกำหนด หากฝ่าฝืนจะมีโทษจำคุกไม่เกิน 6 เดือน หรือปรับไม่เกิน 10,000 บาท หรือทั้งจำทั้งปรับและอาจถูกริบรถบรรทุกที่ใช้ในการกระทำความผิดนั้นด้วย และเป็นไปตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่ได้สั่งการให้หน่วยงานที่เกี่ยวข้องทำงานเชิงรุก ในการกวดขันและบังคับใช้กฎหมายในเรื่องรถบรรทุกน้ำหนักเกินอย่างจริงจังต่อเนื่อง เพื่อป้องกันไม่ให้เกิดความเสียหายต่อทางหลวงแผ่นดินและทางหลวงชนบท ซึ่งอาจก่อให้เกิดความไม่ปลอดภัย และส่งผลต่อความเดือดร้อนของประชาชนผู้ใช้รถใช้ถนน อย่างไรก็ตาม ทช. จะจัดเจ้าหน้าที่จัดตั้งด่านตรวจชั่งน้ำหนักแบบเคลื่อนที่อย่างต่อเนื่องและจะเวียนการจัดตั้งด่านตรวจฯ ไปยังเส้นทางอื่น ๆ ต่อไป

ที่มา : https://www.thaigov.go.th/news/contents/details/78343