รัฐบาลไทย-ข่าวทำเนียบรัฐบาล-เชิดชูเกียรติทหารกล้า ๓ กุมภาพันธ์ วันทหารผ่านศึก


วันศุกร์ที่ 2 กุมภาพันธ์ 2567
เชิดชูเกียรติทหารกล้า ๓ กุมภาพันธ์ วันทหารผ่านศึก
วันที่ ๓ กุมภาพันธ์ ของทุกปี เป็นวันทหารผ่านศึก ซึ่งเป็นวันที่ประชาชนชาวไทยจะได้แสดงความระลึกถึงและเชิดชูเกียรติวีรกรรมอันกล้าหาญของเหล่าทหาร ซึ่งได้ปฏิบัติหน้าที่เพื่อปกป้องเอกราชและอธิปไตยของชาติ
นอกจากนี้ ในวันที่ ๓ กุมภาพันธ์ ๒๕๖๗ องค์การสงเคราะห์ทหารผ่านศึกในพระบรมราชูปถัมภ์ ในฐานะหน่วยงานที่ทำหน้าที่ดูแลและให้การสงเคราะห์แก่ทหารผ่านศึก ครอบครัวทหารผ่านศึก และทหารนอกประจำการ ได้จัดกิจกรรมเพื่อเป็นการแสดงความระลึกถึงและเชิดชูเกียรติทหารผ่านศึก โดยในปี ๒๕๖๗ ได้จัดให้มีพิธีและกิจกรรมต่าง ๆ ระหว่างวันที่ ๓๐ มกราคม - ๓ กุมภาพันธ์ ๒๕๖๗ ภายใต้ชื่องาน “เชิดชูเกียรติทหารกล้า ๓ กุมภาพันธ์ วันทหารผ่านศึก” เพื่อให้ประชาชนทั่วไปได้ระลึกถึงวีรกรรมความกล้าหาญของทหารผ่านศึก ที่ได้เสียสละเลือดเนื้อและชีวิต เพื่อปกปักรักษาเอกราชและอธิปไตยของชาติ รวมทั้งเป็นการเชิดชูเกียรติทหารผ่านศึก ให้เป็นที่ประจักษ์แก่ประชาชนชาวไทย ดังนี้
วันอังคารที่ ๓๐ มกราคม ๒๕๖๗ เวลา ๐๙.๐๐ น. จัดกิจกรรมจิตอาสา “เทิดทูนสถาบันพระมหากษัตริย์” โดยการทำความสะอาดในพื้นที่ต่าง ๆ พร้อมกันทั้งในส่วนกลาง ณ อนุสาวรีย์ชัยสมรภูมิ และส่วนภูมิภาค ณ อนุสาวรีย์ที่เกี่ยวข้องกับการสู้รบในพื้นที่ที่รับผิดชอบ
วันพุธที่ ๓๑ มกราคม ๒๕๖๗ เวลา ๐๙.๔๕ น. พิธีทางศาสนาอิสลาม ณ มัสยิดมูฮายีรีน (ดินแดง) กรุงเทพมหานคร โดยมี พลเอก เดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึกเป็นประธาน
วันพฤหัสบดีที่ ๑ กุมภาพันธ์ ๒๕๖๗ เวลา ๐๙.๐๐ น. พิธีทางศาสนาคริสต์ ณ วัดบ้านเซเวียร์ (อนุสาวรีย์ชัยสมรภูมิ) เขตพญาไท กรุงเทพมหานคร โดยมี พลเอก เดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึก เป็นประธาน
และในวันศุกร์ที่ ๒ กุมภาพันธ์ ๒๕๖๗ เวลา ๐๖.๐๙ น. พลเอก เดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึก จะเป็นประธานในพิธีบวงสรวงศาลหลักเมือง ณ ศาลหลักเมือง กรุงเทพฯ, เวลา ๐๘.๐๙ น. พิธีถวายเครื่องสังเวยศาลพระภูมิ ณ บริเวณศาลพระภูมิ หน้าที่ทำการองค์การสงเคราะห์ทหารผ่านศึก และในเวลา ๐๙.๐๙ น. จัดพิธีทางศาสนาพุทธ ณ ห้องชาตินักรบ อาคาร ๒ ชั้นที่ ๒ องค์การฯ จากนั้นในเวลา ๑๘.๐๐ น. พิธีจุดตะเกียงโบราณ ณ อนุสาวรีย์ชัยสมรภูมิ และในเวลา ๑๘.๓๐ น. พิธีจุดไฟอนุสรณ์ความร่วมมือและสามัคคีของทหารบก ทหารเรือ ทหารอากาศ ตำรวจ และพลเรือน ณ องค์การสงเคราะห์ทหารผ่านศึก
สำหรับในวันเสาร์ที่ ๓ กุมภาพันธ์ ๒๕๖๗ ซึ่งเป็นวันทหารผ่านศึก ในช่วงเช้า เวลา ๐๖.๓๐ น. จัดขบวนเดินใน ๖ กรณีสงคราม และขบวนนักรบนิรนาม 333 ออกเดินขบวนจากองค์การสงเคราะห์ทหารผ่านศึก ไปยังอนุสาวรีย์ชัยสมรภูมิ จากนั้นเวลา ๐๗.๒๐ น. พลเอก เดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึก จะเป็นประธานในพิธีจุดตะเกียงตามประทีปและสักการะอัฐิ ณ ห้องจารึกชื่อผู้เสียสละชีพเพื่อชาติ ภายในอนุสาวรีย์ชัยสมรภูมิ

ที่มา : https://www.thaigov.go.th/news/contents/details/78324