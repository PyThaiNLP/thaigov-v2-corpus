รัฐบาลไทย-ข่าวทำเนียบรัฐบาล-‘พัชรวาท’ นำประชุม กทช. เร่งอนุรักษ์ ฟื้นฟู ทรัพยากรทางทะเลและชายฝั่ง มุ่งลดขยะพลาสติกลงสู่ทะเลร้อยละ 50 ภายในปี 2570


วันจันทร์ที่ 5 กุมภาพันธ์ 2567
‘พัชรวาท’ นำประชุม กทช. เร่งอนุรักษ์ ฟื้นฟู ทรัพยากรทางทะเลและชายฝั่ง มุ่งลดขยะพลาสติกลงสู่ทะเลร้อยละ 50 ภายในปี 2570
‘พัชรวาท’ นำประชุม กทช. เร่งอนุรักษ์ ฟื้นฟู ทรัพยากรทางทะเลและชายฝั่ง มุ่งลดขยะพลาสติกลงสู่ทะเลร้อยละ 50 ภายในปี 2570
‘พัชรวาท’ นำประชุม กทช. เร่งอนุรักษ์ ฟื้นฟู ทรัพยากรทางทะเลและชายฝั่ง มุ่งลดขยะพลาสติกลงสู่ทะเลร้อยละ 50 ภายในปี 2570
วันที่ 5 กุมภาพันธ์ 2567 เวลา 10.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมคณะกรรมการนโยบายและแผนการบริหารจัดการทรัพยากรทางทะเลและชายฝั่งแห่งชาติ (กทช.) ครั้ง 1/2567 พร้อมด้วยนายจตุพร บุรุษพัฒน์ ปลัดกระทรวงฯ คณะกรรมการ ผู้ทรงคุณวุฒิทั้งจากภาครัฐและภาคประชาชน ตลอดจนหน่วยงานที่เกี่ยวข้อง เข้าร่วมประชุม ณ ห้องประชุมอารีย์สัมพันธ์ กรมการเปลี่ยนแปลงสภาพภูมิอากาศและสิ่งแวดล้อม เพื่อร่วมกันพิจารณาและเห็นชอบ ร่างนโยบายและแผนการบริหารจัดการทรัพยากรทางทะเลและชายฝั่งแห่งชาติ พ.ศ. 2566 – 2570 ที่มุ่งเน้นให้ความสำคัญในการอนุรักษ์ คุ้มครอง ฟื้นฟู ทรัพยากรทางทะเลและชายฝั่ง และเพิ่มประสิทธิภาพการใช้ประโยชน์ทรัพยากรทางทะเลและชายฝั่งอย่างยั่งยืน ร่างแผนปฏิบัติการด้านการจัดการขยะทะเลระยะ 5 ปี (พ.ศ. 2566 – 2570) ที่มีการปรับปรุงแนวคิดลำดับขั้นการจัดการขยะ ตั้งแต่ต้นทางถึงปลายทาง โดยเน้นการแก้ปัญหาขยะพลาสติกซึ่งเป็นขยะส่วนใหญ่ที่ไม่ได้รับการจัดการอย่างถูกวิธีและไหลลงสู่ทะเล มุ่งเป้าหมายลดปริมาณขยะพลาสติกที่มีโอกาสหลุดรอดลงสู่ทะเลร้อยละ 50 ภายในปี 2570
รวมถึงเห็นชอบ ร่างแผนอนุรักษ์พะยูนแห่งชาติ ระยะที่ 2 (พ.ศ. 2566 – 2568) เพื่อเพิ่มประสิทธิภาพการอนุรักษ์และคุ้มครองพะยูนและแหล่งที่อยู่อาศัยพะยูนในประเทศไทย และร่างแผนอนุรักษ์โลมาอิรวดีทะเลสาบสงขลา (พ.ศ. 2567 - 2576) เพื่อลดภัยคุกคามที่เป็นอันตรายต่อโลมาอิรวดี ฟื้นฟูความสมบูรณ์ของทะเลสาบสงขลา เสริมสร้างเศรษฐกิจชุมชนที่ยั่งยืน และเพิ่มประสิทธิภาพในการบริหารจัดการด้านการอนุรักษ์โลมาอิรวดีทะเลสาบสงขลา เห็นชอบการออกประกาศกระทรวงทรัพยากรธรรมชาติและสิ่งแวดล้อม เรื่อง กำหนดแนวเขตพื้นที่และมาตรการคุ้มครองทรัพยากรทางทะเลและชายฝั่ง ประเภทหาด ปะการัง กัลปังหา แหล่งหญ้าทะเล สัตว์ทะเลหายากหรือใกล้สูญพันธุ์ สิ่งมีชีวิตในแนวปะการังหรือแหล่งหญ้าทะเล และแหล่งอาศัยหรือหากินของสัตว์ทะเลหายากหรือใกล้สูญพันธุ์ในพื้นที่ตำบลเกาะศรีบอยา อำเภอเหนือคลอง จังหวัดกระบี่ พ.ศ. .... ตามมาตรา 22 และเห็นชอบแผนที่ข้อมูลวิชาการของระบบกลุ่มหาดประเทศไทยในภาพรวม ระบบกลุ่มหาด จำนวน 44 กลุ่มหาด โดยเห็นชอบเพิ่มเติมในครั้งนี้ 33 กลุ่มหาด และมอบหมายให้กรมทรัพยากรทางทะเลและชายฝั่งเผยแพร่เอกสารแผนที่ข้อมูลวิชาการของระบบกลุ่มหาดประเทศไทย ให้หน่วยงานที่เกี่ยวข้องสามารถนำไปใช้เป็นข้อมูลสนับสนุนหรือประกอบการกำหนดนโยบาย มาตรการ และโครงการต่าง ๆ เพื่อการป้องกันและแก้ไขปัญหาการกัดเซาะชายฝั่งอย่างยั่งยืนต่อไป

ที่มา : https://www.thaigov.go.th/news/contents/details/78458