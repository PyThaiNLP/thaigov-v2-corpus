รัฐบาลไทย-ข่าวทำเนียบรัฐบาล-‘ปานปรีย์’ เร่งขับเคลื่อนการอำนวยความสะดวกด้านการลงทุน พัฒนาระบบบริการเบ็ดเสร็จรองรับอุตสาหกรรมเป้าหมาย 


วันอังคารที่ 6 กุมภาพันธ์ 2567
06/02/2567
พิมพ์
‘ปานปรีย์’ เร่งขับเคลื่อนการอำนวยความสะดวกด้านการลงทุน พัฒนาระบบบริการเบ็ดเสร็จรองรับอุตสาหกรรมเป้าหมาย
‘ปานปรีย์’ เดินหน้ายกระดับการอำนวยความสะดวกด้านการลงทุน ชี้เป็นหนึ่งในเรื่องที่รัฐบาลให้ความสำคัญ พร้อมเดินหน้าพัฒนาระบบการยื่นขออนุมัติ/อนุญาตในการประกอบธุรกิจ ณ จุดเดียวเบ็ดเสร็จ สำหรับ 3 อุตสาหกรรมเป้าหมาย
วันที่ 6 กุมภาพันธ์ 2567 นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ ในฐานะประธานกรรมการส่งเสริมการลงทุน เปิดเผยภายหลังการประชุมคณะกรรมการส่งเสริมการลงทุน (บอร์ดบีโอไอ) ว่า ที่ประชุมรับทราบความคืบหน้าการดำเนินการเพื่อแก้ไขปัญหาและอุปสรรคสำคัญต่อการลงทุนในประเทศไทย เช่น การปลดล็อกธุรกิจบริการของคนต่างชาติในอุตสาหกรรมดิจิทัล การปรับปรุงหลักเกณฑ์การจ้างงานและรายงานตัวของผู้เชี่ยวชาญต่างชาติ การแก้ปัญหาผังเมืองเพื่อรองรับพื้นที่อุตสาหกรรม การสร้างกลไกจัดหาไฟฟ้าสีเขียวที่เหมาะสมโดยบูรณาการร่วมกับภาคเอกชน และการอำนวยความสะดวกในการขออนุญาตประกอบธุรกิจของนักลงทุนในอุตสาหกรรมเป้าหมาย ซึ่งเป็นเรื่องที่สำคัญ โดยที่ประชุมได้เห็นชอบให้บีโอไอดำเนินการพัฒนาระบบการยื่นเรื่องขออนุมัติ/อนุญาตกับหน่วยงานภาครัฐ ในการประกอบธุรกิจ ณ จุดเดียวเบ็ดเสร็จ โดยปรับปรุงระบบ HQ BIZ PORTAL จากเดิมที่ให้บริการข้อมูลเฉพาะในกิจการศูนย์กลางธุรกิจระหว่างประเทศ โดยเพิ่มให้ครอบคลุม 3 อุตสาหกรรมเป้าหมาย ได้แก่ อุตสาหกรรมยานยนต์ไฟฟ้า อุตสาหกรรมอิเล็กทรอนิกส์ และอุตสาหกรรมดิจิทัล โดยการเชื่อมโยงกับระบบออนไลน์ในการอนุมัติ/อนุญาตและการให้คำปรึกษาของหน่วยงานที่เกี่ยวข้อง เช่น กรมพัฒนาธุรกิจการค้า กรมโรงงานอุตสาหกรรม กรมสรรพากร ธนาคารแห่งประเทศไทย และการนิคมอุตสาหกรรมแห่งประเทศไทย เป็นต้น
“การอำนวยความสะดวกในการลงทุนเป็นเรื่องที่รัฐบาลให้ความสำคัญอย่างมาก บอร์ดบีโอไอจึงให้ความสำคัญกับการติดตามปัญหาต่างๆ ทั้งการปรับปรุงหลักเกณฑ์และปรับเปลี่ยนวิธีการทำงานของหน่วยงานต่างๆ โดยเฉพาะการพัฒนาระบบการยื่นเรื่องขออนุมัติ/อนุญาตและการให้คำปรึกษากับหน่วยงานภาครัฐ ณ จุดเดียว เนื่องจากเป็นการยกระดับการอำนวยความสะดวกแก่นักธุรกิจและนักลงทุน ซึ่งจะช่วยสร้างสภาพแวดล้อมที่ดีในการประกอบธุรกิจและช่วยเพิ่มขีดความสามารถในการแข่งขันของประเทศ ตามนโยบายเปลี่ยนรัฐอุปสรรคเป็นรัฐสนับสนุนของรัฐบาล” นายปานปรีย์ กล่าว

ที่มา : https://www.thaigov.go.th/news/contents/details/78533