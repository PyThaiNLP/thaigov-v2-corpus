รัฐบาลไทย-ข่าวทำเนียบรัฐบาล-กรมทางหลวงชนบท ศึกษาความเหมาะสมโครงข่ายถนนเพื่อแก้ไขปัญหาจราจรบริเวณท่าอากาศยานสุวรรณภูมิ จังหวัดสมุทรปราการ และฉะเชิงเทรา 


วันอังคารที่ 6 กุมภาพันธ์ 2567
กรมทางหลวงชนบท ศึกษาความเหมาะสมโครงข่ายถนนเพื่อแก้ไขปัญหาจราจรบริเวณท่าอากาศยานสุวรรณภูมิ จังหวัดสมุทรปราการ และฉะเชิงเทรา
....
กรมทางหลวงชนบท (ทช.) กระทรวงคมนาคม ดำเนินโครงการศึกษาความเหมาะสม โครงข่ายทางหลวงชนบทเพื่อแก้ไขปัญหาจราจรบริเวณท่าอากาศยานสุวรรณภูมิ จังหวัดสมุทรปราการ และฉะเชิงเทรา เพื่อแก้ไขปัญหาการจราจรในเขตกรุงเทพฯ และปริมณฑล สนับสนุนการเชื่อมต่อระบบขนส่งอย่างเป็นระบบ ทั้งทางราง ทางอากาศ และทางบก พัฒนาโครงข่ายทางหลวงชนบทให้สมบูรณ์ด้วยการสร้างทางเชื่อม เป็นการพัฒนาศักยภาพให้พื้นที่รองรับการขยายตัวของชุมชนเมืองในอนาคต พร้อมจัดประชุมรับฟังความคิดเห็นของประชาชน เพื่อให้สอดคล้องกับความต้องการ และเป็นประโยชน์ต่อประชาชนในพื้นที่ให้มากที่สุด
ปัจจุบันโครงข่ายถนนในพื้นที่จังหวัดสมุทรปราการ และจังหวัดใกล้เคียง โดยเฉพาะบริเวณท่าอากาศยานสุวรรณภูมิ และ ทล.34 (ถนนบางนา - ตราด) มีปริมาณการจราจรที่หนาแน่นและติดขัดเป็นอย่างมาก เนื่องจากอยู่ในพื้นที่ที่มีอัตราการเจริญเติบโตทางเศรษฐกิจที่สูง ทช. จึงดำเนินโครงการศึกษาความเหมาะสมฯ ซึ่งเป็นการศึกษาข้อมูลแนวถนนโครงการ การออกแบบงานทาง งานสำรวจพื้นที่โครงการเบื้องต้น งานศึกษาผลกระทบทางด้านวิศวกรรมจราจรบริเวณถนนโครงการและส่วนต่อเนื่อง งานสำรวจและจัดเก็บข้อมูลด้านการจราจร งานแนวสายทาง/รูปแบบโครงการเบื้องต้น ควบคู่กับงานออกแบบงานทาง การวิเคราะห์ผลทางด้านการลงทุน คาดว่าจะได้ข้อสรุปในเดือนกุมภาพันธ์ 2567 พื้นที่ศึกษาของโครงการเบื้องต้นครอบคลุมพื้นที่ 2 จังหวัด 4 อำเภอ ประกอบด้วย จังหวัดสมุทรปราการ 2 อำเภอ คือ อำเภอบางพลี และบางบ่อ ส่วนจังหวัดฉะเชิงเทรา 2 อำเภอ คือ อำเภอบางปะกง และบ้านโพธิ์ แบ่งพื้นที่ศึกษาโครงการเป็น 2 ช่วง ดังนี้
- ช่วงที่ 1 เป็นการเชื่อมต่อโครงการถนนเชื่อมต่อ ทล.3268 (ถนนเทพารักษ์) กับ ทล.34 (ถนนบางนา - ตราด) อำเภอบางพลี จังหวัดสมุทรปราการ ถึงโครงการถนนสายประชาราษฎร์อุทิศ - ถนนรัตนโกสินทร์ 200 ปี จังหวัดสมุทรปราการ ซึ่งโครงการช่วงที่ 1 อยู่บริเวณพื้นที่จังหวัดสมุทรปราการ
- ช่วงที่ 2 เป็นการเชื่อมต่อโครงการถนนสายประชาราษฎร์อุทิศ - ถนนรัตนโกสินทร์ 200 ปี จังหวัดสมุทรปราการ ไปยัง ทล.314 จังหวัดฉะเชิงเทรา อยู่บริเวณพื้นที่จังหวัดฉะเชิงเทรา โดยผ่านโครงการ ทล.1 - ทล.3 จังหวัดสระบุรี ปทุมธานี ฉะเชิงเทรา กรุงเทพฯ และสมุทรปราการ
ทั้งนี้ ทช. ได้จัดประชุมรับฟังความคิดเห็นประชาชน กลุ่มเป้าหมาย หน่วยงานที่เกี่ยวข้อง ผู้นำชุมชน ผู้แทนกลุ่มต่าง ๆ ในพื้นที่ เพื่อนำเสนอผลสรุปแนวเส้นทางและรูปแบบโครงการ มาตรการป้องกันและแก้ไขผลกระทบด้านสังคมและการใช้ประโยชน์ที่ดิน รวมทั้งผลการดำเนินงานด้านการมีส่วนร่วมของประชาชนที่ผ่านมา ตลอดจนได้รับฟังความคิดเห็น เพื่อนำผลมาประกอบการศึกษาให้มีความเหมาะสมมากขึ้น และสอดคล้องกับความต้องการของประชาชนในพื้นที่ให้มากที่สุด โดยจัดประชุมรับฟังความคิดเห็นของประชาชนไปแล้ว 4 ครั้ง ซึ่ง ทช. ได้นำความคิดเห็นดังกล่าวมาประกอบในการดำเนินงานเพื่อให้เป็นไปตามวัตถุประสงค์และตรงตามความต้องการของประชาชนที่เกี่ยวข้องต่อไป

ที่มา : https://www.thaigov.go.th/news/contents/details/78495