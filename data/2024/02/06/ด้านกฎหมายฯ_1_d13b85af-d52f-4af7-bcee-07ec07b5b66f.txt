รัฐบาลไทย-ข่าวทำเนียบรัฐบาล-​รัฐมนตรีว่าการกระทรวงยุติธรรม เปิดประชุมเชิงปฏิบัติการจัดทำแผนการดําเนินงานด้านการป้องกันอาชญากรรม (มิติเชิงพื้นที่)


วันจันทร์ที่ 5 กุมภาพันธ์ 2567
05/02/2567
พิมพ์
​รัฐมนตรีว่าการกระทรวงยุติธรรม เปิดประชุมเชิงปฏิบัติการจัดทำแผนการดําเนินงานด้านการป้องกันอาชญากรรม (มิติเชิงพื้นที่)
​รัฐมนตรีว่าการกระทรวงยุติธรรม เปิดประชุมเชิงปฏิบัติการจัดทำแผนการดําเนินงานด้านการป้องกันอาชญากรรม (มิติเชิงพื้นที่)
ในวันจันทร์ที่ ๕ กุมภาพันธ์ ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการจัดทำแผนการดําเนินงานด้านการป้องกันอาชญากรรม (มิติเชิงพื้นที่) โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายวัลลภ นาคบัว รองปลัดกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม พร้อมด้วยผู้บริหารระดับสูงของหน่วยงานในสังกัดกระทรวงยุติธรรม ผู้อำนวยการสำนักงานยุติธรรมจังหวัดหรือผู้แทน และเจ้าหน้าที่ที่เกี่ยวข้อง เข้าร่วม ณ ห้องประชุม MAGIC ๓ ชั้น ๒ โรงแรมมิราเคิล แกรนด์ คอนเวนชั่น
โดยรัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า “งานในวันนี้เถือป็นการกำหนดทิศทางการพัฒนากระบวนการยุติธรรม ซึ่งเรามักจะพูดเสมอว่า ชัยชนะอยู่ที่หมู่บ้าน ชัยชนะอยู่ที่ชุมชน สันติสุขอยู่ที่หมู่บ้าน สันติภาพอยู่ที่หมู่บ้าน วันนี้ยุติธรรมจังหวัดกับยุติธรรมชุมชน คือ แสงสว่างของสังคมไทยและเป็นสิ่งที่มีค่า จึงขอให้การประชุมระดมความคิดเห็นครั้งใหญ่ที่สุดของยุติธรรมจังหวัดฯ ในครั้งนี้ เป็นเวทีให้ทุกท่านได้นำศักยภาพ และสติปัญญาที่สั่งสมมากำหนดเป็นทิศทางการขับเคลื่อนงานกระทรวงยุติธรรม”
โดยการประชุมฯ ในครั้งนี้ได้กำหนดกลุ่มเป้าหมายเป็นผู้อำนวยการสำนักงานยุติธรรมจังหวัด จำนวน ๘๑ แห่งทั่วประเทศ เพื่อร่วมแลกเปลี่ยนองค์ความรู้ ระดมความเห็น วิเคราะห์ข้อมูล และออกแบบจัดทําแผนการดําเนินงานด้านการป้องกันอาชญากรรม (มิติเชิงพื้นที่) รวมถึงกําหนดเป้าหมายร่วมกันในการดําเนินงานขับเคลื่อนการดําเนินงานด้านการป้องกันอาชญากรรมให้เป็นไปอย่างมีประสิทธิภาพ บรรลุวัตถุประสงค์อันจะนํามาซึ่งความสุข ความสงบ และความปลอดภัยมาสู่ประชาชนและสังคมต่อไป

ที่มา : https://www.thaigov.go.th/news/contents/details/78459