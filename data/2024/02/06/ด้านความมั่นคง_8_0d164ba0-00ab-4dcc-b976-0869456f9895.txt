รัฐบาลไทย-ข่าวทำเนียบรัฐบาล-“ชุดปฏิบัติการ 238 พิทักษ์นครลำดวน” จ.ศรีสะเกษ จับผู้ค้ายาเสพติด พร้อมของกลางยาบ้า 226,000 เม็ด สนองนโยบายมหาดไทย เพื่อให้ประชาชนไม่ต้องหวาดระแวงภัยอันตราย สามารถใช้ชีวิตได้ปกติสุข


วันจันทร์ที่ 5 กุมภาพันธ์ 2567
05/02/2567
พิมพ์
“ชุดปฏิบัติการ 238 พิทักษ์นครลำดวน” จ.ศรีสะเกษ จับผู้ค้ายาเสพติด พร้อมของกลางยาบ้า 226,000 เม็ด สนองนโยบายมหาดไทย เพื่อให้ประชาชนไม่ต้องหวาดระแวงภัยอันตราย สามารถใช้ชีวิตได้ปกติสุข
“ชุดปฏิบัติการ 238 พิทักษ์นครลำดวน” จ.ศรีสะเกษ จับผู้ค้ายาเสพติด พร้อมของกลางยาบ้า 226,000 เม็ด สนองนโยบายกระทรวงมหาดไทย เพื่อให้ประชาชนไม่ต้องหวาดระแวงภัยอันตราย และสามารถใช้ชีวิตได้อย่างเป็นปกติสุข ย้ำ หากมีเบาะแส แจ้งสายด่วน 1567 ฟรี 24 ชม.
“ชุดปฏิบัติการ 238 พิทักษ์นครลำดวน” จ.ศรีสะเกษ จับผู้ค้ายาเสพติด พร้อมของกลางยาบ้า 226,000 เม็ด สนองนโยบายกระทรวงมหาดไทย เพื่อให้ประชาชนไม่ต้องหวาดระแวงภัยอันตราย และสามารถใช้ชีวิตได้อย่างเป็นปกติสุข ย้ำ หากพี่น้องประชาชนมีเบาะแสการกระทำความผิดทุกประเภท ให้แจ้งมาที่สายด่วนศูนย์ดำรงธรรม โทร. 1567 ตลอด 24 ชั่วโมง
วันนี้ (5 ก.พ. 67) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการมุ่งจัดระเบียบสังคม กวาดล้างผู้มีอิทธิพลและขบวนการค้ายาเสพติด โดยแก้ไขปัญหายาเสพติดระยะเร่งด่วน (Quick Win) 3 เดือน เพื่อทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายรูปแบบต่าง ๆ โดยบูรณาการการทำงานของหน่วยงานด้านความมั่นคงในพื้นที่อย่างไร้รอยต่อเพื่อปฏิบัติหน้าที่ตามกฎหมาย
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า “ชุดปฏิบัติการ 238 พิทักษ์นครลำดวน” เป็นชุดปฏิบัติการเฉพาะกิจปราบปรามและทำลายเครือข่ายการค้ายาเสพติดจังหวัดศรีสะเกษ โดยบูรณาการการทำงานร่วมกันของหน่วยงานในระดับพื้นที่ ประกอบด้วย ฝ่ายปกครอง ตำรวจ ทหาร ปปส.ภาค ราชทัณฑ์ สมาชิกกองอาสารักษาดินแดน ให้ลงพื้นที่กวาดล้างขบวนการค้ายาเสพติดในพื้นที่จังหวัดศรีสะเกษ เมื่อวันที่ 3 กุมภาพันธ์ 2567 ต่อเนื่องถึงวันที่ 4 กุมภาพันธ์ 2567 สามารถดำเนินการจับกุมผู้กระทำความผิด 1 ราย พร้อมของกลางยาบ้า รวมทั้งหมด 226,000 เม็ด
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวต่อว่า เมื่อวันที่ 3 ก.พ. 67 เวลาประมาณ 18.00 น. ที่บริเวณริมถนน 3040 กันทรลักษ์ - ขุนหาญ ต.พราน อ.ขุนหาญ จ.ศรีสะเกษ ชุดปฏิบัติการ 238 พิทักษ์นครลำดวนได้เข้าจับกุมนายส่งศักดิ์ อายุ 56 ปี ชาวอุบลราชธานี พร้อมของกลางยาบ้า จำนวน 50 มัด หรือประมาณ 100,000 เม็ด จากนั้น วันที่ 4 ก.พ. 2567 ทำการขยายผล จากการซักถามผู้ต้องหา จนทราบว่าได้ซุกซ่อนยาบ้าไว้ในพื้นที่บ้านดอนชี ต.บัวงาม อ.เดชอุดม จ.อุบลราชธานี เพื่อส่งมอบให้กับลูกค้าก่อนจะถูกจับกุม จึงได้นำชุดจับกุมไปตรวจยึดที่สถานที่ดังกล่าว พบของกลางยาบ้า จำนวน 63 มัด หรือประมาณ 126,000 เม็ด รวมยาบ้าของกลางทั้งหมด 226,000 เม็ด
“การจับกุมครั้งนี้ ชุดปฏิบัติการ 238 พิทักษ์นครลำดวน ได้ตรวจยึดทรัพย์สินฯ ไว้เพื่อตรวจสอบตามประมวลกฎหมายยาเสพติด พ.ศ. 2564 ประกอบด้วย รถยนต์ จำนวน 1 คัน มูลค่ารวม 800,000 บาท และประสาน สำนักงาน ปปส.ภาค 3 อายัดเงินในบัญชีไว้เพื่อตรวจสอบ 1 บัญชี จำนวนเงิน 43,968 บาท ทั้งนี้ ได้แจ้งข้อกล่าวหา “ร่วมกับพวกที่หลบหนีร่วมมียาเสพติดให้โทษประเภท 1 (เมทแอมเฟตามีนหรือยาบ้า) ชนิดร้ายแรง โดยการมีไว้เพื่อจำหน่าย อันมีลักษณะกระทำเพื่อการค้า อันก่อให้เกิดการแพร่กระจายในกลุ่มประชาชน และทำให้เกิดผลกระทบต่อความมั่นคงของรัฐ หรือความปลอดภัยของประชาชนทั่วไป” จากนั้นได้นำผู้ต้องหาพร้อมของกลางส่งพนักงานสอบสวน สภ.ขุนหาญ จ.ศรีสะเกษ เพื่อดำเนินคดีตามกฎหมาย” นายอนุพงศ์ ฯ กล่าว
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวในช่วงท้ายว่า ตนได้กำชับให้เจ้าหน้าที่ผู้เกี่ยวข้องดำเนินคดีโดยเคร่งครัด และให้เร่งสืบสวนขยายผลเพื่อนำตัวผู้กระทำความผิดทั้งขบวนการมาลงโทษตามกฎหมายให้ได้ ซึ่งจังหวัดศรีสะเกษมุ่งมั่นในการขับเคลื่อนภารกิจเพื่อเสริมสร้างความสงบเรียบร้อยให้กับสังคมไทย เพื่อให้เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน ทุกปัญหาภัยคุกคามที่ส่งผลกระทบต่อการดำเนินชีวิตของพี่น้องประชาชนจะต้องไม่เกิดขึ้น เพื่อสังคมไทยเป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดทุกประเภท หรือเหตุสร้างความเดือดร้อนรำคาญ สามารถแจ้งมาที่สายด่วนศูนย์ดำรงธรรม โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78469