รัฐบาลไทย-ข่าวทำเนียบรัฐบาล-การหารือระหว่าง รมช.คลัง (นายจุลพันธ์  อมรวิวัฒน์) และประธาน AIIB ในวันพฤหัสบดีที่ 1 ก.พ.2567 


วันอังคารที่ 6 กุมภาพันธ์ 2567
06/02/2567
พิมพ์
การหารือระหว่าง รมช.คลัง (นายจุลพันธ์  อมรวิวัฒน์) และประธาน AIIB ในวันพฤหัสบดีที่ 1 ก.พ.2567
เมื่อวันพฤหัสบดีที่ 1 ก.พ.2567 นายจุลพันธ์ อมรวิวัฒน์ รมช.คลัง หารือร่วมกับ นายจิน ลี่ฉวิน (Mr. Jin Liqun) ประธาน AIIB โดยมีปลัด ก.คมนาคม ที่ปรึกษาด้าน ศก.ระหว่างประเทศ สศค. ที่ปรึกษาด้านหนี้สาธารณะ สบน. เข้าร่วม
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง แถลงว่า เมื่อวันพฤหัสบดีที่ 1 กุมภาพันธ์ 2567 นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง หารือร่วมกับ นายจิน ลี่ฉวิน (Mr. Jin Liqun) ประธานธนาคารเพื่อการลงทุนในโครงสร้างพื้นฐานเอเชีย (Asian Infrastructure Investment Bank: AIIB) โดยมีปลัดกระทรวงคมนาคม ที่ปรึกษาด้านเศรษฐกิจระหว่างประเทศ สำนักงานเศรษฐกิจการคลัง ที่ปรึกษาด้านหนี้สาธารณะ สำนักงานบริหารหนี้สาธารณะ เข้าร่วมด้วย
การหารือดังกล่าวมีจุดประสงค์เพื่อหารือถึงความร่วมมือระหว่างประเทศไทยกับ AIIB เพื่อการยกระดับเศรษฐกิจของไทย โดย AIIB พร้อมที่จะสนับสนุนประเทศไทยผ่านความร่วมมือในการพัฒนาโครงสร้างพื้นฐานที่จะยกระดับด้านการคมนาคมขนส่ง การค้าภายในประเทศและการค้าระหว่างประเทศ ซึ่งจะเป็นผลดีกับประเทศอื่นในภูมิภาคด้วย โดยโครงการที่ AIIB สนใจ ได้แก่ โครงการพัฒนาโครงสร้างพื้นฐานด้านการคมนาคมขนส่งเพื่อพัฒนาระเบียงเศรษฐกิจภาคใต้ เพื่อเชื่อมโยงการขนส่งระหว่างอ่าวไทยและอันดามัน (โครงการแลนด์บริดจ์) และโครงการก่อสร้างทางวิ่งและทางขับที่ 2 ภายใต้โครงการพัฒนาสนามบินอู่ตะเภาและเมืองการบินภาคตะวันออก นอกจากนี้ AIIB ยังเห็นว่าการพัฒนาเศรษฐกิจอย่างยั่งยืนควรที่จะดำเนินการพัฒนาโครงสร้างพื้นฐานด้านสังคมควบคู่ไปด้วย อาทิ การพัฒนาด้านการศึกษาและด้านสาธารณสุข ซึ่งจะเป็นส่วนสำคัญที่จะทำให้มีกำลังแรงงานใหม่ที่มีคุณภาพและระบบสาธารณสุขที่ดียิ่งขึ้น ซึ่ง AIIB พร้อมที่จะให้การสนับสนุนในมิตินี้เช่นกัน ในการนี้ รัฐมนตรีช่วยว่าการกระทรวงการคลังเห็นด้วยกับความเห็นดังกล่าว โดยกระทรวงการคลังจะประสานงานกับหน่วยงานที่เกี่ยวข้องในด้านของการศึกษาเพื่อนำมาหารือกับ AIIB ถึงความร่วมมือที่เหมาะสมในด้านการพัฒนาทุนมนุษย์ต่อไป สำหรับรับมือกับการเปลี่ยนแปลงที่เกิดขึ้นอย่างรวดเร็วในยุคปัจจุบัน
การหารือในครั้งนี้จะช่วยเสริมสร้างความร่วมมือระหว่างประเทศไทยและ AIIB ในการขับเคลื่อนเศรษฐกิจไทยและภูมิภาคอาเซียนให้เกิดการเจริญเติบโตที่เข้มแข็ง สมดุล และครอบคลุมมากยิ่งขึ้น
กองนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0 2273 9020 ต่อ 3615

ที่มา : https://www.thaigov.go.th/news/contents/details/78476