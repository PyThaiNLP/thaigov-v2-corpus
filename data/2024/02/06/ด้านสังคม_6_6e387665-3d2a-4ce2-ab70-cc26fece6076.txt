รัฐบาลไทย-ข่าวทำเนียบรัฐบาล-“วราวุธ” รมว.พม. เร่งช่วยชายพิการโยกรถสามล้อเข้า กทม. คืนสิทธิสวัสดิการ แนะรวมข้อมูลคนพิการไว้ในบัตร ปชช. ใบเดียว


วันอังคารที่ 6 กุมภาพันธ์ 2567
“วราวุธ” รมว.พม. เร่งช่วยชายพิการโยกรถสามล้อเข้า กทม. คืนสิทธิสวัสดิการ แนะรวมข้อมูลคนพิการไว้ในบัตร ปชช. ใบเดียว
“วราวุธ” รมว.พม. เร่งช่วยชายพิการโยกรถสามล้อเข้า กทม. คืนสิทธิสวัสดิการ แนะรวมข้อมูลคนพิการไว้ในบัตร ปชช. ใบเดียว
วันที่ 6 กุมภาพันธ์ 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงความคืบหน้ากรณีการให้ความช่วยเหลือชายพิการวัย 48 ปี โยกสามล้อจากจังหวัดสุโขทัยเข้ากรุงเทพฯ เพื่อเรียกร้องสิทธิคนพิการ ว่า กระทรวง พม. ยังไม่แน่ใจว่าชายพิการดังกล่าวหายไปไหนมาเกือบ 2 ปี ซึ่งหายไปจากระบบ ทำให้ที่บ้านและหลายฝ่ายติดตามตัวไม่เจอ และพบว่าชื่อถูกย้ายออกไปอยู่ทะเบียนบ้านกลาง ทั้งนี้ การมีชื่อเข้าไปอยู่ในทะเบียนบ้านกลางนั้น ส่งผลให้เลขบัตรประจำตัวประชาชนไม่สามารถนำไปทำกิจกรรมใดๆ ของภาครัฐได้ และบัตรคนพิการเป็นหนึ่งในสิทธิสวัสดิการนั้น ซึ่งช่วงเกือบ 2 ปีที่ผ่านมา เมื่อชื่อถูกย้ายไปทะเบียนบ้านกลาง จึงทำให้สิทธิสวัสดิการทั้งหลายต้องหยุดไปโดยปริยาย ดังนั้น ขั้นตอนแรก สิ่งที่ต้องทำในขณะนี้ คือ ต้องย้ายชื่อออกจากทะเบียนบ้านกลาง กลับเข้าทะเบียนบ้านตามภูมิลำเนา ที่อำเภอศรีสัชนาลัย จังหวัดสุโขทัย ถ้าหากทำบัตรประจำตัวประชาชนใหม่ได้ สิทธิสวัสดิการต่างๆ จะกลับมาโดยอัตโนมัติ
นายวราวุธ กล่าวต่อไปว่า ในทุกๆ กรณี สิทธิของคนพิการนั้นยังคงอยู่ แม้แต่ผู้ต้องขังที่อยู่ในเรือนจำยังสามารถรักษาสิทธิของคนพิการได้ ขอฝากไปยังพี่น้องคนพิการทุกท่าน ถ้าหากถูกจำคุกในเรือนจำ ขอให้ไปแจ้งการรักษาสิทธิไว้ที่ผู้คุมเรือนจำ คนพิการยังคงได้รับเบี้ยความพิการอยู่ ไม่ได้จำกัดสิทธิเพียงแค่ถูกคุมขัง ทั้งนี้ สำหรับกรณีชายพิการดังกล่าว ต้องขอบคุณรองผู้ว่าราชการจังหวัดพระนครศรีอยุธยา พัฒนาสังคมและความมั่นคงของมนุษย์จังหวัดพระนครศรีอยุธยาและอ่างทอง และทีมเจ้าหน้าที่ในพื้นที่ทุกท่าน ที่เร่งลงพื้นที่ไปตรวจสอบข้อเท็จจริง จนพบกับชายพิการดังกล่าว เมื่อพบแล้ว มีความพยายามที่จะให้การช่วยเหลือทั้งเรื่องการทำบัตรประจำตัวประชาชนให้ใหม่ และการย้ายชื่อเข้าทะเบียนบ้านตามภูมิลำเนา และเมื่อมีบัตรประจำตัวประชาชนใหม่แล้ว สิทธิคนพิการจะกลับมาตามเดิม สามารถดำเนินการต่อได้ แต่ทางเจ้าตัวยังไม่ยอมรับความช่วยเหลือใดๆ ทั้งการทำบัตรประจำตัวประชาชนใหม่และบัตรคนพิการ ทางเรายังไม่ทราบถึงความตั้งใจและความประสงค์อย่างไรของชายพิการดังกล่าว และทางกระทรวงมหาดไทยได้แจ้งความประสงค์ยินดีจะออกบัตรประจำตัวประชาชนใบใหม่ให้ หากเจ้าตัวยินยอมรับความช่วยเหลือตามขั้นตอน
นายวราวุธ กล่าวต่อไปอีกว่า ส่วนประเด็นบัตรคนพิการมีอายุ 8 ปี ถ้าหากหมดอายุและไม่สามารถเดินทางมาต่อได้ด้วยตนเอง สามารถมอบอำนาจให้กับผู้ดูแลคนพิการที่ได้ลงทะเบียนเอาไว้มาดำเนินการแทนได้ ทั้งนี้ สาเหตุที่บัตรคนพิการต้องมีการกำหนดวันหมดอายุ เนื่องจากความพิการมีหลายแบบ ถ้าหากพิการทางร่างกายและไม่สามารถกลับมาปกติได้ ควรจะได้เป็นบัตรคนพิการตลอดชีพ แต่ความพิการบางประเภท เช่น พิการทางการเรียนรู้ พิการทางด้านจิตใจ สามารถเยียวยาบำบัดได้ ซึ่งอาจต้องใช้ระยะเวลาช่วงหนึ่ง เมื่อเวลาผ่านไป จะสามารถออกจากสถานะคนพิการได้ จึงเป็นเหตุว่าทำไมบัตรคนพิการจึงต้องมีอายุ ทั้งนี้ ตนมีแนวคิดว่าทำไมบัตรประจำตัวประชาชนจึงไม่สามารถนำมาผนวกรวมกับบัตรคนพิการได้ เนื่องจากบัตรประจำตัวประชาชนมีชิปการ์ด สามารถใช้เก็บข้อมูลได้มากมาย ดังนั้น ตนได้มอบหมายให้กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ประสานกับกรมการปกครอง ร่วมหาแนวทางที่จะผนวกเอาบัตรคนพิการและบัตรประจำตัวประชาชนเข้าไว้ด้วยกัน
นายวราวุธ กล่าวเพิ่มเติมว่า การที่คนๆ หนึ่ง หายไปช่วงระยะเวลาหนึ่ง จะถูกย้ายชื่อออกไปอยู่ในทะเบียนบ้านกลาง เพื่อไม่ให้มีการถูกสวมสิทธิทับซ้อนของแต่ละบุคคล จึงทำให้ต้องย้ายชื่อของบุคคลที่ไม่ได้ติดต่อราชการหรือยืนยันตัวตนไปอยู่ในทะเบียนบ้านกลาง แต่คือยังมีตัวตนอยู่ และถ้าเจ้าตัวต้องการย้ายไปอยู่ที่ใด ต้องมีการมายืนยันตัวตนกับทางราชการว่ามีที่อยู่เป็นหลักเป็นแหล่งจริง มีผู้นำท้องถิ่นหรือหัวหน้าครอบครัวมาช่วยยืนยันตัวตน โดยสามารถไปยืนยันตัวตนที่อำเภอใกล้บ้านได้ ไม่จำเป็นต้องเข้ามาส่วนกลาง สำหรับกรณีชายพิการดังกล่าว ไม่สามารถยืนยันตัวตนได้ว่าหายไปไหนช่วงระยะเวลาหนึ่งเกือบ 2 ปี จึงทำให้ชื่อหลุดออกจากทะเบียนบ้านตามภูมิลำเนา เนื่องจากครอบครัวไม่สามารถยืนยันได้ว่าหายไปไหน
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #ชายพิการสุโขทัย #ชายพิการสามล้อโยก #คนพิการ

ที่มา : https://www.thaigov.go.th/news/contents/details/78519