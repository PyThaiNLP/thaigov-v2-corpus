รัฐบาลไทย-ข่าวทำเนียบรัฐบาล-กรมทางหลวง สรุปยอดผู้ใช้ทางมอเตอร์เวย์หมายเลข 6 หลังเปิดใช้ต่อเนื่องตั้งแต่ช่วงเทศกาลปีใหม่ ปริมาณจราจรกว่า 15,000 คัน/วัน พร้อมขอความร่วมมือใช้ความเร็วตามที่กฎหมายกำหนด


วันจันทร์ที่ 5 กุมภาพันธ์ 2567
กรมทางหลวง สรุปยอดผู้ใช้ทางมอเตอร์เวย์หมายเลข 6 หลังเปิดใช้ต่อเนื่องตั้งแต่ช่วงเทศกาลปีใหม่ ปริมาณจราจรกว่า 15,000 คัน/วัน พร้อมขอความร่วมมือใช้ความเร็วตามที่กฎหมายกำหนด
...
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่กรมทางหลวง (ทล.) ได้เปิดให้บริการทางหลวงพิเศษระหว่างเมืองหมายเลข 6 (มอเตอร์เวย์หมายเลข 6) สายบางปะอิน - นครราชสีมา ช่วงอำเภอปากช่อง - ทางเลี่ยงเมืองนครราชสีมา ระยะทาง 77.49 กิโลเมตร ตั้งแต่ช่วงเทศกาลปีใหม่ที่ผ่านมานั้น ปัจจุบันพบว่ามีปริมาณการจราจรเฉลี่ยประมาณวันละ 15,000 - 20,000 คัน/วัน พร้อมทั้งได้บูรณาการร่วมกับตำรวจทางหลวงนครราชสีมา ในการอำนวยความสะดวกด้านการจราจรและป้องกันการเกิดอุบัติเหตุ โดยได้จัดรถวิทยุตรวจการณ์ เขตหน่วยบริการคลองไผ่และหน่วยบริการจอหอ ออกตรวจบนทางหลวงพิเศษระหว่างเมืองหมายเลข 6 เพื่อดูแล ความปลอดภัย ให้ความช่วยเหลือแก่ผู้ใช้ทาง และรักษาทรัพย์สินของ ทล. บนเส้นทาง รวมทั้งได้จัดเจ้าหน้าที่ใช้กล้องตรวจจับความเร็วทั้งขาออกและขาเข้า เพื่อเป็นการป้องปรามผู้ใช้ทางที่ใช้ความเร็วเกินกว่าที่กฎหมายกำหนด ซึ่งเป็นสาเหตุหลักของการเกิดอุบัติเหตุที่สำคัญสำหรับเส้นทางนี้ ทั้งนี้ ภาพรวมโดยทั่วไปของมอเตอร์เวย์หมายเลข 6 หลังเปิดให้บริการ พื้นผิวการจราจรมีสภาพดี ไม่มีหลุมบ่อ สีตีเส้นและป้ายจราจรมีความชัดเจน นอกจากนี้ ได้สั่งการให้แขวงทางหลวงในพื้นที่เร่งซ่อมแซมรั้วในบางจุดสำหรับการป้องกันสัตว์ประเภทต่าง ๆ เข้าสู่มอเตอร์เวย์ เพื่อเป็นการเพิ่มความปลอดภัยให้แก่ผู้ใช้ทางอีกด้วย
นายสราวุธ ทรงศิวิไล กล่าวเพิ่มเติมอีกว่า ทล. จะดำเนินการขยายช่องทางออกจากมอเตอร์เวย์หมายเลข 6 บริเวณทางหลวงหมายเลข 2 หรือถนนมิตรภาพ (เลี่ยงเมืองปากช่อง) เพื่อเพิ่มประสิทธิภาพให้การจราจรมีความคล่องตัวมากยิ่งขึ้น ขณะนี้ศูนย์สร้างทางขอนแก่น ทล. ได้นำชุดเครื่องจักรเข้าเคลียร์พื้นที่แล้ว และอยู่ระหว่างการติดตั้งป้ายและอุปกรณ์อำนวยความปลอดภัยในการก่อสร้าง ซึ่งจะใช้เวลาดำเนินการประมาณ 2 เดือน และศูนย์ฯ จะได้เร่งการดำเนินการให้แล้วเสร็จก่อนช่วงเทศกาลสงกรานต์ที่จะถึงนี้ เพื่อเพิ่มประสิทธิภาพในการเดินทางและอำนวยความสะดวกให้แก่ผู้ใช้ทาง
ทั้งนี้ ทล. ขอความร่วมมือห้ามรถกระบะ (คอกเหล็กบรรทุกสูงเกิน 3 เมตรจากพื้นทาง) ใช้มอเตอร์เวย์หมายเลข 6 พร้อมขอความร่วมมือผู้ใช้ทางขับขี่ด้วยความระมัดระวัง ปฏิบัติตามป้ายเตือน ป้ายแนะนำ และคำแนะนำเจ้าหน้าที่อย่างเคร่งครัด หากประชาชนผู้ใช้ทางต้องการสอบถามข้อมูลการเดินทางเพิ่มเติมหรือไม่ได้รับความสะดวกในการเดินทาง สามารถติดต่อได้ที่สายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/78456