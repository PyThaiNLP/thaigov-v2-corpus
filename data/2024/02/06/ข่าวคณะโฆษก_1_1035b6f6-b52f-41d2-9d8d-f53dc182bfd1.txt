รัฐบาลไทย-ข่าวทำเนียบรัฐบาล-นายกฯ เชื่อมั่นมีนักท่องเที่ยวเพิ่มมากขึ้นต่อเนื่อง เร่งขันน็อตทุกตัว ขอความสนับสนุนจากทุกหน่วยงาน ส่งเสริมความพร้อมรองรับนักท่องเที่ยวเต็มพิกัด


วันจันทร์ที่ 5 กุมภาพันธ์ 2567
05/02/2567
พิมพ์
นายกฯ เชื่อมั่นมีนักท่องเที่ยวเพิ่มมากขึ้นต่อเนื่อง เร่งขันน็อตทุกตัว ขอความสนับสนุนจากทุกหน่วยงาน ส่งเสริมความพร้อมรองรับนักท่องเที่ยวเต็มพิกัด
นายกฯ เชื่อมั่นมีนักท่องเที่ยวเพิ่มมากขึ้นต่อเนื่อง เร่งขันน็อตทุกตัว ขอความสนับสนุนจากทุกหน่วยงาน ส่งเสริมความพร้อมรองรับนักท่องเที่ยวเต็มพิกัด
วันที่ 5 กุมภาพันธ์ 2567 นายชัย วัชรงค์ โฆษกประจำสำนักนายกรัฐมนตรีเปิดเผยว่า จากกรณีที่นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้เข้าตรวจความพร้อมของการต้อนรับนักท่องเที่ยว ณ ด่านตรวจคนเข้าเมือง ท่าอากาศยานสุวรรณภูมิ เมื่อช่วงเช้าที่ผ่านมา (5 กุมภาพันธ์ 2567) เนื่องจากนายกรัฐมนตรีได้คาดการณ์ว่า จำนวนนักท่องเที่ยวจะเพิ่มขึ้นอย่างต่อเนื่อง ดังนั้น จึงต้องไปขันน็อตทุกตัว ขอความสนับสนุนจากทุกหน่วยงาน ให้มีความพร้อม ช่วยกันสร้างความประทับใจให้กับนักท่องเที่ยว และโกยรายได้ใหม่ให้กับประเทศไทยตามแผนฟื้นฟูเศรษฐกิจระยะเร่งด่วน ตามที่รัฐบาลได้เคยประกาศเอาไว้
โดยข้อมูลจากกองเศรษฐกิจการท่องเที่ยวและกีฬา สำนักงานปลัดกระทรวงการท่องเที่ยวและกีฬา ระบุว่า จำนวนนักท่องเที่ยวสะสมประจำเดือนมกราคม 2567 (ทั้งเดือน จำนวน 31 วัน) เพิ่มเป็น 3,035,296 คน ซึ่งเพิ่มขึ้นจากเดือนเดียวกันของปี 2566 ถึง 42% โดยเฉพาะอย่างยิ่ง นักท่องเที่ยวชาวจีน เพิ่มเป็น 508,563 คน ซึ่งเพิ่มขึ้นเป็นมากกว่า 5 เท่าของปีที่แล้ว (ปี 2566 เดือนมกราคมมีนักท่องเที่ยวจีนจำนวน 91,841 คน) นอกจากนี้ จำนวนนักท่องเที่ยวต่างชาติ 5 อันดับแรกยังมียอดเพิ่มขึ้นยกแผง ได้แก่ จีน 453.7% มาเลเซีย 11.4% เกาหลีใต้ 31.3% รัสเซีย 8.0% และอินเดีย 57.6% ตามลำดับ
ซึ่งสถิติตัวเลขนักท่องเที่ยวที่เพิ่มขึ้นนี้ สอดคล้องกับการดำเนินงานของรัฐบาลที่มุ่งผลักดันภาคการท่องเที่ยว ทั้งการออกมาตรการวีซ่าฟรี (Visa Free) ซึ่งเริ่มแล้วในจีน คาซัคสถาน อินเดีย และไต้หวัน ควบคู่กับการอำนวยความสะดวกให้แก่นักท่องเที่ยว โดยเฉพาะการยกระดับท่าอากาศยานทั่วประเทศให้มีประสิทธิภาพ ให้สามารถรองรับนักท่องเที่ยวได้เต็มศักยภาพทุกมิติ ทั้งการรักษาความเสถียรของระบบตรวจคนเข้าเมือง การบริหารจัดการบุคลากรให้สอดคล้องกับจำนวนนักท่องเที่ยวในแต่ละช่วงเวลา ซึ่งในแต่หน่วยงานที่เกี่ยวข้องจะมีการหารือร่วมกันต่อไป
“นายกรัฐมนตรีเน้นย้ำถึงการสร้างความประทับใจให้แก่นักท่องเที่ยว ตั้งแต่ก้าวแรกที่เดินทางมาถึงประเทศไทย เก็บเกี่ยวประสบการณ์ ความทรงจำแสนพิเศษ ในการเดินทางมาไทย ซึ่งรวมทั้ง ต้องได้รับความปลอดภัย คุณภาพ ความเชื่อมั่น และความประทับใจ ทุกหน่วยงานจึงเป็นกำลังสำคัญที่ต้องร่วมแรงร่วมใจกัน ช่วยดูแล อำนวยความสะดวกให้แก่นักท่องเที่ยว เพื่อผลักดันให้ประเทศไทยเป็นจุดหมายปลายทางที่มีศักยภาพอันสำคัญของนักท่องเที่ยว” นายชัย กล่าว

ที่มา : https://www.thaigov.go.th/news/contents/details/78457