รัฐบาลไทย-ข่าวทำเนียบรัฐบาล-“พัชรวาท” เล็งหารือ ครม. เข้มบทลงโทษแก้ PM 2.5 ก่อน “เศรษฐา – ฮุน มาเนต” ถกสกัดฝุ่นข้ามแดน 7 ก.พ. ยันไทยพร้อมสนับสนุนทุกมิติ แก้ปัญหาร่วมกัน 


วันอังคารที่ 6 กุมภาพันธ์ 2567
“พัชรวาท” เล็งหารือ ครม. เข้มบทลงโทษแก้ PM 2.5 ก่อน “เศรษฐา – ฮุน มาเนต” ถกสกัดฝุ่นข้ามแดน 7 ก.พ. ยันไทยพร้อมสนับสนุนทุกมิติ แก้ปัญหาร่วมกัน
“พัชรวาท” เล็งหารือ ครม. เข้มบทลงโทษแก้ PM 2.5 ก่อน “เศรษฐา – ฮุน มาเนต” ถกสกัดฝุ่นข้ามแดน 7 ก.พ. ยันไทยพร้อมสนับสนุนทุกมิติ แก้ปัญหาร่วมกัน
“พัชรวาท” เล็งหารือ ครม. เข้มบทลงโทษแก้ PM 2.5 ก่อน “เศรษฐา – ฮุน มาเนต” ถกสกัดฝุ่นข้ามแดน 7 ก.พ. ยันไทยพร้อมสนับสนุนทุกมิติ แก้ปัญหาร่วมกัน
พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.) กล่าวถึงสถานการณ์ฝุ่น PM 2.5 ในพื้นที่ 20 จังหวัดภาคตะวันออกเฉียงเหนือ มีค่าฝุ่นเกินเกณฑ์มาตรฐานในระดับสีส้มที่เริ่มมีผลกระทบต่อสุขภาพและระบบทางเดินหายใจ ว่า กรมควบคุมมลพิษ (คพ.) ยังคงติดตามสถานการณ์อย่างใกล้ชิด พร้อมประสานการขยายพื้นที่ปฏิบัติการฝนหลวงไปยังภาคตะวันออกเฉียงเหนือ เพื่อบรรเทาสถานการณ์ฝุ่นละอองและลดผลกระทบต่อประชาชน โดยเฉพาะในพื้นที่จังหวัดอุบลราชธานี จังหวัดศรีสะเกษ จังหวัดสุรินทร์ และจังหวัดบุรีรัมย์ ที่มีแนวชายแดนใกล้กับประเทศกัมพูชา โดยจากการเดินทางไปปฏิบัติภารกิจปล่อยนกกระเรียนคืนสู่ธรรมชาติที่จังหวัดบุรีรัมย์เมื่อวันอาทิตย์ที่ผ่านมา (4 กุมภาพันธ์ 2567) ระหว่างนั่งเฮลิคอปเตอร์ได้สังเกตพื้นที่ตลอดเส้นทางพบว่า มีการเผาลดลง แต่ยังมีอยู่บ้าง ซึ่งต้องขอบคุณประชาชนที่ได้ให้ความร่วมมือในส่วนนี้ด้วย
ขณะเดียวกัน ยังได้เร่งเดินหน้าแก้ไขปัญหาและวางแนวทางการป้องกันปัญหาหมอกควันข้ามพรมแดนระหว่างไทย - กัมพูชา ที่ผ่านมาสองฝ่ายแสดงความยินดีที่ได้พูดคุยกันเพื่อร่วมมือแก้ไขปัญหา และให้ความสำคัญต่อสิ่งแวดล้อมและการมีอากาศที่สะอาดอย่างยั่งยืน ผ่านคณะทำงานร่วมระหว่างกระทรวงทรัพยากรธรรมชาติและสิ่งแวดล้อมของไทยกับกระทรวงสิ่งแวดล้อมของกัมพูชา อาทิ การแลกเปลี่ยนข้อมูลจุดความร้อน และการพัฒนาศักยภาพเครื่องมือและอุปกรณ์ การดับเพลิงและการจัดการด้านการเกษตร รวมไปถึงการแลกเปลี่ยนองค์ความรู้ต่าง ๆ
ทั้งนี้ ก่อนที่ พล.อ.ฮุน มาเนต นายกรัฐมนตรีกัมพูชา จะเดินทางมาเยือนไทยในวันที่ 7 กุมภาพันธ์นี้ ในการประชุมคณะรัฐมนตรี (ครม.) วันที่ 6 กุมภาพันธ์ ทส. จะเสนอมาตรการต่าง ๆ รวมถึงการกำหนดบทลงโทษสำหรับผู้กระทำความผิด เข้าหารือในที่ประชุม ครม. และจะรายงานผลการดำเนิน 11 มาตรการเร่งด่วน ในการแก้ไขปัญหาฝุ่น PM 2.5 ที่ผ่านมา อาทิ การเตรียมความพร้อมการควบคุมพื้นที่เสี่ยงต่อการเผาใน 11 ป่าอนุรักษ์ 10 ป่าสงวนแห่งชาติ โดยจัดทำแผนบริหารจัดการเชื้อเพลิงในพื้นที่ป่า จัดระเบียบควบคุมผู้เข้าใช้ประโยชน์พื้นที่ การเตรียมความพร้อมการกำหนดเงื่อนไขการอนุญาตการเผาและการบริหารจัดการการเผาในพื้นที่เกษตร โดยสร้างการมีส่วนร่วมกับประชาชนในพื้นที่ การนำระบบการรับรองผลผลิตทางการเกษตรแบบไม่เผา (GAP PM2.5 Free) มาใช้กับการปลูกอ้อย ข้าว ข้าวโพดเลี้ยงสัตว์ มาตรการไม่รับอ้อยไฟไหม้เข้าหีบ เป็นต้น
ส่วนการหารือระหว่างนายกรัฐมนตรีไทยกับนายกรัฐมนตรีกัมพูชา จะเสนอให้หยิบยกประเด็นหารือขอความร่วมมือควบคุมการเผา เพื่อลดการสร้างฝุ่น PM 2.5 ของทั้ง 2 ประเทศ และไทยพร้อมสนับสนุนกัมพูชาในทุกช่องทางเพื่อแก้ปัญหาร่วมกัน ยืนยันว่ารัฐบาลเร่งเดินหน้าคืนอากาศสะอาดให้กับประชาชนในทุกมิติ

ที่มา : https://www.thaigov.go.th/news/contents/details/78474