รัฐบาลไทย-ข่าวทำเนียบรัฐบาล-นายกฯ เปิดงานเฟสติวัลมวยไทย ประจำปี 2567 “มหัศจรรย์ วันมวยไทย ดังไกลสู่ชาวโลก” Amazing Muay Thai World Festival 2024 ส่งเสริมมวยไทยให้เป็นซอฟต์พาวเวอร์ของประเทศ  


วันอังคารที่ 6 กุมภาพันธ์ 2567
06/02/2567
พิมพ์
นายกฯ เปิดงานเฟสติวัลมวยไทย ประจำปี 2567 “มหัศจรรย์ วันมวยไทย ดังไกลสู่ชาวโลก” Amazing Muay Thai World Festival 2024 ส่งเสริมมวยไทยให้เป็นซอฟต์พาวเวอร์ของประเทศ
นายกฯ เปิดงานเฟสติวัลมวยไทย ประจำปี 2567 “มหัศจรรย์ วันมวยไทย ดังไกลสู่ชาวโลก” Amazing Muay Thai World Festival 2024 ส่งเสริมมวยไทยให้เป็นซอฟต์พาวเวอร์ของประเทศ
วันนี้ (6 กุมภาพันธ์ 2567) เวลา 17.50 น. ณ อุทยานราชภักดิ์ อำเภอหัวหิน จังหวัดประจวบคีรีขันธ์ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานเปิดงานเฟสติวัลมวยไทย ประจำปี 2567 “Amazing Muay Thai Festival 2024” โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายสุทิน คลังแสง รัฐมนตรีว่าการกระทรวงกลาโหม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม ปลัดกระทรวงกลาโหม ผู้บัญชาการทหารสูงสุด ผู้บัญชาการทหารอากาศ เข้าร่วมงาน ซึ่งพลเอก เจริญชัย หินเธาว์ ผู้บัญชาการทหารบก พร้อมด้วยผู้บังคับบัญชาชั้นสูงของกองทัพบก ให้การต้อนรับ
นายชัย วัชรงค์ โฆษกประจำสำนักนายกรัฐมนตรี เปิดเผยว่า เมื่อนายกรัฐมนตรีเดินทางมาถึงบริเวณด้านหน้าพระบรมราชานุสาวรีย์บูรพกษัตริย์แห่งสยาม 7 พระองค์ นายกรัฐมนตรีวางพานพุ่มสักการะพระบรมราชานุสาวรีย์บูรพกษัตริย์แห่งสยาม 7 พระองค์ จากนั้น นายกรัฐมนตรีวางพานพุ่มสักการะพระบรมสาทิสลักษณ์สมเด็จพระเจ้าเสือ ต่อจากนั้น นายกรัฐมนตรีถวายพานธูปเทียนแพด้านหน้าพระบรมสาทิสลักษณ์พระบาทสมเด็จพระเจ้าอยู่หัว
เสร็จแล้วนายกรัฐมนตรีพร้อมคณะได้ชมการแสดงมหัศจรรย์มวยไทยจากรากเหง้าแห่งสยาม ศิลปะการต่อสู้มรดกไทยสู่ชาวโลก ซึ่งเป็นการแสดงเล่าเรื่องราวย้อนอดีตในแง่ประวัติศาสตร์ จารีต ประเพณี วัฒนธรรม ประกอบด้วย “มหัศจรรย์มวยไทย จากรากเหง้าแห่งสยาม ศิลปะการต่อสู้มรดกไทยสู่สากล” นอกจากนี้ ยังมีการแปรรูปขบวนทหารย้อนอดีตของมวยไทย ประวัติศาสตร์บิดามวยไทย 322 ปี และการแสดงมวยไทยในทางกีฬาตั้งแต่อดีตถึงปัจจุบัน รวมถึงการแสดงมวยไทยในทางทหาร ตั้งแต่อดีตถึงปัจจุบัน ประกอบด้วย แม่ไม้ ลูกไม้มวยไทย การไหว้ครู “จารีตวิถีโบราณ การมอบตัว การขึ้นครูและการครอบครู ซึ่งเป็นมนต์ขลังวัฒนธรรมมวยไทย” เป็นพิธีแห่งความศักดิ์สิทธิ์ และมีความขลังในการมอบตัวเป็นศิษย์  ซึ่งมีกำลังพลของกองทัพบกเข้าร่วมพิธีไหว้ครู กว่า 3,000 นาย ร่วมกับนักมวยจากสมาคมมวยพระเจ้าเสือและประชาชน รวมแล้วกว่า 5,000 คน พร้อมด้วยการแปรอักษรโดยใช้โดรนแปรอักษร กว่า 700 ตัว และการแสดงพลุเพื่อแสดงถึงความสำคัญและความยิ่งใหญ่ของงาน
สำหรับงานเฟสติวัลมวยไทย ประจำปี 2567 กองทัพบกผนึกกำลังภาครัฐ เอกชน และคณะอนุกรรมการขับเคลื่อนอุตสาหกรรมด้านกีฬา ได้ร่วมกันจัดงานภายใต้ชื่อ “มหัศจรรย์ วันมวยไทย ดังไกลสู่ชาวโลก” ประจำปี 2567 (Amazing Muay Thai World Festival 2024) ซึ่งกำหนดจัดงานระหว่างวันที่ 4 - 6 กุมภาพันธ์ 2567 เวลา 16.00 - 22.00 น. เพื่อส่งเสริมมวยไทยให้เป็นซอฟต์พาวเวอร์ของประเทศ ส่งเสริมให้มวยไทยเป็นกีฬาประจำชาติ และมรดกของชาติไทย เผยแพร่ประวัติศาสตร์ จารึกประเพณีวัฒนธรรมอันงดงามและเป็นสากล เพื่อให้กีฬามวยไทยให้เป็นที่รู้จักทั่วโลก และเพื่อต่อยอดการท่องเที่ยวเชิงวัฒนธรมโดยให้มวยไทยเป็นสื่อกลาง ให้อุทยานราชภักดิ์เป็นบ้านของมวยไทยที่คนไทยและนักท่องเที่ยวต้องมา โดยนักท่องเที่ยวจะได้ชมและเพลิดเพลินกับการแสดงประกอบแสง สี เสียงอย่างอลังการ พร้อมจุดพลุ และการบินโดรนแปรอักษรอย่างยิ่งใหญ่

ที่มา : https://www.thaigov.go.th/news/contents/details/78541