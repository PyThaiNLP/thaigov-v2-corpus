รัฐบาลไทย-ข่าวทำเนียบรัฐบาล-SME D Bank ผนึกกำลัง ดีพร้อม - บสย. ติดปีกเอสเอ็มอีเข้าถึงแหล่งทุน โดยไม่ต้องใช้หลักทรัพย์ค้ำประกัน    


วันอังคารที่ 6 กุมภาพันธ์ 2567
06/02/2567
พิมพ์
SME D Bank ผนึกกำลัง ดีพร้อม - บสย. ติดปีกเอสเอ็มอีเข้าถึงแหล่งทุน โดยไม่ต้องใช้หลักทรัพย์ค้ำประกัน
SME D Bank ลงนาม MOU การสนับสนุนวิสาหกิจขนาดกลางและขนาดย่อมเพื่อเข้าถึงหลักประกันและแหล่งเงินทุน ร่วมกับกรมส่งเสริมอุตสาหกรรม (ดีพร้อม) บสย. และสถาบันการเงินต่างๆ ผ่านโครงการ “ติดปีกเอสเอ็มอี หลักทรัพย์ไม่มี ดีพร้อมค้ำ”
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank ร่วมลงนามบันทึกข้อตกลงความร่วมมือ (MOU) การสนับสนุนวิสาหกิจขนาดกลางและขนาดย่อมเพื่อเข้าถึงหลักประกันและแหล่งเงินทุน ร่วมกับ กรมส่งเสริมอุตสาหกรรม (ดีพร้อม) บรรษัทประกันสินเชื่ออุตสาหกรรมขนาดย่อม (บสย.) และสถาบันการเงินต่าง ๆ  ผ่านโครงการ “ติดปีกเอสเอ็มอี หลักทรัพย์ไม่มี ดีพร้อมค้ำ” โดยได้รับเกียรติจาก นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานและสักขีพยานในพิธี รวมถึง นายเดชา จาตุธนานันท์ ประธานกรรมการ SME D Bank นายภาสกร ชัยรัตน์ อธิบดีกรมส่งเสริมอุตสาหกรรม ผู้บริหารกระทรวงอุตสาหกรรม และผู้บริหารสถาบันการเงินต่าง ๆ ที่เป็นพันธมิตรในโครงการนี้เข้าร่วมพิธี  นอกจากนั้น ภายในงาน ผู้บริหาร SME D Bank ยังเข้าร่วมเสวนาให้ความรู้แนะนำผู้ประกอบการเอสเอ็มอีเข้าถึงแหล่งเงินทุนอีกด้วย ณ โรงแรมเดอะ สุโกศล กรุงเทพฯ เมื่อวันที่ 6 ก.พ.2567
สำหรับความร่วมมือในครั้งนี้ SME D Bank ธนาคารเพื่อเอสเอ็มอีไทย พร้อมสนับสนุนผู้ประกอบการเอสเอ็มอี ผ่านกระบวนการ “เติมทุนคู่พัฒนา” พาเข้าถึงแหล่งสินเชื่อ โดยไม่ต้องใช้หลักทรัพย์ค้ำ ผ่านสินเชื่อ “SME Speed Up”  และสินเชื่อ “Micro OK”  นำไปใช้ลงทุน ขยาย ปรับปรุง  หมุนเวียน เสริมสภาพคล่อง ควบคู่การพัฒนา ผ่านโครงการ “SME D Coach” ให้คำปรึกษาแนะนำ โดยโค้ชมืออาชีพ  รวมถึง แพลตฟอร์ม DX by SME D Bank เรียนรู้เสริมแกร่งธุรกิจครบวงจร ได้ด้วยตัวเองตลอด 24 ชม.

ที่มา : https://www.thaigov.go.th/news/contents/details/78537