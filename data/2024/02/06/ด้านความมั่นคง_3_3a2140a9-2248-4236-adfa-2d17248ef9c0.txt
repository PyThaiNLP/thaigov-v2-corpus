รัฐบาลไทย-ข่าวทำเนียบรัฐบาล-"ครบ 66 วัน มูลหนี้นอกระบบ 9,523 ล้านบาท" ปลัด มท. เผยยอดลงทะเบียนวันที่ 66 มีมูลหนี้นอกระบบรวมกว่า 9,523 ล้านบาท ประชาชนลงทะเบียนแล้ว 1.38 แสนราย ไกล่เกลี่ยสำเร็จแล้ว 11,184 ราย


วันจันทร์ที่ 5 กุมภาพันธ์ 2567
05/02/2567
พิมพ์
"ครบ 66 วัน มูลหนี้นอกระบบ 9,523 ล้านบาท" ปลัด มท. เผยยอดลงทะเบียนวันที่ 66 มีมูลหนี้นอกระบบรวมกว่า 9,523 ล้านบาท ประชาชนลงทะเบียนแล้ว 1.38 แสนราย ไกล่เกลี่ยสำเร็จแล้ว 11,184 ราย
ปลัด มท. เผยยอดลงทะเบียนวันที่ 66 มีมูลหนี้นอกระบบรวมกว่า 9,523 ล้านบาท ลงทะเบียนแล้ว 1.38 แสนราย ไกล่เกลี่ยสำเร็จแล้ว 11,184 ราย มูลหนี้ลดลง 636 ล้านบาท เน้นย้ำ ทุกจังหวัดบูรณาการทุกกลไก เร่งเจรจาการไกล่เกลี่ยประนอมหนี้ รับลงทะเบียนถึง 29 ก.พ.นี้
"ครบ 66 วัน มูลหนี้นอกระบบ 9,523 ล้านบาท" ปลัดมหาดไทย เผยยอดลงทะเบียนวันที่ 66 มีมูลหนี้นอกระบบรวมกว่า 9,523 ล้านบาท ประชาชนลงทะเบียนแล้ว 1.38 แสนราย ไกล่เกลี่ยสำเร็จแล้ว 11,184 ราย มูลหนี้ลดลง 636 ล้านบาท เน้นย้ำ ทุกจังหวัดบูรณาการทุกกลไก เร่งเจรจาการไกล่เกลี่ยประนอมหนี้ โดยยังเปิดรับลงทะเบียนหนี้นอกระบบถึง 29 ก.พ. 67 นี้
เมื่อวันที่ 4 ก.พ. 67 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงผลการลงทะเบียนแก้ไขปัญหาหนี้นอกระบบวันที่ 66 โดยเมื่อเวลา 15.00 น. สำนักการสอบสวนและนิติการ กรมการปกครอง ได้รายงานผลการลงทะเบียน พบว่า มีประชาชนลงทะเบียนแล้ว 138,454 ราย มูลหนี้รวม 9,523.196 ล้านบาท เป็นการลงทะเบียนผ่านระบบออนไลน์ 116,787 ราย และการลงทะเบียน ณ ศูนย์อำนวยการแก้ไขหนี้นอกระบบ 21,667 ราย รวมจำนวนเจ้าหนี้ 106,848 ราย มีพื้นที่/จังหวัดที่มีผู้ลงทะเบียนมากที่สุด 5 ลำดับแรก ดังนี้ 1. กรุงเทพมหานคร ยังคงมีผู้ลงทะเบียนมากที่สุด 11,091 ราย เจ้าหนี้ 7,738 ราย มูลหนี้ 836.527 ล้านบาท 2. จังหวัดนครศรีธรรมราช มีผู้ลงทะเบียน 5,650 ราย เจ้าหนี้ 5,175 ราย มูลหนี้ 380.723 ล้านบาท 3. จังหวัดสงขลา มีผู้ลงทะเบียน 5,137 ราย เจ้าหนี้ 4,063 ราย มูลหนี้ 336.916 ล้านบาท 4. จังหวัดนครราชสีมา มีผู้ลงทะเบียน 4,810 ราย เจ้าหนี้ 3,715 ราย มูลหนี้ 404.885 ล้านบาท 5. จังหวัดสุรินทร์ มีผู้ลงทะเบียน 3,638 ราย เจ้าหนี้ 2,526 ราย มูลหนี้ 312.919 ล้านบาท ขณะที่จังหวัดที่มีผู้ลงทะเบียนน้อยที่สุด 5 ลำดับแรก ได้แก่ 1. จังหวัดแม่ฮ่องสอน มีผู้ลงทะเบียน 222 ราย เจ้าหนี้ 233 ราย มูลหนี้ 14.069 ล้านบาท 2. จังหวัดระนอง มีผู้ลงทะเบียน 317 ราย เจ้าหนี้ 235 ราย มูลหนี้ 21.929 ล้านบาท 3. จังหวัดสมุทรสงคราม มีผู้ลงทะเบียน 365 ราย เจ้าหนี้ 282 ราย มูลหนี้ 13.144 ล้านบาท 4. จังหวัดตราด มีผู้ลงทะเบียน 443 ราย เจ้าหนี้ 330 ราย มูลหนี้ 20.118 ล้านบาท และ 5. จังหวัดสิงห์บุรี มีผู้ลงทะเบียน 461 ราย เจ้าหนี้ 346 ราย มูลหนี้ 23.825 ล้านบาท
“สำหรับข้อมูลการไกล่เกลี่ยหนี้นอกระบบทั่วประเทศพบว่า มีลูกหนี้เข้าสู่กระบวนการไกล่เกลี่ยแล้ว 18,561 ราย ไกล่เกลี่ยสำเร็จ 11,184 ราย มูลหนี้ของลูกหนี้ก่อนการไกล่เกลี่ย 1,765.259 ล้านบาท หลังการไกล่เกลี่ย 1,128.716 ล้านบาท มูลหนี้ลดลง 636.543 ล้านบาท และจังหวัดที่สามารถนำลูกหนี้เข้าสู่กระบวนการไกล่เกลี่ยได้มากที่สุดยังคงเป็นจังหวัดนครสวรรค์เช่นเดิม โดยมีลูกหนี้ที่เข้าสู่กระบวนการไกล่เกลี่ย 3,160 ราย ไกล่เกลี่ยสำเร็จ 303 ราย มูลหนี้ของลูกหนี้ก่อนไกล่เกลี่ย 255.389 ล้านบาท หลังการไกล่เกลี่ย 28.081 ล้านบาท ทำให้มูลหนี้ของพี่น้องประชาชนในจังหวัดนครสวรรค์ลดลง 227.308 ล้านบาท สำหรับกรณีที่ไม่ได้รับความร่วมมือกระทั่งไม่สามารถดำเนินการไกล่เกลี่ยได้ เจ้าหน้าที่ได้ส่งสำนวนแจ้งความต่อพนักงานสอบสวนของสถานีตำรวจในพื้นที่ ดำเนินคดีไปแล้ว 256 คดี ใน 33 จังหวัด” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า นายเศรษฐา ทวีสิน นายกรัฐมนตรี ได้เน้นย้ำให้กระทรวงมหาดไทยได้บูรณาการร่วมกับหน่วยงานที่เกี่ยวข้อง ทั้งสำนักงานตำรวจแห่งชาติและกระทรวงการคลัง เดินหน้าแก้ไขปัญหาหนี้นอกระบบเชิงรุก เพื่อทำให้ประชาชนผู้มีความเดือดร้อนจากการต้องกู้หนี้ยืมสินเพื่อใช้ประทังชีวิต ประกอบอาชีพ และดูแลครอบครัว ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) ได้กำชับให้ทุกจังหวัด และกรุงเทพมหานคร ได้ใช้กลไกทุกระดับในพื้นที่ ด้วยการจัดตั้งศูนย์อำนวยการแก้ไขปัญหาหนี้นอกระบบทั้งในระดับจังหวัด ระดับอำเภอ กรุงเทพมหานคร และสำนักงานเขต พร้อมทั้งมอบหมายให้ศูนย์ดำรงธรรมจังหวัด ศูนย์ดำรงธรรมอำเภอ และสำนักงานเขตของกรุงเทพมหานคร เป็นหน่วยรับลงทะเบียน และหน่วยไกล่เกลี่ยประนีประนอม เพื่อให้ความเป็นธรรมกับทุกฝ่าย ทั้งลูกหนี้และเจ้าหนี้ ขณะเดียวกัน มท.1 และผู้บริหารระดับสูงของกระทรวงมหาดไทย ได้ลงพื้นที่ตรวจติดตามการดำเนินการแก้ไขปัญหาหนี้นอกระบบในการจัดมหกรรมตลาดนัดแก้หนี้ และการแก้ปัญหาหนี้นอกระบบอย่างต่อเนื่อง โดยพบว่าส่วนใหญ่การดำเนินการเป็นไปด้วยความเรียบร้อย เจ้าหนี้และลูกหนี้สามารถไกล่เกลี่ยหาข้อยุติในการชำระเงินต้น ลดดอกเบี้ยให้เป็นไปตามกฎหมาย หรือบางกรณีลูกหนี้ก็สมัครเข้าโครงการของธนาคารออมสิน และธนาคารเพื่อการเกษตรและสหกรณ์การเกษตร เป็นลูกหนี้ในระบบ แล้วนำเงินไปส่งคืนเจ้าหนี้ โดยไม่คิดดอกเบี้ย แต่ก็ยังมีบางกรณีที่เจ้าหน้าที่พบว่า ไม่สามารถไกล่เกลี่ยกันได้ ก็ต้องใช้มาตรการทางกฎหมายเข้าไปแก้ปัญหา พร้อมทั้งบูรณาการหน่วยงานด้านความมั่นคงดูแลความปลอดภัยในชีวิตและทรัพย์สินของพี่น้องประชาชนทุกคน
"ขณะนี้ยังเหลือเวลาอีก 25 วันที่พี่น้องประชาชนยังคงสามารถลงทะเบียนขอรับความช่วยเหลือจากภาครัฐเพื่อแก้ปัญหาหนี้นอกระบบ ซึ่งเราจะรับลงทะเบียนถึงวันที่ 29 กุมภาพันธ์ 2567 นี้ ทั้งการเดินทางไปขอคำปรึกษาและลงทะเบียน ณ ที่ตั้ง คือ ที่ศาลากลางจังหวัด (ห้องศูนย์ดำรงธรรมจังหวัด) ที่ว่าการอำเภอ (ห้องศูนย์ดำรงธรรมอำเภอ) สำนักงานเขตทั้ง 50 เขตของกรุงเทพมหานคร ตลอดจนถึงพื้นที่การจัดมหกรรมตลาดนัดแก้หนี้ระดับจังหวัด และตลาดนัดแก้หนี้อำเภอ หรือสามารถลงทะเบียนทางระบบออนไลน์ที่ https://debt.dopa.go.th ทั้งนี้ กระทรวงมหาดไทย ขอขอบคุณทุกหน่วยงานที่เกี่ยวข้องภายในพื้นที่จังหวัด อาทิ สำนักงานอัยการคุ้มครองสิทธิและช่วยเหลือทางกฎหมายและการบังคับคดีจังหวัด กองอำนวยการรักษาความมั่นคงภายในจังหวัด สำนักงานยุติธรรมจังหวัด สำนักงานแรงงานจังหวัด ธนาคารเพื่อการเกษตรและสหกรณ์การเกษตร ธนาคารออมสิน รวมถึงหน่วยงานในสังกัดกระทรวงมหาดไทยทุกหน่วยงาน ที่ร่วมกันในการช่วยเหลือพี่น้องประชาชนผู้ได้รับความเดือดร้อนอย่างต่อเนื่องโดยไม่มีวันหยุด เพราะทุกหน่วยงานต่างมีเป้าหมายเดียวกันกับชาวมหาดไทย คือการ "บำบัดทุกข์ บำรุงสุข" พี่น้องประชาชนทุกคน" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ขอเชิญชวนพี่น้องประชาชนที่ได้รับความเดือดร้อนจากหนี้นอกระบบ ลงทะเบียนเพื่อขอรับความช่วยเหลือจากภาครัฐเพื่อบรรเทาความทุกข์ที่ได้รับจากการต้องไปกู้หนี้ยืมสินโดยต้องจ่ายดอกเบี้ยที่ไม่เป็นไปตามกฎหมาย ส่งผลให้ต้องหวาดระแวง วิตกกังวล หรือเดือดเนื้อร้อนใจทั้งตัวท่านและครอบครัว โดยหน่วยงานภาครัฐจะยื่นมือเข้ามาช่วยเหลือท่าน ขอให้แจ้งชื่อ นามสกุล พร้อมเบอร์ติดต่อของเจ้าหนี้ หรือช่องทางติดต่อ และข้อมูลประกอบที่ชัดเจน เพื่อให้เจ้าหน้าที่สามารถช่วยเหลือติดต่อเพื่อเข้าสู่กระบวนการเจรจาไกล่เกลี่ยได้ ทั้งนี้ หากต้องการขอรับคำปรึกษาหรือต้องการสอบถามรายละเอียดเพิ่มเติม สามารถโทรสายด่วนศูนย์ดำรงธรรม 1567 โทรฟรีตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78464