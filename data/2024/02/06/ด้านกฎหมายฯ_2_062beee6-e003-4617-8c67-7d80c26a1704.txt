รัฐบาลไทย-ข่าวทำเนียบรัฐบาล- รัฐมนตรีว่าการกระทรวงยุติธรรม ประชุมหารือติดตามความคืบหน้าคดีลักลอบนำเข้าเนื้อสุกรแช่แข็งและรับฟังสรุปแจ้งผลการตรวจค้น-จับกุม เครือข่าย “โกฟุก”


วันจันทร์ที่ 5 กุมภาพันธ์ 2567
05/02/2567
พิมพ์
รัฐมนตรีว่าการกระทรวงยุติธรรม ประชุมหารือติดตามความคืบหน้าคดีลักลอบนำเข้าเนื้อสุกรแช่แข็งและรับฟังสรุปแจ้งผลการตรวจค้น-จับกุม เครือข่าย “โกฟุก”
รัฐมนตรีว่าการกระทรวงยุติธรรม ประชุมหารือติดตามความคืบหน้าคดีลักลอบนำเข้าเนื้อสุกรแช่แข็งและรับฟังสรุปแจ้งผลการตรวจค้น-จับกุม เครือข่าย “โกฟุก”
ในวันจันทร์ที่ ๕ กุมภาพันธ์ ๒๕๖๗ เวลา ๑๓. ๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าร่วมประชุมหารือติดตามความคืบหน้าคดีลักลอบนำเข้าเนื้อสุกรแช่แข็ง (หมูเถื่อน) และรับฟังสรุปแจ้งผลการตรวจค้น-จับกุม เครือข่าย “โกฟุก” โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม พันตำรวจตรี ยุทธนา แพรดำ รองอธิบดีกรมสอบสวนคดีพิเศษ รักษาการอธิบดีกรมสอบสวนคดีพิเศษ พันตำรวจตรี วรณัน ศรีล้ำ ผู้อำนวยการกองคดีธุกิจการเงินนอกระบบ นายสิทธิพันธ์ ธนาเกียรติภิญโญ นายกสมาคมผู้เลี้ยงสุกรแห่งชาติ และผู้ที่เกี่ยวข้องเข้าร่วมฯ ณ ห้องประชุม ๑ ชั้น ๑ อาคารกรมสอบสวนคดีพิเศษ
รัฐมนตรีว่าการกระทรวงยุติธรรม กล่าวถึงการประชุมหารือติดตามความคืบหน้าคดีลักลอบนำเข้าสุกรแช่งแข็ง ว่า การดำเนินงานของพนักงานสอบสวนเป็นการสอบสวนเรื่องเก่าในรอบที่ผ่านมาว่ามีผู้กระทำผิดหรือไม่ โดยดำเนินการสอบสวนว่าใครที่เป็นผู้กระจายตู้ไป และได้รายงานให้สมาคมผู้เลี้ยงสุกรแห่งชาติได้ทราบโดยไม่ได้แจ้งว่าใครผู้กระทำ เพราะอยู่ในขั้นตอนรวบรวมพยานหลักฐานในการดำเนินคดีซึ่งใช้เวลาอีกไม่นาน นอกจากนี้ มีความห่วงใยสมาคมผู้เลี้ยงสุกรฯ เพราะขณะนี้มีผู้เลี้ยงลดลงสำหรับผู้ที่ยังเลี้ยงอยู่ก็พบกับราคาที่ต่ำ ซึ่งตรงนี้เป็นเรื่องที่จะดำเนินการส่งข้อมูลไปคุยกับหน่วยงานที่สามารถป้องกันในอนาคต
ในส่วนการสรุปแจ้งผลการตรวจค้น-จับกุม เครือข่าย “โกฟุก” กรณีดังกล่าว สืบเนื่องจากกรมสอบสวนคดีพิเศษได้ทำการสืบสวน กรณีมีเบาะแสการกระทำความผิดตามพระราชบัญญัติว่าด้วยความผิดเกี่ยวกับคอมพิวเตอร์ พ.ศ. ๒๕๕๐ และที่แก้ไขเพิ่มเติม กรณีปรากฏเบาะแสว่ามีกลุ่มบุคคลภายใต้เครือข่าย “โกฟุก” นำเข้าข้อมูลอันเป็นเท็จในระบบคอมพิวเตอร์หลอกลวงให้ประชาชนเข้าซื้อรางวัลเลขท้ายของรางวัลที่ ๑ และรางวัลเลขท้าย ๒ ตัว ภายใต้เว็บไซต์หลายเว็บไซต์ เช่น ร่ำรวยร้อยล้าน นพเก้า นาคราช ชอบหวย ล๊อตโต้เอ็มเอ็ม ดีเอ็นเอ เยเย่ และอื่น ๆ โดยอ้างอิงผลการออกรางวัลสลากกินแบ่งรัฐบาล ปรากฏข้อความในหน้าเพจหรือเว็บไซต์ว่า หวยรัฐบาลไทยที่ประกาศหรือโฆษณา การซื้อหวย ข้อความดังกล่าวไม่ใช่ข้อความของสำนักงานสลากกินแบ่งรัฐบาล อันถือเป็นข้อมูลอันเป็นเท็จ รวมทั้งนำผลการออกรางวัลสลากกินแบ่งรัฐบาลของประเทศต่าง ๆ มาประกอบในการเชิญชวนให้มีการเล่นการพนัน เบื้องต้นพบเงินหมุนเวียนในระบบกว่า ๑,๐๐๐ ล้านบาท จึงรับไว้ทำการสอบสวนคดีพิเศษที่ ๑๐/๒๕๖๗ ทางการสอบสวนมีการออกหมายจับผู้ต้องหาจำนวน ๑๘ คน และนำไปสู่ปฏิบัติการตรวจค้นเมื่อวันที่ ๑ กุมภาพันธ์ ๒๕๖๗ เพื่อพบและจับกุมบุคคลตามหมายจับ รวมทั้งตรวจค้นหาพยานหลักฐานและทรัพย์สินที่เกี่ยวข้องกับการกระทำความผิด ซึ่งในวันดังกล่าวสามารถจับกุมผู้ต้องหาได้ ๗ คน จาก ๑๘ คน ส่วนที่เหลืออยู่ระหว่างหลบหนี ได้มอบหมายให้ศูนย์สืบสวนและสะกดรอย กรมสอบสวนคดีพิเศษ ติดตามจับกุมต่อไปและในการตรวจค้น สามารถยึดทรัพย์สินได้จำนวนมาก รวมกว่า ๑๔ ประเภท มูลค่าหลายร้อยล้านบาท โดยทรัพย์สินที่สำคัญ เช่น เงินสด ๕๕ ล้านบาท ทองคำ น้ำหนัก ๓๕๐ บาท โฉนดที่ดิน-หนังสือกรรมสิทธิ์ห้องชุด ๘ ฉบับ รถยนต์ ๘ คัน พระเครื่อง ๙๗ รายการ นาฬิกาหรู ๔๗ เรือน อาวุธปืน ๑๐ กระบอก กระเป๋า รองเท้า เสื้อผ้าแบรนด์เนม กว่า ๔๐๐ รายการ ซึ่งในวันนี้รัฐมนตรีว่าการกระทรวงยุติธรรม ได้เดินทางมารับฟังรายงานผลการปฏิบัติงาน โดยกล่าวชื่นชมการปฏิบัติงานของเจ้าหน้าที่กรมสอบสวนคดีพิเศษทุกนายที่ร่วมปฏิบัติงานอย่างมุ่งมั่นเสียสละ พร้อมกำชับให้กรมสอบสวนคดีพิเศษดำเนินการสืบสวนและสอบสวนอย่างรอบคอบ รวมรวมพยานหลักฐานในทุกมิติเพื่อทำความจริงให้ปรากฏ หลังจากนั้นได้กล่าวขอบคุณเจ้าหน้าที่ และได้กำชับการปฏิบัติให้เป็นไปตามขั้นตอนของกฎหมาย
อนึ่ง กรณีการสร้างหลักฐานการส่งออกน้ำมันเชื้อเพลิงไปนอกประเทศที่เป็นเท็จแล้วนำมาขอคืนภาษี โดยเบื้องต้นพบว่ามีการดำเนินการต่อเนื่องมากว่า ๑๐ ปี ทำให้รัฐสูญเสียภาษีนับ ๑๐,๐๐๐ ล้านบาท และจะได้มีการสืบสวนขยายผลต่อไป

ที่มา : https://www.thaigov.go.th/news/contents/details/78461