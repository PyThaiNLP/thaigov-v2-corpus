รัฐบาลไทย-ข่าวทำเนียบรัฐบาล-นายกฯ สั่งประเมินสถานการณ์การเก็บกักน้ำ เลี่ยงภัยแล้ง


วันจันทร์ที่ 5 กุมภาพันธ์ 2567
05/02/2567
พิมพ์
นายกฯ สั่งประเมินสถานการณ์การเก็บกักน้ำ เลี่ยงภัยแล้ง
นายกฯ สั่งประเมินสถานการณ์การเก็บกักน้ำ เลี่ยงภัยแล้ง
วันที่ 5 กุมภาพันธ์ 2567 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรี ห่วงภัยแล้ง จะกระทบภาคการเกษตร และน้ำกิน น้ำใช้ จึงขอหน่วยงานที่ดูแลน้ำ คือ กรมชลประทานให้รายงานสถานการณ์การกักเก็บน้ำ สำหรับช่วงฤดูแล้งที่จะมาถึง และได้รับทราบรายงานว่าสถานการณ์น้ำในปัจจุบันยังไม่มีสถานการณ์ภัยแล้งเกิดขึ้น การปลูกข้าวนาปรังในพื้นที่ส่วนใหญ่ยังอยู่ในแผนการเพาะปลูกที่วางไว้ ยกเว้นพื้นที่ลุ่มน้ำเจ้าพระยาที่มีการปลูกข้าวนาปรังเกินแผนประมาณ 2 ล้านไร่ อย่างไรก็ตามจากการประเมินปริมาณน้ำที่มีอยู่ในปัจจุบันยังพอเพียงกับความต้องการใช้น้ำในช่วงฤดูแล้งจนถึงต้นฤดูฝนปี 2567
แต่อย่างไรก็ดีจะต้องรณรงค์ขอความร่วมมือไม่ให้เกษตรกรปลูกข้าวนาปรังเพิ่มเติมเพราะจะส่งผลทำให้เกิดการขาดแคลนน้ำเพื่อการเกษตรได้
นายกฯ จึงสั่งการ ให้กระทรวงเกษตรและสหกรณ์ โดยกรมชลประทานร่วมกับ จังหวัด ประชาสัมพันธ์รณรงค์ขอความร่วมมือเกษตรกรงดการปลูกข้าวนาปรังเพิ่มเติม และให้ทุกหน่วยงานเตรียมพร้อมเครื่องจักรเครื่องมือ เช่น เครื่องสูบน้ำ รถบรรทุกน้ำ ในการช่วยเหลือประชาชนในกรณีหากเกิดสถานการณ์ภัยแล้งขึ้น

ที่มา : https://www.thaigov.go.th/news/contents/details/78463