รัฐบาลไทย-ข่าวทำเนียบรัฐบาล-“ภูเก็ต” วางระบบพร้อมเดินหน้า 30 บาทรักษาทุกที่ ด้วยบัตรประชาชนใบเดียว “หมอชลน่าน” ชวนชาวภูเก็ตเร่งยืนยันตัวตน Health ID


วันพฤหัสบดีที่ 1 กุมภาพันธ์ 2567
“ภูเก็ต” วางระบบพร้อมเดินหน้า 30 บาทรักษาทุกที่ ด้วยบัตรประชาชนใบเดียว “หมอชลน่าน” ชวนชาวภูเก็ตเร่งยืนยันตัวตน Health ID
หน่วยบริการสังกัดกระทรวงสาธารณสุขในจังหวัดภูเก็ต เชื่อมโยงระบบฐานข้อมูลสุขภาพพร้อมเดินหน้าโครงการ 30 บาทรักษาทุกที่ ด้วยบัตรประชาชนใบเดียว รัฐมนตรีว่าการกระทรวงสาธารณสุข กำชับทุกหน่วยบริการเร่งประชาสัมพันธ์ให้ประชาชนลงทะเบียนยืนยันตัวตน Health ID
หน่วยบริการสังกัดกระทรวงสาธารณสุขในจังหวัดภูเก็ต เชื่อมโยงระบบฐานข้อมูลสุขภาพพร้อมเดินหน้าโครงการ 30 บาทรักษาทุกที่ ด้วยบัตรประชาชนใบเดียว รัฐมนตรีว่าการกระทรวงสาธารณสุข กำชับทุกหน่วยบริการเร่งประชาสัมพันธ์ให้ประชาชนลงทะเบียนยืนยันตัวตน Health ID เพิ่มความสะดวกในการเข้ารับบริการ
นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยว่า หลังมีการ Kick Off นโยบาย 30 บาทรักษาทุกที่ ด้วยบัตรประชาชนใบเดียว ของรัฐบาลใน 4 จังหวัดนำร่อง เมื่อวันที่ 7 มกราคม ที่ผ่านมา กระทรวงสาธารณสุขได้ติดตามการดำเนินงานอย่างต่อเนื่อง พบว่า ได้รับการตอบรับที่ดีมากจากประชาชน ระบบบางจุดบางพื้นที่ที่พบปัญหาเชิงเทคนิคก็มีการแก้ไขให้สามารถรองรับการบริการได้อย่างเต็มที่ จึงมั่นใจว่าว่ามีความพร้อมที่จะดำเนินการในระยะที่ 2 อีก 8 จังหวัด คือ เพชรบูรณ์ นครสวรรค์ สิงห์บุรี สระแก้ว หนองบัวลำภู นครราชสีมา อำนาจเจริญ และพังงา
นายแพทย์ชลน่าน กล่าวต่อว่า ได้มีโอกาสไปติดตามการดำเนินงานของจังหวัดภูเก็ต ซึ่งมีแผนที่จะขับเคลื่อนในระยะที่ 3 พร้อมกับจังหวัดอื่นๆ ในเขตสุขภาพที่ 1, 4, 9 และ 12 ในเดือนเมษายน 2567 พบว่ามีการเตรียมพร้อมระบบและการเชื่อมโยงข้อมูลสุขภาพของโรงพยาบาลในสังกัดกระทรวงสาธารณสุขทุกแห่งเรียบร้อยแล้ว เสมือนเป็น 1 จังหวัด1 โรงพยาบาล ทำให้ประชาชนในพื้นที่ รวมไปถึงประชากรแฝงที่มีอยู่กว่า 3 เท่าของประชากร และนักท่องเที่ยว ได้รับความสะดวกมากขึ้น จากการเข้าถึงบริการรักษาพยาบาลของโรงพยาบาลสังกัดกระทรวงสาธารณสุขได้อย่างไร้รอยต่อ
“ขอให้ทุกหน่วยบริการในพื้นที่เร่งประชาสัมพันธ์ เชิญชวนให้ชาวภูเก็ตเข้ารับการลงทะเบียนยืนยันตัวตน (Health ID) ที่โรงพยาบาลรัฐทุกแห่ง เพื่อความสะดวกในการเข้ารับบริการด้วยบัตรประชาชนใบเดียว ระยะที่ 3 และเชิญชวนสถานบริการภาคเอกชน ทั้งโรงพยาบาล คลินิก ร้านขายยา และร้านแล็บ เข้ามาร่วมเป็นเครือข่ายให้บริการประชาชนในโครงการนี้เพื่อประโยชน์ของพี่น้องประชาชนในพื้นที่” นายแพทย์ชลน่านกล่าว
ทั้งนี้ จังหวัดภูเก็ต มีหน่วยบริการสาธารณสุข ทั้งภาครัฐและเอกชน ประกอบด้วย โรงพยาบาลศูนย์ 1 แห่ง โรงพยาบาลชุมชน 3 แห่ง ศูนย์สุขภาพชุมชน 5 แห่ง หน่วยบริการสุขภาพปฐมภูมิ 1 แห่ง โรงพยาบาลสังกัดองค์การบริหารส่วนจังหวัด 1 แห่ง โรงพยาบาลส่งเสริมสุขภาพตำบล 20 แห่ง สถานีอนามัย 1 แห่ง และโรงพยาบาลเอกชน 4 แห่ง
******************************************************** 1 กุมภาพันธ์ 2567

ที่มา : https://www.thaigov.go.th/news/contents/details/78267