รัฐบาลไทย-ข่าวทำเนียบรัฐบาล-จังหวัดศรีสะเกษ สั่งชุดปฏิบัติการพิเศษ “ชุดปฏิบัติการ 238 พิทักษ์นครลำดวน” กวดล้างขบวนการค้ายาเสพติด จับกุมผู้ค้ายารายใหญ่ได้ 2 คน ยาบ้า 352,000 เม็ด พร้อมสั่งขยายผล และดำเนินคดี


วันพฤหัสบดีที่ 1 กุมภาพันธ์ 2567
01/02/2567
พิมพ์
จังหวัดศรีสะเกษ สั่งชุดปฏิบัติการพิเศษ “ชุดปฏิบัติการ 238 พิทักษ์นครลำดวน” กวดล้างขบวนการค้ายาเสพติด จับกุมผู้ค้ายารายใหญ่ได้ 2 คน ยาบ้า 352,000 เม็ด พร้อมสั่งขยายผล และดำเนินคดี
จังหวัดศรีสะเกษ สั่งชุดปฏิบัติการพิเศษ “ชุดปฏิบัติการ 238 พิทักษ์นครลำดวน” กวดล้างขบวนการค้ายาเสพติด จับกุมผู้ค้ายารายใหญ่ได้ 2 คน ยาบ้า 352,000 เม็ด พร้อมสั่งขยายผล และดำเนินคดีโดยเคร่งครัด
วันนี้ (1 ก.พ. 67) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการมุ่งจัดระเบียบสังคม กวาดล้างผู้มีอิทธิพลและขบวนการค้ายาเสพติด เพื่อทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายรูปแบบต่าง ๆ โดยบูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อเพื่อปฏิบัติหน้าที่ตามกฎหมาย
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า ในช่วงสัปดาห์ที่ผ่านมาได้สั่งการให้ “ชุดปฏิบัติการ 238 พิทักษ์นครลำดวน” ชุดปฏิบัติการเฉพาะกิจปราบปรามและทำลายเครือข่ายการค้ายาเสพติดจังหวัดศรีสะเกษ โดยบูรณาการการทำงานร่วมกันของหน่วยงานในระดับพื้นที่ ประกอบด้วย ฝ่ายปกครอง ตำรวจ ทหาร ปปส.ภาค ราชทัณฑ์ สมาชิกกองอาสารักษาดินแดน ให้ลงพื้นที่กวาดล้างขบวนการค้ายาเสพติดในพื้นที่จังหวัดศรีสะเกษ ซึ่งสามารถดำเนินการจับกุมผู้กระทำความผิดได้อย่างต่อเนื่อง
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวต่อว่า เมื่อวันที่ 30 ม.ค. 67 ชุดปฏิบัติการ 238 พิทักษ์นครลำดวนได้เข้าจับกุมเครือข่ายผู้ค้ายาเสพติดรายสำคัญ และปราบปรามผู้มีอิทธิพล ที่ อ.ยางชุมน้อย ต่อเนื่อง อ.เมืองศรีสะเกษ จำนวน 2 ราย คือ นายณัฐพล อายุ 27 ปี และนายเทพนภา อายุ 20 ปี พร้อมของกลางยาบ้า 2,000 เม็ด จากนั้นทำการขยายผลตรวจค้นที่พักของผู้ต้องหาภายในหมู่บ้านเอื้ออาทร ต.โพธิ์ อ.เมืองศรีสะเกษ ตรวจยึดของกลางยาบ้า จำนวน 350,000 เม็ด รวมยาบ้าทั้งสิ้น 352,000 เม็ด โดยแจ้งข้อกล่าวหา “ร่วมกับพวกที่หลบหนีร่วมมียาเสพติดให้โทษประเภท 1 (เมทแอมเฟตามีนหรือยาบ้า) ชนิดร้ายแรง โดยการมีไว้เพื่อจำหน่าย อันมีลักษณะกระทำเพื่อการค้า อันก่อให้เกิดการแพร่กระจายในกลุ่มประชาชน และทำให้เกิดผลกระทบต่อความมั่นคงของรัฐ หรือความปลอดภัยของประชาชนทั่วไป” และได้ตรวจยึดทรัพย์สินฯ ไว้เพื่อตรวจสอบตามประมวลกฎหมายยาเสพติด พ.ศ. 2564 ประกอบด้วย รถยนต์ จำนวน 2 คัน มูลค่ารวม 1,500,000 บาท และได้นำผู้ต้องหาส่งพนักงานสอบสวน สภ.กันทรารมย์ ดำเนินคดีตามกฎหมายต่อไป
“ตนได้กำชับให้เจ้าหน้าที่ที่เกี่ยวข้องดำเนินคดีโดยเคร่งครัด และให้เร่งสืบสวนขยายผลเพื่อนำตัวผู้กระทำความผิดทั้งขบวนการมาลงโทษตามกฎหมายให้ได้ ซึ่งจังหวัดศรีสะเกษมุ่งมั่นในการขับเคลื่อนภารกิจเพื่อเสริมสร้างความสงบเรียบร้อยให้กับสังคมไทย เพื่อให้เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน ทุกปัญหาภัยคุกคามที่ส่งผลกระทบต่อการดำเนินชีวิตของพี่น้องประชาชนจะต้องไม่เกิดขึ้นอีก เพื่อให้สังคมไทยเป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง” นายอนุพงศ์ กล่าวเน้นย้ำ
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78296