รัฐบาลไทย-ข่าวทำเนียบรัฐบาล-สนุกกับการทำงานเพียงเท่านั้นถือว่าเราชนะแล้ว


วันพฤหัสบดีที่ 1 กุมภาพันธ์ 2567
สนุกกับการทำงานเพียงเท่านั้นถือว่าเราชนะแล้ว
“ร่าเริง รื่นเริง คึกคัก ครึกครื้น” คือหนึ่งในหลักการทรงงานของ พระบาทสมเด็จพระมหาภูมิพลอดุลยเดชมหาราช บรมนาถบพิตร รัชกาลที่ 9 เพราะเป็นปัจจัยการทำงานที่มีประสิทธิภาพ ในหลวงรัชกาลที่ 9 #ทรงมีความสุขกับการทรงงาน
และยังมี #พระอารมณ์ขันในระหว่างการทรงงาน ด้วย พระองค์ทรงแนะนำว่า การทำงานต้องอาศัยจิตใจเป็นสำคัญ โดยต้องมีความสุข สนุก และต้องสร้างบรรยากาศรอบตัวให้มีความสุขด้วย ดังพระราชดำรัสที่พระราชทานในงานประชุมสโมสรไลออนส์สากล ปี 2513 ความตอนหนึ่งว่า...
.
“ทำงานต้องสนุกกับงาน มิฉะนั้น เราจะเบื่อและหยุดทำงานในระยะต่อมา ดังนั้น ปัจจัยของการทำงานที่มีประสิทธิภาพ คือ ร่าเริง รื่นเริง คึกคัก ครึกครื้น... ร่าเริง รื่นเริง เวลาทำงานตัวเราเองก็ต้องร่าเริง และระหว่างทำงานก็ต้องสร้างบรรยากาศให้ผู้เข้าร่วมในการทำงานมีความรื่นเริง... คึกคัก ครึกครื้น คือ ตัวเองต้องคึกคัก กระฉับกระเฉงมีพลังเสียก่อน และต้องสร้างบรรยากาศในการทำงานให้ครึกครื้นสนุกสนาน”
--
ดร.สุเมธ ตันติเวชกุล กรรมการและเลขาธิการมูลนิธิชัยพัฒนา ผู้ถวายงานใกล้ชิดกว่า 35 ปี กล่าวว่า การทำงานกับพระองค์เป็นช่วงเวลาที่มีความสุขที่สุด ร่าเริง รื่นเริง คึกคัก และคึกครื้น คาถานี้ในหลวงรัชกาลที่ 9 รับสั่งอยู่เสมอ การทำงานให้สนุกจะสามารถทำงานได้สำเร็จรวดเร็วและมีประสิทธิภาพ ร่าเริงคือร่าเริงกับตัวเอง รื่นเริงคือรื่นเริงในกลุ่ม ยิ้มหัวเราะให้เพื่อนร่วมงาน เมื่อตัวเราร่าเริงยิ้มแย้มแจ่มใส บรรยากาศรอบตัวและคนรอบข้างที่อยู่กับเราก็พลอยมีความสุข และไม่เครียด ยิ่งหากมีความคักคึกและคึกครื้นก็จะทำให้มีพลังทำงาน
--
“พระองค์มีพระอารมณ์ขันในการทรงงาน ทรงมองเห็นทุกอย่างเป็นเรื่องสนุก ผมตามเสด็จพระองค์ท่าน ผมหัวเราะตลอด”
พระองค์ทรงมีความสุขและสนุกในการทำงาน โดยทรงพระราชดำริว่า “สนุกกับการทำงานเพียงเท่านั้น ถือว่าเราชนะแล้ว”
--
#น้อมรำลึกในพระมหากรุณาธิคุณหาที่สุดมิได้
===================
ที่มา : มูลนิธิชัยพัฒนา

ที่มา : https://www.thaigov.go.th/news/contents/details/78274