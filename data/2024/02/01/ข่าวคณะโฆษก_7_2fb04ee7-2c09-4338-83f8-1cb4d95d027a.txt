รัฐบาลไทย-ข่าวทำเนียบรัฐบาล-โฆษกรัฐบาลประชาสัมพันธ์ เชิญชวนผู้ประกอบการสมุนไพร ร่วมส่งผลิตภัณฑ์สมุนไพร PHP เข้าร่วมคัดเลือกกับกรมการแพทย์แผนไทยฯ เพิ่มโอกาสทางการตลาดทั้งใน-ต่างประเทศ 


วันพฤหัสบดีที่ 1 กุมภาพันธ์ 2567
01/02/2567
พิมพ์
โฆษกรัฐบาลประชาสัมพันธ์ เชิญชวนผู้ประกอบการสมุนไพร ร่วมส่งผลิตภัณฑ์สมุนไพร PHP เข้าร่วมคัดเลือกกับกรมการแพทย์แผนไทยฯ เพิ่มโอกาสทางการตลาดทั้งใน-ต่างประเทศ
โฆษกรัฐบาลประชาสัมพันธ์ เชิญชวนผู้ประกอบการสมุนไพร ร่วมส่งผลิตภัณฑ์สมุนไพร PHP เข้าร่วมคัดเลือกกับกรมการแพทย์แผนไทยฯ เพิ่มโอกาสทางการตลาดทั้งใน-ต่างประเทศ พร้อมชวนผู้สนใจเข้าอบรม “กลยุทธ์สมุนไพรสู่ตลาดกัมพูชา” ฟรี
วันนี้ (1 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เผยว่า รัฐบาลโดยกรมการแพทย์แผนไทยและการแพทย์ทางเลือก กระทรวงสาธารณสุข เชิญชวนผู้ประกอบการผลิตภัณฑ์สมุนไพรทุกระดับ เตรียมพร้อมร่วมส่งผลิตภัณฑ์เข้าร่วมการคัดเลือกผลิตภัณฑ์ Premium Herbal Products หรือ PHP ระหว่างวันที่ 1 เมษายน - 15 พฤษภาคม 2567 เพื่อเพิ่มโอกาสทางการตลาดให้ผู้ประกอบการผลิตภัณฑ์สมุนไพรไทยที่มีคุณภาพ และเปิดช่องทางการค้าทั้งในประเทศและต่างประเทศ พร้อมเชิญชวนผู้ที่สนใจเข้าอบรมพัฒนาศักยภาพผู้ประกอบการสมุนไพร “กลยุทธ์สมุนไพรสู่ตลาดกัมพูชา” ฟรี ในวันที่ 8 กุมภาพันธ์ 2567 ผ่านโปรแกรม Zoom Cloud Meetings
โฆษกประจำสำนักนายกรัฐมนตรีกล่าวว่า กรมการแพทย์แผนไทยฯ ได้ดำเนินการคัดเลือกผลิตภัณฑ์สมุนไพร Premium Herbal Products หรือ PHP มาตั้งแต่ ปี พ.ศ. 2560 จนถึงปัจจุบันเป็นปีที่ 7 มีผู้ประกอบการผลิตภัณฑ์สมุนไพรตั้งแต่รายเล็ก รายใหญ่ ระดับ Micro SMEs จนถึงระดับอุตสาหกรรม ได้ส่งผลิตภัณฑ์สมุนไพรเข้าร่วมคัดเลือก ซึ่งกรมการแพทย์แผนไทยฯ คาดหวังให้ประชาชนทั้งชาวไทยและต่างประเทศได้มีสมุนไพรที่มีคุณภาพ และเกิดความเชื่อมั่นต่อผลิตภัณฑ์สมุนไพร ที่ผ่านมามีผลิตภัณฑ์สมุนไพรไทยที่ผ่านการคัดเลือกกว่า 1,000 รายการ ใน 4 ประเภท ได้แก่ ยาสมุนไพร ผลิตภัณฑ์เสริมอาหาร อาหาร&เครื่องดื่ม และเครื่องใช้ภายนอก ซึ่งเมื่อผ่านการคัดเลือกเป็นผลิตภัณฑ์ PHP ของกรมการแพทย์แผนไทยฯ แล้ว จะมีการนำผลิตภัณฑ์สมุนไพรที่ได้รับรางวัล เพิ่มในช่องทางการตลาด ผ่านการออกนิทรรศการและจำหน่ายสินค้าของภาคีเครือข่าย อาทิ งาน OTOP, Thaiflex เป็นการเปิดช่องทางการค้าทั้งในประเทศและต่างประเทศ รวมถึงมีการจับคู่เจรจาธุรกิจ ซึ่งที่ผ่านมามีผู้ประกอบการสมุนไพรเข้าร่วมจับคู่เจรจาธุรกิจ และร่วมออกบูธนิทรรศการจำหน่ายสินค้ามากกว่า 300 ราย เกิดมูลค่าทางการตลาดมากกว่า 1,200 ล้านบาท
สำหรับการคัดเลือกผลิตภัณฑ์สมุนไพร PHP จะเปิดรับสมัครครั้งต่อไประหว่างวันที่ 1 เมษายน – 15 พฤษภาคม 2567 จึงขอให้ผู้ประกอบการผลิตภัณฑ์สมุนไพรไทยทุกระดับที่สนใจได้เตรียมพร้อมส่งผลิตภัณฑ์เข้าร่วมการคัดเลือก หากผ่านการคัดเลือก จะได้รับการเชิดชูเกียรติมอบเกียรติบัตรในงานมหกรรมสมุนไพรแห่งชาติ พร้อมทั้งจะได้ร่วมจัดแสดงผลิตภัณฑ์ภายในโซน Products ในงานมหกรรมสมุนไพรแห่งชาติ และผลิตภัณฑ์สมุนไพรไทยที่ได้รับคัดเลือกจะได้รับการเผยแพร่ในหนังสือ Catalog รายชื่อผลิตภัณฑ์สมุนไพรคุณภาพและ E- Catalog ของกรมการแพทย์แผนไทยฯ ทุกปี รวมถึงมีโอกาสในการจับคู่เจรจาธุรกิจกับคู่ค้าที่สนใจ นำผลิตภัณฑ์ไปจำหน่ายในต่างประเทศอีกด้วย สอบถามเกี่ยวกับผลิตภัณฑ์สมุนไพรคุณภาพ PHP โดยตรงได้ที่กองสมุนไพรเพื่อเศรษฐกิจ กรมการแพทย์แผนไทยฯ โทรสายด่วน 063 - 267 4154
นอกจากนี้ กองสมุนไพรเพื่อเศรษฐกิจ กรมการแพทย์แผนไทยฯ ยังได้ประชาสัมพันธ์เชิญชวนผู้ที่สนใจเข้าอบรมพัฒนาศักยภาพผู้ประกอบการสมุนไพร เรื่อง “กลยุทธ์สมุนไพรสู่ตลาดกัมพูชา” ฟรี ในวันที่ 8 กุมภาพันธ์ 2567 เวลา 09.00 - 16.00 น. ผ่านโปรแกรม Zoom Cloud Meetings โดยคุณจีรนันท์ วงศ์มงคล ประธานสมาคมธุรกิจไทยในกัมพูชา เป็นวิทยากรการอบรมในหัวข้อการผลิตและการจำหน่ายผลิตภัณฑ์สมุนไพร และ กลยุทธ์การเข้าสู่ตลาดสมุนไพรในกัมพูชา เพื่อหลีกเลี่ยงปัญหากฎระเบียบต่าง ๆ โดยผู้ที่สนใจสามารถลงทะเบียนได้ที่  https://forms.gle/yBFeSLBA6xudN7ht8  และขอรับคำปรึกษา/เจรจาธุรกิจ ได้ที่ https://forms.gle/sdEj5fgZGvVUX7oe6
“ในปี 2567 นี้ กรมการแพทย์แผนไทยฯ มุ่งให้ประเทศไทยเป็นผู้นำด้านการแพทย์ดั้งเดิม โดยมีเป้าหมายเพื่อสร้างความเชื่อมั่น บริการเป็นเลิศ และภูมิปัญญาสร้างคุณค่า สนับสนุนการนำงานวิจัยต่อยอดสู่นวัตกรรม เพื่อปรับใช้ในการให้บริการ ลดความเหลื่อมล้ำ ต่อยอดภูมิปัญญาดั้งเดิมสู่การสร้างมูลค่า สร้างรายได้ หนุนเสริมเศรษฐกิจ ภายใต้ฐานข้อมูลที่มีคุณภาพ เพื่อการให้บริการประชาชนอย่างเท่าเทียม โดยจะเดินหน้าขับเคลื่อนนโยบายสมุนไพรไทย ภายใต้แผนปฏิบัติการด้านสมุนไพรแห่งชาติ ฉบับที่ 2 พ.ศ. 2566 - 2570 เพื่อสนับสนุนการพัฒนาสมุนไพรตลอดห่วงโซ่คุณค่า วางเป้าหมายออกสู่ตลาดโลก เพื่อสร้างเศรษฐกิจรายได้ของประชาชน และสร้างมูลค่าทางเศรษฐกิจให้แก่ประเทศชาติต่อไป” นายชัย กล่าว

ที่มา : https://www.thaigov.go.th/news/contents/details/78290