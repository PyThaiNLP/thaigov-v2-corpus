รัฐบาลไทย-ข่าวทำเนียบรัฐบาล-​'นลินี ทวีสิน' พบทูตคาซัคสถาน ปลื้มความสัมพันธ์ทุกมิติพัฒนาก้าวกระโดด ชมไทยเป็นพันธมิตรใกล้ชิดในภูมิภาค 


วันพฤหัสบดีที่ 1 กุมภาพันธ์ 2567
01/02/2567
พิมพ์
​'นลินี ทวีสิน' พบทูตคาซัคสถาน ปลื้มความสัมพันธ์ทุกมิติพัฒนาก้าวกระโดด ชมไทยเป็นพันธมิตรใกล้ชิดในภูมิภาค
​'นลินี ทวีสิน' พบทูตคาซัคสถาน ปลื้มความสัมพันธ์ทุกมิติพัฒนาก้าวกระโดด ชมไทยเป็นพันธมิตรใกล้ชิดในภูมิภาค
วันที่ 1 กุมภาพันธ์ 2567 นลินี ทวีสิน พบทูตคาซัคสถาน ปลื้มความสัมพันธ์ระหว่างสองประเทศมีพัฒนาการอย่างก้าวกระโดด โดยในปีนี้มีแผนการเยือนระดับสูงหลายระดับ ในมิติด้านการค้า มูลค่าการส่งออกไทยไปยังคาซัคสถานโตกว่าร้อยละ 23 ตลอดจนในแง่ของจำนวนนักท่องเที่ยวที่เติบโตอย่างเด่นชัดภายหลังจากมาตรการวีซ่าฟรีของรัฐบาล
นลินี ทวีสิน ผู้แทนการค้าไทย เปิดเผยภายหลังการหารือกับนายอาร์มัน อิสเซตอฟ เอกอัครราชทูตสาธารณรัฐคาซัคสถานประจำประเทศไทยว่า ในปีนี้ไทยและคาซัคสถานจะมีการแลกเปลี่ยนการเยือนระดับสูงในหลายระดับ ไม่ว่าจะเป็นการเยือนคาซัคสถานของรองนายกรัฐมนตรีและรัฐมนตรีว่าการกระทรวงพาณิชย์ ในขณะที่รองนายกรัฐมนตรีและรัฐมนตรีว่าการกระทรวงการต่างประเทศคาซัคสถานมีกำหนดจะเดินทางเยือนไทยในช่วงเดือนเมษายนนี้ โดยการเยือนเหล่านี้จะเป็นส่วนสำคัญในการกระชับความสัมพันธ์ทางการค้า และแก้ไขอุปสรรคทางการค้าต่าง ๆ  และยังเป็นปัจจัยสำคัญในการสร้างความเชื่อมั่นและมั่นใจให้แก่นักลงทุนแต่ละฝ่ายอีกด้วย
นางนลินีฯ เสริมว่า ในมิติของความสัมพันธ์ทางการค้า ไทยและคาซัคสถานมีความสัมพันธ์ที่ดีมาโดยตลอด ดังจะเห็นจากมูลค่าการค้ารวมที่ปี 2566 ขยายตัวจากปี 2565 กว่าร้อยละ 26 ในขณะที่การส่งออกของไทยไปคาซัคสถานในปี 2566 ขยายตัวกว่าร้อยละ 23 นอกจากนี้ ไทยและคาซัคสถานยังอยู่ระหว่างการจัดทำความตกลงทางการค้าไทย-คาซัคสถาน ซึ่งคาดว่าจะสามารถหาข้อสรุปและลงนามได้ทันภายในปีนี้ โดยความตกลงดังกล่าวครอบคลุมสาขาความร่วมมือที่ทั้งสองฝ่ายมีความสนใจร่วมกัน เช่น อาหารและการเกษตร สินแร่ รถยนต์และชิ้นส่วน ตนจึงเชื่อว่าหากเจรจาแล้วเสร็จจะเป็นกลไกสำคัญในการส่งเสริมและขยายความร่วมมือทางเศรษฐกิจ การค้าและการลงทุนระหว่างสองประเทศให้แน่นแฟ้นมากยิ่งขึ้น ทั้งในด้านสาขาความร่วมมือของภาครัฐ และการส่งเสริมกิจกรรมระหว่างภาคเอกชนทั้งสองฝ่าย
ไทยและคาซัคสถานยังมีการเชื่อมโยงของคนและจำนวนนักท่องเที่ยวที่เพิ่มมากขึ้นภายหลังจากนโยบาย    วีซ่าฟรีของรัฐบาล นอกจากนี้ ยังมีเปิดการไฟลท์บินตรงระหว่างสองประเทศเพิ่มเติม ซึ่งนับว่าเป็นข่าวดีต่ออุตสาหกรรมท่องเที่ยวของประเทศไทย นางนลินีฯ กล่าวทิ้งท้าย

ที่มา : https://www.thaigov.go.th/news/contents/details/78263