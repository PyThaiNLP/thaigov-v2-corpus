รัฐบาลไทย-ข่าวทำเนียบรัฐบาล- รมว.ยุติธรรม เดินทางเยือนสาธารณรัฐประชาชนจีน หารือและประสานความร่วมมือปราบปรามยาเสพติด


วันพฤหัสบดีที่ 1 กุมภาพันธ์ 2567
01/02/2567
พิมพ์
รมว.ยุติธรรม เดินทางเยือนสาธารณรัฐประชาชนจีน หารือและประสานความร่วมมือปราบปรามยาเสพติด
รมว.ยุติธรรม เดินทางเยือนสาธารณรัฐประชาชนจีน หารือและประสานความร่วมมือปราบปรามยาเสพติด
ในวันพุธที่ ๓๑ มกราคม ๒๕๖๗ เวลา ๑๘.๓๐ - ๑๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พลตำรวจโท ภาณุรัตน์ หลักบุญ เลขาธิการ ป.ป.ส. คณะผู้บริหารสำนักงาน ป.ป.ส. และผู้แทนหน่วยงานที่เกี่ยวข้อง เดินทางเยือนสาธารณรัฐประชาชนจีน เพื่อกระชับความสัมพันธ์ระหว่าง ๒ ประเทศ ในการแก้ไขปัญหายาเสพติด โดยมี นายหวัง เสี่ยวหง รัฐมนตรีว่าการกระทรวงความมั่นคงสาธารณะ สาธารณรัฐประชาชนจีน และคณะเจ้าหน้าที่ฝ่ายจีน ให้การต้อนรับ ณ กระทรวงความมั่นคงสาธารณะ กรุงปักกิ่ง สาธารณรัฐประชาชนจีน
รัฐมนตรีว่าการกระทรวงยุติธรรม กล่าวชื่นชมการดำเนินงานด้านการป้องกันและปราบปรามยาเสพติดอย่างจริงจังของจีน จนส่งผลให้สามารถลดผลกระทบจากยาเสพติดได้ในแทบทุกมิติ พร้อมทั้งได้กล่าวสรุปถึงสถานการณ์ปัญหายาเสพติดว่าประเทศไทยประสบปัญหาดังกล่าวมาอย่างยาวนาน โดยเฉพาะการเป็นทางผ่านของยาเสพติดจากพื้นที่สามเหลี่ยมทองคำไปยังประเทศอื่น ๆ ซึ่งนายกรัฐมนตรีของไทยเล็งเห็นความสำคัญของปัญหา จึงยกระดับความสำคัญของปัญหายาเสพติดเป็นวาระแห่งชาติ และเร่งรัดการปราบปรามยาเสพติดให้เห็นผลอย่างเป็นรูปธรรม
นายหวัง เสี่ยวหง รัฐมนตรีว่าการกระทรวงความมั่นคงสาธารณะ สาธารณรัฐประชาชนจีน ได้กล่าวต้อนรับรัฐมนตรีว่าการกระทรวงยุติธรรม ในโอกาสเดินทางมาเยือนจีนในครั้งนี้ พร้อมทั้งยืนยันความเป็นหุ้นส่วนและพันธมิตรที่ดีระหว่างจีนกับไทยตลอดระยะเวลาเกือบ ๕๐ ปีที่ผ่านมา โอกาสนี้ นายหวัง เสี่ยวหง ยังได้เน้นย้ำความร่วมมือที่ดีระหว่างสองประเทศในทุกด้าน เพื่อเสริมสร้างความเจริญรุ่งเรืองและรักษาสันติภาพในภูมิภาค
นอกจากนี้ ทั้งสองฝ่ายได้หารือถึงแนวทางในการพัฒนาความร่วมมือด้านการควบคุมยาเสพติดระหว่างกัน โดยได้บรรลุข้อตกลงที่จะยกระดับความร่วมมือที่สำคัญ ดังนี้ ๑) ความร่วมมือในการควบคุมและสกัดกั้นการลักลอบลำเลียงเคมีภัณฑ์ที่มิได้อยู่ภายใต้การควบคุมของอนุสัญญาสหประชาชาติ (non-controlled chemicals) มิให้เข้าสู่แหล่งผลิตในพื้นที่สามเหลี่ยมทองคำ โดยขอให้จีนเป็นแกนนำในเรื่องดังกล่าว เพื่อให้บรรลุผลเร็ว เนื่องจากเป็นประเทศที่มีการผลิตและส่งออกเคมีภัณฑ์เพื่อการอุตสาหกรรมเป็นจำนวนมาก ๒) ความร่วมมือด้านการบังคับใช้กฎหมาย โดยมุ่งเน้นความร่วมมือในการปราบปรามอาชญากรรมที่เป็นปัญหาต่อทั้งสองประเทศอย่างเข้มงวด ได้แก่ ยาเสพติด การหลอกลวงทางโทรศัพท์ การพนันออนไลน์ การค้ามนุษย์ และการฟอกเงิน ซึ่งมักเกี่ยวพันกับยาเสพติด ๓) ความร่วมมือในการสืบสวนขยายผลและจับกุมเครือข่ายอาชญากรรมข้ามชาติ ผู้ต้องหา ๒ สัญชาติ และผู้ต้องหารายสำคัญ โดยฝ่ายจีนขอความร่วมมือให้ฝ่ายไทยส่งตัวผู้ต้องหากลับไปดำเนินคดีที่จีน ซึ่งรัฐมนตรีว่าการกระทรวงยุติธรรมได้ชี้แจงว่าเรื่องดังกล่าวเป็นอำนาจของศาล อย่างไรก็ตามกระทรวงยุติธรรมยินดีอำนวยความสะดวกในเรื่องดังกล่าวอย่างเต็มที่ ๔) ฝ่ายจีนยินดีให้ไทยส่งคณะผู้แทนมาแลกเปลี่ยนเรียนรู้ในความก้าวหน้าและความสำเร็จในการดำเนินงานของฝ่ายจีนในเรื่องของการวิเคราะห์สารเสพติดจากระบบบำบัดน้ำเสียในชุมชน และการบำบัดฟื้นฟูผู้ติดยาเสพติดในชุมชน และ ๕) ในห้วงท้ายทั้งสองฝ่ายยังได้เน้นย้ำการสานต่อความสัมพันธ์ระหว่างไทยและจีนที่มีมาอย่างยาวนาน รวมถึงความร่วมมือระหว่างกันตามฉันทามติของผู้นำทั้งสองประเทศผ่านทุกช่องท่าง

ที่มา : https://www.thaigov.go.th/news/contents/details/78319