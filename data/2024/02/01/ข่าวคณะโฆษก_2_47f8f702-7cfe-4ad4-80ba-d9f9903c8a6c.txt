รัฐบาลไทย-ข่าวทำเนียบรัฐบาล-“คารม” เผย รัฐบาล โดย ก.แรงงาน จับมือสถานประกอบการเอกชน ส่งเสริมโครงการจ้างงานคนพิการเชิงสังคมต่อเนื่อง ปี 67 สร้างงานคนพิการแล้ว 4,119 คน ก่อรายได้กว่า 493,126,680 บาท 


วันพฤหัสบดีที่ 1 กุมภาพันธ์ 2567
01/02/2567
พิมพ์
“คารม” เผย รัฐบาล โดย ก.แรงงาน จับมือสถานประกอบการเอกชน ส่งเสริมโครงการจ้างงานคนพิการเชิงสังคมต่อเนื่อง ปี 67 สร้างงานคนพิการแล้ว 4,119 คน ก่อรายได้กว่า 493,126,680 บาท
“คารม” เผย รัฐบาล โดย ก.แรงงาน จับมือสถานประกอบการเอกชน ส่งเสริมโครงการจ้างงานคนพิการเชิงสังคมต่อเนื่อง ปี 67 สร้างงานคนพิการแล้ว 4,119 คน ก่อรายได้กว่า 493,126,680 บาท
วันที่ 1 กุมภาพันธ์ 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ในปีงบประมาณ 2567 รัฐบาล   โดยกระทรวงแรงงาน ได้เชิญชวนสถานประกอบการภาคเอกชน เข้าร่วมโครงการส่งเสริมการจ้างงานคนพิการ    เชิงสังคม ประเภทจ้างเหมาบริการ ซึ่งมีสถานประกอบการ จำนวน 480 แห่ง ตอบรับและดำเนินการให้สิทธิแก่คนพิการหรือผู้ดูแลคนพิการตามมาตรา 35 ทั้งสิ้น จำนวน 4,119 คน ซึ่งจะก่อให้เกิดรายได้แก่คนพิการเป็นเงินจำนวน 493,126,680 บาทต่อปี
นายคารม กล่าวว่า นับเป็นอีกก้าวของการส่งเสริมการจ้างงานคนพิการเชิงสังคมที่ได้รับความร่วมมือเป็นอย่างดีจากทุกภาคส่วนโดยเฉพาะนายจ้าง/สถานประกอบการ ที่ให้สิทธิคนพิการเพิ่มขึ้นทุกปี ซึ่งเป้าหมายต่อจากนี้ กระทรวงแรงงานจะผลักดันให้ผู้ประกอบการจ้างงานคนพิการตามมาตรา 33 หรืองานประจำในกลุ่มที่สามารถทำงานได้รวมทั้งส่งเสริมกลุ่มที่สามารถเพิ่มทักษะและกลุ่มที่ต้องการประกอบอาชีพอิสระ ขับเคลื่อนสู่เป้าหมายการพัฒนาที่ยั่งยืน (SDGs) พัฒนาคุณภาพชีวิตผู้พิการอย่างมั่นคงยิ่งขึ้น ตามนโยบายของรัฐบาลภายใต้การนำของนายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ที่ให้ความสำคัญกับความเท่าเทียมของคนทุกกลุ่ม โดยจะดูแลให้มีเกียรติ มีศักดิ์ศรี มีงาน มีรายได้ ยกระดับคุณภาพชีวิตที่ดีกว่าเดิมด้วยสวัสดิการโดยรัฐ
“สำหรับสถานประกอบการที่มีความประสงค์จะเข้าร่วมโครงการฯ และผู้พิการที่ต้องการใช้สิทธิตามมาตรา 35 สามารถติดต่อสอบถามได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือลงทะเบียนใช้สิทธิผ่านระบบ e - Service กรมการจัดหางาน หากต้องการสอบถามรายละเอียดเพิ่มเติมติดต่อได้ที่ สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน โทร 1694” นายคารม กล่าว

ที่มา : https://www.thaigov.go.th/news/contents/details/78265