รัฐบาลไทย-ข่าวทำเนียบรัฐบาล-“จักรพงษ์”  รมช.กต  ผู้แทนนายกฯ ร่วมงานครบรอบ 3 ปี สถานีข่าว TOP NEWS ย้ำ วีซ่าฟรีไทย-จีน ยกระดับความสัมพันธ์ กระตุ้นการท่องเที่ยวส่งผลต่อเศรษฐกิจ 


วันพฤหัสบดีที่ 1 กุมภาพันธ์ 2567
01/02/2567
พิมพ์
“จักรพงษ์”  รมช.กต  ผู้แทนนายกฯ ร่วมงานครบรอบ 3 ปี สถานีข่าว TOP NEWS ย้ำ วีซ่าฟรีไทย-จีน ยกระดับความสัมพันธ์ กระตุ้นการท่องเที่ยวส่งผลต่อเศรษฐกิจ
“จักรพงษ์”  รมช.กต  ผู้แทนนายกฯ ร่วมงานครบรอบ 3 ปี สถานีข่าว TOP NEWS ย้ำ วีซ่าฟรีไทย-จีน ยกระดับความสัมพันธ์ กระตุ้นการท่องเที่ยวส่งผลต่อเศรษฐกิจ หวังให้พาสปอร์ตประเทศไทยมีพาวเวอร์มากขึ้นในโลก
วันที่ 1 กุมภาพันธ์ 2567  เวลา 10.00 น.  ณ  สถานีข่าวท๊อปนิวส์ หมู่บ้านธนาซิตี้ ตำบลบางโฉลง อำเภอบางพลี จังหวัดสมุทรปราการ  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมายนายจักรพงษ์ แสงมณี รัฐมนตรีช่วยว่าการกระทรวงการต่างประเทศ ร่วมงาน “ครบรอบ 3 ปี สถานีข่าว TOP NEWS ก้าวเข้าสู่ปีที่ 4” โดยรัฐมนตรีช่วยว่าการกระทรวงการต่างประเทศ ได้กล่าวแสดงความยินดีว่า  ในโอกาส TOP NEWs ครบรอบ 3 ปี ก้าวเข้าสู่ปีที่ 4  ได้อย่างเข้มแข็ง มั่นคง และเป็นผู้ผลิตสื่อที่ได้มาตรฐานให้กับคนไทย ขออวยพรให้กิจการรุ่งเรือง มั่นคงต่อไป
ภายหลังร่วมงานฯ นายจักรพงษ์ แสงมณี รัฐมนตรีช่วยว่าการกระทรวงการต่างประเทศ ให้สัมภาษณ์ถึงการลงนาม วีซ่าฟรีประเทศไทยและประเทศจีนว่า  ได้มีการให้วีซ่าฟรีให้กับประเทศจีนตั้งแต่แรกที่รัฐบาลเข้ามารับตำแหน่ง  โดยมีนักท่องเที่ยวจีนเดินทางเข้ามาประเทศไทยเพิ่มขึ้นอย่างมีนัยยะสำคัญตลอดช่วงที่มีการวีซ่าฟรี ทั้งนี้ หลังจากนายกรัฐมนตรีได้มีการเดินทางไปเยือนประเทศจีน ได้มีการพูดคุยและตกลงในเรื่องการยกระดับความสัมพันธ์ระหว่างประเทศไทยและประเทศจีนให้มากขึ้น จึงเป็นที่มาของการลงนามวีซ่าฟรีให้ระหว่างประเทศไทยและประเทศจีนเป็นการถาวร ถือเป็นการยกระดับความสัมพันธ์อย่างมีนัยยะสำคัญ ว่าพาสปอร์ตประเทศไทยจะมีพาวเวอร์มากขึ้น
รัฐมนตรีช่วยว่าการกระทรวงการต่างประเทศกล่าวต่อไปว่า วีซ่าฟรีจะช่วยส่งเสริมเรื่องเศรษฐกิจให้กับประเทศไทย  มีนักท่องเที่ยวจีนเดินทางมาไทยมากขึ้น และเป็นการอำนวยความสะดวกให้กับคนไทยในการเดินทางไปจีนไม่ต้องเสียเวลา เสียค่าใช้จ่ายในการทำวีซ่า รวมถึงเป็นการอำนวยความสะดวกต่อการลงทุนในไทย ซึ่งประเทศจีนมาลงทุนในไทยเป็นจำนวนมาก โดยเฉพาะการลงทุนอุตสาหกรรมอีวี
“สำหรับมาตรการป้องกันรักษาความปลอดภัย และความมั่นคง หน่วยงานที่เกี่ยวข้องจะมีการตรวจตราอย่างเข้มงวดมากขึ้น เพื่อสร้างความมั่นใจต่อการท่องเที่ยว ยืนยันการวีซ่าฟรีเป็นเพียงการเริ่มต้น รัฐบาลยังมีอีกหลายนโยบาย ทั้งเรื่อง FTA การเปิดการเจรจาทางการค้ากับหลาย ๆ ประเทศทั่วโลก เพื่อสร้างความสัมพันธ์กับประเทศต่าง ๆ ในการดึงดูดนักท่องเที่ยว และนักลงทุนเข้ามาประเทศไทยเพิ่มมากขึ้น” รัฐมนตรีช่วยว่าการกระทรวงการต่างประเทศกล่าว

ที่มา : https://www.thaigov.go.th/news/contents/details/78292