รัฐบาลไทย-ข่าวทำเนียบรัฐบาล-“รัดเกล้า” ย้ำรัฐบาลให้ความสำคัญในการแก้ปัญหา PM 2.5 ด้านกระทรวงพลังงานออกนโยบาย 3C หนุนใช้รถอีวี ขณะที่กระทรวงอุตฯเข้มใช้กฎหมายลดฝุ่น หนุนชาวไร่ตัดอ้อยสดขาย


วันพฤหัสบดีที่ 1 กุมภาพันธ์ 2567
01/02/2567
พิมพ์
“รัดเกล้า” ย้ำรัฐบาลให้ความสำคัญในการแก้ปัญหา PM 2.5 ด้านกระทรวงพลังงานออกนโยบาย 3C หนุนใช้รถอีวี ขณะที่กระทรวงอุตฯเข้มใช้กฎหมายลดฝุ่น หนุนชาวไร่ตัดอ้อยสดขาย
“รัดเกล้า” ย้ำรัฐบาลให้ความสำคัญในการแก้ปัญหา PM 2.5 ด้านกระทรวงพลังงานออกนโยบาย 3C หนุนใช้รถอีวี ขณะที่กระทรวงอุตฯเข้มใช้กฎหมายลดฝุ่น หนุนชาวไร่ตัดอ้อยสดขาย ยืนยันทุกมาตรการออกแบบแก้ปัญหาถูกจุด
วันนี้ (1 ก.พ.67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า การประชุม ครม.เมื่อวันอังคารที่ 30 มกราคมที่ผ่านมา นายเศรษฐา ทวีสิน นายกรัฐมนตรีและ รมว.คลัง มีกำชับในที่ประชุม ในการแก้ปัญหาฝุ่น PM 2.5 โดยให้ทุกกระทรวงเร่งลงพื้นที่เพื่อเข้าไปแก้ปัญหานั้น ในส่วนของกระทรวงพลังงานและกระทรวงอุตสาหกรรมยังคงเดินหน้าอย่างเต็มที่ตามมาตรการต่างๆที่มุ่งเน้นแก้ปัญหา PM 2.5 ในระยะยาว​ โดยเฉพาะนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้ออกมาตรการแก้ไขปัญหา PM2.5 หลักๆอยู่ 2 มาตรการ คือ
1. การออกมาตรการบังคับใช้มาตรฐานยูโร 5 สำหรับรถยนต์ขนาดเล็กที่ใช้เครื่องยนต์ดีเซล และรถยนต์ขนาดใหญ่ ได้แก่ รถกระบะ รถบัส และรถบรรทุก ทั้งที่ใช้เครื่องยนต์เบนซินและดีเซล เพื่อแก้ไขปัญหามลพิษทางอากาศ โดยเฉพาะฝุ่นละอองขนาดเล็ก PM 2.5 และปัญหาสิ่งแวดล้อมของประเทศในระยะยาว ตั้งแต่วันที่ 1 มกราคม 2567 ที่ผ่านมา
2. การสนับสนุนเกษตรกรชาวไร่อ้อยตัดอ้อยสดคุณภาพดีเพื่อลดฝุ่น PM 2.5 เพื่อให้เกษตรกรชาวไร่อ้อยสามารถดำเนินการเก็บเกี่ยวอ้อยสดคุณภาพดีและนำไปแก้ไขปัญหาในพื้นที่ที่มีข้อจำกัดที่ทำให้เกิดการลักลอบเผาอ้อย ซึ่งเป็นสาเหตุหนึ่งที่ก่อให้เกิดฝุ่น PM2.52 โดยช่วยเหลือเฉพาะซาวไร่อ้อยทุกรายที่ตัดอ้อยสดคุณภาพดีส่งโรงงานเท่านั้น ผ่านการสมทบจ่ายค่าแรงงานให้แก่เกษตรกรที่ตัดอ้อยสดแทนการตัดอ้อยไฟไหม้ ซึ่งจะทำให้ลดการเผาได้
ในส่วนของกระทรวงพลังงาน นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน ได้ออกนโยบาย 3C หรือ Clean - Care - Change เพื่อแก้ไขและบรรเทาปัญหา PM2.5 และมอบลมหายใจที่ดีกว่าเดิมให้กับคนไทย ประกอบด้วย
CLEAN ยกระดับคุณภาพน้ำมันเชื้อเพลิงสู่ Euro5 ซึ่งกระทรวงพลังงานได้ประสานกลุ่มโรงกลั่นน้ำมันทุกแห่งทั่วประเทศ เพื่อปรับคุณภาพน้ำมันจาก Euro4 ไป Euro5 และบังคับใช้ตั้งแต่วันที่ 1 มกราคม 2567 ที่ผ่านมา
CARE ส่งเสริมการเข้าศูนย์บริการเพื่อดูแลเครื่องยนต์ โดยขอความร่วมมือทั้งค่ายรถยนต์และผู้ค้าน้ำมันในการเพิ่มส่วนลดให้มากขึ้น ซึ่งผู้ค้าน้ำมันและค่ายรถยนต์ได้มีโปรโมชั่นส่วนลดสำหรับลูกค้าผู้ใช้รถยนต์ในการนำรถยนต์เข้าศูนย์บริการบำรุงรักษาตามระยะ รวมทั้งการเปลี่ยนไส้กรองอากาศ ไส้กรองน้ำมัน การเปลี่ยนถ่ายน้ำมัน โดยเฉพาะรถเก่า เพื่อจูงใจให้ประชาชนนำรถยนต์เข้าตรวจสอบสภาพเพื่อลดฝุ่นให้ได้มากที่สุด
CHANGE สนับสนุนการใช้ยานยนต์ไฟฟ้า สนับสนุนให้มีการเปลี่ยนจากการใช้รถน้ำมันมาใช้รถยนต์ไฟฟ้า เพื่อลดการปล่อยลดการปล่อย CO2 ซึ่งเป็นต้นตอของฝุ่น PM2.5
นอกจากนี้ กระทรวงพลังงานยังได้ดำเนินการศึกษาและปรับโครงสร้างราคาพลังงานทุกชนิดให้เหมาะสมและเป็นธรรม รวมทั้งการเปิดเสรีในกิจการพลังงานเพื่อให้เกิดการแข่งขัน ส่วนด้านส่งเสริมพลังงานสะอาด ก็จะส่งเสริมพลังงานชีวมวล ชีวภาพ พลังงานจากแสงอาทิตย์ พลังงานลม ให้มากขึ้น พร้อมไปกับการส่งเสริมการใช้เทคโนโลยีในการลดการปล่อย CO2 เพื่อให้ตอบโจทย์ด้านสิ่งแวดล้อมอีกด้วย
"จากข้อมูลของ Greenpeace พบว่าปัญหา PM2.5 ได้ส่งผลกระทบต่อภาคเศรษฐกิจทั่วโลกกว่า 70 ล้านล้านบาท โดยแหล่งที่มาของฝุ่น PM2.5 มาจากการเผาในที่โล่ง 54% ภาคอุตสาหกรรม 17% ภาคขนส่ง 13% ภาคการผลิตไฟฟ้า 8% และอื่นๆ 8% แต่หากตรวจสอบเฉพาะในเขตเมืองจะพบว่าฝุ่น PM2.5 จะเกิดจากภาคขนส่งมากถึง 72% โดยรถบรรทุกพบมากที่สุดที่ 28% รถกระบะ 21% รถยนต์นั่ง 10% รถประจำทาง 7% รถมอเตอร์ไซค์ 5% และรถตู้ 1%  ดังนั้น จะเห็นได้ว่ามาตรการของกระทรวงอุตสาหกรรมและกระทรวงพลังงาน ได้ออกแบบมาเพื่อแก้ปัญหาอย่างถูกจุด"  รัดเกล้ากล่าว

ที่มา : https://www.thaigov.go.th/news/contents/details/78279