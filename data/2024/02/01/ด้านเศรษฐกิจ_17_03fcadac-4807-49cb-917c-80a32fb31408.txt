รัฐบาลไทย-ข่าวทำเนียบรัฐบาล-กรมทางหลวงชนบท บรรเทาความเดือดร้อนจากอุทกภัย ซ่อมบำรุงถนนสาย ชม.3057 กว่า 2 กิโลเมตร จังหวัดเชียงใหม่ เพิ่มประสิทธิภาพโครงข่ายทางถนนให้เข้าสู่พื้นที่โครงการหลวงได้อย่างสะดวกปลอดภัย


วันพฤหัสบดีที่ 1 กุมภาพันธ์ 2567
กรมทางหลวงชนบท บรรเทาความเดือดร้อนจากอุทกภัย ซ่อมบำรุงถนนสาย ชม.3057 กว่า 2 กิโลเมตร จังหวัดเชียงใหม่ เพิ่มประสิทธิภาพโครงข่ายทางถนนให้เข้าสู่พื้นที่โครงการหลวงได้อย่างสะดวกปลอดภัย
...
กรมทางหลวงชนบท (ทช.) โดยแขวงทางหลวงชนบทเชียงใหม่ ดำเนินโครงการซ่อมฟื้นฟูทางหลวงชนบทอันเนื่องจากเหตุภัยพิบัติสาย ชม.3057 แยก ทล.108 - ศูนย์พัฒนาโครงการหลวงห้วยส้มป่อย อำเภอจอมทอง จังหวัดเชียงใหม่ ดำเนินการซ่อมสร้างผิวทางแอสฟัลท์ติกคอนกรีต ผิวจราจรกว้าง 4.50 - 5 เมตร และงานป้องกันการกัดเซาะบริเวณปลายเชิงลาด พร้อมติดตั้งอุปกรณ์อำนวยความปลอดภัย ตั้งแต่ช่วง กม. ที่ 0+000 - 33+048 (เป็นช่วง ๆ) รวมระยะทางการดำเนินงาน 2.982 กิโลเมตร ใช้งบประมาณรวม 24.750 ล้านบาท เนื่องจากถนนสายดังกล่าวตั้งอยู่บริเวณพื้นที่ภูเขาสูง ในช่วงฤดูฝนที่ผ่านมาเกิดอุทกภัยบริเวณสายทาง จึงทำให้ถนนได้รับความเสียหายหลายแห่งส่งผลให้ประชาชนไม่ได้รับความสะดวกในการเดินทาง ซึ่งจะช่วยให้ประชาชนเดินทางเข้าสู่แหล่งท่องเที่ยวและสถานที่สำคัญ เช่น น้ำตกห้วยส้มป่อย สถานที่ราชการ โรงเรียนบ้านห้วยส้มป่อย และศูนย์พัฒนาโครงการหลวงห้วยส้มป่อย สนับสนุนการขนส่งพืชผักผลไม้ตามฤดู รวมทั้งบรรเทาความเดือนร้อนในประชาชนในพื้นที่ได้สัญจรอย่างสะดวกปลอดภัยมากยิ่งขึ้น ปัจจุบันโครงการดังกล่าวก่อสร้างเสร็จสมบูรณ์ พร้อมเปิดให้ประชาชนใช้สัญจรได้แล้ว

ที่มา : https://www.thaigov.go.th/news/contents/details/78306