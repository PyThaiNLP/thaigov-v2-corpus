รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการพัฒนาพื้นที่ภายในสถานีขนส่งผู้โดยสารกรุงเทพ (จตุจักร) เพื่อรองรับการให้บริการประชาชน


วันพุธที่ 31 มกราคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการพัฒนาพื้นที่ภายในสถานีขนส่งผู้โดยสารกรุงเทพ (จตุจักร) เพื่อรองรับการให้บริการประชาชน
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการพัฒนาพื้นที่ภายในสถานีขนส่งผู้โดยสารกรุงเทพ (จตุจักร) เพื่อรองรับการให้บริการประชาชนตามนโยบายของกระทรวงคมนาคม และการบูรณาการร่วมกับหน่วยงานที่เกี่ยวข้องเพื่อยกระดับความสะดวก ปลอดภัยในการให้บริการประชาชน พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม และนายเสกสม อัครพันธุ์ รองอธิบดีกรมการขนส่งทางบก โดยมี นางสาวระพิพรรณ วรรณพินทุ รองกรรมการผู้จัดการ รักษาการแทนกรรมการผู้จัดการใหญ่ บริษัท ขนส่ง จำกัด ผู้บริหารและพนักงานให้การต้อนรับ ในวันที่ 31 มกราคม 2567 ณ สถานีขนส่งผู้โดยสารกรุงเทพ (จตุจักร)
นายสุรพงษ์ ปิยะโชติ กล่าวว่า กระทรวงคมนาคมได้ให้ความสำคัญในการพัฒนาสิ่งอำนวยความสะดวก และยกระดับความสะดวก ปลอดภัยให้กับผู้ใช้บริการรถโดยสารสาธารณะ จึงได้มอบให้ บริษัท ขนส่ง จำกัด (บขส.) ในฐานะที่กำกับดูแลและเป็นผู้ให้บริการรถโดยสารเส้นทาง หมวด 2 (เส้นทางกรุงเทพฯ - ต่างจังหวัด) แก้ไขปัญหาภายในสถานีขนส่งผู้โดยสารกรุงเทพ (จตุจักร) หรือหมอชิต 2 โดยเฉพาะในพื้นที่ชานชาลาขาเข้าที่มีการร้องเรียนว่า มีกลุ่มบุคคลมาก่อกวนผู้โดยสารขณะลงจากรถโดยสารมาโดยตลอด ซึ่งก่อนหน้านี้กระทรวงคมนาคม ได้ให้ บขส. ร่วมกับกรมการขนส่งทางบก และสถานีตำรวจนครบาลบางซื่อ จัดเจ้าหน้าที่หมุนเวียนตรวจตรา และดูแลความปลอดภัย และตั้งป้อมรักษาความปลอดภัยในบริเวณดังกล่าว และเพื่อให้การบริหารจัดการพื้นที่เป็นไปอย่างมีประสิทธิภาพมากยิ่งขึ้น โดยตั้งแต่วันที่ 1 กุมภาพันธ์ 2567 เป็นต้นไป บขส. ได้กำหนดให้รถโดยสารทุกคันที่เดินทางมาถึงสถานีขนส่งหมอชิต 2 ในช่วงเวลา 20.00 - 04.00 น. ของวันถัดไป จอดส่งผู้โดยสารบริเวณชานชาลาที่ 112 ถึงชานชาลาที่ 122 ของอาคารสถานีขนส่งฯ (ขาออก) โดยในช่วงเวลาดังกล่าว บขส. จะปิดพื้นที่ (ขาเข้า) ชั่วคราว โดยจะใช้พื้นที่สำรองวินของรถโดยสาร บขส. เท่านั้น และห้ามบุคคลอื่นเข้าพื้นที่โดยไม่ได้รับอนุญาต
ทั้งนี้ บขส. ได้แจ้งหน่วยงานที่เกี่ยวข้อง อาทิ องค์การขนส่งมวลชนกรุงเทพ (ขสมก.) ผู้ประกอบการรถแท็กซี่ จัดรถโดยสารอำนวยความสะดวกประชาชนในพื้นที่ (ขาออก) โดยผู้ใช้บริการสามารถเลือกเดินทางต่อรถโดยสารสาธารณะที่บริเวณด้านหน้าสถานีขนส่งฯ รถแท็กซี่ บริเวณชั้น 1 และชั้น 3 รถรับจ้างหรือรถยนต์ส่วนตัวมาจอดรับที่บริเวณลานจอดรถ ชั้น 1 ได้ นอกจากนี้ ตามนโยบาย Quick Win บขส. ได้จัดการเดินรถ Feeder โดยรถโดยสาร บขส. ทุกคัน จะจอดส่งผู้โดยสารที่สถานีกลางกรุงเทพอภิวัฒน์ ก่อนที่จะเข้าสถานีขนส่งหมอชิต 2 ผู้โดยสารสามารถเชื่อมต่อการเดินทางด้วยรถไฟ รถไฟฟ้าสายสีแดง รถไฟฟ้า MRT สายสีน้ำเงิน รถเมล์ ขสมก. หรือจะเลือกเดินทางต่อไปที่สถานีขนส่งหมอชิต 2 ได้เช่นกัน
นายสุรพงษ์ ปิยะโชติ กล่าวต่ออีกว่า ได้กำชับให้ บขส. เร่งพัฒนาปรับปรุงสถานีขนส่งฯ เช่น เพิ่มเติมไฟฟ้าส่องสว่าง ปรับภูมิทัศน์ให้สวยงามและเป็นระเบียบเรียบร้อย ประชาสัมพันธ์การเปิดให้ประชาชนสามารถซื้อตั๋วเดินทางล่วงหน้าและจองผ่านช่องทางออนไลน์ โดยปัจจุบัน บขส. ได้เปิดจองตั๋วล่วงหน้า 1 ปี และสามารถจองตั๋วผ่าน Application : E-ticket หรือ Website ได้แล้ว นอกจากนี้ ได้ย้ำให้ประชาสัมพันธ์จุดขึ้นลงรถโดยสารสาธารณะ และให้จัดระบบรักษาความปลอดภัยในการเข้าใช้สถานีขนส่งฯ ให้เข้มงวดมากขึ้น ทั้งนี้ ตนจะติดตามความคืบหน้าของการพัฒนาสถานีขนส่งฯ อย่างต่อเนื่อง ซึ่งเชื่อว่าจะเห็นผลงานเป็นชัดเจนได้ก่อนเทศกาลสงกรานต์ที่จะถึงนี้

ที่มา : https://www.thaigov.go.th/news/contents/details/78260