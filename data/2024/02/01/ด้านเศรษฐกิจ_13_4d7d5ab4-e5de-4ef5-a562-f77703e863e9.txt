รัฐบาลไทย-ข่าวทำเนียบรัฐบาล-​“พิมพ์ภัทรา” สนใจ เทคโนโลยีดาวเทียมตรวจจับแหล่งเกิด PM2.5 จากการเผาไร่อ้อย และสามารถประยุกต์ใช้วางแผนการเพาะปลูกเพื่อให้ได้ผลผลิตคุ้มทุน แนะเกษตรกรปรับตัว เพื่อคุณภาพชีวิตที่ดี 


วันพฤหัสบดีที่ 1 กุมภาพันธ์ 2567
01/02/2567
พิมพ์
​“พิมพ์ภัทรา” สนใจ เทคโนโลยีดาวเทียมตรวจจับแหล่งเกิด PM2.5 จากการเผาไร่อ้อย และสามารถประยุกต์ใช้วางแผนการเพาะปลูกเพื่อให้ได้ผลผลิตคุ้มทุน แนะเกษตรกรปรับตัว เพื่อคุณภาพชีวิตที่ดี
​“พิมพ์ภัทรา” สนใจ เทคโนโลยีดาวเทียมตรวจจับแหล่งเกิด PM2.5 จากการเผาไร่อ้อย และสามารถประยุกต์ใช้วางแผนการเพาะปลูกเพื่อให้ได้ผลผลิตคุ้มทุน แนะเกษตรกรปรับตัว เพื่อคุณภาพชีวิตที่ดี
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม กล่าวว่า วานนี้ (31 มกราคม) ตนและคณะทำงาน ได้ร่วมประชุมเพื่อรับฟังการนำเสนอเทคโนโลยีระบบดาวเทียมในการแก้ไขปัญหาเรื่องฝุ่น PM2.5 ในประเทศไทย โดยเฉพาะแนวทางการตรวจสอบพื้นที่เผาไหม้ในไร่อ้อย จากดาวเทียมสำรวจ โดยมี นายเอกชัย ภัคดุรงค์ ประธานเจ้าหน้าที่บริหารด้านกลยุทธ์ พร้อมคณะนักวิชาการผู้เชี่ยวชาญทางเทคโนโลยีดาวเทียมจากบริษัทไทยคม จำกัด (มหาชน) มาร่วมกันนำเสนอข้อมูลทางเทคนิค
รมว.อุตสาหกรรม กล่าวว่า เทคโนโลยีระบบดาวเทียมสามารถ ประเมินภาวะ PM2.5 ได้โดยการวัดค่าการส่งผ่านรังสีของดวงอาทิตย์ที่ส่องผ่านหมอกและฝุ่นละอองแล้วนำมาแปลงเป็นค่า PM2.5 และยังสามารถติดตามจุดความร้อนและรอยเผาไหม้ หรือที่เรียกว่า Thermal sensors สำหรับการนี้มีอยู่ด้วยกัน 26 ดวง ที่มีขีดความสามารถในการตรวจจับและวิเคราะห์ร่องรอยการเผาไหม้ พร้อมภาพความเปลี่ยนแปลงจากการเผาไหม้ในแปลงอ้อย หรือพื้นที่เกษตรอื่นๆ นอกจากนั้นยังสามารถเชื่อมโยงกับแพลตฟอร์ม ต่าง ๆ และสามารถระบุพื้นที่ได้ละเอียดถึงระดับรายแปลง จากฐานข้อมูลทะเบียนเกษตรกร รวมทั้งการติดตามประมวลผลรายงานค่า PM2.5 ระบุได้แม่นยำในระดับตำบล อำเภอ จังหวัด ไปจนถึงสามารถคำนวณขนาดพื้นที่เผาไหม้กี่ไร่ และจะแจ้งเตือนเมื่อตรวจพบจุดความร้อนในพื้นที่ได้ด้วย
“เทคโนโลยีนี้ฟังดูแล้ว พี่น้องเกษตรกรชาวไร่อ้อยต้องปรับตัวนะคะ การเผาไร่อ้อยที่ก่อให้เกิด PM2.5 มีดวงตาเทคโนโลยีสมัยใหม่อยู่บนท้องฟ้าสามารถมองเห็นได้ ไม่ใช่แค่การตรวจจับ และสามารถประยุกต์มาใช้ในการสำรวจพัฒนาด้านอื่นๆ เช่น นำมาใช้ติดตามการเปลี่ยนแปลงพื้นที่แปลงปลูกอ้อยได้ คาดการณ์ปริมาณผลผลิตได้ล่วงหน้าสามารถวางแผนด้านนโยบายการบริหารจัดการได้อย่างแม่นยำ ซึ่งทางคณะทำงานและคณะผู้บริหารกระทรวงอุตสาหกรรม จะได้นำเรื่องนี้มาหารือเพื่อลงลึกในรายละเอียด เพื่อนำมาปรับใช้ให้เหมาะสมต่อไป” นางสาวพิมพ์ภัทรา กล่าว

ที่มา : https://www.thaigov.go.th/news/contents/details/78302