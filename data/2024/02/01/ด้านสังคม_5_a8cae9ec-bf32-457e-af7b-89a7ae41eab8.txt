รัฐบาลไทย-ข่าวทำเนียบรัฐบาล-“วราวุธ” รมว.พม. เผย พม. รับเหยื่อถูกตำรวจละเมิด เข้าคุ้มครองในบ้านพักเด็กฯ – เรียนออนไลน์ พร้อมส่งย้ายจังหวัดตามคำขอครอบครัว ชี้ปม มนุษย์อยากรู้อยากเห็น แต่ต้องมีสามัญสำนึก


วันพฤหัสบดีที่ 1 กุมภาพันธ์ 2567
“วราวุธ” รมว.พม. เผย พม. รับเหยื่อถูกตำรวจละเมิด เข้าคุ้มครองในบ้านพักเด็กฯ – เรียนออนไลน์ พร้อมส่งย้ายจังหวัดตามคำขอครอบครัว ชี้ปม มนุษย์อยากรู้อยากเห็น แต่ต้องมีสามัญสำนึก
“วราวุธ” รมว.พม. เผย พม. รับเหยื่อถูกตำรวจละเมิด เข้าคุ้มครองในบ้านพักเด็กฯ – เรียนออนไลน์ พร้อมส่งย้ายจังหวัดตามคำขอครอบครัว ชี้ปม มนุษย์อยากรู้อยากเห็น แต่ต้องมีสามัญสำนึก
วันที่ 1 กุมภาพันธ์ 2567 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงความคืบหน้าที่กระทรวง พม. ให้ความคุ้มครองเด็กนักเรียนหญิงชั้น ม.5 ถูกเจ้าหน้าที่ตำรวจ สภ.ป่าติ้ว จ.ยโสธร ล่วงละเมิด ว่า ต้องขอขอบคุณผู้บัญชาการตำรวจแห่งชาติ (ผบ.ตร.) อีกครั้ง ที่ได้ดำเนินการต่อเรื่องดังกล่าวโดยทันที ซึ่งสั่งการให้เจ้าหน้าที่ตำรวจผู้กระทำผิดออกจากราชการ  ส่วนขั้นตอนการลงโทษหรือการดำเนินการทางกฎหมายนั้น ไม่ขอก้าวล่วงเข้าไปในกลไกหรือมาตรการการลงโทษ ส่วนปัจเจกบุคคลไม่ว่าจะเป็นเจ้าหน้าที่ตำรวจหรืออาชีพใดก็ตาม แต่แน่นอนว่า มักจะมีแกะดำในฝูงแกะขาวเสมอ จะบอกว่าเจ้าหน้าที่ตำรวจเป็นเช่นนี้หมดก็คงไม่ได้ เพราะในทุกวงการ เราอย่าเอาปลาเน่าตัวเดียวมาทำให้ปลาเหม็นไปทั้งข้อง
นายวราวุธ กล่าวว่า สำหรับกรณีล่าสุด มีครูในโรงเรียนเดียวกันไปถามหาว่านักเรียนคนใดที่ตกเป็นเหยื่อ อย่างนี้เหมาะสมหรือไม่นั้น เห็นว่าประเด็นนี้ไม่ได้เกี่ยวข้องกับมาตรการหรือกฎหมายใด การกระทำส่วนใหญ่เป็นสามัญสำนึก จึงต้องขอฝากทุกฝ่าย ไม่ว่าจะเป็นครูหรือใครก็ตาม ว่าหากเกิดเหตุการณ์เช่นนี้ขึ้นกับคนใกล้ตัวของท่าน ลูกสาว น้องสาว บุคคลในครอบครัว เมื่อไม่ต้องการให้สังคมทำอะไร อย่าไปทำอย่างนั้นกับคนบุคคลอื่น แน่นอนว่านิสัยการอยากรู้อยากทราบ รายละเอียดนั้น เป็นเรื่องปกติของมนุษย์คนหนึ่ง แต่คงต้องขอฝากทุกคนให้มีสามัญสำนึกว่า เวลาเกิดเหตุเช่นนี้แล้ว ไม่มีใครที่อยากจะนำเรื่องของตนเองมาประจาน หรือป่าวประกาศให้ทุกคนได้รับรู้ คงต้องขอให้รักษาสิทธิ และรักษาความรู้สึกของบุคคลที่ได้รับผลกระทบและเป็นผู้ถูกกระทำไว้
นายวรวุธ กล่าวเพิ่มเติมว่า สภาพจิตใจของเด็กล่าสุด ขณะนี้ กรมกิจการเด็กและเยาวชน (ดย.) ได้ส่งนักจิตวิทยาเข้าประกบตัวเด็กอยู่ตลอดเวลา ทราบว่า เจ้าหน้าที่ได้ประสานกับทางโรงเรียนเพื่อขอให้เด็กได้เรียนหนังสือผ่านทางระบบออนไลน์  ในขณะที่ยังไม่มีความพร้อมที่จะกลับเข้าไปเรียนในระบบปกติ ซึ่งทางบ้านพักเด็กและครอบครัว(บพด.) จังหวัดยโสธร กระทรวง พม. ในขณะนี้ ได้รับน้องเข้าไปอยู่ในความดูแลคุ้มครอง และมีการประสานตามที่ครอบครัวของน้องต้องการนำตัวกลับไปอยู่จังหวัดอยุธยา ซึ่งบ้านพักเด็กฯ จังหวัดอยุธยานั้น ได้รับการประสาน และพร้อมที่จะรับเข้าไปอยู่ในความดูแลคุ้มครองเช่นเดียวกัน โดยทุกฝ่ายกำลังเร่งดำเนินการอย่างเต็มที่ในการเยียวยาความเสียหายที่เกิดขึ้นทางด้านจิตใจ ทั้งนี้ เป็นไปตามความประสงค์ของผู้ปกครองที่ต้องการนำตัวน้องกลับไปอยู่ที่จังหวัดอยุธยา
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/78314