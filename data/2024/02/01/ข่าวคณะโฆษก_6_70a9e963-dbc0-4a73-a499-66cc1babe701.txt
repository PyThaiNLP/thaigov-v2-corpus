รัฐบาลไทย-ข่าวทำเนียบรัฐบาล-​นายกฯ สั่งหน่วยงานเตรียมพร้อม รับและดูแลนักท่องเที่ยวช่วงตรุษจีน


วันพฤหัสบดีที่ 1 กุมภาพันธ์ 2567
​นายกฯ สั่งหน่วยงานเตรียมพร้อม รับและดูแลนักท่องเที่ยวช่วงตรุษจีน
​นายกฯ สั่งหน่วยงานเตรียมพร้อม รับและดูแลนักท่องเที่ยวช่วงตรุษจีน
วันนี้ (1 กุมภาพันธ์ 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี รับทราบ และพอใจยอดประมาณการนักท่องเที่ยว โดยเฉพาะจำนวนนักท่องเที่ยวชาวจีน ที่จะเดินทางมาเที่ยวประเทศไทย ช่วงเทศกาลตรุษจีน ในเดือนกุมภาพันธ์นี้ ซึ่งเป็นผลจากการยกเลิกวีซ่านักท่องเที่ยวจีน ชั่วคราว และรัฐบาลสามารถผลักดันจนเกิดผลสำเร็จในการยกเลิกวีซ่าเป็นการถาวรสำหรับนักท่องเที่ยวไทยและจีน โดยมีผลในวันที่ 1 มีนาคม 2567 นี้
ด้วยจำนวนนักท่องเที่ยวจำนวนมากที่จะเข้ามาในช่วงตรุษจีนนี้ นายกฯ เป็นห่วงการอำนวยการด้านความสะดวก และความปลอดภัย จึงสั่งการให้หน่วยงานที่เกี่ยวข้อง เช่น สำนักงานตรวจคนเข้าเมือง หรือ ตม. ดูแลไม่ให้เกิดความแออัด และใช้เวลารอการตรวจเข้าเมืองนาน ซึ่ง ตม. ต้องเตรียม ระบบ และเจ้าหน้าที่ให้พร้อม การท่าอากาศยานไทย ดูแลบริหารจัดการสนามบิน เพื่อรองรับนักท่องเที่ยวให้สะดวก ราบรื่น เช่น การรับกระเป๋า ให้รวดเร็ว ตรงเวลา และถูกต้อง รวมถึง ที่สำคัญให้ตำรวจดูแลความปลอดภัยของนักท่องเที่ยวอย่างเข้มข้นในทุกด้าน และป้องกันมิจฉาชีพทุกรูปแบบด้วย
ท้ายนี้ นายกฯ ขอบคุณคนไทย ที่ร่วมเป็นเจ้าบ้านที่ดีเสมอมา และร่วมกันต้อนรับนักท่องเที่ยวที่จะหลั่งไหลเข้ามาเที่ยวไทยอย่างต่อเนื่องจากนี้ไป

ที่มา : https://www.thaigov.go.th/news/contents/details/78281