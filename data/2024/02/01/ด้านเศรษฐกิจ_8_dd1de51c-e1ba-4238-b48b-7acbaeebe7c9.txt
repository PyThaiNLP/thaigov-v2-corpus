รัฐบาลไทย-ข่าวทำเนียบรัฐบาล-ปลัดฯ ณัฐพล ผนึกความร่วมมือ SMRJ ญี่ปุ่น ชูความสำเร็จ ผลักดัน SME เพิ่มศักยภาพและขีดความสามารถในการแข่งขันของทั้งสองประเทศ


วันพฤหัสบดีที่ 1 กุมภาพันธ์ 2567
01/02/2567
พิมพ์
ปลัดฯ ณัฐพล ผนึกความร่วมมือ SMRJ ญี่ปุ่น ชูความสำเร็จ ผลักดัน SME เพิ่มศักยภาพและขีดความสามารถในการแข่งขันของทั้งสองประเทศ
ปลัดฯ ณัฐพล ผนึกความร่วมมือ SMRJ ญี่ปุ่น ชูความสำเร็จ ผลักดัน SME เพิ่มศักยภาพและขีดความสามารถในการแข่งขันของทั้งสองประเทศ
วันที่ 31 มกราคม 2567 ดร. ณัฐพล รังสิตพล ปลัดกระทรวงอุตสาหกรรม ให้นายโทโยนากะ อัทสึชิ (Mr. TOYONAGA Atsushi) ประธานและประธานกรรมการองค์การเพื่อวิสาหกิจขนาดกลางและขนาดย่อมและนวัตกรรมภูมิภาคแห่งประเทศญี่ปุ่น (SMRJ) และคณะ เข้าเยี่ยมคารวะและประชุมหารือความร่วมมือในด้านต่างๆ โดยมี นางสุชาดา โพธิ์เจริญ ที่ปรึกษาปลัดกระทรวงอุตสาหกรรม ร่วมหารือ ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
ปลัดกระทรวงอุตสาหกรรม กล่าวว่า กระทรวงอุตสาหกรรม (อก.) โดย กรมส่งเสริมอุตสาหกรรม (กสอ.) และ SMRJ ได้มีความร่วมมือผ่านการลงนามบันทึกความเข้าใจ (Memorandum of Understanding: MOU) และ หนังสือแสดงเจตจำนง (Letter of Intent: LOI) จำนวน 3 ฉบับ ตั้งแต่ปี 2557 จนถึงปัจจุบัน เพื่อพัฒนาอุตสาหกรรมและเชื่อมโยง SMEs ของทั้งสองประเทศ ผ่านการแลกเปลี่ยนบุคลากรและข้อมูล การกระจายสินค้าและขยายตลาดผ่านการจับคู่ธุรกิจ ตลอดเวลากว่า 10 ปี นับตั้งแต่ที่ อก. และ SMRJ ได้ลงนามความร่วมมือร่วมกัน ทั้งสองฝ่ายได้ดำเนินกิจกรรมมาอย่างต่อเนื่อง มีการแลกเปลี่ยนบุคลากรมาปฏิบัติงานที่ DIPROM Japan Desk แล้ว 3 ท่าน และเมื่อมีนาคมปีที่ผ่านมา อก. โดย กสอ. และ SMRJ ได้ร่วมกันจัดงานสัมมนาเชื่อมโยงคู่ค้าและสร้างเครือข่ายธุรกิจผู้ประกอบการอุตสาหกรรมและ SMEs ไทย-ญี่ปุ่น (Thailand-Japan New Business Gateway) ในรูปแบบไฮบริด ซึ่งมีผู้ประกอบการ จำนวนกว่า 70 สถานประกอบการเข้าร่วม ถือเป็นประโยชน์ในการดำเนินธุรกิจและเสริมสร้างความเข้มแข็งของการเป็นหุ้นส่วนทางเศรษฐกิจไทยและญี่ปุ่น ตลอดจนร่วมกันผลักดันและขับเคลื่อนให้ภาคอุตสาหกรรมและเศรษฐกิจของทั้งสองประเทศเติบโตควบคู่กันไปอย่างมั่นคงและยั่งยืน
นอกจากนี้ SMRJ ได้จัด CEO Business Matching ในรูปแบบออนไลน์เมื่อปีที่แล้ว มุ่งเน้นอุตสาหกรรมเป้าหมายหลัก 3 สาขา ได้แก่ เทคโนโลยีเชิงนิเวศน์ (Eco-technology) อุตสาหกรรมนวัตกรรม และอุตสาหกรรมเครื่องมือแพทย์ ถือเป็นอีกหนึ่งโอกาสแก่ผู้บริหารองค์กรระดับสูงของบริษัทไทยและต่างชาติในการพบปะและเจรจาร่วมกัน ก่อให้เกิดการตัดสินใจทางธุรกิจได้อย่างรวดเร็วและมีประสิทธิภาพมากยิ่งขึ้น และได้จัดกิจกรรมจับคู่ธุรกิจระหว่างผู้ประกอบการไทยที่เป็นสมาชิก T-GoodTech และผู้ประกอบการญี่ปุ่นที่เป็นสมาชิก J-GoodTech โดยระหว่างปี 2563-2565 มีการจับคู่ธุรกิจที่ประสบผลสำเร็จไปแล้วจำนวน 45 คู่ด้วยกัน ซึ่งการจับคู่ธุรกิจจะเป็นจุดเริ่มต้นในการสร้างมูลค่าทางเศรษฐกิจที่จะเกิดขึ้นในอนาคต
ปัจจุบัน SMRJ ได้ให้การสนับสนุน SME ของญี่ปุ่นเป็นจำนวนมากในการขยายตลาดมาที่ประเทศไทย ซึ่งเป็นประเทศยอดนิยมในการขยายธุรกิจของผู้ประกอบการจากประเทศญี่ปุ่น โดยกลุ่มธุรกิจที่กำลังมาแรง คือ กลุ่ม Start-Ups ในอุตสาหกรรมการแพทย์ สิ่งแวดล้อม และอวกาศ ดังนั้น SMRJ จึงมีความต้องการที่จะพัฒนาความร่วมมือกับ อก. เพิ่มเติม เพื่อร่วมกันเพิ่มศักยภาพและขีดความสามารถในการแข่งขันของทั้งสองประเทศต่อไป

ที่มา : https://www.thaigov.go.th/news/contents/details/78286