รัฐบาลไทย-ข่าวทำเนียบรัฐบาล-นายกฯ ต่อสายด่วน ผบ.ทบ ร่วมปราบยางเถื่อนได้ผล ราคายางไทยขยับสูงขึ้น ขอยังเข้มมาตรการ


วันพฤหัสบดีที่ 1 กุมภาพันธ์ 2567
01/02/2567
พิมพ์
นายกฯ ต่อสายด่วน ผบ.ทบ ร่วมปราบยางเถื่อนได้ผล ราคายางไทยขยับสูงขึ้น ขอยังเข้มมาตรการ
นายกฯ ต่อสายด่วน ผบ.ทบ ร่วมปราบยางเถื่อนได้ผล ราคายางไทยขยับสูงขึ้น ขอยังเข้มมาตรการ
วันที่ 1 กุมภาพันธ์ 2567 นายเศรษฐา ทวีสิน นายกรัฐมนตรี ได้รับเรื่องร้องเรียน ยางพาราเถื่อนในพื้นที่จังหวัดกาญจนบุรี จึงได้สั่งการหน่วยงานที่เกี่ยวข้อง เช่น กระทรวงเกษตร และกองทัพบก โดย พล.อ. เจริญชัย หินเธาว์ ผู้บัญชาการกองทัพบก เร่งแก้ปัญหาเร่งด่วน
พื้นที่จังหวัดกาญจนบุรีมีจุดผ่านแดนถาวร 1 จุด ที่ด่านถาวรบ้านน้ำพุร้อน และจุดผ่อนปรนชั่วคราวทางการค้า 1 จุด ที่ด่านพรมแดนบ้านพระเจดีย์สามองค์ ซึ่งเป็นจุดสำคัญที่มีการลักลอบนำยางพาราเถื่อนจากเมียนมาเข้ามาผ่านจุดดังกล่าว ซึ่งยางพาราที่นำเข้ามาโดยไม่ถูกกฎหมายนี้ ทำให้ปริมาณยางพาราในไทยล้นตลาด ส่งผลกระทบโดยตรงต่อราคายางพาราในประเทศให้ลดลง นอกจากนี้ การนำเข้ายางพาราที่มีการปนเปื้อน มีความสกปรก มีความชื้นสูงและไม่มีคุณภาพ มีความเสี่ยงของโรคแมลงศัตรูพืช มีความเสี่ยงต่อการระบาดในสวนยาง และแปลงเกษตรอื่นๆ ภายในประเทศด้วย
จากการสั่งการของนายกรัฐมนตรีเพื่อปราบปรามยางพาราเถื่อนด้วยความร่วมมือของทุกภาคส่วน และกองทัพบกที่ส่งกำลังเข้าตรวจจับและเฝ้าระวังตามแนวชายแดน ป้องกันการลักลอบนำเข้า ทำให้ปัจจุบันยางพาราเถื่อนหมดไปในระดับหนึ่ง และยังช่วยยกระดับราคายางพาราในประเทศขึ้นมาได้เป็นอย่างมาก ซึ่งเป็นการช่วยเหลือเกษตรกรให้มีรายได้ที่มากยิ่งขึ้น
วันนี้ ( 1 กุมภาพันธ์ 2567) นายกฯ ได้ต่อโทรศัพท์ถึง ผู้บัญชาการกองทัพบก ขอบคุณสำหรับความร่วมมือ และขอให้ยังคงกวาดล้างยางพาราเถื่อน และเฝ้าระวังตามแนวชายแดนป้องกันการลักลอบนำเข้าอย่างเข้มงวดต่อไปด้วย

ที่มา : https://www.thaigov.go.th/news/contents/details/78300