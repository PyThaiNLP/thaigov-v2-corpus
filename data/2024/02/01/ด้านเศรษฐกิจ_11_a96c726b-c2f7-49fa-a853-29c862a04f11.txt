รัฐบาลไทย-ข่าวทำเนียบรัฐบาล-​ปลัดณัฐพลฯ เปิดงานอุตสาหกรรมแฟร์เมืองปากน้ำ ชูธง “อุตสาหกรรมเศรษฐกิจที่เติบโตอย่างยั่งยืนคู่ชุมชน” กระตุ้นเศรษฐกิจในพื้นที่รอบโรงงาน คาดสร้างรายได้ให้ชุมชนกว่า 3 ล้านบาท 


วันพฤหัสบดีที่ 1 กุมภาพันธ์ 2567
01/02/2567
พิมพ์
​ปลัดณัฐพลฯ เปิดงานอุตสาหกรรมแฟร์เมืองปากน้ำ ชูธง “อุตสาหกรรมเศรษฐกิจที่เติบโตอย่างยั่งยืนคู่ชุมชน” กระตุ้นเศรษฐกิจในพื้นที่รอบโรงงาน คาดสร้างรายได้ให้ชุมชนกว่า 3 ล้านบาท
​ปลัดณัฐพลฯ เปิดงานอุตสาหกรรมแฟร์เมืองปากน้ำ ชูธง “อุตสาหกรรมเศรษฐกิจที่เติบโตอย่างยั่งยืนคู่ชุมชน” กระตุ้นเศรษฐกิจในพื้นที่รอบโรงงาน คาดสร้างรายได้ให้ชุมชนกว่า 3 ล้านบาท
วันที่ 31 มกราคม 2567 นายณัฐพล รังสิตพล ปลัดกระทรวงอุตสาหกรรม เป็นประธานเปิดงานอุตสาหกรรมแฟร์ “อุตสาหกรรมเศรษฐกิจที่เติบโตอย่างยั่งยืนคู่ชุมชน” จังหวัดสมุทรปราการ โดยกล่าวว่า การจัดงานอุตสาหกรรมแฟร์ในครั้งนี้ สำนักงานอุตสาหกรรมจังหวัดสมุทรปราการ ได้ประสานบูรณาการร่วมกับบริษัท มูราโมโต้ อีเล็คตรอน (ประเทศไทย) จำกัด (มหาชน) ให้ผู้ประกอบการนำสินค้าราคาพิเศษมาจำหน่ายให้พนักงานและประชาชนในพื้นที่ ในราคาผู้ผลิตส่งตรงถึงผู้บริโภค เป็นการกระตุ้นเศรษฐกิจและส่งเสริมผู้ประกอบการในพื้นที่ให้มีความเข้มแข็ง โดยเพิ่มช่องทางการจำหน่ายสินค้า กระจายรายได้ในชุมชน และยังเป็นโอกาสดีที่ให้โรงงานกับชุมชนได้มีกิจกรรมร่วมกัน พึ่งพาอาศัยกัน เป็นการเชื่อมโยงให้อุตสาหกรรมอยู่คู่ชุมชนอย่างเป็นมิตร สอดคล้องกับการขับเคลื่อน 4 มิติ ทั้งความสำเร็จทางธุรกิจ เปลี่ยนผ่านอุตสาหกรรม ความอยู่ดีกับสังคม ความลงตัวกับกติกาสากล ดูแลรักษาสิ่งแวดล้อมสู่อุตสาหกรรมสีเขียว และการกระจายรายได้สู่ชุมชน พร้อมสร้างความเข้มแข็งให้กับชุมชนได้มีชีวิตความเป็นอยู่ที่ดีขึ้น
โดยการจัดงานในครั้งนี้ สำนักงานอุตสาหกรรมจังหวัดสมุทรปราการ ได้คัดสรรผู้ประกอบการในพื้นที่ที่เป็นลูกค้าของกระทรวงฯ มาออกร้านขายสินค้า จำนวน 35 ร้านค้า อาทิเช่น ผลิตภัณฑ์ที่ได้รับการรับรองมาตรฐานผลิตภัณฑ์ชุมชน (มผช.) ผลิตภัณฑ์ที่เข้าร่วมโครงการแปรรูปสินค้าเกษตร อุตสาหกรรม 1 จังหวัด 1 ชุมชน (OPOAI-C) ผลิตภัณฑ์ที่เข้าร่วมโครงการส่งเสริมและเพิ่มขีดความสามารถในการแข่งขันภาคอุตสาหกรรม
นอกจากนี้ ในปีงบประมาณ พ.ศ.2566 ที่ผ่านมา สำนักงานฯ ร่วมกับโรงงานอุตสาหกรรมในพื้นที่จังหวัดสมุทรปราการ ได้ร่วมกันจัดกิจกรรมทั้งหมด 2 ครั้ง สร้างยอดรายได้กระจายไปสู่ชุมชน ทั้งหมด 749,141 บาท สำหรับในปีงบประมาณ พ.ศ.2567 สำนักงานฯ มีแผนการจัดกิจกรรม ทั้งหมด 32 ครั้ง และคาดว่าสร้างยอดรายได้กระจายไปสู่ชุมชนได้กว่า 3 ล้านบาท
โดยภายในงานมีผู้บริหารส่วนราชการที่เกี่ยวข้อง อาทิ นางสาวณัฏฐิญา เนตยสุภา รองปลัดกระทรวงอุตสาหกรรม นายสุจินต์ วาจากิจ รองผู้ว่าราชการจังหวัดสมุทรปราการ นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายวีระกิตติ์ รันทกิจธนวิชญ์ ผู้ตรวจราชการ กระทรวงอุตสาหกรรม และผู้บริหารกระทรวงอุตสาหกรรม เข้าร่วมด้วย และมีนายอำนวย สุวรรณรักษ์ อุตสาหกรรมจังหวัดสมุทรปราการ และนายโยอิจิ มูราโมโต้ กรรมการผู้จัดการบริษัท มูราโมโต้ อีเล็คตรอน (ประเทศไทย) จำกัด (มหาชน) ให้การต้อนรับ ณ บริษัท มูราโมโต้ อีเล็คตรอน (ประเทศไทย) จำกัด (มหาชน) จ.สมุทรปราการ

ที่มา : https://www.thaigov.go.th/news/contents/details/78299