รัฐบาลไทย-ข่าวทำเนียบรัฐบาล-​รมต.วธ. เชิญชวนนักวิ่งทั่วประเทศ ร่วมเปิดประสบการณ์หนึ่งเดียวในประเทศไทย ในงาน “Art Night Run Chiangrai Biennale 2023”


วันพฤหัสบดีที่ 1 กุมภาพันธ์ 2567
​รมต.วธ. เชิญชวนนักวิ่งทั่วประเทศ ร่วมเปิดประสบการณ์หนึ่งเดียวในประเทศไทย ในงาน “Art Night Run Chiangrai Biennale 2023”
​รมต.วธ. เชิญชวนนักวิ่งทั่วประเทศ ร่วมเปิดประสบการณ์หนึ่งเดียวในประเทศไทย ในงาน “Art Night Run Chiangrai Biennale 2023”
รมต.วธ. เชิญชวนนักวิ่งทั่วประเทศ ร่วมเปิดประสบการณ์หนึ่งเดียวในประเทศไทย ในงาน “Art Night Run Chiangrai Biennale 2023”
นายเสริมศักดิ์ พงษ์พานิช รมว.วธ. เปิดเผยว่า งาน Art Night Run Chiangrai Biennale 2023 ที่จัดขึ้นระหว่าง วันที่ 9 – 11 กุมภาพันธ์ 2567 ณ หอศิลป์ร่วมสมัยเมืองเชียงราย นับเป็นครั้งแรกของการบูรณาการความร่วมมือจากหน่วยงานทุกภาคส่วน ของจังหวัดเชียงราย โดยสำนักงานการกีฬาแห่งประเทศไทยจังหวัดเชียงราย ร่วมกับสำนักงานวัฒนธรรมจังหวัดเชียงราย และสมาคมขัวศิลปะ จัดงานวิ่งในรูปแบบ Night Run หนึ่งเดียวในประเทศไทย ที่เปิดโอกาสให้นักวิ่งและผู้ที่ใส่ใจในสุขภาพได้สัมผัสประสบการณ์เปิดโลก ศิลปะ ดนตรี กีฬา ไปพร้อม ๆ กันด้วยกิจกรรมวิ่งเพื่อสุขภาพ และการสร้างสรรค์งานศิลปะ เพื่อเป็นส่วนหนึ่งในงานมหกรรมศิลปะระดับโลก Thailand Biennale, Chiang Rai 2023 ท่ามกลางบรรยากาศถนนศิลปะและวัฒนธรรม ลิ้มรสอาหารท้องถิ่น จากร้านอาหารขึ้นชื่อของเมืองเชียงรายกว่า 40 ร้าน พร้อมด้วยฟรีคอนเสิร์ตจากศิลปินชื่อดังมากมาย ณ หอศิลปะร่วมสมัยเมืองเชียงราย (CIAM)
โดยจะมีพิธีเปิด ณ บริเวณจุดปล่อยตัว ณ หอศิลป์ร่วมสมัยเมืองเชียงราย (CIAM) ในวันเสาร์ที่ 10 กุมภาพันธ์ 2567 เวลา 19.00 น. แบ่งการวิ่งออกเป็น 3 ระยะทางได้แก่ 12 km, 6 km, และ 3 km ซึ่งนอกจากโล่รางวัลอันงดงามทรงคุณค่าสำหรับผู้ชนะเลิศในประเภท 12 km (Overall) แล้ว นักวิ่งจะได้รับเหรียญรางวัลและเสื้อที่ระลึกในงาน  “Art Night Run Chiangrai Biennale 2023” ซึ่งออกแบบเป็นพิเศษ โดยท่านศาสตรเมธี ดร.เฉลิมชัย โฆษิตพิพัฒน์ และ อาจารย์สุวิทย์ ใจป้อม นายกขัวศิลปะเชียงราย เป็นผู้ร่วมออกแบบ ความพิเศษอย่างมีอัตลักษณ์หนึ่งเดียวในประเทศไทยของเหรียญรางวัล ซึ่งทำจากโลหะมีขนาดประมาณ 8 เซนติเมตร ห้อยด้วยสายหนัง บริเวณด้านล่างของเหรียญซึ่งเป็นลายเส้นรูปศิลปินแห่งชาติทั้งสองท่าน ออกแบบให้สามารถหมุนปรับได้ โดยทั้งสองด้านแตกต่างกันด้วยโทนสีขาวและสีดำ ด้านสีขาวเป็นตัวแทนของ อาจารย์เฉลิมชัย โฆษิตพิพัฒน์ ส่วนด้านสีดำเป็นตัวแทนของ อาจารย์ ถวัลย์ ดัชนี ศิลปินแห่งชาติชาวเชียงราย ผู้มีคุณูปการต่อวงการศิลปะร่วมสมัย และมีชื่อเสียงเป็นที่รู้จักในระดับโลก
นางสาวเพ็ญพิสุทธิ์ จินตโสภณ โฆษกกระทรวงวัฒนธรรม (ฝ่ายการเมือง) เผยว่า นอกจากทิวทัศน์อันสวยงามของจังหวัดเชียงรายแล้ว นักวิ่งและผู้ร่วมโครงการ Art Night Run จะได้ชมบรรยากาศแสง สี ความงดงามตระการตาของผลงานศิลปะระดับโลก ในช่วงเวลายามค่ำคืนอย่างอิ่มเอมใจ พร้อมด้วยกิจกรรมศิลปะ Body paint และกิจกรรมสร้างสรรค์งานประติมากรรมชิ้นประวัติศาสตร์ ที่ศิลปิน นักวิ่งและนักท่องเที่ยวจะได้ร่วมกันสร้างสรรค์ขึ้นในบริเวณหอศิลป์ร่วมสมัยเมืองเชียงราย โดยผู้จัดงานได้เนรมิตพื้นที่โดยรอบหอศิลป์ให้เป็นถนนศิลปะวัฒนธรรม มีร้านค้าศิลปะ งาน D.I.Y และร้านอาหารชื่อดังในจังหวัดเชียงรายมาให้บริการมากกว่า 40 ร้าน พร้อมด้วยฟรีคอนเสิร์ต วงดนตรีชั้นนำระดับตำนาน เช่น ModernDog, Bom the voice, Tamsaxo และ SL music ถือเป็นแบบอย่างที่ดีในการนำ ศิลปะ ดนตรี และกีฬา มาผสมผสานให้เกิดการขับเคลื่อนเพื่อกระตุ้นเศรษฐกิจใน พื้นที่จังหวัดเชียงรายและภูมิภาคต่าง ๆ ของประเทศ ตามแนวทางการขับเคลื่อนเศรษฐกิจสร้างสรรค์ของรัฐบาลด้วย
ทั้งนี้รายได้จากงาน  “Art Night Run Chiangrai Biennale 2023” (หลังหักค่าใช้จ่าย) จะนำไปมอบให้กับโรงพยาบาลเชียงรายประชานุเคราะห์ กองทุนสนับสนุนการป้องกันเเก้ไขปัญหาไฟป่าและหมอกควันจังหวัดเชียงราย และมูลนิธิเพื่อการพัฒนาการกีฬาจังหวัดเชียงรายต่อไป
สำหรับผู้ที่รักสุขภาพ นักท่องเที่ยว และประชาชนผู้สนใจ สมัครได้ที่: https://www.runlah.com/events/anrcb2024  หรือ สอบถามรายละเอียดเพิ่มเติมได้ที่ Official Facebook: https://www.facebook.com/ArtNightRunChiangraiBiennale

ที่มา : https://www.thaigov.go.th/news/contents/details/78318