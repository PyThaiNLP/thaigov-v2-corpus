รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พอใจผลงาน มท. เปิดลงทะเบียนหนี้นอกระบบครบ 85 วัน ไกล่เกลี่ยสำเร็จแล้ว 16,963 ราย มูลหนี้ลดลง 745 ล้านบาท ย้ำชวนประชาชนที่เป็นหนี้นอกระบบลงทะเบียนก่อนปิด 29 ก.พ.


วันศุกร์ที่ 23 กุมภาพันธ์ 2567
23/02/2567
พิมพ์
โฆษกรัฐบาลเผย นายกฯ พอใจผลงาน มท. เปิดลงทะเบียนหนี้นอกระบบครบ 85 วัน ไกล่เกลี่ยสำเร็จแล้ว 16,963 ราย มูลหนี้ลดลง 745 ล้านบาท ย้ำชวนประชาชนที่เป็นหนี้นอกระบบลงทะเบียนก่อนปิด 29 ก.พ.
โฆษกรัฐบาลเผย นายกฯ พอใจผลงาน มท. เปิดลงทะเบียนหนี้นอกระบบครบ 85 วัน ไกล่เกลี่ยสำเร็จแล้ว 16,963 ราย มูลหนี้ลดลง 745 ล้านบาท ย้ำชวนประชาชนที่เป็นหนี้นอกระบบมาลงทะเบียน ก่อนปิด 29 ก.พ.นี้ ยืนยันรัฐบาลเดินหน้าทุกนโยบายเพื่อช่วยลดภาระให้ประชาชน
วันที่ 23 กุมภาพันธ์ 2567 นายชัย วัชรงค์ โฆษกประจำสำนักนายกรัฐมนตรี เผย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามการลงทะเบียนแก้ไขปัญหาหนี้นอกระบบของรัฐบาลโดยกระทรวงมหาดไทยบูรณาการร่วมกับภาคีเครือข่าย ซึ่งกระทรวงมหาดไทยได้รายงานตัวเลขการเปิดลงทะเบียนหนี้นอกระบบครบ 85 วัน (ณ 23 ก.พ. 67) มีประชาชนลงทะเบียนแล้วกว่า 146,661 ราย มูลหนี้รวมกว่า 10,616 ล้านบาท ไกล่เกลี่ยสำเร็จแล้ว 16,963 ราย มูลหนี้ลดลง 745 ล้านบาท โดยนายกรัฐมนตรียินดีที่รัฐบาลนำโดยกระทรวงมหาดไทย สามารถช่วยเหลือแก้ไขปัญหาความเดือดร้อนให้กับประชาชนผู้เป็นหนี้นอกระบบได้อย่างเป็นรูปธรรม พร้อมยืนยันรัฐบาลจะเดินหน้าทุกนโยบายเพื่อช่วยลดภาระให้ประชาชนต่อไป
โฆษกประจำสำนักนายกรัฐมนตรีกล่าวต่อไปว่า หลังจากที่กระทรวงมหาดไทยมีนโยบายให้ทุกจังหวัดดำเนินการแก้ไขปัญหาหนี้นอกระบบ เปิดรับลงทะเบียนหนี้นอกระบบ ตั้งแต่เมื่อวันที่ 1 ธ.ค. 66 ทุกภาคส่วนได้เข้ามาช่วยกันในการดำเนินการนำเจ้าหนี้-ลูกหนี้เข้าสู่กระบวนการไกล่เกลี่ยหนี้นอกระบบอย่างต่อเนื่อง ทั้งนี้ เมื่อย้อนดูตัวเลขการเปิดลงทะเบียนแก้ไขปัญหาหนี้นอกระบบเพื่อขอรับความช่วยเหลือจากภาครัฐ ในวันแรกเมื่อวันที่ 1 ธ.ค. 66 มีประชาชนทั่วประเทศทั้ง 77 จังหวัด ลงทะเบียนรวม 22,090 คน จำนวนเจ้าหนี้ 11,539 คน ยอดหนี้รวม 935.31 ล้านบาท เมื่อเทียบกับตัวเลขการเปิดลงทะเบียนครบ 85 วัน จะเห็นได้ชัดเจนว่ามีประชาชนที่เป็นหนี้นอกระบบทั่วประเทศ ต้องการให้ภาครัฐเข้าช่วยเหลือแก้ไขปัญหาเป็นจำนวนมากกว่าวันแรกถึงกว่า 6 เท่า โดยจากผลงานการไกล่เกลี่ยหนี้นอกระบบทั่วประเทศขณะนี้ ลูกหนี้เข้าสู่กระบวนการไกล่เกลี่ยแล้ว 26,865 ราย ไกล่เกลี่ยสำเร็จ 16,963 ราย มูลหนี้ลดลงได้ถึง 745.910 ล้านบาท
“นายกรัฐมนตรียินดีที่การดำเนินงานตามนโยบายของรัฐบาลสามารถช่วยเหลือแก้ไขปัญหาความเดือดร้อนให้กับประชาชนผู้เป็นหนี้นอกระบบได้ ซึ่งความสำเร็จในการไกล่เกลี่ยหนี้ แสดงให้เห็นว่ารัฐบาลเดินหน้าทุกนโยบายเพื่อช่วยลดภาระให้ประชาชน ย้ำว่าภาครัฐมีความตั้งใจจริงที่จะแก้ไขปัญหาให้พี่น้องประชาชนที่เดือดร้อนจากหนี้นอกระบบ โดยกระทรวงมหาดไทยและภาคส่วนที่เกี่ยวข้องกำลังเร่งดำเนินการไกล่เกลี่ยให้ครบ 100% ตามเป้าหมาย เพื่อช่วยเหลือประชาชนและทำให้นโยบายสำคัญของรัฐบาลครั้งนี้สำเร็จลุล่วงไปได้ ซึ่งรัฐบาลจะเดินหน้าทุกนโยบายเพื่อช่วยลดภาระให้ประชาชนต่อไป” นายชัย กล่าว
สำหรับการลงทะเบียนขอรับความช่วยเหลือจากภาครัฐเพื่อแก้ปัญหาหนี้นอกระบบ จะรับลงทะเบียนถึงวันที่ 29 กุมภาพันธ์ 2567 นี้ ประชาชนทุกคนที่เป็นหนี้นอกระบบ สามารถลงทะเบียนให้ข้อมูลกับทางหน่วยงานภาครัฐ ผ่านช่องทางต่าง ๆ ทั้ง On-site ณ ศาลากลางจังหวัดทุกจังหวัด (ห้องศูนย์ดำรงธรรมจังหวัด) ที่ว่าการอำเภอทุกแห่ง (ห้องศูนย์ดำรงธรรมอำเภอ) สำนักงานเขตทั้ง 50 เขตของกรุงเทพมหานคร ตลอดจนพื้นที่การจัดมหกรรมตลาดนัดแก้หนี้ระดับจังหวัด และตลาดนัดแก้หนี้อำเภอ หรือสามารถลงทะเบียนทางระบบออนไลน์ที่ https://debt.dopa.go.th โดยการลงทะเบียนนเป็นไปตามความสมัครใจ สามารถสอบถามรายละเอียดเพิ่มเติมได้ที่สายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/79403