รัฐบาลไทย-ข่าวทำเนียบรัฐบาล-​"ทปษ.บุญสิงห์" ลงพื้นที่ติดตามการดำเนินงานการบริหารจัดน้ำในพื้นที่อ่างเก็บน้ำห้วยแก้ว อำเภอรัตนบุรี จังหวัดสุรินทร์


วันเสาร์ที่ 24 กุมภาพันธ์ 2567
​"ทปษ.บุญสิงห์" ลงพื้นที่ติดตามการดำเนินงานการบริหารจัดน้ำในพื้นที่อ่างเก็บน้ำห้วยแก้ว อำเภอรัตนบุรี จังหวัดสุรินทร์
​"ทปษ.บุญสิงห์" ลงพื้นที่ติดตามการดำเนินงานการบริหารจัดน้ำในพื้นที่อ่างเก็บน้ำห้วยแก้ว อำเภอรัตนบุรี จังหวัดสุรินทร์
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ ลงพื้นที่ติดตามการดำเนินงานการบริหารจัดน้ำในพื้นที่อ่างเก็บน้ำห้วยแก้ว อำเภอรัตนบุรี จังหวัดสุรินทร์ พร้อมด้วย นายวุฒิพงศ์ เนียมหอม ผู้ตรวจราชการกระทรวงเกษตรและสหกรณ์ ณ อ่างเก็บน้ำห้วยแก้วบ้านสร้างบก ตำบลรัตนบุรี อำเภอรัตนบุรี จังหวัดสุรินทร์ โดยมีนางขนมณี บุตรวงษ์ ผู้ประสานงานรัฐมนตรีว่าการกระทรวงเกษตรและสหกรณ์จังหวัดสุรินทร์ นายทินกร เสงี่ยมศักดิ์ หัวหน้าฝ่ายส่งน้ำและบำรุงรักษาที่ 5 โครงการชลประทานสุรินทร์ และส่วนราชการในสังกัดกระทรวงเกษตรและสหกรณ์ ให้การต้อนรับ
ทั้งนี้ อ่างเก็บน้ำห้วยแก้ว ก่อสร้างขึ้นเมื่อ ปี พ.ศ. 2508 สร้างขึ้นกั้นลำห้วยแก้ว ปัจจุบันได้ใช้เพื่อการอุปโภคบริโภค (บริการน้ำประปา) และการเกษตร ปลูกข้าวใช้ประโยชน์ในการเกษตร และเป็นสถานที่ท่องเที่ยวพักผ่อนหย่อนใจของประชาชนในพื้นที่ น้ำต้นทุนใช้เป็นแหล่งผลิตน้ำประปาสำหรับให้บริการในพื้นที่ 3 อำเภอ คือ อำเภอรัตนบุรี อำเภอสนมและอำเภอโนนนารายณ์โดยมีพื้นที่รับน้ำฝน 62.50 ตารางกิโลเมตร ความจุ ที่ระดับเก็บกัก 4.92 ล้านลูกบาศก์เมตร ความจุของอ่างฯ ที่ระดับน้ำสูงสุด 5.7 ล้านลูกบาศก์เมตร ปริมาณน้ำไหลลงอ่างฯ เฉลี่ย 12.3 ล้าน ลบ.ม./ปี ทั้งนี้ ปริมาณน้ำปัจจุบัน 2.4 ล้าน ลบ.ม. (ความจุ 49.62%)
สำหรับปัญหาที่พบในปัจจุบัน พื้นที่ดังกล่าวอยู่ในเขตชลประทาน ราษฎรประสบปัญหาขาดแคลนน้ำอุปโภค-บริโภค จึงต้องรีบดำเนินการขุดลอกอ่างเก็บน้ำเพื่อให้น้ำสามารถไหลเข้าสู่อ่างเก็บน้ำห้วยแก้วได้สะดวก และกักเก็บน้ำได้ในปริมาณมากขึ้น แก้ปัญหาภัยแล้ง

ที่มา : https://www.thaigov.go.th/news/contents/details/79415