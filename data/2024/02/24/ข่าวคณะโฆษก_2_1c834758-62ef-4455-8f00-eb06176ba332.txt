รัฐบาลไทย-ข่าวทำเนียบรัฐบาล-“คารม” เชิญชวนแรงงานไทยอายุ 17 ปี ขึ้นไป ทดสอบประเมินคุณสมบัติเป็นแรงงานทักษะเฉพาะประเทศญี่ปุ่น    


วันเสาร์ที่ 24 กุมภาพันธ์ 2567
24/02/2567
พิมพ์
“คารม” เชิญชวนแรงงานไทยอายุ 17 ปี ขึ้นไป ทดสอบประเมินคุณสมบัติเป็นแรงงานทักษะเฉพาะประเทศญี่ปุ่น
“คารม” เชิญชวนแรงงานไทยอายุ 17 ปี ขึ้นไป ทดสอบประเมินคุณสมบัติเป็นแรงงานทักษะเฉพาะประเทศญี่ปุ่น สำหรับทักษะงานอุตสาหกรรมก่อสร้าง ประจำปี 2567
วันนี้ (24 ก.พ.67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กระทรวงแรงงาน โดยกรมการจัดหางานได้รับการประสานจากสำนักงานแรงงานในประเทศญี่ปุ่นแจ้งว่า สำนักงานตรวจคนเข้าเมือง กระทรวงยุติธรรม ประเทศญี่ปุ่นได้จัดทำแผนการจัดทดสอบเพื่อประเมินคุณสมบัติเป็นแรงงานทักษะเฉพาะประเทศญี่ปุ่น              ในประเทศไทย สำหรับทักษะงานอุตสาหกรรมก่อสร้าง ประจำเดือนกุมภาพันธ์ และเดือนมีนาคม 2567
นายคารม กล่าวว่า กรมการจัดหางาน ได้กำหนดวัน และสถานที่ทดสอบเพื่อประเมินคุณสมบัติเป็นแรงงานทักษะเฉพาะประเทศญี่ปุ่นในประเทศไทย สำหรับทักษะงานอุตสาหกรรมก่อสร้าง ดังนี้
1.วันที่ 27 และ 29 กุมภาพันธ์ 2567 กำหนดสถานที่สอบ ณ มหาวิทยาลัยเกษมบัณฑิต วิทยาเขตร่มเกล้า อาคารเกษมนครา อาคารที่ 2 ห้อง STN 10988 ชั้น 6 ตั้งแต่เวลา 08.30 – 16.00 น.
2.วันที่ 4 - 6 และวันที่ 8 – 10 มีนาคม 2567 กำหนดสถานที่สอบ ณ มหาวิทยาลัยเกษมบัณฑิต วิทยาเขตร่มเกล้า อาคารเกษมนครา อาคารที่ 2 ห้อง STN 10988 ชั้น 6  ตั้งแต่เวลา 08.30 – 16.00 น.
สำหรับคุณสมบัติผู้ทดสอบ จะต้องมีอายุ 17 ปี ขึ้นไป ณ วันที่สมัครทดสอบ โดยไม่จำกัดวุฒิการศึกษา
“ขอให้แรงงานไทยที่ประสงค์จะไปทำงานที่ประเทศญี่ปุ่นในสถานะแรงงานที่มีทักษะ (แรงงานฝีมือ) เตรียมความพร้อมล่วงหน้า ขอให้พิจารณาไตร่ตรองการโฆษณาชักชวนและข้อมูลต่าง ๆ ให้รอบคอบ เพื่อไม่ตกเป็นเหยื่อของผู้ฉวยโอกาส แสวงหาประโยชน์จากกระบวนการจัดสอบภาษาและทดสอบทักษะฝีมือในสาขาอาชีพต่าง ๆ ของแรงงานที่มีทักษะเฉพาะในประเทศไทย หากมีข้อสงสับประการใด สามารถสอบถามรายละเอียดได้ที่กองบริหารแรงงานไทยในต่างประเทศ หมายเลขโทรศัพท์ 02-245-6708 ในวันและเวลาราชการ” นายคารม ย้ำ

ที่มา : https://www.thaigov.go.th/news/contents/details/79404