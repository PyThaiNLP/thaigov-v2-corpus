รัฐบาลไทย-ข่าวทำเนียบรัฐบาล-นายกฯ ปราศรัยเนื่องในวันศิลปินแห่งชาติ 24 กุมภาพันธ์ ส่งความระลึกถึงและความปรารถนาดีมายังศิลปินแห่งชาติ ศิลปินทุกแขนง ผู้เกี่ยวข้องกับงานศิลปะ ปูชนียบุคคลที่ควรแก่การยกย่อง 


วันเสาร์ที่ 24 กุมภาพันธ์ 2567
24/02/2567
พิมพ์
นายกฯ ปราศรัยเนื่องในวันศิลปินแห่งชาติ 24 กุมภาพันธ์ ส่งความระลึกถึงและความปรารถนาดีมายังศิลปินแห่งชาติ ศิลปินทุกแขนง ผู้เกี่ยวข้องกับงานศิลปะ ปูชนียบุคคลที่ควรแก่การยกย่อง
นายกฯ ปราศรัยเนื่องในวันศิลปินแห่งชาติ 24 กุมภาพันธ์ ส่งความระลึกถึงและความปรารถนาดีมายังศิลปินแห่งชาติ ศิลปินทุกแขนง ผู้เกี่ยวข้องกับงานศิลปะ ปูชนียบุคคลที่ควรแก่การยกย่อง
วันที่ 24 กุมภาพันธ์ 2567 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวปราศรัย เนื่องใน “วันศิลปินแห่งชาติ” ดังนี้
นายกรัฐมนตรีกล่าวว่า วันที่ 24 กุมภาพันธ์ ของทุกปี ถือเป็นวันสำคัญอีกวาระหนึ่งของชาติไทย ด้วยเป็นวันคล้ายวันพระบรมราชสมภพของพระบาทสมเด็จพระพุทธเลิศหล้านภาลัย พระปฐมบรมศิลปินแห่งกรุงรัตนโกสินทร์ ผู้ทรงพระปรีชาล้ำเลิศในศิลปกรรมแขนงต่าง ๆ เพื่อน้อมสำนึกในพระมหากรุณาธิคุณ ที่ทรงมีคุณูปการอย่างอเนกอนันต์ต่องานศิลปวัฒนธรรมของชาติ รวมทั้งเป็นการยกย่องเชิดชูเกียรติเหล่าศิลปินผู้รังสรรค์ผลงานศิลปะของชาติ ให้เป็นที่ประจักษ์ทั้งในประเทศและนานาชาติ รัฐบาลจึงได้ประกาศให้วันที่ 24 กุมภาพันธ์เป็นวันศิลปินแห่งชาติ ตั้งแต่ปีพุทธศักราช 2528 เป็นต้นมา
ศิลปินแห่งชาติถือเป็นปราชญ์ผู้มีความรู้ ความสามารถ มีความเชี่ยวชาญเป็นเลิศในด้านศิลปะหลากหลายแขนง ซึ่งได้อุทิศตนสร้างสรรค์และถ่ายทอดผลงานศิลปะอันล้ำค่า เป็นประโยชน์ต่อสังคมและมนุษยชาติ ศิลปินแห่งชาติจึงเป็นทรัพยากรบุคคลที่มีคุณูปการต่อประเทศชาติ รัฐบาลโดยกระทรวงวัฒนธรรมจึงได้มีนโยบายส่งเสริมสนับสนุน สร้างขวัญกำลังใจแก่ศิลปินแห่งชาติมาอย่างต่อเนื่อง
“เนื่องในโอกาสที่วันศิลปินแห่งชาติ วันที่ 24 กุมภาพันธ์ ได้เวียนมาบรรจบครบรอบปีอีกวาระหนึ่ง ในนามของรัฐบาล ผมขอส่งความระลึกถึงและความปรารถนาดีมายังศิลปินแห่งชาติ ตลอดจนศิลปินทุกแขนง และผู้เกี่ยวข้องกับงานศิลปะทุกท่าน ซึ่งเป็นปูชนียบุคคลที่ควรแก่การยกย่อง ซึ่งได้อุทิศตนสร้างสรรค์ผลงานศิลปะอันทรงคุณค่า เพื่อสานต่อมรดกภูมิปัญญาทางวัฒนธรรม ให้ดำรงอยู่เป็นสมบัติอันล้ำค่า เป็นศักดิ์ศรีและเกียรติภูมิของชาติสืบไป” นายกรัฐมนตรีกล่าว

ที่มา : https://www.thaigov.go.th/news/contents/details/79410