รัฐบาลไทย-ข่าวทำเนียบรัฐบาล-พ่อเมืองร้อยเอ็ด นำภาคีเครือข่ายจัดเดินแบบผ้าไทยการกุศล “สืบสานตำนานศิลป์ ผ้าถิ่นไทร้อยเอ็ด” ประจำปี 2567 ขับเคลื่อนโครงการ “ผ้าไทยใส่ให้สนุก” อนุรักษ์และต่อยอดภูมิปัญญาผ้าไทย 


วันเสาร์ที่ 3 กุมภาพันธ์ 2567
03/02/2567
พิมพ์
พ่อเมืองร้อยเอ็ด นำภาคีเครือข่ายจัดเดินแบบผ้าไทยการกุศล “สืบสานตำนานศิลป์ ผ้าถิ่นไทร้อยเอ็ด” ประจำปี 2567 ขับเคลื่อนโครงการ “ผ้าไทยใส่ให้สนุก” อนุรักษ์และต่อยอดภูมิปัญญาผ้าไทย
พ่อเมืองร้อยเอ็ด นำภาคีเครือข่ายจัดเดินแบบผ้าไทยการกุศล “สืบสานตำนานศิลป์ ผ้าถิ่นไทร้อยเอ็ด” ประจำปี 2567 ขับเคลื่อนโครงการ “ผ้าไทยใส่ให้สนุก” อนุรักษ์และต่อยอดภูมิปัญญาผ้าไทย เพื่อการพัฒนาคุณภาพชีวิตที่ดีอย่างยั่งยืน
วันนี้ (3 ก.พ. 67) นายทรงพล ใจกริ่ม ผู้ว่าราชการจังหวัดร้อยเอ็ด เปิดเผยถึงการจัดกิจกรรมเดินแบบผ้าไทยการกุศล “สืบสานตำนานศิลป์ ผ้าถิ่นไทร้อยเอ็ด” ปีที่ 3 ณ เวทีกลางในงานกาชาดจังหวัดร้อยเอ็ด ประจำปี 2567 ณ ศาลากลางจังหวัดร้อยเอ็ด อำเภอเมืองร้อยเอ็ด โดยมีรองผู้ว่าราชการจังหวัดร้อยเอ็ด รองนายกเหล่ากาชาดจังหวัดร้อยเอ็ด ผู้บัญชาการมณฑลทหารบกที่ 27 ผู้บังคับการตำรวจภูธรจังหวัดร้อยเอ็ด นายอำเภอ หัวหน้าส่วนราชการ คณะกรรมการและสมาชิกเหล่ากาชาดจังหวัดร้อยเอ็ด องค์กรเอกชน และพี่น้องประชาชนชาวร้อยเอ็ด เข้าร่วมกิจกรรม
นายทรงพล ใจกริ่ม ผู้ว่าราชการจังหวัดร้อยเอ็ด กล่าวว่า จังหวัดร้อยเอ็ดได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในจังหวัดร้อยเอ็ดหันมาสวมใส่ผ้าไทยในทุกวันและทุกโอกาส ซึ่งจะเป็นการช่วยส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และสามารถพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนในชุมชนสามารถพึ่งพาตนเองได้ตามหลักปรัชญาของเศรษฐกิจพอเพียง
“ชมรมแม่บ้านมหาดไทยจังหวัดร้อยเอ็ด ได้นำแนวนโยบายการส่งเสริมผ้าไทยของสมาคมแม่บ้านมหาดไทยภายใต้การนำของ ดร.วันดี กุญชรยาคง จุลเจริญ นายกสมาคมแม่บ้านมหาดไทย มาขับเคลื่อนขยายผล จึงเป็นที่มาของการจัดงานการแสดงเดินแบบผ้าไทยการกุศลในครั้งนี้ ซึ่งสะท้อนให้เห็นถึงบริบททางสังคมและวัฒนธรรมของแต่ละพื้นที่ด้วยการใช้และการสวมใส่ผ้าพื้นเมือง ผ้าชาติพันธุ์ร่วมสมัย มีลวดลายเป็นเอกลักษณ์เฉพาะของแต่ละชาติพันธุ์ที่สืบทอดกันมาตั้งแต่บรรพบุรุษ ใช้วัตถุดิบในท้องถิ่นที่เป็นพืชป่าและพืชสมุนไพร มีความสวยงามตามแบบเฉพาะของแต่ละชาติพันธุ์ ตามภูมิปัญญาดั้งเดิมที่สืบทอดกันมาตั้งแต่บรรพบุรุษ อีกทั้งยังเป็นการสร้างกระแสนิยมในการแต่งกายด้วยผ้าไทย ต่อยอดให้ผ้าไทยเป็นที่นิยมอย่างแพร่หลาย ส่งเสริมการใช้ผ้าไทยทั้งในมิติช่องทางการตลาด และในมิติการพัฒนาเสริมสร้างทักษะและศักยภาพของผู้ผลิต ผู้ประกอบการ OTOP ประเภทผ้าไทย” นายทรงพลฯ กล่าว
นายทรงพล ใจกริ่ม ผู้ว่าราชการจังหวัดร้อยเอ็ด กล่าวเพิ่มเติมว่า จังหวัดร้อยเอ็ดได้ร่วมกับชมรมแม่บ้านมหาดไทยจังหวัดร้อยเอ็ด เหล่ากาชาดจังหวัดร้อยเอ็ด นำภาคีเครือข่ายร่วมกันจัดแสดงเดินแบบผ้าไทยการกุศล “สืบสานตำนานศิลป์ ผ้าถิ่นไทร้อยเอ็ด” ปีที่ 3 โดยมีวัตถุประสงค์ เพื่อส่งเสริมและสนับสนุนการใช้ผ้าไทยพื้นถิ่นของจังหวัดร้อยเอ็ด รวมทั้งเป็นการจัดหารายได้ เพื่อเป็นค่าใช้จ่ายในการช่วยเหลือผู้ยากไร้ การช่วยเหลือผู้ประสบภัยพิบัติต่าง ๆ รวมทั้งการจัดหาทุนเพื่อส่งเสริมการศึกษาให้กับเด็กและเยาวชนที่ขาดแคลนทุนทรัพย์ และการช่วยเหลืองานการกุศลร่วมกับองค์กรต่าง ๆ นอกจากนี้ยังเป็นการส่งเสริมและขับเคลื่อนอนุรักษ์งานหัตถกรรมไทย แสดงถึงคุณค่าและความงดงามของงานหัตถกรรมไทย อีกทั้งยังเป็นการปลุกกระแสเชิญชวนพี่น้องประชาชนให้หันมาสวมใส่ผ้าไทยในทุกวันและทุกโอกาส โดยการจัดงานในครั้งนี้เป็นการจัดเดินแบบด้วยชุดผ้าไทยพื้นถิ่นของจังหวัดร้อยเอ็ด ซึ่งได้รับความร่วมมือจากหัวหน้าส่วนราชการระดับจังหวัด ระดับอำเภอ ผู้บริหารองค์กรเอกชน ร่วมเดินแบบ โดยแบ่งเป็น 2 ประเภท คือ ผู้เดินแบบกิตติมศักดิ์ และผู้เดินแบบทั่วไป รวมจำนวนทั้งสิ้น 628 คน ซึ่งรายได้จากเงินบริจาคสนับสนุนการเดินแบบการกุศลฯ ในครั้งนี้ ชมรมแม่บ้านมหาดไทยจังหวัดร้อยเอ็ด และเหล่ากาชาดจังหวัดร้อยเอ็ด จะนำไปช่วยเหลือกิจกรรมอันเป็นสาธารณกุศล และช่วยเหลือผู้ทุกข์ยาก ผู้ด้อยโอกาส ในจังหวัดต่อไป
นายทรงพล ใจกริ่ม ผู้ว่าราชการจังหวัดร้อยเอ็ด กล่าวในช่วงท้ายว่า ขอขอบคุณองค์กรภาคีเครือข่ายทุกภาคส่วนที่ได้ร่วมกิจกรรมดี ๆ ในครั้งนี้ แสดงถึงพลังของพวกเราชาวจังหวัดร้อยเอ็ด ที่มุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78391