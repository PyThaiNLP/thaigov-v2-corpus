รัฐบาลไทย-ข่าวทำเนียบรัฐบาล-ปลัดมหาดไทยเตือนภัยสังคม ! มิจฉาชีพปลอมเสียงปลัดมหาดไทย พร้อมใช้ไลน์ปลอม หวังหลอกนายอำเภอให้โอนเงิน แต่นายอำเภอรู้ทัน จึงบันทึกเสียงแล้วเดินทางไปลงบันทึกประจำวันทันที


วันเสาร์ที่ 3 กุมภาพันธ์ 2567
03/02/2567
พิมพ์
ปลัดมหาดไทยเตือนภัยสังคม ! มิจฉาชีพปลอมเสียงปลัดมหาดไทย พร้อมใช้ไลน์ปลอม หวังหลอกนายอำเภอให้โอนเงิน แต่นายอำเภอรู้ทัน จึงบันทึกเสียงแล้วเดินทางไปลงบันทึกประจำวันทันที
ปลัดมหาดไทยเตือนภัยสังคม ! มิจฉาชีพปลอมเสียงปลัดมหาดไทย พร้อมใช้ไลน์ปลอม หวังหลอกนายอำเภอให้โอนเงิน แต่นายอำเภอรู้ทัน จึงบันทึกเสียงแล้วเดินทางไปลงบันทึกประจำวันทันที ยืนยัน ปลัดกระทรวงมหาดไทยไม่มีการยืมเงินหรือขอให้โอนเงินอย่างแน่นอน
วันนี้ (3 ก.พ. 67) นายสุทธิพงษ์ จุลเจริญ ปลัดกระทรวงมหาดไทย เตือนพี่น้องประชาชน รวมถึงข้าราชการ และเจ้าหน้าที่หน่วยงานในสังกัดกระทรวงมหาดไทยทุกจังหวัด ทุกอำเภอ ระวังภัยสังคมรูปแบบใหม่ โดยกลุ่มมิจฉาชีพจะแอบอ้างว่าเป็นปลัดกระทรวงมหาดไทยด้วยการโทรศัพท์ไปเพื่อขอให้โอนเงิน แล้วจะใช้ LINE ซึ่งมีโปรไฟล์เป็นรูปปลัดกระทรวงมหาดไทย พร้อมส่งเลขบัญชีที่จะให้โอนเงินไป หากใครหลงเชื่อไม่ตรวจสอบให้ถี่ถ้วนก็อาจจะต้องหลงกลสูญเสียเงิน
"ในกรณีนี้ เหตุการณ์ล่าสุด เมื่อช่วงเที่ยงของวันที่ 2 ก.พ. 67 มีเบอร์โทรศัพท์ติดต่อไปยังนายณรงค์ชัย สกุลอ่อน นายอำเภอกระบุรี จังหวัดระนอง ทางหมายเลขโทรศัพท์ประจำตำแหน่งนายอำเภอ พร้อมทั้งส่งข้อความผ่านทาง LINE ซึ่งมีการใช้รูปโปรไฟล์ของตน เพื่อลวงให้โอนเงิน โดยปลายสายได้แจ้งว่าให้ช่วยโอนเงินค่าซื้อสินค้า จำนวนเงิน 86,000 บาท อ้างว่าแอปพลิเคชันธนาคารไม่สามารถใช้การได้ และจะให้เลขานุการของตนโอนเงินคืนภายหลัง พร้อมให้เลขบัญชีธนาคาร แล้วได้โทรมาติดตามสอบถามเป็นระยะ ๆ ว่าได้โอนเงินไปให้หรือยังในเวลาใกล้เคียงกัน ซึ่งท่านนายอำเภอกระบุรีได้พิมพ์ข้อความพูดคุยเพื่อประวิงเวลา พร้อมเดินทางไปลงบันทึกประจำวัน ณ สถานีตำรวจภูธรกระบุรี และทำการทดลองโอนเงินจำนวน 1 บาท เพื่อเป็นหลักฐานไว้ ทั้งนี้ ในระหว่างที่ลงบันทึกประจำวันอยู่นั้น บุคคลดังกล่าวได้ใช้การสนทนาแบบวีดิโอ (Video Call) ทาง Line แต่ไม่ยอมเปิดกล้องแสดงตน จึงยิ่งทำให้มั่นใจว่าเป็นกลุ่มมิจฉาชีพแน่นอน จึงแจ้งความดำเนินคดีต่อเจ้าหน้าที่ตำรวจเพื่อให้ดำเนินการทางกฎหมายต่อไป"
นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำว่า ในช่วงที่ผ่านมา พี่น้องประชาชนหลายท่านอาจเคยได้รับสายจาก “แก๊งคอลเซ็นเตอร์” หลอกให้โอนเงิน โดยอ้างว่ามีพัสดุตกค้าง หรือต้องโอนเงินก่อนเพื่อสมัครเป็นสมาชิก หรืออื่น ๆ เพื่อหลอกลวงให้โอนเงิน ซึ่งภาครัฐและสื่อมวลชนได้ช่วยกันประชาสัมพันธ์แจ้งข่าวสาร ประกาศเตือนประชาชนไม่ให้ตกเป็นเหยื่อของพวกแก๊งมิจฉาชีพ แต่ทว่า ในปัจจุบันเทคโนโลยีมีการเติบโตอย่างก้าวกระโดด ซึ่งกลุ่มมิจฉาชีพได้พัฒนารูปแบบกลฉ้อฉลกลเม็ดใหม่ด้วยเทคโนโลยีที่หลาย ๆ ท่านอาจคาดไม่ถึงว่ามีด้วยหรือ "โดยผู้เสียหายได้รับสายโทรศัพท์ที่โทรมาแล้วปลายสายไม่พูด ปล่อยให้เราพูดอยู่คนเดียวไปเรื่อย ๆ แล้วก็วางสายไป" ซึ่งหลายท่านคงคิดว่าเป็นเพราะสัญญาณไม่ดี แต่ความจริงแล้ว ท่านกำลังอาจตกเป็นเหยื่อมิจฉาชีพที่กำลังบันทึกเสียงสนทนาอยู่ แล้วนำข้อมูลเสียงที่ได้ไปแปลงเสียงโดยใช้ปัญญาประดิษฐ์หรือ AI แปลงเสียงเพื่อใช้นำไปโทรหาคนสนิทของเรา และหลอกลวงเอาเงิน ซึ่งการใช้ AI สร้างเสียงหรือการปลอมแปลงเสียง เรียกว่า “Voice Clone” (วอยซ์โคลน) ซึ่งถูกนำมาใช้เป็นเครื่องมือของกลุ่มมิจฉาชีพ และพบว่าเสียงจาก AI มีความสมจริงมากขึ้นเรื่อย ๆ ทั้งนี้ เมื่อมิจฉาชีพสืบค้นมูลส่วนบุคคล เช่น ชื่อ ที่อยู่ เบอร์โทรศัพท์ ก็จะมีการโทรไปหาญาติ คนใกล้ชิด เพื่อนร่วมงาน ของเจ้าของเสียง โดยสุ่มโทรหาคนที่เป็นเพื่อนในโซเชียลมีเดีย โดยมักจะสร้างสถานการณ์ว่ากำลังตกอยู่ในเหตุการณ์ที่ต้องใช้เงินด่วน ทำให้เราสงสาร แล้วรีบโอนเงินโดยไม่ทันยั้งคิด เช่น มีเหตุต้องใช้เงินด่วน ประสบอุบัติเหตุ เข้าโรงพยาบาล หรือแอปธนาคารขัดข้อง ฯลฯ
"ขอย้ำเตือนให้พี่น้องข้าราชการ ประชาชน และสังคมออนไลน์ โปรดระมัดระวังการติดต่อสื่อสารทางสื่อออนไลน์ แม้บุคคลนั้นจะเป็นบุคคลที่เรารู้จักมักคุ้น ควรพิถีพิถันช่างสังเกต และหากให้มีการโอนเงินหรือการให้กดลิงค์ใด ๆ ทาง SMS ก็อย่าหลงเชื่อ อย่าเผลอไปกดเป็นอันขาด ควรตรวจสอบให้รอบคอบก่อนจะตัดสินใจให้ความช่วยเหลือหรือโอนเงินในทันทีนั้น หากสงสัยหรือไม่แน่ใจอย่าดำเนินการใด ๆ เป็นอันขาด ควรตรวจสอบให้ดีเสียก่อนว่าปลายสายเป็นคนที่รู้จักจริงหรือไม่ เพราะจะเป็นเบอร์แปลกที่ไม่คุ้นเคยหรืออาจจะอ้างว่าเปิดเบอร์ใหม่ เปลี่ยนเบอร์แล้ว แต่เสียงคล้ายคลึงมาก ซึ่งวิธีการตรวจสอบง่าย ๆ ในเบื้องต้น คือ การสอบถามข้อมูลเชิงลึก อาทิเช่น ทำงานที่ไหน เกิดวันอะไร เจอกันครั้งสุดท้ายเมื่อไหร่ เป็นต้น แล้วบอกว่าจะติดต่อกลับ พร้อมตั้งสติและรีบโทรศัพท์กลับไปหาคนที่ถูกอ้างชื่อโทรมา ด้วยการโทรไปเบอร์ที่เราบันทึกไว้ ไม่ใช่เบอร์ที่เพิ่งโทรมา ซึ่งแม้จะเสียเวลาแต่ดีกว่าเสียเงินให้กับมิจฉาชีพแน่นอน" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ในเรื่องการทำธุรกรรมทางการเงินทุกชนิด สิ่งสำคัญที่ต้องฉุกคิด คือ ไม่ควรโอนเงินเด็ดขาด หากชื่อบุคคลที่ขอเงินหรือปลายสายกับชื่อบัญชีธนาคารไม่ตรงกัน ถ้าเป็นแบบนี้คิดไว้เลยว่ามิจฉาชีพแน่นอน และหากท่านตกเป็นเหยื่อแล้วควรแจ้งความทันที และขอยืนยันว่า "ปลัดกระทรวงมหาดไทยไม่มีการยืมเงินหรือขอให้โอนเงินอย่างแน่นอน" หากพี่น้องประชาชน หรือเพื่อนข้าราชการ ได้รับโทรศัพท์โดยอ้างว่าเป็นปลัดกระทรวงมหาดไทยขอยืมเงิน หรือมี Application LINE มาขอยืมเงินโดยใช้รูปปลัดกระทรวงมหาดไทย ท่านกำลังพบกับมิจฉาชีพ อย่าหลงเชื่อเป็นอันขาด
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78388