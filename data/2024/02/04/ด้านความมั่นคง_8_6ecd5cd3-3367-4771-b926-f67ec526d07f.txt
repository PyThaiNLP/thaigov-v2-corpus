รัฐบาลไทย-ข่าวทำเนียบรัฐบาล-พ่อเมืองนครพนม ชื่นชม "สวนผักอินทรีย์รีไซเคิล" อบต.ไชยบุรี ต้นแบบศูนย์ราชการและศูนย์เรียนรู้ ปลูกผักแบ่งปัน น้อมนำหลักปรัชญาของเศรษฐกิจพอเพียงสู่การพัฒนาที่ยั่งยืน 


วันอาทิตย์ที่ 4 กุมภาพันธ์ 2567
04/02/2567
พิมพ์
พ่อเมืองนครพนม ชื่นชม "สวนผักอินทรีย์รีไซเคิล" อบต.ไชยบุรี ต้นแบบศูนย์ราชการและศูนย์เรียนรู้ ปลูกผักแบ่งปัน น้อมนำหลักปรัชญาของเศรษฐกิจพอเพียงสู่การพัฒนาที่ยั่งยืน
พ่อเมืองนครพนม ชื่นชม "สวนผักอินทรีย์รีไซเคิล" อบต.ไชยบุรี ต้นแบบศูนย์ราชการและศูนย์เรียนรู้ ปลูกผักแบ่งปัน น้อมนำหลักปรัชญาของเศรษฐกิจพอเพียงสู่การพัฒนาที่ยั่งยืน ยกระดับคุณภาพชีวิตที่ดีของบุคลากรและประชาชน
วันนี้ (4 ก.พ. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนได้นำหัวหน้าส่วนราชการจังหวัดนครพนม ร่วมลงพื้นที่ตรวจเยี่ยมการดำเนินโครงการ "สวนผักอินทรีย์รีไซเคิล" ณ สวนผักอินทรีย์รีไซเคิล สำนักงานองค์การบริหารส่วนตำบลไชยบุรี ตำบลไชยบุรี อำเภอท่าอุเทน จังหวัดนครพนม ต้นแบบตำบลด้านการจัดการขยะและการจัดตั้งธนาคารขยะ เพื่อการพัฒนาที่ยั่งยืน (SDGs) โดยมี นางสงวน จันทร์พร ประธานแม่บ้านมหาดไทยจังหวัดนครพนม นายวรวิทย์ พิมพนิตย์ ปลัดจังหวัดนครพนม และหัวหน้าส่วนราชการ ร่วมกิจกรรม
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทยส่งเสริมให้ประชาชนน้อมนำหลักปรัชญาของเศรษฐกิจพอเพียงมาปรับใช้ในการดำเนินชีวิต เพื่อการพัฒนาคุณภาพชีวิตตามเป้าหมายการพัฒนาที่ยั่งยืน (SDGs) โดยจังหวัดนครพนมได้นำแนวทาง "ผู้นำต้องทำก่อน" ของนายสุทธิพงษ์ จุลเจริญ ปลัดกระทรวงมหาดไทย มาใช้ในการขับเคลื่อนการพัฒนาในระดับพื้นที่ เพื่อสร้างต้นแบบและแบบอย่างของผู้นำที่ดีในการ "Change for Good" ให้กับพี่น้องประชาชน ทำให้ประชาชนมีชีวิตความเป็นอยู่ที่ดีอย่างยั่งยืนโดยไม่ทิ้งใครไว้ข้างหลัง ซึ่งเป็นพันธกิจ "บำบัดทุกข์ บำรุงสุข" ของกระทรวงมหาดไทย
"โครงการสวนผักอินทรีย์รีไซเคิล ขององค์การบริหารส่วนตำบลไชยบุรี เป็นการนำวัสดุเหลือใช้มาประยุกต์เป็นภาชนะในการปลูกพืชผักสวนครัว ซึ่งนอกจากจะเป็นการสร้างความมั่นคงทางอาหารแล้ว ยังเป็นการบริหารจัดการขยะ ลดการทิ้งขยะครัวเรือน นำมาใช้ให้เกิดประโยชน์ จากหลัก 3R (Reuse Reduce Recycle) โดยเปิดให้สามารถเก็บพืชผักภายในโครงการกลับไปรับประทานได้ในครัวเรือน และพนักงานเจ้าหน้าที่ในสังกัดได้นำพืชผักในโครงการฯ มาประกอบอาหารกลางวันรับประทานภายในสำนักงาน ซึ่งสามารถลดรายจ่ายให้บุคลากรและประชาชนผู้มาติดต่อราชการ อีกทั้งลดการใช้พลังงาน ช่วยประหยัดน้ำมันรถในการเดินทางออกไปรับประทานอาหารนอกที่ตั้ง สามารถยกระดับการบริการประชาชนได้อย่างมีประสิทธิภาพ" นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวอีกว่า สวนผักอินทรีย์รีไซเคิล ขององค์การบริหารส่วนตำบลไชยบุรี ตำบลไชยบุรี อำเภอท่าอุเทน ยังเปิดให้ประชาชนเข้าเยี่ยมชมศึกษาหาความรู้ในการดำเนินโครงการดังกล่าว โดยมีการมอบต้นพันธุ์ผักให้กับประชาชนผู้เข้าเยี่ยมชม และ Check in พื้นที่ดำเนินโครงการผ่านสื่อโซเชียลมีเดีย เพื่อปลุกกระแสสร้างการรับรู้ให้กับประชาชนในพื้นที่ ปลูกฝังแนวความคิดและถ่ายทอดวิธีการให้ประชาชนสามารถนำไปประยุกต์ใช้สร้างความมั่นคงทางอาหาร ตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” ส่งเสริมให้ประชาชนร่วมกันปลูกพืชผักสวนครัวไว้รับประทานเองในครัวเรือน ลดรายจ่าย เพิ่มรายได้ สร้างสังคมแห่งการแบ่งปัน
"ขอขอบคุณและขอชื่นชมองค์การบริหารส่วนตำบลไชยบุรี ที่ได้ร่วมกันทำสิ่งที่ดีเพื่อบุคลากรในสังกัด และพี่น้องประชาชน นับเป็นศูนย์ราชการต้นแบบที่ดีให้กับประชาชนในพื้นที่ ทั้งด้านการสร้างความมั่นคงทางอาหาร เป็นคลังอาหารให้กับชุมชน เป็นศูนย์เรียนรู้และถ่ายทอดให้กับเด็กและเยาวชน โดยการน้อมนำหลักปรัชญาของเศรษฐกิจพอเพียง ซึ่งจังหวัดนครพนมมุ่งมั่นขยายสิ่งที่ดีไปสู่พื้นที่ส่วนราชการอื่น รวมถึงชุมชน หมู่บ้าน โดยมีเป้าหมายสูงสุดคือ ยกระดับและพัฒนาคุณภาพชีวิตให้กับประชาชนอย่างยั่งยืน" นายวันชัยฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78400