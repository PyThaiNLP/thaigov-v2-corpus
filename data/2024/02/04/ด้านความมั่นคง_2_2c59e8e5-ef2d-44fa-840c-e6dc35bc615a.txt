รัฐบาลไทย-ข่าวทำเนียบรัฐบาล-ผู้ว่าฯ เมืองชล เผยฝ่ายปกครองจังหวัดชลบุรี สนธิกำลังเจ้าหน้าที่ตำรวจและป่าไม้ บุกจับกลุ่มลักลอบตักดินในพื้นที่ป่าสงวนแห่งชาติ อำเภอบางละมุง จับกุมผู้ต้องหา 15 ราย พร้อมรถแบคโฮ


วันเสาร์ที่ 3 กุมภาพันธ์ 2567
03/02/2567
พิมพ์
ผู้ว่าฯ เมืองชล เผยฝ่ายปกครองจังหวัดชลบุรี สนธิกำลังเจ้าหน้าที่ตำรวจและป่าไม้ บุกจับกลุ่มลักลอบตักดินในพื้นที่ป่าสงวนแห่งชาติ อำเภอบางละมุง จับกุมผู้ต้องหา 15 ราย พร้อมรถแบคโฮ
ผู้ว่าฯ เมืองชล เผยฝ่ายปกครองจังหวัดชลบุรี สนธิกำลังเจ้าหน้าที่ตำรวจและป่าไม้ บุกจับกลุ่มลักลอบตักดินในพื้นที่ป่าสงวนแห่งชาติ อำเภอบางละมุง จับกุมผู้ต้องหา 15 ราย พร้อมรถแบคโฮและรถบรรทุกสิบแปดล้อ 13 คัน กำชับเจ้าหน้าที่ทุกภาคส่วนดำเนินการขยายผล
ผู้ว่าฯ เมืองชล เผยฝ่ายปกครองจังหวัดชลบุรี สนธิกำลังเจ้าหน้าที่ตำรวจและป่าไม้ บุกจับกลุ่มลักลอบตักดินในพื้นที่ป่าสงวนแห่งชาติ อำเภอบางละมุง จับกุมผู้ต้องหา 15 ราย พร้อมรถแบคโฮและรถบรรทุกสิบแปดล้อ 13 คัน กำชับเจ้าหน้าที่ทุกภาคส่วนดำเนินการขยายผลผู้จ้างวาน พร้อมลงพื้นที่ตรวจสอบป่าสงวนโดยรอบ หากพบฝ่าฝืนกฎหมายดำเนินการทันที
วันนี้ (3 ก.พ. 67) นายธวัชชัย ศรีทอง ผู้ว่าราชการจังหวัดชลบุรี เปิดเผยว่า จังหวัดชลบุรีได้รับการร้องเรียนเกี่ยวกับกรณีมีกลุ่มผู้บุกรุกลักลอบใช้รถตักดินขนดินในพื้นที่ป่าสงวนแห่งชาติโดยไม่ได้รับอนุญาต ณ บริเวณสำนักสงฆ์วงศรีทอง หมู่ที่ 4 ตำบลตะเคียนเตี้ย อำเภอบางละมุง จังหวัดชลบุรี ฝ่ายปกครองจังหวัดชลบุรีจึงได้สนธิกำลังเจ้าหน้าที่ตำรวจ เจ้าหน้าที่ป่าไม้ และ เจ้าหน้าที่เทศบาล ร่วมลงพื้นที่เข้าตรวจสอบโดยทันที ซึ่งจากการลงพื้นที่พบการกระทำผิดจริง เจ้าหน้าที่จึงได้แสดงตัวเข้าจับกุมกลุ่มผู้ต้องหา พร้อมยึดของกลางเป็นรถแบคโฮและรถบรรทุกสิบแปดล้อ จำนวน 13 คัน
นายธวัชชัย ศรีทอง ผู้ว่าราชการจังหวัดชลบุรี กล่าวว่า หลังจากที่ฝ่ายปกครองจังหวัดชลบุรีได้รับการร้องเรียนกรณีดังกล่าว ตนจึงได้สั่งการให้ฝ่ายปกครองอำเภอบางละมุง นำโดย นายวีกิจ มานะโรจน์กิจ นายอำเภอบางละมุง พร้อมด้วยปลัดอำเภอ สมาชิกกองร้อยอาสารักษาดินแดนอำเภอบางละมุงที่ 5 ร่วมบูรณาการกำลังกับเจ้าหน้าที่ตำรวจสถานีตำรวจภูธรบางละมุง เจ้าหน้าที่สำนักจัดการทรัพยากรป่าไม้ที่ 9 ชลบุรี และเจ้าหน้าที่เทศบาลตะเคียนเตี้ย ลงพื้นที่ตรวจสอบโดยทันที เมื่อไปถึงจุดเกิดเหตุพบกลุ่มบุคคลกำลังตักดิน และขนดินใส่รถบรรทุก เจ้าหน้าที่จึงสั่งให้หยุดทำงาน พร้อมทั้งตรวจยึดของกลางการกระทำผิด คือ รถสิบแปดล้อ จำนวน 13 คัน และรถแบคโฮ 1 คัน โดยแจ้งข้อกล่าวหาผู้กระทำผิด 15 ราย ตาม พรบ.ป่าสงวนแห่งชาติ 2507 มาตรา 14 ในเขตป่าสงวนแห่งชาติ "ห้ามมิให้บุคคลใด ยึดถือหรือครอบครอง ที่ดิน ก่อสร้าง แผ้วถาง เผาป่า ทำไม้ เก็บหาของป่าหรือกระทำด้วยประการใด ๆ อันเป็นการเสื่อมเสีย" ก่อนจะให้เจ้าหน้าที่สำนักจัดการทรัพยากรป่าไม้ที่ 9 จัดทำบันทึกการจับกุมและบันทึกตรวจยึดของกลาง แล้วนำตัวผู้ต้องหาส่งพนักงานสอบสวน สภ.บางละมุง เพื่อดำเนินคดีต่อไป
"จากกรณีการลักลอบขนตักดินในพื้นที่ป่าสงวนแห่งชาติในครั้งนี้ ตนได้กำชับเจ้าหน้าที่ฝ่ายปกครอง และฝ่ายความมั่นคง รวมถึงทุกภาคส่วนที่เกี่ยวข้อง ได้ขยายผลตรวจสอบหานายจ้าง พร้อมลงพื้นที่ตรวจสอบการกระทำผิดในลักษณะดังกล่าวทั่วทุกพื้นที่ หากพบการกระทำความผิดก็ให้ดำเนินการตามขั้นตอนของกฎหมายอย่างเคร่งครัด เพื่อช่วยกันรักษาทรัพยากรป่าไม้ที่สำคัญให้กับจังหวัดชลบุรีและประเทศชาติของเรา" นายธวัชชัยฯ กล่าวเพิ่มเติม
นายธวัชชัย ศรีทอง ผู้ว่าราชการจังหวัดชลบุรี กล่าวในช่วงท้ายว่า การปฏิบัติการดังกล่าวนับเป็นการยกระดับการจัดระเบียบสังคมและปราบปรามผู้มีอิทธิพลของจังหวัดชลบุรี ตามนโยบายจัดระเบียบสังคมและปราบปรามผู้มีอิทธิพลของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำให้ทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองตามพันธกิจของกระทรวงมหาดไทยในการ “บำบัดทุกข์ บำรุงสุข” ให้กับพี่น้องประชาชน จึงขอประชาสัมพันธ์ไปยังพี่น้องประชาชนและทุกคนในสังคมไทย หากพบเห็นเบาะแสการกระทำผิด เช่น ลักลอบกระทำผิดกฎหมายในพื้นที่ หรือการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78389