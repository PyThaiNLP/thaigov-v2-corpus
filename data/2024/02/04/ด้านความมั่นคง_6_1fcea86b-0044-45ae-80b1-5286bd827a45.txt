รัฐบาลไทย-ข่าวทำเนียบรัฐบาล-"ชาดา" เปิดงานประเพณี รำลึก 261 ปี พระยาสังฆะบุรีศรีนครอัจจะ จ.สุรินทร์ ดันต่อยอดการท่องเที่ยว ส่งเสริมรายได้คนในพื้นที่


วันเสาร์ที่ 3 กุมภาพันธ์ 2567
03/02/2567
พิมพ์
"ชาดา" เปิดงานประเพณี รำลึก 261 ปี พระยาสังฆะบุรีศรีนครอัจจะ จ.สุรินทร์ ดันต่อยอดการท่องเที่ยว ส่งเสริมรายได้คนในพื้นที่
"ชาดา" เปิดงานประเพณี รำลึก 261 ปี พระยาสังฆะบุรีศรีนครอัจจะ จ.สุรินทร์ ดันต่อยอดการท่องเที่ยว ส่งเสริมรายได้คนในพื้นที่
วันนี้ (3 กุมภาพันธ์ 2567) นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานเปิดงานประเพณีวันพระคุณรำลึก 261 ปี พระยาสังฆะบุรีศรีนครอัจจะ และพิธีขอขวัญพระคุณข้าวชาวสังฆะ ครั้งที่ 13 ประจำปี 2567 ณ บริเวณลานอนุสาวรีย์พระยาสังฆะบุรีศรีนครอัจจะ อำเภอสังขะ จังหวัดสุรินทร์ โดยมี ส่วนราชการ หัวหน้าหน่วยงาน รัฐวิสาหกิจ ผู้นำท้องถิ่น ผู้บริหารสถานศึกษา ในเขตพื้นที่อำเภอสังขะ และประชาชนเข้าร่วมงานเป็นจำนวนมาก
นายชาดา ระบุว่า อำเภอสังขะ จังหวัดสุรินทร์ ถือว่ามีประวัติความเป็นมายาวนาน และน่าภูมิใจอย่างยิ่งที่มี พระยาสังฆะบุรีศรีนครอัจจะ เป็นผู้ก่อตั้งเมืองสังขะ และน่ายินดีที่ประชาชนชาวสังขะ ต่างร่วมใจกันจัดงานประเพณีวันพระคุณรำลึกพระยาสังฆะบุรีศรีนครอัจจะ และพิธีขอขวัญพระคุณข้าวชาวสังฆะ ขึ้นมาเพื่อรำลึกถึงพระคุณอันประเสริฐของ "ปฐมเจ้าเมืองสังฆะบุรี ศรีนครอัจจะ" รวมถึงสืบสานให้เกิดเป็นงานประเพณี ต่อเนื่องมาเป็นปีที่ 13 ซึ่งยังเป็นการส่งเสริมรายได้ ต่อยอดการท่องเที่ยวให้กับชาวสังฆะในภาพรวมอีกด้วย
สำหรับ ประวัติการจัดงานประเพณีรำลึกถึงพระคุณพระยาสังฆะบุรีศรีนครอัจจะ ซึ่งเป็นผู้ก่อตั้งเมืองสังฆะครั้งแรก ที่บ้านโคกอัจจะปะนึง ซึ่งอุดมสมบูรณ์ไปด้วยต้นยาง (เฌอ เยี่ยง) จึงเรียกว่า ดงยาง ปัจจุบันคือบ้าน โคกดงยาง ตำบลสังขะ ในทุกปีหัวหน้าหมู่บ้านจะจัดหาของป่า มีน้ำผึ้ง แก่นสน ปีกนก นอแรด งาช้าง ไปถวาย จึงเกิดเป็นประเพณีของชาวสังฆะ ดังนั้นชาวอำเภอสังขะ ในฐานะบุตร-หลาน ของพระยาสังฆะบุรีศรีนครอัจจะ จึงได้ดำเนินการจัดงานประเพณีวันพระคุณรำลึก 261 ปี พระยาสังฆะบุรีศรีนครอัจจะ และพิธีขอขวัญพระคุณข้าวชาวสังฆะ ครั้งที่ 13 ประจำปี 2567 ขึ้น

ที่มา : https://www.thaigov.go.th/news/contents/details/78393