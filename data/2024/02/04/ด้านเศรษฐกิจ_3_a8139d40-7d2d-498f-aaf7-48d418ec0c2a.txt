รัฐบาลไทย-ข่าวทำเนียบรัฐบาล-รมช.ไชยา ติดตามความเสียหายเหตุเพลิงไหม้กระทรวงเกษตรฯ  ยืนยันไม่มีเอกสารสำคัญเสียหาย ไม่เกี่ยวการเมือง


วันอาทิตย์ที่ 4 กุมภาพันธ์ 2567
รมช.ไชยา ติดตามความเสียหายเหตุเพลิงไหม้กระทรวงเกษตรฯ  ยืนยันไม่มีเอกสารสำคัญเสียหาย ไม่เกี่ยวการเมือง
รมช.ไชยา ติดตามความเสียหายเหตุเพลิงไหม้กระทรวงเกษตรฯ ยืนยันไม่มีเอกสารสำคัญเสียหาย ไม่เกี่ยวการเมือง
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เข้าติดตามความเสียหายเหตุเพลิงไหม้กระทรวงเกษตรและสหกรณ์ ณ บริเวณด้านหน้ากระทรวงเกษตรและสหกรณ์ และให้สัมภาษณ์ว่า ในเบื้องต้นคาดว่าต้นเพลิงมาจากบริเวณห้องครัวชั้น 2 ของโซนห้อง รมช.ไชยา ที่ได้รับความเสียหายอย่างหนัก และห้องน้ำ ส่วนห้องคณะทำงานได้รับความเสียหายเล็กน้อย เช่น โต๊ะ เก้าอี้ ฝ้าเพดาน ผ้าม่าน ส่วนสาเหตุในการเกิดเพลิงไหม้ในครั้งนี้ ต้องรอผลการพิสูจน์หาสาเหตุการเกิดเพลิงไหมต่อไป
รัฐมนตรีช่วยว่าการกระทรวงเกษตรและสหกรณ์ กล่าวว่า ในส่วนของเอกสารสำคัญไม่ได้เก็บไว้ที่กระทรวง แต่เก็บไว้ในระบบอิเล็กทรอนิกส์ และไม่ได้รับความเสียหาย นอกจากนี้ตนไม่ได้รับมอบหมายในการอนุมัติเรื่องต่าง ๆ จึงไม่ได้กังวลในเรื่องนี้ ส่วนที่กำกับดูแลก็มีการสั่งการไป ซึ่งทุกหน่วยงานก็ดำเนินการตามขั้นตอนปกติ อย่าพยายามโยงไปประเด็นการเมืองที่กำลังเป็นกระแส เพราะตนไม่ได้กำกับดูแลกรมการข้าว และไม่ได้มีส่วนเกี่ยวข้องกับคดีต่าง ๆ ตนยืนยันความบริสุทธิ์ และกล้าท้าเปิดดูกล้องวงจรปิด เมื่อถามว่าขณะนี้ยังไม่สามารถเข้าทำงานได้จะมีผลต่อการบริหารงานหรือไม่ รมช.ไชยา กล่าวว่า สำหรับตนอยู่ที่ไหนก็สามารถทำหน้าที่ได้ ไม่ได้ยึดติดเรื่องสถานที่ เนื่องจากว่าตนเป็นคนง่าย ๆ สบาย ๆ สามารถทำงานได้ทุกที่ ส่วนวันนี้ยังเข้าไปสำรวจความเสียหายไม่ได้ เพราะยังไม่ได้รับอนุญาตจากกองพิสูจน์หลักฐาน แต่พรุ่งนี้อาจจะขออนุญาตเข้าไปดูห้องทำงานของตน เพื่อดูว่าเกิดความเสียหายมากน้อยเพียงใดต่อไป
ทั้งนี้ กระทรวงเกษตรฯ ได้มีมาตรการรักษาความปลอดภัย การเข้า  - ออก ภายในกระทรวงเกษตรและสหกรณ์ ดังนี้ 1) เจ้าหน้าที่กระทรวงเกษตรและสหกรณ์ให้คล้องบัตรประจำตัวเจ้าหน้าที่ หากไม่มีบัตรประจำตัวต้องแลกบัตรก่อนเข้าภายในกระทรวงทุกครั้ง รวมทั้งการขับรถยนต์ส่วนบุคคลด้วย ต้องแสดงบัตรเจ้าหน้าที่กระทรวงเกษตรทุกครั้ง 2) บุคคลภายนอกที่มาติดต่อราชการ หรือร้านค้า ให้แลกบัตรทุกครั้ง และ 3) การจราจร สามารถเข้าได้ทางประตู 1 ฝั่งถนนราชดำเนิน และออกทางประตู 3 ฝั่งถนนวิสุทธิกษัตริย์ ประตู 2 ปิด

ที่มา : https://www.thaigov.go.th/news/contents/details/78410