รัฐบาลไทย-ข่าวทำเนียบรัฐบาล-“พัชรวาท” ปล่อยกระเรียนพันธุ์ไทย 10 ตัว รุ่นที่ 12 สู่ธรรมชาติ คืนตัวชี้วัดความสมบูรณ์พื้นที่ชุ่มน้ำ สร้างความร่วมมือท้องถิ่น ฟื้นฟูเศรษฐกิจชุมชน


วันอาทิตย์ที่ 4 กุมภาพันธ์ 2567
“พัชรวาท” ปล่อยกระเรียนพันธุ์ไทย 10 ตัว รุ่นที่ 12 สู่ธรรมชาติ คืนตัวชี้วัดความสมบูรณ์พื้นที่ชุ่มน้ำ สร้างความร่วมมือท้องถิ่น ฟื้นฟูเศรษฐกิจชุมชน
“พัชรวาท” ปล่อยกระเรียนพันธุ์ไทย 10 ตัว รุ่นที่ 12 สู่ธรรมชาติ คืนตัวชี้วัดความสมบูรณ์พื้นที่ชุ่มน้ำ สร้างความร่วมมือท้องถิ่น ฟื้นฟูเศรษฐกิจชุมชน
“พัชรวาท” ปล่อยกระเรียนพันธุ์ไทย 10 ตัว รุ่นที่ 12 สู่ธรรมชาติ คืนตัวชี้วัดความสมบูรณ์พื้นที่ชุ่มน้ำ สร้างความร่วมมือท้องถิ่น ฟื้นฟูเศรษฐกิจชุมชน
วันที่ 4 กุมภาพันธ์ 2567 เวลา 09.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานในการปล่อยนกกระเรียนพันธุ์ไทยจากการเพาะเลี้ยงขององค์การสวนสัตว์แห่งประเทศไทยคืนสู่ธรรมชาติ ครั้งที่ 12 จำนวน 10 ตัว ณ บริเวณอ่างเก็บน้ำห้วยจรเข้มาก พร้อมเป็นประธานเปิดเทศกาลนกกระเรียน ประจำปี 2567 Thailand Sarus Crane Festival 2024 ซึ่งจัดขึ้นระหว่างวันที่ 2 - 4 กุมภาพันธ์ 2567 ณ ศูนย์เรียนรู้พื้นที่ชุ่มน้ำและนกกระเรียนพันธุ์ไทย จังหวัดบุรีรัมย์ พร้อมทั้งตั้งชื่อให้กับนกกระเรียนพันธุ์ไทย 2 ตัวที่อยู่อาศัยประจำ ณ ศูนย์เรียนรู้ฯ ได้แก่ “แจ๋วแหวว” และ “เฉิดโฉม” โดยมี นายนฤชา โฆษาศิวิไลซ์ ผู้ว่าราชการจังหวัดบุรีรัมย์ ให้การต้อนรับ พร้อมผู้บริหารระดับสูง และหัวหน้าหน่วยงานในพื้นที่ของกระทรวงทรัพยากรธรรมชาติและสิ่งแวดล้อม เข้าร่วมกิจกรรม
พล.ต.อ.พัชรวาท ได้กล่าวชื่นชมความร่วมมือในการอนุรักษ์และฟื้นฟูนกกระเรียนพันธุ์ไทย ที่องค์การสวนสัตว์ฯ ภาคเอกชนที่ให้การสนับสนุน และภาคประชาชน ชุมชนในท้องถิ่น เห็นความสำคัญจนสามารถช่วยกันนำนกกระเรียนพันธุ์ไทยกลับสู่ผืนนาและท้องฟ้าของเมืองไทยได้อีกครั้งหลังจากหายไปนานกว่า 30 ปี ซึ่งนอกจากจะเป็นการอนุรักษ์และฟื้นฟูพันธุ์สัตว์ป่าแล้ว ยังนำมาสู่การใช้ประโยชน์จากความหลากหลายทางชีวภาพในพื้นที่ ที่ศูนย์เรียนรู้ฯ แห่งนี้ ได้กลายเป็นแหล่งท่องเที่ยว แหล่งศึกษาธรรมชาติที่สำคัญของพื้นที่ ก่อให้เกิดการสร้างเศรษฐกิจและรายได้สู่ชุมชน ตามนโยบายรัฐบาลที่ให้ความสำคัญกับการฟื้นฟูเศรษฐกิจและความเป็นอยู่ที่ดีของประชาชน ควบคู่การรักษาคุณภาพสิ่งแวดล้อมและความหลากหลายทางชีวภาพ จึงขอให้คงกิจกรรมดี ๆ เช่นนี้ไว้ต่อไปเป็นประจำทุกปี
นกกระเรียนพันธุ์ไทย เป็นนกน้ำขนาดใหญ่ สูง 150 - 180 เซนติเมตร หนัก 5 - 9 กิโลกรัม ลำตัวสีเทา มีตุ่มหนังที่หัวสีแดงสด ขายาวสีแดงอ่อน มักอยู่เป็นคู่หรือเป็นฝูงในพื้นที่ชุ่มน้ำ นาข้าว หรือใกล้แหล่งน้ำ เป็นสัตว์ป่าสงวน ตาม พ.ร.บ.สงวนและคุ้มครองสัตว์ป่า พ.ศ. 2562 เคยสูญพันธุ์ไปจากธรรมชาติของประเทศไทยเหลือไว้แต่เพียงต้นพันธุ์ที่สวนสัตว์นครราชสีมา 27 ตัว โดยพบเห็นในธรรมชาติครั้งสุดท้ายเมื่อปี 2511 จากนั้นได้มีความพยายามเพาะขยายพันธุ์และใช้เวลาถึง 7 ปี จึงประสบผลสำเร็จได้ลูกนกกระเรียนพันธุ์ไทย 2 ตัวแรก และใช้เวลาอีก 15 ปีในการพัฒนาเทคนิคการเพาะขยายพันธุ์ทั้งแบบธรรมชาติและผสมเทียม จนปัจจุบันมีพ่อแม่พันธุ์กว่า 100 ตัว และได้รับการยกย่องจากมูลนิธิอนุรักษ์นกกระเรียนสากล ให้เป็นศูนย์เพาะขยายพันธุ์นกกระเรียนพันธุ์ไทยที่ใหญ่ที่สุดในโลก
หลังจากการเพาะพันธุ์ประสบผลสำเร็จ ได้มีการศึกษาวิจัยการปล่อยนกกระเรียนพันธุ์ไทยคืนสู่ธรรมชาติ มาตั้งแต่ปี 2552 โดยใช้หลักมาตรฐานสากลมาประยุกต์ใช้ให้เหมาะสมกับประเทศไทย และนับจากปี 2552 มีการปล่อยนกกระเรียนพันธุ์ไทยจากการเพาะเลี้ยงสู่ธรรมชาติแล้ว 156 ตัว การปล่อยคืนนกกระเรียนพันธุ์ไทยในปี 2567 นี้ จำนวน 10 ตัว นับเป็นรุ่นที่ 12 ทำให้ปัจจุบันมีนกกระเรียนพันธุ์ไทยกลับสู่ธรรมชาติแล้ว 166 ตัว ส่งผลให้จังหวัดบุรีรัมย์มีนกกระเรียนพันธุ์ไทยมากที่สุดในประเทศไทย และกลายเป็นแหล่งศึกษาและดูนกกระเรียนพันธุ์ไทยที่สำคัญของประเทศ

ที่มา : https://www.thaigov.go.th/news/contents/details/78403