รัฐบาลไทย-ข่าวทำเนียบรัฐบาล-นายกฯ  เผยกางเกงช้างจีน บุกตลาดไทย เป็นเรื่องการฉกฉวยโอกาสทางการค้า


วันอาทิตย์ที่ 4 กุมภาพันธ์ 2567
04/02/2567
พิมพ์
นายกฯ  เผยกางเกงช้างจีน บุกตลาดไทย เป็นเรื่องการฉกฉวยโอกาสทางการค้า
นายกฯ  เผยกางเกงช้างจีน บุกตลาดไทย เป็นเรื่องการฉกฉวยโอกาสทางการค้า ถือเป็นบทเรียน ต้องทำงานรวดเร็ว ปกป้องผลประโยชน์ของชาติ
วันนี้ (4 กุมภาพันธ์ 2567)  เวลา 15:15 น. ณ ท่าอากาศยาน 2 กองบิน 6 (บน 6) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้สัมภาษณ์หลังเดินทางกลับจากการเยือนประเทศศรีลังกา ถึงกรณีที่ประเทศจีนผลิตกางเกงช้างและขณะนี้กำลังตีตลาดกางเกงช้างของประเทศไทยว่า เรื่องนี้เป็นเรื่องของการค้า และความจริงแล้วเป็นเรื่องของความรวดเร็วทางการค้า คือที่ไหนมีโอกาสก็ต้องเร่งฉกฉวยโอกาส ตนเองคิดว่าต้องเร่งดูเรื่องลิขสิทธิ์ และความรวดเร็วในการฉกฉวยโอกาสทำการค้า  ถ้าเราไม่ทำก็จะมีคนเอาไปทำก่อน  เรื่องนี้ถือเป็นบทเรียนอย่างหนึ่งที่เราจะต้องไปพูดคุยกัน
ผู้สื่อข่าวถามว่า ไทยจำเป็นต้องวางแผนและเพิ่มฐานการผลิตให้มากกว่านี้หรือไม่  นายกรัฐมนตรีกล่าวว่า จะต้องแก้ไขปัญหาที่รากฐานก่อนดีกว่า ว่าเราเข้าใจวิธีทำการตลาดหรือไม่  และเรามีการปกป้องลิขสิทธิ์ด้วยหรือไม่  อย่างที่บอกว่าเรื่องนี้ไม่ใช่เรื่องใหม่ในการทำการค้า หรือธุรกิจ ตรงไหนมีโอกาส  ก็จะมีผู้ที่ฉกฉวยโอกาสตรงนั้น แต่ถ้าเกิดช้าก็จะเสียโอกาสนั้นไป เหมือนหลายเรื่องที่เราอาจจะช้า ทำให้ไม่ทันการณ์ ดังนั้น จำเป็นจะต้องเร่งในหลายๆ เรื่อง เช่น เรื่อง ฟรีวีซ่า การยกระดับพาสปอร์ตของไทย เราก็เป็นผู้นำในการทำเรื่องดังกล่าว เป็นการฉวยโอกาสดึงนักท่องเที่ยวเข้ามาในประเทศไทยได้จำนวนมากในขณะนี้  และยังมีหลายเรื่องที่เราจะต้องทำต่อไป เช่น เรื่องของการท่องเที่ยวที่เราจะต้องถูกฉวยโอกาสให้เรากลายเป็นผู้นำในภูมิภาคนี้
“เรื่องกางเกงช้างแม้จะเป็นเรื่องเล็กๆ แต่ก็เป็นการสะท้อนให้เห็นถึงการทำงานในภาพใหญ่ ว่าการทำงานต้องมีความว่องไว คิดให้เร็วทำให้เร็วและต้องปกป้องผลประโยชน์ของประเทศชาติอย่างสูงสุด” นายกรัฐมนตรี กล่าว

ที่มา : https://www.thaigov.go.th/news/contents/details/78407