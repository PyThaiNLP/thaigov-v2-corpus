รัฐบาลไทย-ข่าวทำเนียบรัฐบาล-“เกณิกา”เผย กรมสุขภาพจิต วางแผนสนับสนุน ดูแลสุขภาพใจให้ผู้ปฏิบัติงานในเรือนจำ 


วันอาทิตย์ที่ 4 กุมภาพันธ์ 2567
04/02/2567
พิมพ์
“เกณิกา”เผย กรมสุขภาพจิต วางแผนสนับสนุน ดูแลสุขภาพใจให้ผู้ปฏิบัติงานในเรือนจำ
“เกณิกา”เผย กรมสุขภาพจิต วางแผนสนับสนุน ดูแลสุขภาพใจให้ผู้ปฏิบัติงานในเรือนจำ ตั้งเป้าลดความเครียด  ภาวะซึมเศร้า สร้างความเข้มแข็งทางใจ
วันนี้ (4 ก.พ. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า กรมสุขภาพจิต โดยโรงพยาบาลศรีธัญญา ภายใต้การกำกับดูแลของ กระทรวงสาธารณสุข ได้มีการจัดทำแผนการช่วยเหลือดูแลด้านจิตใจผู้ปฏิบัติงานในเรือนจำ ณ เรือนจำกลางบางขวาง พร้อมตั้งเป้าหมายให้ครอบคลุมบุคลากรที่ปฏิบัติงานในเรือนจำจังหวัดนนทบุรี เนื่องจากปัจจุบันการก่อความรุนแรงจากสารเสพติดก่อความรุนแรง ในสังคม ทำให้จำนวนและขนาดของปัญหาสุขภาพจิตผู้ต้องขังมากขึ้น มีผลกระทบต่อบุคลากรที่ปฏิบัติงานกับผู้ต้องขัง ทำให้เกิดภาวะเครียด
น.ส.เกณิกา กล่าวต่อว่า กรมสุขภาพจิตได้สนับสนุนเรือนจำกลางบางขวางในความต้องการดังกล่าว เพื่อเข้ามาช่วยเหลือดูแลด้านจิตใจให้กับบุคลากรที่ปฏิบัติงานในเรือนจำ และเพื่อสนับสนุน ดูแลผู้ปฏิบัติงาน โดยทีมสหวิชาชีพของหน่วยงานในกรมสุขภาพจิตในการประเมินช่วยเหลือดูแลด้านจิตใจผู้ปฏิบัติงานในเรือนจำ ซึ่งคาดหวังว่าจะลดปัญหาที่จะเกิดขึ้นแก่เจ้าหน้าที่ เช่น ความเครียด ภาวะซึมเศร้า และยังเป็นการสร้างความเข้มแข็งทางใจในการพัฒนาคุณภาพชีวิตให้บุคลากรด้วย
“แผนการช่วยเหลือดูแลด้านจิตใจของผู้ปฏิบัติงานในเรือนจำ จะมีการประเมินตรวจเช็คสุขภาพใจ ผ่าน Application Mental Health Check In หรือ www.วัดใจ.com และการให้ความรู้กับบุคลากรในการดูแลด้านจิตใจ การจัดการความเครียด และการจัดทีมสหวิชาชีพลงไปให้ความช่วยเหลือ โดยใช้เครื่อง Biofeedback ประเมินความเครียด การให้คำปรึกษาผ่านระบบ Tele-psychiatry, รวมถึงให้ความช่วยเหลือตามสภาพปัญหาและติดตามต่อเนื่อง โดยมีเป้าหมายให้บุคลากรที่ปฏิบัติงานในเรือนจำจังหวัดนนทบุรี ได้รับการประเมิน และดูแลด้านจิตใจ รู้วิธีการจัดการกับความเครียดและมีคุณภาพชีวิตที่ดีเพิ่มศักยภาพให้กับการทำงาน”น.ส.เกณิกา กล่าว ///

ที่มา : https://www.thaigov.go.th/news/contents/details/78395