รัฐบาลไทย-ข่าวทำเนียบรัฐบาล-ขสมก. ยกเลิกจุดเชื่อมต่อรถโดยสาร ขสมก. - บขส. ตั้งแต่วันที่ 1 มีนาคม 2567 เป็นต้นไป    


วันพุธที่ 28 กุมภาพันธ์ 2567
ขสมก. ยกเลิกจุดเชื่อมต่อรถโดยสาร ขสมก. - บขส. ตั้งแต่วันที่ 1 มีนาคม 2567 เป็นต้นไป
...
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่องค์การขนส่งมวลชนกรุงเทพ (ขสมก.) นำรถโดยสารของ ขสมก. ที่วิ่งผ่านสถานีขนส่งผู้โดยสารกรุงเทพ (จตุจักร) หรือหมอชิต 2 จำนวน 12 เส้นทาง เข้ามาจอดรับ - ส่งประชาชนบริเวณชานชาลาขาเข้าหมอชิต 2 ตั้งแต่วันที่ 9 ธันวาคม 2566 เพื่ออำนวยความสะดวกประชาชนเดินทางเชื่อมต่อระหว่างรถโดยสารของ ขสมก. กับบริษัท ขนส่ง จำกัด (บขส.) ได้อย่างต่อเนื่อง แต่เนื่องจาก บขส. จะปิดพื้นที่บริเวณหมอชิต 2 ขาเข้าทั้งหมดเป็นการถาวร โดยให้รถโดยสารประจำทางที่วิ่งในเส้นทางหมวด 2 (กรุงเทพฯ - ต่างจังหวัด) ใช้พื้นที่ขาออก เพื่อจอดส่งผู้ใช้บริการบริเวณชานชาลาที่ 1 (ชานชาลาติดกับอาคารสถานี) ตั้งแต่วันที่ 1 มีนาคม 2567 เป็นต้นไป ขสมก. จึงต้องยกเลิกการนำรถโดยสารเข้าไปรับ - ส่งประชาชน ณ จุดเชื่อมต่อรถโดยสาร ขสมก. - บขส. บริเวณชานชาลาขาเข้าหมอชิต 2 ตั้งแต่วันที่ 1 มีนาคม 2567 เป็นต้นไป ประชาชนสามารถเดินจากหมอชิต 2 บริเวณชานชาลาที่ 1 มายังอู่หมอชิต 2 ระยะทางประมาณ 400 เมตร เพื่อใช้บริการรถโดยสาร ขสมก. ซึ่ง ขสมก. ได้จัดทำป้ายประชาสัมพันธ์บอกเส้นทาง ติดตั้งบริเวณทางเดินเชื่อมต่อระหว่างสถานีหมอชิต 2 กับอู่หมอชิต 2 เป็นระยะ พร้อมทั้งได้ปรับปรุงทัศนียภาพบริเวณทางเดินดังกล่าว เพื่อให้ประชาชนทุกกลุ่ม ทั้งเด็ก คนชรา และคนพิการ สามารถเดินทางมาใช้บริการรถโดยสารของ ขสมก. ได้อย่างสะดวกและปลอดภัย

ที่มา : https://www.thaigov.go.th/news/contents/details/79568