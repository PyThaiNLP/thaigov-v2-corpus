รัฐบาลไทย-ข่าวทำเนียบรัฐบาล-ไอแบงก์ร่วมพิธีส่งมอบบ้าน 124 หลังคาเรือน และส่งมอบข้าวสาร แก่ผู้ประสบภัยจากเหตุพลุระเบิดตำบลมูโนะ 500 หลังคาเรือน


วันพุธที่ 28 กุมภาพันธ์ 2567
28/02/2567
พิมพ์
ไอแบงก์ร่วมพิธีส่งมอบบ้าน 124 หลังคาเรือน และส่งมอบข้าวสาร แก่ผู้ประสบภัยจากเหตุพลุระเบิดตำบลมูโนะ 500 หลังคาเรือน
ไอแบงก์ส่งมอบบ้านเพื่อพี่น้องมูโนะแก่ผู้ได้รับผลกระทบจากเหตุพลุระเบิดในตำบลมูโนะ จังหวัดนราธิวาส ดำเนินการโดย ศูนย์ช่วยเหลือผู้ประสบภัยมูโนะ สภาเครือข่ายช่วยเหลือด้านมนุษยธรรม สำนักจุฬาราชมนตรี
ธนาคารอิสลามแห่งประเทศไทย (ไอแบงก์) ร่วมพิธีส่งมอบบ้านเพื่อพี่น้องมูโนะแก่ผู้ได้รับผลกระทบจากเหตุพลุระเบิดในตำบลมูโนะ จังหวัดนราธิวาส ดำเนินการโดย ศูนย์ช่วยเหลือผู้ประสบภัยมูโนะ สภาเครือข่ายช่วยเหลือด้านมนุษยธรรม สำนักจุฬาราชมนตรี โดยพิธีดังกล่าวได้รับเกียรติจาก ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวต้อนรับ พล.ต.ต.สุรินทร์ ปาลาเร่ เลขาธิการคณะกรรมการกลางอิสลามแห่งประเทศไทย กล่าวขอบคุณ นายแพทย์อนันต์ชัย ไทยประทาน ประธานสภาเครือข่ายช่วยเหลือด้านมนุษยธรรม สำนักจุฬาราชมนตรี กล่าวรายงานโครงการ และนายอรุณ บุญชม จุฬาราชมนตรี กล่าวโอวาทและขอพร โดยภายในงานนี้ ธนาคารได้ร่วมส่งมอบความช่วยเหลือจากที่ได้ระดมเงินบริจาคจากลูกค้าธนาคารและประชาชนทั่วไปผ่านบัญชี ‘ช่วยเหลือผู้ประสบภัยจากโกดังพลุระเบิดตลาดมูโนะ-นราธิวาส’ บัญชีธนาคารอิสลามแห่งประเทศไทย เลขที่ 008-1-365195 ในช่วงบ่ายวันอังคารที่ 27 กุมภาพันธ์ 2567 ณ โรงเรียนบ้านมูโนะ ตำบลมูโนะ อำเภอสุไหงโกลก จังหวัดนราธิวาส
ดร.ทวีลาภ ฤทธาภิรมย์ กรรมการและผู้จัดการ พร้อมผู้บริหารธนาคารอิสลามแห่งประเทศไทย เข้าร่วมพิธีมอบบ้าน จำนวน 124 หลัง  เพื่อพี่น้องมูโนะที่ได้รับผลกระทบจากเหตุพลุระเบิดในตำบลมูโนะ จังหวัดนราธิวาส ดำเนินการโดย ศูนย์ช่วยเหลือผู้ประสบภัยมูโนะ สภาเครือข่ายช่วยเหลือด้านมนุษยธรรม สำนักจุฬาราชมนตรี ในโอกาสนี้ ธนาคารได้ร่วมส่งมอบข้าวสาร 5,000 กิโลกรัม เพื่อช่วยเหลือผู้ประสบภัยจากเหตุพลุระเบิดรวม 500 หลังคาเรือน เป็นเงินมูลค่า 129,080 บาท โดยได้รับเกียรติอย่างสูงจากนายอรุณ  บุญชม จุฬาราชมนตรี เป็นผู้แทนในการรับมอบความช่วยเหลือครั้งนี้ ซึ่งธนาคารได้นำเงินจากการเปิดบัญชีรับบริจาคตั้งแต่วันที่ 31 กรกฎาคม 2566 จนถึงวันที่ 31 สิงหาคม 2566 ที่ก่อนหน้านี้ธนาคารได้ส่งมอบความช่วยเหลือเบื้องต้นไปแล้วเป็นเงิน 150,000 บาทเมื่อวันที่ 7 สิงหาคม 2566 ผ่านไปยังผู้ว่าราชการจังหวัดนราธิวาส และรองนายกรัฐมนตรีเป็นสักขีพยาน
พร้อมกันนี้ บริษัท อะมานะฮ์ ลิสซิ่ง จำกัด (มหาชน) ซึ่งเป็นบริษัทในเครือของธนาคารอิสลามแห่งประเทศไทย ได้ร่วมบริจาคเงินสมทบการช่วยเหลือให้แก่สภาเครือข่ายช่วยเหลือด้านมนุษยธรรมครั้งนี้ด้วย

ที่มา : https://www.thaigov.go.th/news/contents/details/79536