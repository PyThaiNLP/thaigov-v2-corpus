รัฐบาลไทย-ข่าวทำเนียบรัฐบาล-นายกฯ เยี่ยมชมกิจกรรมส่งเสริมสินค้าปลานิลสายน้ำไหลเบตง สนับสนุนให้เพิ่มปริมาณการเลี้ยง ย้ำให้กระทรวงเกษตรฯ และ ธ.ก.ส. สนับสนุนผู้ที่สนใจ 


วันพุธที่ 28 กุมภาพันธ์ 2567
28/02/2567
พิมพ์
นายกฯ เยี่ยมชมกิจกรรมส่งเสริมสินค้าปลานิลสายน้ำไหลเบตง สนับสนุนให้เพิ่มปริมาณการเลี้ยง ย้ำให้กระทรวงเกษตรฯ และ ธ.ก.ส. สนับสนุนผู้ที่สนใจ
นายกฯ เยี่ยมชมกิจกรรมส่งเสริมสินค้าปลานิลสายน้ำไหลเบตง สนับสนุนให้เพิ่มปริมาณการเลี้ยง ย้ำให้กระทรวงเกษตรฯ และ ธ.ก.ส. สนับสนุนผู้ที่สนใจ
วันนี้ (28 กุมภาพันธ์ 2567) เวลา 14.00 น. นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ เยี่ยมชมและรับฟังการบรรยายวิธีการเลี้ยงปลานิลสายน้ำไหลเบตง และปลาพลวงชมพูฮาลาบาลา สู่ GI ไทย ณ ร้านอาหารบ่อปลานิลสายน้ำไหล (โกหงิ่ว) ตำบลตาเนาะแมเราะ อำเภอเบตง จังหวัดยะลา ซึ่งวิธีการเลี้ยงปลานิลสายน้ำไหล เป็นรูปแบบการเลี้ยงในระบบน้ำไหลผ่าน โดยใช้ภูมิปัญญาท้องถิ่นในการผันน้ำจากลำธารเข้าสู่ฟาร์ม ซึ่งวิธีการเลี้ยงปลานิลผ่านระบบน้ำไหล ทำให้ผลิตปลานิลที่มีคุณภาพสูง สามารถสร้างรายได้แก่เกษตรกรปลานิล ขนาด 1 กก. ขึ้นไปในราคา 90 - 100 บาท ต่อ กก.
ทั้งนี้ นายกฯ กล่าวให้สัมภาษณ์ว่า ปลานิลสายน้ำไหลถ้ามีปริมาณความต้องการซื้อมาก ให้มีการเพิ่มขึ้นของราคาเป็นขั้นตอนกลไกทางการตลาด ตอนนี้อยากให้มีการเพิ่มการเลี้ยงให้มากขึ้น เรามีดีมานด์และตลาดที่ชัดเจน ถ้ามีผู้ที่สนใจแต่ยังขาดเงินทุน อยากให้ทางกระทรวงเกษตรและสหกรณ์ และธนาคารเพื่อการเกษตรและสหกรณ์การเกษตร (ธ.ก.ส.) ช่วยสนับสนุน
จากนั้น นายกฯ และคณะเดินทางเยี่ยมชมกิจกรรมชมสวนดอกไม้เมืองหนาวเบตง (สวนหมื่นบุปผา) สถานที่ท่องเที่ยวของจังหวัดยะลาซึ่งสามารถรับชมดอกไม้ได้มากกว่า 30,000 ต้น ดอกไม้มากกว่า 100 สายพันธุ์ รวมทั้งผลิตภัณฑ์ชุมชนสินค้าท้องถิ่น เทียนไขหอม DIY ที่นำดอกไม้อบแห้งในพื้นที่มาให้เลือกสรร เห็ดหลินจือเบตง และสปาเท้าอุโมงค์ปิยะมิตรด้วย

ที่มา : https://www.thaigov.go.th/news/contents/details/79574