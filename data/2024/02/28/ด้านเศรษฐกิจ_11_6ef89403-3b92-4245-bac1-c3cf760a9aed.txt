รัฐบาลไทย-ข่าวทำเนียบรัฐบาล-ผลการเบิกจ่ายงบลงทุนของรัฐวิสาหกิจประจำปี 2567 (ณ สิ้นเดือนมกราคม 2567)


วันพุธที่ 28 กุมภาพันธ์ 2567
28/02/2567
พิมพ์
ผลการเบิกจ่ายงบลงทุนของรัฐวิสาหกิจประจำปี 2567 (ณ สิ้นเดือนมกราคม 2567)
สำนักงานคณะกรรมการนโยบายรัฐวิสาหกิจ (สคร.) เร่งการเบิกจ่ายงบลงทุนปี 2567 เพื่อขับเคลื่อนเศรษฐกิจอย่างต่อเนื่อง โดยในปี 2567 รัฐวิสาหกิจมีการเบิกจ่ายงบลงทุนจนถึงเดือนมกราคม 2567 จำนวน 38,551 ล้านบาท หรือคิดเป็นร้อยละ 123 ของแผนการเบิกจ่าย
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า รัฐวิสาหกิจที่ สคร. กำกับดูแลโดยตรงและมีการเบิกจ่ายงบลงทุนมีจำนวน 43 แห่ง โดยแบ่งเป็น 2 กลุ่ม ได้แก่ รัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) และรัฐวิสาหกิจที่ใช้ปีบัญชีตามปีปฏิทิน (รัฐวิสาหกิจปีปฏิทิน) โดยในปี 2567 รัฐวิสาหกิจมีการเบิกจ่ายงบลงทุนจนถึงเดือนมกราคม 2567 จำนวน 38,551 ล้านบาท หรือคิดเป็นร้อยละ 123 ของแผนการเบิกจ่าย ประกอบด้วยการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2566 - เดือนมกราคม 2567) 34 แห่ง จำนวน 32,293 ล้านบาท หรือคิดเป็นร้อยละ 116 ของแผนการเบิกจ่าย และรัฐวิสาหกิจปีปฏิทิน (เดือนมกราคม 2567) 9 แห่ง จำนวน 6,258 ล้านบาท หรือคิดเป็นร้อยละ 182 ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับ ได้แก่ การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) และการประปานครหลวง และรัฐวิสาหกิจปีปฏิทินที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับ ได้แก่ การไฟฟ้าฝ่ายผลิตแห่งประเทศไทย บริษัท ปตท. จำกัด (มหาชน) และการไฟฟ้าส่วนภูมิภาค
ผลการเบิกจ่ายงบลงทุนของรัฐวิสาหกิจประจำปี 2567 (ณ สิ้นเดือนมกราคม 2567) (หน่วย : ล้านบาท)
รัฐวิสาหกิจ        แผนการเบิกจ่าย        ผลการเบิกจ่าย        ผลการเบิกจ่าย/แผนการเบิกจ่าย
ปีงบประมาณ (ต.ค. 66 – ก.ย. 67)
จำนวน 34 แห่ง (4 เดือน)    27,817            32,293            ร้อยละ 116
ปีปฏิทิน (ม.ค. 67 – ธ.ค. 67)
จำนวน 9 แห่ง (1 เดือน)    3,432            6,258            ร้อยละ 182
รวม 43 แห่ง        31,249            38,543            ร้อยละ 123
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า โครงการลงทุนขนาดใหญ่ที่สำคัญสามารถเบิกจ่ายได้สูงกว่าแผน อาทิ โครงการรถไฟฟ้าสายสีม่วง ช่วงเตาปูน - ราษฎร์บูรณะของ รฟม. โครงการรถไฟความเร็วสูงไทย - จีน ระยะที่ 1 (ช่วงกรุงเทพมหานคร - นครราชสีมา) ของ รฟท. และโครงการทางวิ่งเส้นที่ 3 ท่าอากาศยานสุวรรณภูมิของบริษัท ท่าอากาศยานไทย จำกัด (มหาชน)
นายธิบดี วัฒนกุล ผู้อำนวยการ สคร. กล่าวสรุปว่า การเบิกจ่ายงบลงทุน ณ สิ้นเดือนมกราคม 2567 เป็นผลการเบิกจ่ายของรัฐวิสาหกิจปีงบประมาณ 4 เดือน ซึ่งคิดเป็นร้อยละ 26 ของกรอบงบลงทุนทั้งปี และผลการเบิกจ่ายของรัฐวิสาหกิจปีปฏิทิน 1 เดือน คิดเป็นร้อยละ 5 ของกรอบงบลงทุนทั้งปี ทั้งนี้ สคร. จะกำกับติดตามการเบิกจ่ายงบลงทุนของรัฐวิสาหกิจอย่างใกล้ชิด เพื่อให้รัฐวิสาหกิจสามารถเบิกจ่ายงบลงทุนให้เป็นไปตามเป้าหมาย และเป็นส่วนสำคัญในการสนับสนุนการเติบโตทางเศรษฐกิจและเพิ่มความสามารถในการแข่งขันของประเทศต่อไป

ที่มา : https://www.thaigov.go.th/news/contents/details/79555