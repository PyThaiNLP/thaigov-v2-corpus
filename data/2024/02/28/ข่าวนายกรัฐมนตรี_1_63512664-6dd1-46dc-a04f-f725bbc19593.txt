รัฐบาลไทย-ข่าวทำเนียบรัฐบาล-นายกฯ นำคณะร่วมกิจกรรมส่งเสริมการท่องเที่ยวจังหวัดยะลา เชื่อจังหวัดยะลามีศักยภาพไม่แพ้จังหวัดอื่น ย้ำรัฐพร้อมส่งเสริมสนับสนุน


วันพุธที่ 28 กุมภาพันธ์ 2567
28/02/2567
พิมพ์
นายกฯ นำคณะร่วมกิจกรรมส่งเสริมการท่องเที่ยวจังหวัดยะลา เชื่อจังหวัดยะลามีศักยภาพไม่แพ้จังหวัดอื่น ย้ำรัฐพร้อมส่งเสริมสนับสนุน
นายกฯ นำคณะร่วมกิจกรรมส่งเสริมการท่องเที่ยวจังหวัดยะลา เชื่อจังหวัดยะลามีศักยภาพไม่แพ้จังหวัดอื่น ย้ำรัฐพร้อมส่งเสริมสนับสนุน
วันนี้ (28 กุมภาพันธ์ 2567) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะประกอบด้วย นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา พันตำรวจเอก ทวี สอดส่อง รัฐมนตรีว่าการกระทรวงยุติธรรม นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม และนายเกรียง กัลป์ตินันท์ รัฐมนตรีช่วยว่าการกระทรวงมหาดไทย ร่วมคณะตรวจราชการกลุ่มจังหวัดภาคใต้ (ปัตตานี ยะลา นราธิวาส) ณ จังหวัดยะลา เพื่อส่งเสริมการท่องเที่ยว โดยในปี พ.ศ. 2567 จังหวัดยะลาตั้งเป้าให้นักท่องเที่ยวทั้งชาวไทยและต่างชาติ เดินทางมาท่องเที่ยว ประมาณ 2,000,000 คน สร้างรายได้จากการท่องเที่ยว ประมาณ 7,000 ล้านบาท นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญว่า
เวลา 09.30 น. ณ ศาลเจ้าพ่อหลักเมืองยะลา อำเภอเมืองยะลา จังหวัดยะลา นายกรัฐมนตรีพร้อมคณะสักการะศาลเจ้าพ่อหลักเมืองยะลา เพื่อความเป็นสิริมงคล โดยนายกฯ และคณะได้สวมเสื้อมัดย้อมสีมายา ลายดอกพิกุลแซมด้วยใบศรียะลา สัญลักษณ์ดอกไม้ประจำจังหวัดยะลา ที่ทางจังหวัดตัดให้ ซึ่งเป็นผลิตภัณฑ์จากกลุ่มผลิตภัณฑ์สีมายา บ้านหน้าถ้ำ ตำบลหน้าถ้ำ อำเภอเมืองยะลา รวมกลุ่มผลิตผ้ามัดย้อม “สีมายา” มีสีสันที่เป็นเอกลักษณ์ ได้มาจากการนำเอาดินที่อยู่ภายในถ้ำภูเขากำปั่น และภูเขาวัดถ้ำ เป็นดินลักษณะเฉพาะที่ชาวบ้านใช้เป็นปุ๋ยในการเพาะปลูกต้นไม้ แต่ระยะหลังชาวบ้านนำเอาดินสีมายามาทำเป็นปุ๋ยลดน้อยลง ชาวบ้านจึงช่วยกันคิดนำเอาดินมายามาทำเป็นสีย้อมผ้าแทน
จากนั้น นายกฯ และคณะเดินทางเข้าเยี่ยมชมอุทยานการเรียนรู้ยะลา (TK Park) พร้อมรับฟังการบรรยายกิจกรรมภายในอุทยานการเรียนรู้ยะลา (TK Park) ทั้งนี้ ระหว่างเยี่ยมชม นายกฯ กล่าวชื่นชมแนวคิดของนักเรียนที่ดำเนินโครงงานที่ดีและเป็นประโยชน์ พร้อมสอบถามเรื่องทุนโครงงานของนักเรียน และการพัฒนาต่อยอดสินค้าจากนักเรียน โดยมอบหมายให้หน่วยงานที่เกี่ยวข้องสนับสนุนและพัฒนาต่อยอดให้คนเข้าถึง และเป็นที่รู้จักมากยิ่งขึ้น ส่วนด้านแอปพลิเคชัน นายกฯ เน้นให้ทำเกี่ยวกับการเกษตรในพื้นที่ให้ดี แล้วค่อยพัฒนาไปยังพื้นที่อื่น ๆ
“สินค้าดีแต่ขาดโอกาสนำเสนอ ขอให้นักเรียนมีความทะเยอทะยาน กล้านำเสนอโครงงาน ผู้ใหญ่ต้องกล้าที่จะสนับสนุนต่อยอดพัฒนาเพื่อให้เกิดประโยชน์ ไม่ทำให้ชิ้นงานของนักเรียนเสียประโยชน์” นายกฯ ย้ำ
โอกาสนี้ นายกฯ ได้พบปะแลกเปลี่ยนความคิดเห็นกับนักเรียน​โรงเรียนคณะราษฎรบำรุง เขต​เทศบาลนครยะลา​ โดยตัวแทนนักเรียนได้ขอสนามบินให้กับชาวยะลา หลังจากนั้นนักเรียนได้มีการตั้งคำถามถึงนายกรัฐมนตรีว่า คนที่อยู่ในพื้นที่ 3 จังหวัดชายแดนภาคใต้จะได้รับโอกาสทางการศึกษาเหมือนกับประชาชนในพื้นที่อื่น ๆ หรือไม่​ นายกฯ กล่าวว่า เป็นคำถามที่ฟังแล้วน่าคิด คนที่อยู่ 3 จังหวัดชายแดนภาคใต้​ ไม่ได้หมายความว่า​จะไม่ได้รับสิทธิ ไม่​ได้รับโอกาสเท่าเทียมจากคนที่อยู่จังหวัดอื่น นี่คือความคิดพื้นฐาน เป็นหน้าที่ของรัฐบาล ที่ต้องให้เยาวชนทุกคนที่อยู่ในทุก ๆ ภูมิภาคมีสิทธิความเท่าเทียมเพื่อสามารถเข้าถึงโอกาสได้
ขณะเดียวกัน มีการเสนอให้รัฐบาลของนายกฯ เศรษฐา​ ทำให้ประชาชนลดความเหลื่อมล้ำ อยากให้ยะลาเป็นเมืองท่องเที่ยวมีชาวต่างชาติเข้ามาท่องเที่ยว พร้อมกับถามนายกรัฐมนตรีว่า​ นายกรัฐมนตรีมีความฝันใดในขณะที่อายุเท่ากับพวกเรา นายกฯ กล่าวว่า สิ่งที่ได้อธิบายมาหลาย ๆ เรื่องขึ้นอยู่กับความฝันและแรงบันดาลใจของเยาวชน​ วันนี้​ตนเองมาในฐานะรัฐบาล หน้าที่ของตนเองคือใครฝันอยากเป็นอะไร​ เป็นหน้าที่ของรัฐบาลที่จะต้องสานฝันให้ทุกท่าน​เข้าถึงโอกาสได้​ ได้รับการสนับสนุนอย่างเสมอภาคเท่าเทียม เพื่อให้เป็นจุดที่ทุกคนมีความฝันที่อาจจะเป็นหลาย ๆอย่างที่บอกมาอยู่ในแผนงานของรัฐบาลอยู่แล้ว​ ไม่ว่าจะเป็นการสร้างสนามบินยะลา การส่งเสริมการท่องเที่ยว การเข้าถึงการศึกษาได้อย่างเท่าเทียม​ ขณะเดียวกันนายกรัฐมนตรียังระบุว่า ที่นี่ไม่ได้มีศักยภาพน้อยไปกว่าจังหวัดอื่นที่​ตนเองเดินทางไปมา ที่นี่มีครบหมดทุกอย่างมีเรื่องงบประมาณที่จะต้องสนับสนุนให้ บางเรื่องเกี่ยวข้องกับปริมาณความต้องการซื้อและความต้องการขาย ทั้งเรื่องของสนามบิน และเชื่อว่าในอนาคตอันใกล้​ ที่นี่จะสามารถมีสนามบินได้​ ใช้ชีวิตอย่างมีเกียรติมีศักดิ์ศรี​ มีความต้องการของนักท่องเที่ยวทั่วโลก​ที่อยากจะเดินทางมา
นายกฯ กล่าวต่อไปว่า วันนี้ถือเป็นวันที่สองที่ตนเดินทางมา ได้เห็นสิ่งดี ๆ สิ่งที่น่าจะเป็นการกระตุ้นการท่องเที่ยวได้อย่างดีมาก เป็นขนบธรรมเนียมวัฒนธรรมประเพณี​ ผังเมือง​ บ้านโบราณสิ่งเหล่านี้ตนเองเชื่อว่าในอนาคตอันใกล้จะมีนักท่องเที่ยวเข้ามาใน 3 จังหวัดชายแดนภาคใต้มากยิ่งขึ้น ซึ่งจะเป็นการส่งเสริมโอกาส พร้อมยืนยันว่า​ โอกาสเป็นเรื่องสำคัญและ 3 จังหวัดชายแดนภาคใต้มีศักยภาพแล้ว​ ผู้ใหญ่มาแล้วไม่เห็น​ มาแล้วไม่ทำ​ ผู้ใหญ่ก็ผิด​ ตนไม่ได้มาคนเดียว รัฐมนตรีที่เกี่ยวข้องก็มา​ ตนเชื่อว่า 3 จังหวัดชายแดนภาคใต้มีทั้งสันติภาพ มีทั้งสันติสุข มีทั้งความสุขที่ประชาชนจะต้องได้รับ​ และจะกลับมาติดตามความคืบหน้าในทุกโครงการที่ได้ขับเคลื่อนไปในวันนี้
ต่อจากนั้น นายกฯ รับชมการถ่ายทอดบทเพลงจากวงออเคสตร้าเยาวชนเทศบาลนครยะลา ในเพลงเสน่ห์ยะลา และเพลง Can’t help falling in love โดยนายกฯ ได้มอบช่อดอกไม้ให้กำลังใจวงออเคสตร้า ก่อนจะรับมอบผ้าเทคนิคย้อมด้วยแสง จากผู้ประกอบการจังหวัดยะลา ซึ่งเป็นหนึ่งในกลุ่มผ้ามัดย้อม แบรนด์ pakaian melayu เสร็จแล้ว นายกฯ พร้อมคณะเดินทางไปสักการะหลวงปู่ทวด และกราบนมัสการพระครูอนุกูลปริยัติกิจ (สวัสดิ์ อรุโณ) เจ้าอาวาสวัดช้างให้ ณ วัดช้างให้ อำเภอโคกโพธิ์ จังหวัดปัตตานี
ทั้งนี้ นายกฯ ได้กล่าวสนทนากับพระครูอนุกูลปริยัติกิจ (สวัสดิ์ อรุโณ) โดยนายกฯ กล่าวว่า ต้องการส่งเสริมการท่องเที่ยวและวัฒนธรรมในพื้นที่จังหวัดชายแดนใต้ ซึ่งเป็นพื้นที่ที่มีศักยภาพ มีโอกาสสร้างรายได้จากการท่องเที่ยว ทางด้านพระครูอนุกูลปริยัติกิจ กล่าวว่าอยากให้มีการสนับสนุนแหล่งท่องเที่ยวลังกาสุกะ แหล่งท่องเที่ยวทางประวัติศาสตร์และวัฒนธรรมทางศาสนา ที่อยู่บริเวณแหลมตาชี ตำบลแหลมโพธิ์ อำเภอยะหริ่ง จังหวัดปัตตานี ซึ่งอดีตเป็นสถานที่ที่มีความสำคัญในด้านการค้าขาย และที่สำคัญต้องการให้พื้นที่จังหวัดชายใต้มีความสงบ หากพื้นที่สงบก็จะส่งผลดีต่อการท่องเที่ยว และที่สำคัญจังหวัดชายแดนใต้มีความพร้อมด้านสถานที่แหล่งท่องเที่ยวที่สวยงามทั้งทางธรรมชาติและวัฒนธรรมจำนวนมาก

ที่มา : https://www.thaigov.go.th/news/contents/details/79541