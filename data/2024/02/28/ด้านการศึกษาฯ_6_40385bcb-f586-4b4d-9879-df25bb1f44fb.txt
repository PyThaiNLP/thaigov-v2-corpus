รัฐบาลไทย-ข่าวทำเนียบรัฐบาล-“ศุภมาส” เปิดงานศิลปวัฒนธรรมอุดมศึกษา ครั้งที่ 22 ภายใต้แนวคิด “ด๊ะดาด ศาสตร์ศิลป์ แผ่นดินสยาม” สร้างเวทีให้เยาวชนแสดงความสามารถด้านศิลปะ-วัฒนธรรมของท้องถิ่น ชูคุณค่าภูมิปัญญาไทย


วันพุธที่ 28 กุมภาพันธ์ 2567
“ศุภมาส” เปิดงานศิลปวัฒนธรรมอุดมศึกษา ครั้งที่ 22 ภายใต้แนวคิด “ด๊ะดาด ศาสตร์ศิลป์ แผ่นดินสยาม” สร้างเวทีให้เยาวชนแสดงความสามารถด้านศิลปะ-วัฒนธรรมของท้องถิ่น ชูคุณค่าภูมิปัญญาไทย
“ศุภมาส” เปิดงานศิลปวัฒนธรรมอุดมศึกษา ครั้งที่ 22 ภายใต้แนวคิด “ด๊ะดาด ศาสตร์ศิลป์ แผ่นดินสยาม” สร้างเวทีให้เยาวชนแสดงความสามารถด้านศิลปะ-วัฒนธรรมของท้องถิ่น ชูคุณค่าภูมิปัญญาไทย
เมื่อวันที่ 23 ก.พ. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานศิลปวัฒนธรรมอุดมศึกษา ครั้งที่ 22 ภายใต้แนวคิด “ด๊ะดาด ศาสตร์ศิลป์ แผ่นดินสยาม” โดยมี ศ.ดร.ศุภชัย ปทุมนากุล รองปลัดกระทรวง อว. นางสาววราภรณ์ รุ่งตระการ ที่ปรึกษาด้านระบบบริหารการอุดมศึกษา วิทยาศาสตร์ วิจัยและนวัตกรรม สำนักงานปลัดกระทรวง อว. ดร.ณิรวัฒน์ ธรรมจักร์ รองผู้อำนวยการสำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) ผศ.ดร. วีระชัย อาจหาญ รองผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) สายงานบริการโครงสร้างพื้นฐานวิทยาศาสตร์และเทคโนโลยี ดร.ยลดา หวังศุภกิจโกศล นายกองค์การบริหารส่วนจังหวัดนครราชสีมา นายสยาม ศิริมงคล ผู้ว่าราชการจังหวัดนครราชสีมา ศ.ดร.ประสาท สืบค้า อุปนายกสภามหาวิทยาลัยราชภัฏนครราชสีมา รศ.ดร.อดิศร เนาวนนท์ อธิการบดีมหาวิทยาลัยราชภัฏนครราชสีมา ผู้บริหารสถาบันการศึกษาทั่วประเทศ คณาจารย์ นักศึกษา และผู้สนใจ เข้าร่วม ณ สนามฟุตบอล มหาวิทยาลัยราชภัฏนครราชสีมา จังหวัดนครราชสีมา
นางสาวศุภมาส กล่าวว่า ศิลปวัฒนธรรมของไทย เป็นมรดกและเป็นความภาคภูมิใจของคนไทยทุกคน ที่ได้สั่งสมสิ่งที่เป็นเอกลักษณ์ที่งดงามและทรงคุณค่าไว้คู่กับสังคมไทย ดังนั้น การส่งเสริม อนุรักษ์ และเผยแพร่ศิลปวัฒนธรรมของไทยจึงเป็นหน้าที่ของคนไทยทุกคนที่จะต้องร่วมอนุรักษ์ สร้างสรรค์ไว้ให้อยู่คู่กับชาติไทยตลอดไป
“กระทรวง อว. ได้ส่งเสริม สนับสนุน การจัดงานศิลปวัฒนธรรมอุดมศึกษาในครั้งนี้ โดยมีมหาวิทยาลัยราชภัฏนครราชสีมา ซึ่งเป็นมหาวิทยาลัยที่มีศักยภาพด้านการส่งเสริม เผยแพร่ศิลปวัฒนธรรม จนเป็นที่ยอมรับทั้งในประเทศและต่างประเทศ ได้ให้การสนับสนุน และรับเป็นเจ้าภาพการจัดงาน รวมทั้งได้ประสานความร่วมมือจากสถาบันการศึกษาทั่วประเทศ เพื่อมุ่งหวังให้นิสิตนักศึกษาในสถาบันอุดมศึกษามีโอกาสร่วมแสดงออกถึงความสามารถทางด้านศิลปะวัฒนธรรม และได้เผยแพร่ศิลปะการแสดงของไทยในแขนงต่าง ๆ และนำวัฒนธรรมท้องถิ่นที่เป็นเอกลักษณ์ของแต่ละภูมิภาคมาเผยแพร่ ให้สาธารณะชนได้ชื่นชมผลงานที่ทรงคุณค่า และควรค่ากับการอนุรักษ์และสืบสานต่อไป” รมว.อว.กล่าว
ด้าน นางสาววราภรณ์ กล่าวว่า กระทรวง อว. ได้ส่งเสริมสนับสนุนการจัดงานศิลปวัฒนธรรมอุดมศึกษา มาตั้งแต่ปี พ.ศ. 2541 และสำหรับการจัดงานในปีถัดไป เป็นที่น่ายินดีว่าคณะกรรมการส่งเสริมและประสานงานศิลปวัฒนธรรมอุดมศึกษา ได้มีมติให้ มหาวิทยาลัยราชภัฏพระนครศรีอยุธยาเป็นเจ้าภาพในการจัดงานศิลปวัฒนธรรมอุดมศึกษา ครั้งที่ 23 ภายใต้ชื่องาน "ชูศิลปวัฒนธรรม และความเป็นเมืองมรดกโลก" เป็นการร่วมเฉลิมฉลองในวาระครบรอบ 120 ปี ของการสถาปนามหาวิทยาลัยราชภัฏพระนครศรีอยุธยาควบคู่กันไปด้วย
ทั้งนี้ ภายในพิธีเปิดงานศิลปวัฒนธรรมอุดมศึกษา ครั้งที่ 22 ภายใต้แนวคิด “ด๊ะดาด ศาสตร์ศิลป์ แผ่นดินสยาม” ได้มีการบรรเลงดนตรีสากล การแสดงชุด “สะออนโคราช ด๊ะดาดเปรมปรีดิ์” การแสดงนาฏกรรมเทิดพระเกียรติชุด “สดุดี จักรีวงศ์ ทรงทศสมัย” การแสดงชุด “สืบสาน ศาสตร์ศิลป์ แผ่นดินสยาม” โดยเป็นการแสดงจากนักศึกษามหาวิทยาลัยราชภัฏนครราชสีมา และในช่วงท้ายของพิธีมีการส่งมอบตราสัญลักษณ์ให้แก่มหาวิทยาลัยราชภัฏพระนครศรีอยุธยา ซึ่งรับหน้าที่เป็นเจ้าภาพการจัดงานศิลปวัฒนธรรมอุดมศึกษา ครั้งที่ 23 อีกด้วย
“งานศิลปวัฒนธรรมอุดมศึกษา” จัดขึ้นในวันที่ 24 - 25 ก.พ. 67 โดยมหาวิทยาลัยราชภัฏนครราชสีมาและภาคีเครือข่าย ณ เซ็นทรัล โคราช และอนุสาวรีย์ท้าวสุรนารี ทั้งนี้ เพื่อเป็นกิจกรรมที่เปิดเวทีแลกเปลี่ยนเรียนรู้ประสบการณ์การแสดงทางศิลปวัฒนธรรมในแต่ละสถาบัน และเป็นการส่งเสริมให้เยาวชนได้ตระหนักถึงคุณค่าแห่งภูมิปัญญาในศิลปะการแสดงของแต่ละท้องถิ่นอันเป็นเอกลักษณ์ที่สืบทอดต่อกันมาช้านาน เพื่อส่งเสริมและสืบสานศิลปวัฒนธรรมอันเต็มไปด้วยความหลากหลายตามภูมิภาคต่าง ๆ ทั่วประเทศ
ผู้สนใจสามารถเข้าร่วมงานฟรี โดยติดตามตารางการแสดงได้ที่ www.sinudom22korat.com สอบถามรายละเอียดเพิ่มเติมได้ที่ สำนักศิลปะและวัฒนธรรม มหาวิทยาลัยราชภัฏนครราชสีมา โทร 044-009009 ต่อ 1011

ที่มา : https://www.thaigov.go.th/news/contents/details/79547