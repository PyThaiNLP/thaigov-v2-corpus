รัฐบาลไทย-ข่าวทำเนียบรัฐบาล-​นายกฯ ยืนยันรัฐบาลยังเดินหน้ากระบวนการพูดคุยเพื่อสันติภาพจังหวัดชายแดนภาคใต้ มองอนาคต โอกาส สร้างความเสมอภาค สร้าง Demandให้ทั่วโลกรู้ 3 จังหวัดชายแดนภาคใต้เป็นจังหวัดที่น่าเที่ยว


วันพุธที่ 28 กุมภาพันธ์ 2567
28/02/2567
พิมพ์
​นายกฯ ยืนยันรัฐบาลยังเดินหน้ากระบวนการพูดคุยเพื่อสันติภาพจังหวัดชายแดนภาคใต้ มองอนาคต โอกาส สร้างความเสมอภาค สร้าง Demandให้ทั่วโลกรู้ 3 จังหวัดชายแดนภาคใต้เป็นจังหวัดที่น่าเที่ยว
นายกฯ ยืนยันรัฐบาลยังเดินหน้ากระบวนการพูดคุยเพื่อสันติภาพจังหวัดชายแดนภาคใต้ มองอนาคต โอกาส สร้างความเสมอภาค สร้าง Demand ให้ทั่วโลกรู้ 3 จังหวัดชายแดนภาคใต้เป็นจังหวัดที่น่าเที่ยว
วันนี้ (28 ก.พ. 67) เวลา 16.00 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้ให้สัมภาษณ์สื่อมวลชนเกี่ยวกับการพัฒนาด้านการคมนาคมขนส่งของ 3 จังหวัดชายแดนภาคใต้ว่า วันนี้มีรัฐมนตรีที่เกี่ยวข้องได้เดินทางมาและพูดคุยกันเรื่อง ถนน สนามบิน โดยต้องเข้าใจในเชิงพาณิชย์ หากจะให้เอกชนมาลงทุนก็ต้องมี Demand มีกำลังทรัพย์ หรืออย่างน้อยต้องไม่ขาดทุน ขาดทุนน้อย เราไม่สามารถบังคับ หรือขอความร่วมมือเอกชนมาเปิดบริการได้ แต่ถ้ามี Demand เข้ามาทำให้สถานที่ท่องเที่ยวต่าง ๆ มีความคึกคัก สายการบิน เที่ยวบินก็จะตามอย่างแน่นอน ทั้งนี้ การมา 3 จังหวัดชายแดนใต้ครั้งนี้มาเพื่อสร้าง Demand สร้างให้ทั่วโลกรู้ว่า 3 จังหวัดชายแดนภาคใต้เป็นจังหวัดที่น่าเที่ยว
นายกรัฐมนตรีกล่าวต่อว่า สำหรับเรื่องความมั่นคง ฝ่ายความมั่นคงทำงานมาด้วยดีตลอด จะเห็นได้ว่าในปีที่ผ่านนั้นปัญหาต่าง ๆ ลดน้อยลงมาก แต่ถ้าเราโฟกัสเรื่องความไม่มั่นคง ความไม่สงบ วันนี้เราต้องพูดถึงโอกาสมากกว่า ทุกคนล้วนอยากมีโอกาส มีเงินในกระเป๋า ถ้าเศรษฐกิจดี มีความเสมอภาค มีความเท่าเทียม ได้รับการศึกษาที่ถูกต้อง ได้รับสิทธิที่เท่าเทียมกันของทุกคนที่เป็นคนไทย คิดว่าปัญหาต่าง ๆ ก็จะไม่เกิดขึ้น นอกจากนั้น เราต้องไม่มองข้ามประชาชน หากประชาชนต้องการที่จะขยายธุรกิจ สิ่งที่ประชาชนต้องการ คือ เงินทุน รัฐบาลจะพยายามจัดการเกี่ยวกับธนาคารอิสลามที่เข้าใจถึงบริบท การอยู่อาศัยของประชาชน 3 จังหวัดชายแดนภาคใต้ หรือธนาคารอื่น ๆ ซึ่งจะต้องมีการพูดคุยกันเพื่อเป็นการรองรับว่า หากมีความต้องการที่จะเพาะพันธุ์ปลานิลน้ำไหล กรมวิชาการเกษตร กรมประมงต้องเข้ามาช่วยเหลือ อีกทั้งกระทรวงการคลังต้องเข้ามาดูแลเรื่องเงินทุนอีกด้วย
นายกรัฐมนตรีกล่าวอีกว่า สำหรับกระบวนการพูดคุยเพื่อสันติภาพจังหวัดชายแดนภาคใต้ ยืนยันมีการดำเนินการต่อแน่นอน แต่อยากให้มองอนาคต พูดถึงโอกาสที่รัฐบาลให้ความสำคัญกับ 3 จังหวัดชายแดนภาคใต้ ทั้งนี้ การยกเลิกพระราชกำหนดการบริหารราชการในสถานการณ์ฉุกเฉิน ในพื้นที่จังหวัดชายแดนภาคใต้นั้นเป็นเรื่องของฝ่ายความมั่นคงที่จะต้องพิจารณาพูดคุยกัน สำหรับการลงพื้นที่ 3 จังหวัดชายแดนภาคใต้ในครั้งนี้ ไม่ต้องการให้พูดถึงความไม่มั่นคง เราต้องพูดถึงโอกาส ศักยภาพดีกว่า เชื่อว่าทุกคนอยากให้ประเทศไทยเป็นหนึ่งเดียวกัน ประชาชนทุกคนได้รับสิทธิเท่าเทียมกัน

ที่มา : https://www.thaigov.go.th/news/contents/details/79572