รัฐบาลไทย-ข่าวทำเนียบรัฐบาล-ปลัดเกษตรฯ เปิดอบรม นบส. รุ่น 87 เน้นพัฒนาศักยภาพนักบริหารการเกษตรฯ เพื่อประโยชน์ต่อภาคเกษตรและเกษตรกร


วันจันทร์ที่ 10 มิถุนายน 2567
ปลัดเกษตรฯ เปิดอบรม นบส. รุ่น 87 เน้นพัฒนาศักยภาพนักบริหารการเกษตรฯ เพื่อประโยชน์ต่อภาคเกษตรและเกษตรกร
ปลัดเกษตรฯ เปิดอบรม นบส. รุ่น 87 เน้นพัฒนาศักยภาพนักบริหารการเกษตรฯ เพื่อประโยชน์ต่อภาคเกษตรและเกษตรกร
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดการอบรม หลักสูตรนักบริหารการพัฒนาการเกษตรและสหกรณ์ ระดับสูง (นบส.) รุ่นที่ 87 และบรรยายพิเศษในหัวข้อ “การขับเคลื่อนโครงการสำคัญของกระทรวงเกษตรและสหกรณ์ และความคาดหวังสำหรับหลักสูตร นบส.” ณ ห้องประชุม มรว.รสลิน คัคณางค์ ศูนย์ส่งเสริมและพัฒนาอาชีพเสริมนอกภาคการเกษตร อำเภอบางไทร จังหวัดพระนครศรีอยุธยาโดยมีเจ้าหน้าที่ในสังกัดกระทรวงเกษตรและสหกรณ์ จำนวน 100 คน เข้าร่วมอบรม ว่า กระทรวงเกษตรและสหกรณ์มีนโยบายด้านการพัฒนาบุคลากรของกระทรวงที่ชัดเจนในการที่จะส่งเสริมและสนับสนุนให้มีการฝึกอบรมและพัฒนาบุคลากรทุกระดับอย่างมีระบบทั่วถึงและต่อเนื่อง เพื่อให้เป็นผู้ที่มีความรู้ความสามารถ และทักษะในการปฏิบัติงาน รวมทั้งความรู้เกี่ยวกับเทคโนโลยีและวิทยาการสมัยใหม่ที่มีความสำคัญต่อการปฏิบัติงานในหน้าที่ ประกอบกับภาคราชการจำเป็นต้องเปลี่ยนแปลงรูปแบบการดำเนินงานให้เหมาะสมกับบริบทของสังคมและเศรษฐกิจที่เปลี่ยนไป เพื่อให้สามารถปฏิบัติงานได้อย่างมีประสิทธิภาพ โดยมีความคาดหวังของเกษตรกรซึ่งเป็นประชาชนกลุ่มใหญ่ของประเทศ
“กระทรวงเกษตรฯ จึงมุ่งหวังให้นักบริหารการพัฒนาการเกษตรและสหกรณ์ ระดับสูง รุ่นที่ 87 ได้พัฒนาศักยภาพและเสริมสร้างความรู้ความเข้าใจในหลักการและเทคนิคด้านการบริหาร รวมทั้งเสริมสร้างคุณลักษณะของการเป็นผู้นำการเปลี่ยนแปลงที่มีความพร้อมด้านการบริหารจัดการตามแนวทางการพัฒนาระบบราชการให้ประสบความสำเร็จ ซึ่งเป็นประโยชน์ต่อหน่วยงานในการพัฒนาคุณภาพของบุคลากร และเป็นประโยชน์ต่อประเทศชาติและประชาชน อันเป็นผลมาจากการปฏิบัติงานอย่างมีประสิทธิภาพของบุคลากรภาครัฐ” ปลัดเกษตรฯ กล่าว
สำหรับนักบริหารการพัฒนาการเกษตรและสหกรณ์ ระดับสูง รุ่นที่ 87 มีผู้เข้าร่วมการฝึกอบรมจำนวน 100 คน ดำเนินการฝึกอบรมระหว่างวันที่ 10 มิถุนายน -17 กรกฎาคม 2567 รวมระยะเวลา 28 วัน การฝึกอบรมประกอบด้วย การประเมินสมรรถนะตนเองและการเตรียมความพร้อมก่อนการฝึกอบรม กิจกรรมเสริมสร้างประสบการณ์นักบริหาร
เชิงประจักษ์ การลงพื้นที่ศึกษาดูงาน การฝึกอบรมภาควิชาการและฝึกปฏิบัติทั้งรูปแบบ Online และ Onsite โดยการรับฟังบรรยาย ยกตัวอย่างกรณีศึกษา การเสวนา เป็นต้น

ที่มา : https://www.thaigov.go.th/news/contents/details/84232