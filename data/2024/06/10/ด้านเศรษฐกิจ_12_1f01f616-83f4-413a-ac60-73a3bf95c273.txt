รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามแม่น้ำปิง จังหวัดเชียงใหม่ คาดแล้วเสร็จเดือนมิถุนายน 2567  


วันจันทร์ที่ 10 มิถุนายน 2567
กรมทางหลวงชนบท ก่อสร้างสะพานข้ามแม่น้ำปิง จังหวัดเชียงใหม่ คาดแล้วเสร็จเดือนมิถุนายน 2567
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างสะพานข้ามแม่น้ำปิง (สะพานมิตรภาพสินธุกิจปรีชา) อำเภอแม่แตง จังหวัดเชียงใหม่ ปัจจุบันมีความคืบหน้ากว่าร้อยละ 93 ขณะนี้อยู่ระหว่างการก่อสร้างโครงสร้างส่วนบน อาทิ ทางเท้า และป้ายชื่อสะพาน คาดว่าจะแล้วเสร็จภายในเดือนมิถุนายน 2567 ใช้งบประมาณก่อสร้าง 42.41 ล้านบาท โครงการฯก่อสร้างเป็นสะพานคอนกรีตเสริมเหล็กข้ามแม่น้ำปิง เชื่อมระหว่าง หมู่ที่ 6 บ้านหนองกอก ตำบลสันมหาพน อำเภอ   แม่แตง กับหมู่ที่ 7 บ้านสหกรณ์นิคมหัวงาน ตำบลแม่แฝก อำเภอสันทราย จังหวัดเชียงใหม่ มีความยาว 120 เมตร กว้าง 8 เมตร ขนาด 2 ช่องจราจร ไป - กลับ มีทางเท้ากว้าง 1 - 1.5 เมตร พร้อมถนนต่อเชื่อม ทั้งนี้ เพื่อยกระดับคุณภาพชีวิตของประชาชนทั้งสองตำบลและอำเภอ ให้สามารถขนส่งสินค้าพืชผลทางการเกษตรไปสู่จุดหมายปลายทางได้อย่างสะดวก รวดเร็ว ปลอดภัย ลดค่าใช้จ่ายในการเดินทาง และเป็นทางเลี่ยงหรือทางลัดให้แก่ผู้สัญจรได้อย่างสะดวกยิ่งขึ้น

ที่มา : https://www.thaigov.go.th/news/contents/details/84237