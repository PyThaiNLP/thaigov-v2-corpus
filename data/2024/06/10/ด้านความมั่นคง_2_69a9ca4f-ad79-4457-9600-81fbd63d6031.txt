รัฐบาลไทย-ข่าวทำเนียบรัฐบาล-พ่อเมืองแพร่ เชิญชวนพสกนิกรหมู่เหล่า ร่วมกิจกรรมเดิน วิ่ง ปั่น และร่วมพิธีเฉลิมฉลองธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคล


วันอาทิตย์ที่ 9 มิถุนายน 2567
09/06/2567
พิมพ์
พ่อเมืองแพร่ เชิญชวนพสกนิกรหมู่เหล่า ร่วมกิจกรรมเดิน วิ่ง ปั่น และร่วมพิธีเฉลิมฉลองธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคล
พ่อเมืองแพร่ เชิญชวนพสกนิกรหมู่เหล่า ร่วมกิจกรรมเดิน วิ่ง ปั่น และร่วมพิธีเฉลิมฉลองธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (9 มิ.ย. 67) นายชุติเดช มีจันทร์ ผู้ว่าราชการจังหวัดแพร่ เปิดเผยว่า จังหวัดแพร่ จะได้จัดพิธีเฉลิมฉลองธงตราสัญลักษณ์เฉลิมพระเกียรติฯ ขึ้น เพื่อเทิดพระเกียรติพระบาทสมเด็จพระเจ้าอยู่หัว และเผยแพร่พระราชประวัติ พระราชกรณียกิจของพระบาทสมเด็จพระเจ้าอยู่หัว ตลอดจนเพื่อเป็นการแสดงออกถึงความจงรักภักดีของพี่น้องพสกนิกรชาวจังหวัดแพร่ โดยจะมีการจัดกิจกรรมฯ ณ ข่วงวัฒนธรรมเมืองแป้ (กาดสามวัย) ในวันนี้
นายชุติเดช มีจันทร์ ผู้ว่าราชการจังหวัดแพร่ กล่าวต่อไปอีกว่า สำหรับจังหวัดแพร่ ได้มีการจัดพิธีรับมอบธงตราสัญลักษณ์ฯ จากจังหวัดน่าน ในเมื่อวานนี้ โดยตนได้นำส่วนราชการ ภาคการศึกษา และพสกนิกรทุกหมู่เหล่าในจังหวัด เข้าร่วมพิธีและเริ่มต้นกิจกรรม เดิน วิ่ง ปั่น ธงตราสัญลักษณ์ฯ เดินขบวนตั้งแต่จุดส่งมอบธง ไปสู่ข่วงวัฒนธรรมเมืองแป้ (กาดสามวัย) เพื่อเชิญธงตราสัญลักษณ์ฯ รวมทั้งหมด 72 ธง ขึ้นประดิษฐานด้านบนเวที เก็บรักษาไว้ ณ ข่วงวัฒนธรรมเมืองแป้ จังหวัดแพร่ โดยในระหว่างทางได้มีพี่น้องประชาชนทุกหมู่เหล่าร่วมกิจกรรมเดินขบวนอย่างคับคั่ง เพื่อแสดงออกถึงความจงรักภักดีต่อพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“ซึ่งในวันนี้ที่ข่วงวัฒนธรรมเมืองแป้ (กาดสามวัย) จะมีการจัดพิธีเฉลิมฉลองธง พร้อมด้วยกิจกรรมต่าง ๆ ประกอบไปด้วย การจัดนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย จิตอาสาบําเพ็ญสาธารณประโยชน์ และบําเพ็ญสาธารณกุศล และในช่วงเย็น จะมีกิจกรรมเฉลิมฉลองธง พร้อมด้วยการแสดงทางศิลปวัฒนธรรมอันงาดงามต่าง ๆ ได้แก่ การแสดงของผู้สูงอายุ (เทศบาลเมืองแพร่) การแสดงดนตรีพื้นเมือง (องค์การบริหารส่วนจังหวัดแพร่) การแสดงฟ้อนรําของนักเรียน (สพม.แพร่) การแสดงโชว์ร้องเพลงพระราชนิพนธ์ (สพม.แพร่) การแสดงฟ้อนกลองอืดเมืองแพร่ จํานวน 72 คน (สมาคมผู้นําสตรีพัฒนาชุมชนจังหวัดแพร่) และ การแสดงกลองสะบัดชัย (ม.พัน 12) ซึ่งพี่น้องประชาชนที่สนใจสามารถเข้าร่วมกิจกรรมได้ตลอดทั้งวัน” นายชุติเดชฯ กล่าวเพิ่มเติม
นายชุติเดช มีจันทร์ ผู้ว่าราชการจังหวัดแพร่ กล่าวต่อไปว่า การจัดโครงการเดิน วิ่ง ปั่น ธงตราสัญลักษณ์ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
-
“ขอเชิญชวนพี่น้องประชาชนทุกท่าน ทุกพื้นที่ ได้ร่วมแรงร่วมใจเข้าร่วมกิจกรรมเดิน วิ่ง ปั่น และร่วมพิธีเฉลิมฉลองธงตราสัญลักษณ์ฯ ที่จะจัดขึ้นในวันนี้ โดยสามารถเข้าร่วมได้ในหลายรูปแบบไม่ว่าจะเดิน วิ่ง ปั่น หรือ ร่วมแจกจ่ายน้ำ หรือกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง” นายชุติเดช ฯ กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84195