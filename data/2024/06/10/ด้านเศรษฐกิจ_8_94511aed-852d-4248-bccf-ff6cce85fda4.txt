รัฐบาลไทย-ข่าวทำเนียบรัฐบาล-กระจายโชค รวยถ้วนหน้ากับ สลาก ธ.ก.ส. ชุดถุงเงิน ฝาก 100 ลุ้นแสน 900 รางวัลทุกเดือน


วันจันทร์ที่ 10 มิถุนายน 2567
10/06/2567
พิมพ์
กระจายโชค รวยถ้วนหน้ากับ สลาก ธ.ก.ส. ชุดถุงเงิน ฝาก 100 ลุ้นแสน 900 รางวัลทุกเดือน
ธ.ก.ส. เปิดรับฝากสลาก ธ.ก.ส. ชุดถุงเงิน เพียงหน่วยละ 100 บาท วงเงินรวม 1 แสนล้านบาท เปิดรับฝากผ่านแอปพลิเคชัน BAAC Mobile 17 มิ.ย. และที่เคาน์เตอร์ ธ.ก.ส. ทุกสาขา 1 ก.ค. นี้
ธ.ก.ส. เปิดรับฝากสลาก ธ.ก.ส. ชุดถุงเงิน เพียงหน่วยละ 100 บาท วงเงินรวม 1 แสนล้านบาท ลุ้นโชครางวัลมูลค่า 100,000 บาท จำนวน 900 รางวัลทุกเดือน รวม 36 ครั้ง และรางวัลพิเศษ 1 ล้านบาททุกปี รวมมูลค่ารางวัล 3,243 ล้านบาท ฝากครบ 3 ปี รับดอกเบี้ยทันที หน่วยละ 1.90 บาท เปิดรับฝากผ่านแอปพลิเคชัน BAAC Mobile 17 มิ.ย. และที่เคาน์เตอร์ ธ.ก.ส. ทุกสาขา 1 ก.ค. นี้
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. เปิดรับฝาก “สลากออมทรัพย์ ธ.ก.ส. ชุดถุงเงิน” รองรับเงินฝากที่ครบกำหนด โดยเพิ่มโอกาสในการออมและการลุ้นโชค แบบรวยถ้วนหน้ากับสลากถุงเงิน จำหน่ายในราคาหน่วยละ 100 บาท จำนวน 1,000 ล้านหน่วย แบ่งเป็น 100 หมวด หมวดละ 10 ล้านหน่วย วงเงินรวม 100,000 ล้านบาท อายุการรับฝาก 3 ปี เมื่อฝากครบกำหนด จะได้รับดอกเบี้ยหน่วยละ 1.90 บาท คิดเป็นอัตราดอกเบี้ยร้อยละ 0.633 ต่อปี พร้อมลุ้นรางวัลมูลค่า 100,000 บาท จำนวน 900 รางวัล ทุกเดือน จำนวน 36 ครั้ง เมื่อรับฝากสลากเต็มวงเงิน และยังมีสิทธิ์ลุ้นรางวัลพิเศษ มูลค่ารางวัลละ 1,000,000 บาท ปีละ 1 ครั้ง ในเดือนพฤศจิกายน รวมทั้งหมด 3 ครั้ง รวมมูลค่ารางวัลทั้งสิ้น 3,243 ล้านบาท จับรางวัลทุกวันที่ 16 ของเดือน ยกเว้นเดือนมกราคม ออกรางวัลในวันที่ 17 มกราคม ผู้สนใจสามารถเปิดบัญชีเงินฝาก และขึ้นทะเบียนสลากได้ที่เคาน์เตอร์ ธ.ก.ส. ทุกสาขา เพื่อป้องกันมิจฉาชีพและเพิ่มความสะดวกสบายในการซื้อสลากครั้งต่อไปแบบง่ายๆ บน มือถือ โดยจะเปิดรับฝากสลากผ่านแอปพลิเคชัน BAAC Mobile ตั้งแต่วันที่ 17 มิถุนายนนี้ และเปิดรับฝากผ่านเคาน์เตอร์  ธ.ก.ส. ทุกสาขาทั่วประเทศวันที่ 1 กรกฎาคม 2567 เป็นต้นไป และออกรางวัลครั้งแรกวันที่ 16 กรกฎาคมนี้
ทั้งนี้ สามารถตรวจผลการออกรางวัลและรับชมการถ่ายทอดสดการออกสลากออมทรัพย์ ธ.ก.ส. ได้ทางเว็บไซต์ www.baac.or.th Facebook Page ธกส BAAC Thailand และ ธกส บริการด้วยใจ Youtube Channel “BAAC Thailand” และแอปพลิเคชัน BAAC Mobile โดยธนาคารจะโอนเงินรางวัลเข้าบัญชีเงินฝากออมทรัพย์ที่เป็นบัญชีคู่โอนของลูกค้าทันทีในวันถัดไป หลังจากวันออกรางวัลในแต่ละงวด ที่สำคัญดอกเบี้ยและเงินรางวัลจากการฝากสลากออมทรัพย์ ธ.ก.ส. ได้รับการยกเว้นภาษีดอกเบี้ยสำหรับบุคคลธรรมดา สอบถามรายละเอียดเพิ่มเติมได้ที่ ธ.ก.ส. ทุกสาขา ทั่วประเทศ www.baac.or.th หรือ Call Center 02 555 0555

ที่มา : https://www.thaigov.go.th/news/contents/details/84218