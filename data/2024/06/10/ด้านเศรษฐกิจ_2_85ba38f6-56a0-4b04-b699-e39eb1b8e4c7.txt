รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมประชุมหัวหน้าส่วนราชการระดับปลัดกระทรวง ครั้งที่ 1/2567


วันอาทิตย์ที่ 9 มิถุนายน 2567
09/06/2567
พิมพ์
ปลัดฯ ณัฐพล ร่วมประชุมหัวหน้าส่วนราชการระดับปลัดกระทรวง ครั้งที่ 1/2567
ปลัดฯ ณัฐพล ร่วมประชุมหัวหน้าส่วนราชการระดับปลัดกระทรวง ครั้งที่ 1/2567
วันที่ 7 มิถุนายน 2567 นายณัฐพล รังสิตพล ปลัดกระทรวงอุตสาหกรรม เข้าร่วมการประชุมหัวหน้าส่วนราชการระดับปลัดกระทรวงหรือเทียบเท่า ครั้งที่ 1/2567 โดยมีนายเศรษฐา ทวีสิน นายกรัฐมนตรี เป็นประธานการประชุมฯ และมีหัวหน้าส่วนราชการหน่วยงานต่าง ๆ เข้าร่วมอย่างพร้อมเพรียง ณ ตึกภักดีบดินทร์ ทำเนียบรัฐบาล
โดยนายกรัฐมนตรี กล่าวเปิดการประชุมว่า ถือว่าเป็นโอกาสอันดีที่ได้มาพบปะกันอย่างพร้อมหน้าพร้อมตาเป็นครั้งแรก เพื่อให้ทุกท่านมีการติดต่อพูดคุยในการสานต่อนโยบายต่างๆ ที่ทางรัฐบาลได้ทำ ที่มีการแถลงต่อรัฐสภาไปเมื่อครั้งรับตำแหน่ง ที่ผ่านมาทุกท่านทราบถึงสภาวะเศรษฐกิจโดยรวมเป็นอย่างดี จุดมุ่งหมายที่เราอยากให้เป็นการขับเคลื่อนนโยบายต่าง ๆ จึงถือเป็นเรื่องสำคัญที่ต้องให้ความสำคัญ ไม่ใช่กระทรวงเศรษฐกิจอย่างเดียว กระทรวงอื่นก็มีส่วนร่วมด้วยเหมือนกัน ไม่ว่าจะเป็นนโยบาย 30 บาทรักษาทุกโรค การปราบปรามยาเสพติด มีหลายหน่วยงานเข้ามามีส่วนร่วม และช่วยกันทำงานอย่างบูรณาการ หรือจะเป็นการเชิญชวนนักลงทุนจากต่างประเทศมาลงทุนในไทย หรือการเจริญสัมพันธไมตรีกับต่างประเทศ การกระตุ้นเศรษฐกิจ การลดหนี้ครัวเรือน การบริหารจัดการเรื่องหนี้นอกระบบ
“เชื่อว่าอย่างหนึ่งที่เราสามารถทำได้ดี คือ ได้กำหนด KPI ที่ชัดเจนว่าจะทำกันอย่างไร และตนเชื่อว่าหลายท่านเป็นผู้ที่มีความสามารถอยู่ในวงราชการมานาน ตนจึงอยากรับฟังข้อคิดเห็นข้อเสนอแนะเพื่อหาช่องทางการพูดคุยกันนอกเหนือจากวงนี้ ว่ามีไอเดียอะไร หากมีโอกาสหรือมีช่องทางที่เหมาะสมคุยก็อยากให้เสนอเรื่องเข้ามา เพื่อที่จะได้มีการพูดคุย และจะได้ทำงานกันช่วยเหลือประชาชนได้เป็นอย่างดี และปีนี้เป็นปีมหามงคลเฉลิมพระชนมพรรษาครบ 72 พรรษา ของพระบาทสมเด็จพระเจ้าอยู่หัว ขอให้ทุกภาคส่วนเข้ามามีส่วนร่วม ตามแนวทาง 10 ข้อ ที่รัฐบาลวางไว้ พร้อมขอให้ทุกคนทำงานเป็นน้ำหนึ่งใจเดียวกันให้เป็นที่ประจักษ์ ว่าเราทำอย่างเต็มที่” นายกรัฐมนตรีกล่าว

ที่มา : https://www.thaigov.go.th/news/contents/details/84202