รัฐบาลไทย-ข่าวทำเนียบรัฐบาล-“รัฐมนตรีฯ พิมพ์ภัทรา” ดันสมาร์ทฟาร์มสวนทุเรียนสู่ศูนย์การเรียนรู้ชุมชนตำบลฉลอง อำเภอสิชล


วันอาทิตย์ที่ 9 มิถุนายน 2567
09/06/2567
พิมพ์
“รัฐมนตรีฯ พิมพ์ภัทรา” ดันสมาร์ทฟาร์มสวนทุเรียนสู่ศูนย์การเรียนรู้ชุมชนตำบลฉลอง อำเภอสิชล
“รัฐมนตรีฯ พิมพ์ภัทรา” ดันสมาร์ทฟาร์มสวนทุเรียนสู่ศูนย์การเรียนรู้ชุมชนตำบลฉลอง อำเภอสิชล
จ.นครศรีธรรมราช 7 มิถุนายน 2567 – นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ลงพื้นที่สวนทุเรียนแบบสมาร์ทฟาร์ม องค์การบริหารส่วนตำบลฉลอง โดยมี นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม คณะผู้บริหารและเจ้าหน้าที่กระทรวงอุตสาหกรรม ผู้เข้าร่วมอบรม เข้าร่วม ณ สวนทุเรียนแบบสมาร์ทฟาร์ม องค์การบริหารส่วนตำบลฉลอง อำเภอสิชล
การลงพื้นที่ในวันนี้ นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้รับฟังความคิดเห็นขององค์การบริหารส่วนตำบลฉลอง อำเภอสิชล ที่มีความต้องการผู้เชี่ยวชาญด้านระบบให้น้ำในพื้นที่นำร่องแปลงเพาะปลูกทุเรียนเพื่อเป็นแหล่งเรียนรู้แก่เกษตรกร โดยกรมส่งเสริมอุตสาหกรรมได้ส่งผู้เชี่ยวชาญไปให้คำปรึกษาแนะนำในด้านการพัฒนาระบบให้น้ำในพื้นที่นำร่องแปลงเพาะปลูกทุเรียน ซึ่งได้วางแนวทางการส่งเสริมและพัฒนาพื้นที่ ดังนี้ 1) การออกแบบระบบให้น้ำในพื้นที่ 2) การวางแผนผังในพื้นที่นำร่องแปลงเพาะปลูกทุเรียน 3) การปรับปรุงขนาดและแนววางท่อเพื่อแบ่งพื้นที่โซนการจ่ายน้ำให้มีความเหมาะสมกับขนาดของปั้มน้ำ 4) การติดตั้งระบบโซลาร์เซลล์เพื่อใช้เป็นแหล่งพลังงานของปั้มน้ำ และ 5) การติดตั้งระบบการเปิด-ปิดน้ำ โดยใช้ระบบ IoT เข้ามาช่วยในการปฏิบัติงาน เพื่อลดเวลาการทำงานให้แก่เกษตรกร
ทั้งนี้ ปัจจุบันสวนทุเรียนแบบสมาร์ทฟาร์ม องค์การบริหารส่วนตำบลฉลอง อำเภอสิชล กำลังอยู่ในช่วงระหว่างพัฒนาพื้นที่ให้เป็นศูนย์การเรียนรู้ชุมชนตำบลฉลอง อำเภอสิชล ซึ่งคาดว่าจะดำเนินการแล้วเสร็จและจัดกิจกรรมถ่ายทอดองค์ความรู้ให้แก่เกษตรกรหรือผู้สนใจภายในเดือนกรกฎาคม 2567 นี้

ที่มา : https://www.thaigov.go.th/news/contents/details/84203