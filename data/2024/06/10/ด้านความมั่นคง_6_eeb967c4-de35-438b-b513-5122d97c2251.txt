รัฐบาลไทย-ข่าวทำเนียบรัฐบาล-ก้าวเข้าสู่วันที่ 9 ของการจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” กิจกรรมที่หลอมรวมสายใยใจหนึ่งเดียวของพสกนิกรไทย ผสานความงดงามในอัตลักษณ์พื้นถิ่นทั่วทุกภูมิภาค 


วันอาทิตย์ที่ 9 มิถุนายน 2567
09/06/2567
พิมพ์
ก้าวเข้าสู่วันที่ 9 ของการจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” กิจกรรมที่หลอมรวมสายใยใจหนึ่งเดียวของพสกนิกรไทย ผสานความงดงามในอัตลักษณ์พื้นถิ่นทั่วทุกภูมิภาค
ก้าวเข้าสู่วันที่ 9 ของการจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” กิจกรรมที่หลอมรวมสายใยใจหนึ่งเดียวของพสกนิกรไทย ผสานความงดงามในอัตลักษณ์พื้นถิ่นทั่วทุกภูมิภาค สู่การแสดงพลังร่วมกันน้อมสำนึกในพระมหากรุณาธิคุณ และถวายความจงรักภักดี
ก้าวเข้าสู่วันที่ 9 ของการจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” กิจกรรมที่หลอมรวมสายใยใจหนึ่งเดียวของพสกนิกรไทย ผสานความงดงามในอัตลักษณ์พื้นถิ่นทั่วทุกภูมิภาค สู่การแสดงพลังร่วมกันน้อมสำนึกในพระมหากรุณาธิคุณ และถวายความจงรักภักดีแด่พระบาทสมเด็จพระเจ้าอยู่หัว
วันนี้ (9 มิ.ย. 67) นายสุทธิพงษ์ จุลเจริญ ปลัดกระทรวงมหาดไทย เชิญชวนพี่น้องพสกนิกรคนไทยทุกคน ร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งกระทรวงมหาดไทย และจังหวัดต่าง ๆ ทั่วประเทศพร้อมใจกันจัดขึ้น โดยเริ่มต้นจากจังหวัดชายแดนที่พระบาทสมเด็จพระเจ้าอยู่หัว ได้เสด็จพระราชดำเนินไปปฏิบัติพระราชกรณียกิจ เมื่อครั้งดำรงพระอิสริยยศเป็นสมเด็จพระบรมโอรสาธิราชฯ สยามมกุฎราชกุมาร 10 จังหวัดต้นทาง (จังหวัดแม่ฮ่องสอน เชียงราย บึงกาฬ นครพนม อุบลราชธานี สระแก้ว ตราด สงขลา สตูล และจังหวัดกาญจนบุรี) เพื่อนำธงตราสัญลักษณ์ฯ เส้นทางละ 72 คัน รวม 10 เส้นทาง 720 คัน มุ่งสู่กระทรวงมหาดไทย ซึ่งได้มีการจัดกิจกรรมพร้อมกันทั่วประเทศไปแล้ว 9 วัน ตั้งแต่เมื่อวันที่ 1 มิถุนายน 2567 ซึ่งที่ผ่านมาทุกจังหวัดได้ดำเนินกิจกรรม เดิน วิ่ง ปั่น ธงตราสัญลักษณ์ฯ และส่งต่อธงให้กับจังหวัดถัดไป ตามเส้นทาง ทั้ง 10 สาย เพื่อนำขบวนธงตราสัญลักษณ์ฯ เข้ามาสู่กระทรวงมหาดไทย ภายในเดือนกรกฎาคม 2567 นี้
.
"ตลอดช่วงเวลาแห่งความปลื้มปิติ ทั้ง 9 วันที่ผ่านมา การจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติฯ ทั่วทั้งประเทศ ถือว่าประสบความสำเร็จในหลายด้าน ทั้ง “ด้านความจงรักภักดี” ที่พี่น้องพสกนิกรคนไทยทุกคนได้ออกมาร่วมกันน้อมสำนึกในพระมหากรุณาธิคุณ เทิดพระเกียรติแด่พระบาทสมเด็จพระเจ้าอยู่หัว “ด้านความเป็นหนึ่งเดียวกัน” โดยมี ทุกเพศ ทุกวัย ทุกสาขาอาชีพ ทุกกลุ่มชาติพันธุ์ เข้ามาร่วมกิจกรรม และที่มากไปกว่านั้น คือ ในการเดิน วิ่ง ปั่น ของแต่ละจังหวัดซึ่งถึงแม้ว่าบางพื้นที่จะมีสายฝนโปรยปราย มีแสงแดด ที่สาดส่องลงมาในทุกเส้นทางแต่ก็ไม่ได้เป็นอุปสรรคให้กับผู้เข้าร่วมกิจกรรมทุกคนที่ล้วนมีจุดหมายปลายทาง คือ การหลอมรวมดวงใจคนไทยทุกคนให้เป็นหนึ่งเดียว เพื่อเดิน วิ่ง ปั่น ธงตราสัญลักษณ์เฉลิมพระเกียรติฯ แสดงออกถึงความรักอันบริสุทธิ์ต่อสถาบันพระมหากษัตริย์ และ “ด้านความร่วมมือร่วมใจ” อันจะเห็นได้จากในทุกพื้นที่จะมีท่านผู้ว่าราชการจังหวัดทุกจังหวัด นำหัวหน้าส่วนราชการ ภาคเอกชน ภาคีเครือข่าย และพี่น้องประชาชน ร่วมแรงร่วมใจ จัดกิจกรรมนี้ขึ้นอย่างยิ่งใหญ่สมพระเกียรติฯ รวมทั้งได้จัดนิทรรศการ และพิธีเฉลิมฉลองอย่างงดงาม ผสมผสานถึงความเป็นอัตลักษณ์ของท้องถิ่นทุกภูมิภาคได้อย่างลงตัว อาทิ จังหวัดแพร่ ที่ได้มีการแสดงของผู้สูงอายุ การแสดงดนตรีพื้นเมือง การแสดงฟ้อนรําของนักเรียน การแสดงโชว์ร้องเพลงพระราชนิพนธ์ จังหวัดศรีสะเกษ ที่มีการแสดงศิลปวัฒนธรรม การรำถวายพระพร จากมหาวิทยาลัยราชภัฏศรีสะเกษ การแสดงจินตลีลา ฟ้าห่มดิน จากโรงเรียนเทศบาล 2 รัชมังคลานุสรณ์ การแสดงจินตลีลาจากโรงเรียนอนุบาลวัดพระโต การรำถวายพระพรจาก โรงเรียนเทศบาล 1 วัดเจียงอี จังหวัดชลบุรี ที่จัดการแสดงชุดระบำกฤดาภินิหาร, การแสดงชุดเซิ้งตังหวาย, การแสดงรำถวายพระพร และการบรรเลงดนตรีไทย และรวมไปถึงจังหวัดอื่น ๆ ที่ไม่ได้กล่าวถึง ซึ่งก็มีการจัดกิจกรรมที่สื่อถือความหลากหลาย ผสมผสานความเป็นอัตลักษณ์ท้องถิ่นไว้ในงานอย่างงดงามด้วยเช่นกัน" นายสุทธิพงษ์ฯ กล่าวในช่วงต้น
"สำหรับเส้นทางของการเดิน วิ่ง ปั่น แต่ละสาย ความเคลื่อนไหวล่าสุดในวันนี้จะพบว่า เส้นทางเดิน วิ่ง ปั่น แต่ละสาย สาย 1 จังหวัดลำปาง: จัดกิจกรรมเดิน วิ่ง ปั่น กิจกรรมเฉลิมฉลอง นิทรรศการ และฉายภาพยนตร์ ณ โรงเรียนเถินวิทยา ตำบลแม่ปะ อำเภอเถิน จังหวัดลำปาง สาย 2 จังหวัดแพร่ : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ ณ ข่วงวัฒนธรรมเมืองแป้ (กาดสามวัย). สาย 3 จังหวัดเลย : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ ศาลากลางจังหวัดเลย สาย 4 จังหวัดร้อยเอ็ด : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ ศาลากลางจังหวัดร้อยเอ็ด สาย 5 จังหวัดศรีสะเกษ ส่งมอบให้ จังหวัดสุรินทร์ : สถานที่ส่งมอบธง บริเวณพิธี เทศบาลตำบลหมื่นศรี อำเภอสำโรงทาบ จังหวัดสุรินทร์ สาย 6 จังหวัดปทุมธานี : จัดตั้งธงไว้ ณ เทศบาลตำบลบ้านกลาง เพื่อจัดเตรียมขบวนธงตราสัญลักษณ์ฯ เคลื่อนไปยังศาลากลางจังหวัดปทุมธานี สาย 7 จังหวัดชลบุรี ส่งมอบให้ จังหวัดฉะเชิงเทรา : สถานที่ส่งมอบธง อำเภอบางปะกง จังหวัดฉะเชิงเทรา สาย 8 จังหวัดสงขลา ส่งมอบให้ จังหวัดพัทลุง : สถานที่ส่งมอบธง ณ บริเวณพิธี อำเภอป่าบอน จังหวัดพัทลุง สาย 9 จังหวัดระนอง : จัดกิจกรรมเดิน วิ่ง ปั่น จัดพิธีเฉลิมฉลอง ฉายภาพยนตร์และจัดนิทรรศการเฉลิมพระเกียรติฯ ณ หอประชุมคอซู้เจียง ศาลากลางจังหวัดระนอง สาย 10 จังหวัดนนทบุรี : จัดตั้งธงไว้ ณ วัดไทรใหญ่ ตำบลไทรน้อย อำเภอไทรน้อย จังหวัดนนทบุรี เพื่อจัดเตรียมขบวนธงตราสัญลักษณ์ฯ สำหรับเคลื่อนขบวนไปยังอำเภอถัดไป ซึ่งขณะนี้ ทุกจังหวัดที่จะรับช่วงต่อได้เตรียมความพร้อมในการจัดงานพิธีฯ และพร้อมให้การต้อนรับพี่น้องประชาชนทุกคนที่จะได้เข้ามาร่วมกิจกรรมเป็นที่เรียบร้อยแล้ว" นายสุทธิพงษ์ฯ กล่าวเพิ่มเติม
.
"การจัดกิจกรรมเดิน วิ่ง ปั่น ธงตราสัญลักษณ์เฉลิมพระเกียรติฯ ในครั้งนี้ ถือเป็นความตั้งใจของคนไทยทั้งชาติทั่วประเทศที่ร่วมส่งกำลังใจผ่านช่องทางต่าง ๆ รวมทั้งมาให้กำลังใจตลอดเส้นทาง และที่รับชมผ่านช่องทางออนไลน์ เพื่อเฉลิมพระเกียรติพระบาทสมเด็จพระเจ้าอยู่หัว ทั้งเป็นการส่งเสริมให้หน่วยงานภาครัฐ ภาคเอกชน และประชาชนทั่วไป ได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณ นอกจากนี้ ยังเป็นการเสริมสร้างความรัก ความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชนผู้เข้าร่วมกิจกรรมอีกด้วย จึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงแข็งขัน ร้อยรวมดวงใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง ทั้งนี้ สำหรับหน่วยงาน องค์กร หรือ พี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือ น้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ แจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือ สอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง" นายสุทธิพงษ์ฯ กล่าวเชิญชวนในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84199