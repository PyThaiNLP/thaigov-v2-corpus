รัฐบาลไทย-ข่าวทำเนียบรัฐบาล-นายกฯ เชื่อมั่นไทยวางรากฐานชัดเจนพร้อมเป็นศูนย์กลางผลิตยานยนต์แห่งอนาคต (Future Mobility Hub) 


วันจันทร์ที่ 10 มิถุนายน 2567
10/06/2567
พิมพ์
นายกฯ เชื่อมั่นไทยวางรากฐานชัดเจนพร้อมเป็นศูนย์กลางผลิตยานยนต์แห่งอนาคต (Future Mobility Hub)
ขอบคุณทุกความเชื่อมั่นหลัง บริษัท เมอร์เซเดส-เบนซ์ (ประเทศไทย) จำกัด ประกาศสานต่อแผนการผลิตรถยนต์พลังงานไฟฟ้า พร้อมรองรับทุกการลงทุนเพื่อประโยชน์ร่วมกัน
วันนี้ (10 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ยังคงมุ่งมั่น ทำงานเพื่อให้ไทยเป็นฐานการผลิตรถยนต์และส่วนประกอบรถยนต์พลังงานไฟฟ้าอย่างต่อเนื่อง สั่งการหน่วยงานที่เกี่ยวข้องให้เพิ่มศักยภาพประเทศรองรับการผลิต การเป็นห่วงโซ่อุปทานที่สำคัญของภูมิภาค และดำเนินการเพื่อสนับสนุนให้ไทยเป็นศูนย์กลางผลิตยานยนต์แห่งอนาคต (Future Mobility Hub) ทั้งนี้ บริษัท เมอร์เซเดส-เบนซ์ (ประเทศไทย) จำกัด ลงนามสานต่อแผนการผลิตรถยนต์พลังงานไฟฟ้ากับบริษัทฯ ไทยอีก 10 ปี
โฆษกประจำสำนักนายกรัฐมนตรีระบุว่า นายกรัฐมนตรีเชื่อมั่นในการทำงานอย่างหนัก สนับสนุนทุกโอกาส ผลักดันประเทศตามวิสัยทัศน์ IGNITE Thailand ที่กำหนดไว้ ให้ไทยเป็นศูนย์กลางภูมิภาค ด้วยการสนับสนุนทุกโอกาส ความพร้อม เพิ่มศักยภาพในการแข่งขันนี้ จึงทำให้ไทยเป็นหนึ่งในตัวเลือกที่มีคุณค่าของภูมิภาคสำหรับนักลงทุนรายใหญ่ระดับโลก
โดย บริษัท เมอร์เซเดส-เบนซ์ (ประเทศไทย) สร้างความมั่นใจให้กับผู้บริโภคชาวไทยและสานต่อแผนการผลิตรถยนต์พลังงานไฟฟ้า ประกาศลงนามต่อสัญญาว่าจ้างกับ บริษัท ธนบุรีประกอบรถยนต์ จำกัด เป็นระยะเวลา 10 ปี ในฐานะพันธมิตรระยะยาวที่มีบทบาทในการประกอบรถยนต์และผลิตแบตเตอรี่รถยนต์พลังงานไฟฟ้า รวมถึงขานรับนโยบายผลักดันแนวคิด Circular Economy ประเดิมด้วยการส่งมอบเซลล์แบตเตอรี่ลิเทียมไอออน (Cellblocks) ขนาด 2 MWh ซึ่งรวบรวมมาจากแบตเตอรี่แรงดันสูงที่ใช้ทดสอบในกระบวนการผลิต ให้กับสำนักงานพัฒนาวิทยาศาสตร์และเทคโนโลยีแห่งชาติ (สวทช.) ภายในเดือนกรกฎาคม 2567 เพื่อนำไปใช้ประโยชน์ สนับสนุนการวิจัย พัฒนา และถ่ายทอดเทคโนโลยีสู่สังคมไทย รวมถึงการยกระดับบุคลากรไทย และสนับสนุนการทดสอบแบตเตอรี่ยานยนต์ไฟฟ้าที่ผลิตในประเทศให้มีมาตรฐานระดับโลก
“นายกรัฐมนตรีเชื่อมั่นว่าด้วยการกำหนดวิสัยทัศน์ และการทำงานอย่างหนักในช่วงเวลาที่ผ่านมาอย่างมีแบบแผน เพื่อให้ประเทศไทยมีการพัฒนา เพิ่มขีดความสามารถในการแข่งขัน เหมาะสมแก่การลงทุน เต็มไปด้วยศักยภาพที่จะเอื้อประโยชน์แก่การลงทุน พร้อมพัฒนาให้เป็นศูนย์กลางของภูมิภาคจะทำให้ประเทศไทยมีคุณสมบัติที่นักลงทุนมองข้ามไม่ได้ ซึ่งต้องขอบคุณทุกความเชื่อมั่นในการลงทุนในไทย และร่วมแลกเปลี่ยนการพัฒนาสู่บุคลากรไทย พร้อมกันนี้ นายกรัฐมนตรีเชื่อมั่นว่าดอก ผล ของการทำงานหนัก เตรียมความพร้อมของไทยนี้ จะแสดงผลสำเร็จให้เห็นอย่างต่อเนื่อง” นายชัย กล่าว

ที่มา : https://www.thaigov.go.th/news/contents/details/84208