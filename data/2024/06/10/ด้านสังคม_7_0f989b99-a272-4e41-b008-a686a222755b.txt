รัฐบาลไทย-ข่าวทำเนียบรัฐบาล-AOC 1441 เตือนภัย “หลอกซื้อสินค้า-บริการ” ยังติดอันดับประเภทคดีร้องเรียนสูงสุด เปิด 5 เคสตัวอย่าง สูญเงินเกือบ 4 แสนบาท


วันจันทร์ที่ 10 มิถุนายน 2567
AOC 1441 เตือนภัย “หลอกซื้อสินค้า-บริการ” ยังติดอันดับประเภทคดีร้องเรียนสูงสุด เปิด 5 เคสตัวอย่าง สูญเงินเกือบ 4 แสนบาท
AOC 1441 เตือนภัย “หลอกซื้อสินค้า-บริการ” ยังติดอันดับประเภทคดีร้องเรียนสูงสุด เปิด 5 เคสตัวอย่าง สูญเงินเกือบ 4 แสนบาท
นางสาววงศ์อะเคื้อ บุญศล โฆษกกระทรวงดิจิทัลเพื่อเศรษฐกิจและสังคม (ดีอี) ฝ่ายการเมือง เปิดเผยว่า ในช่วงวันที่ 6 – 9 มิถุนายน 2567 ที่ผ่านมา ศูนย์ AOC 1441 (Anti Online Scam Operation Center) ได้มีรายงานเคสตัวอย่างอาชญากรรมออนไลน์ที่ประชาชนได้รับผลกระทบจากการถูกหลอกลวง จำนวน 5 เคส ประกอบด้วย
คดีที่ 1 หลอกลวงให้โอนเงินเพื่อรับรางวัล หรือวัตถุประสงค์อื่น ๆ มูลค่าความเสียหาย 179,900 บาท ผู้เสียหายรู้จักกับมิจฉาชีพผ่านช่องทาง Facebook ได้พูดคุยกันจนสนิทใจ ต่อมาภายหลัง ชักชวนให้ลงทุนอ้างผลกำไรตอบแทนสูง เป็นการรีวิวสินค้าจากเพจ Lazada Shopee โดยได้รับค่าคอมมิชชันและได้ส่งลิงก์สมัครสมาชิก ผู้เสียหายหลงเชื่อจึงสมัครสมาชิกโดยให้ โอนเงินครั้งแรกในการลงทุนและได้รับผลตอบแทนจริง ต่อมาภายหลังให้โอนเงินลงทุน เพิ่มมากขึ้นเรื่อย ๆ ไม่ได้รับผลตอบแทนและไม่สามารถถอนเงินลงทุนออกมาได้ โดยอ้างว่า ทำภารกิจไม่สำเร็จ และต้องมีค่าค่าดำเนินการเสียค่าภาษีและค่าปรับ ผู้เสียหายจึงเชื่อว่า ตนเองถูกมิจฉาชีพหลอก
คดีที่ 2 หลอกลวงซื้อขายสินค้าหรือบริการ ที่ไม่มีลักษณะเป็นขบวนการ มูลค่าความเสียหาย 45,900 บาท โดยผู้เสียหายเห็นภาพสินค้ากระเป๋าแฟชั่นแบรนด์เนม วันที่ 6-6-67 ผ่านช่องทาง Instagram IG : mintlusurybrand เกิดความสนใจจากนั้นได้ติดต่อผู้ขายผ่านช่องทาง Line ได้พูดคุย ตกลงซื้อขายกันและได้โอนเงินชำระเต็มราคา หลังจากโอนเงินเสร็จไม่สามารถติดต่อ ผู้ขายได้อีก ผู้เสียหายเชื่อว่าตนเองถูกมิจฉาชีพหลอก
คดีที่ 3 หลอกลวงซื้อขายสินค้าหรือบริการ ที่ไม่มีลักษณะเป็นขบวนการ มูลค่าความเสียหาย 60,000 บาท ผู้เสียหายได้สั่งซื้อสินค้าครีมบำรุงผิว ตราสินค้า ลังโคม (Lancome) ผ่านช่องทาง Line ได้พูดคุยตกลงซื้อขายกันและได้โอนเงินชำระเต็มราคา เมื่อได้รับสินค้าพบว่าได้รับสินค้า ไม่ครบตามจำนวนที่ตกลงซื้อขายจึงได้ติดต่อกลับผู้ขายอีกครั้ง ผู้ขายแจ้งว่าจะจัดส่งสินค้า ให้ใหม่อีกครั้ง เมื่อถึงกำหนดกลับไม่ได้รับสินค้าและไม่สามารถติดต่อได้อีก ผู้เสียหาย จึงเชื่อว่าตนเองถูกมิจฉาชีพหลอก
คดีที่ 4 หลอกลวงให้กู้เงิน มูลค่าความเสียหาย 65,792 บาท ทั้งนี้ผู้เสียหายพบเห็นโฆษณาสินเชื่อเงินกู้ออนไลน์ ผ่านช่องทาง TikTok แอบอ้างเป็นสินเชื่อ เงินกู้ของธนาคารทหารไทยธนชาต ผู้เสียหายหลงเชื่อจึงได้กรอกรายละเอียดข้อมูลส่วนบุคคลเพื่อขออนุมัติสินเชื่อ มิจฉาชีพติดต่อกลับมาแจ้งว่าได้รับการอนุมัติสินเชื่อแล้ว แต่พบกรอกข้อมูลเลขที่บัญชีผิดพลาด ให้ทำการโอนเงินเพื่อแก้ไขข้อมูลในระบบให้ถูกต้อง โดยมีค่าธรรมเนียมอื่น ๆ เพิ่มขึ้นเรื่อย ๆ ผู้เสียหายจึงเชื่อว่าตนเองถูกมิจฉาชีพหลอก
และคดีที่ 5 หลอกลวงเป็นบุคคลอื่นเพื่อยืมเงิน มูลค่าความเสียหาย 48,000 บาท ผู้เสียหายได้รับการติดต่อจากมิจฉาชีพผ่านช่องทางโทรศัพท์อ้างตนว่ารู้จักกับผู้เสียหาย ได้เปลี่ยนหมายเลขโทรศัพท์ใหม่ อ้างว่าเดือดร้อนเนื่องจากชำระสินค้าแล้วเงินไม่พอ จึงขอยืมเงินก่อนแล้วจะโอนเงินคืนให้ภายหลัง ผู้เสียหายหลงเชื่อจึงโอนเงินไปช่วยเหลือ ต่อมาภายหลังไม่ได้รับเงินคืนและไม่สามารถติดต่อได้อีก ผู้เสียหายจึงเชื่อว่าตนเอง ถูกมิจฉาชีพหลอก
สำหรับมูลค่าความเสียหายที่เกิดขึ้นทั้ง 5 คดี รวม 399,592 บาท
ทั้งนี้ผลการดำเนินงานของ ศูนย์ AOC 1441 ตั้งแต่วันที่ ตั้งแต่วันที่ 1 พฤศจิกายน 2566 ถึง วันที่  8 มิถุนายน 2567 มีตัวเลขสถิติผลการดำเนินงานดังนี้
1. สายโทรเข้า 1441 จำนวน 721,914 สาย / เฉลี่ยต่อวัน 3,267 สาย
2. ระงับบัญชีธนาคาร จำนวน 182,788 บัญชี / เฉลี่ยต่อวัน 1,021 บัญชี
3. ระงับบัญชีตามประเภทคดีสูงสุด 5 ประเภท ได้แก่ (1) หลอกลวงซื้อขายสินค้าหรือบริการ 56,026 บัญชี คิดเป็นร้อยละ 30.65 (2) หลอกลวงหารายได้พิเศษ 41,714 บัญชี คิดเป็นร้อยละ 22.83 (3) หลอกลวงลงทุน 31,424 บัญชี คิดเป็นร้อยละ 17.19 (4) หลอกลวงให้กู้เงิน 14,448 บัญชี คิดเป็นร้อยละ 7.90 (5) หลอกลวงให้โอนเงินเพื่อรับรางวัล 12,609 บัญชี คิดเป็นร้อยละ 6.90 (และคดีอื่นๆ 26,567 บัญชี คิดเป็นร้อยละ 14.53)
“จากเคสตัวอย่างจะเห็นได้ว่า มิจฉาชีพได้อ้างตัวพ่อค้า แม่ค้าออนไลน์ ใช้การติดต่อผ่านช่องทางโซเชียลมีเดีย คือ Line  และFacebook  เพื่อหลอกลวงให้ผู้เสียหายซื้อสินค้า นอกจากนี้ยังมีการอ้างตัวเป็นคนรู้จักหลอกลวงให้โอนเงินให้ ทั้งนี้จึงขอความร่วมมือประชาชนตรวจสอบความน่าเชื่อถือของร้านค้าออนไลน์นั้นๆ ค้นหา และสอบถามข้อมูลรายละเอียดสินค้าให้แน่ชัดอีกครั้ง ก่อนตัดสินใจสั่งสินค้าและทำธุรกรรม อย่างไรก็ตาม ดีอี ได้เร่งดำเนินการปราบปรามอาชญากรรมออนไลน์ทุกรูปแบบร่วมกับหน่วยงานเกี่ยวข้อง รวมถึงการตรวจสอบซิมผี และบัญชีม้า เพื่อตัดตอนวงจรเครือข่ายการก่ออาชญากรรมออนไลน์ และแก้ไขปัญหาที่ส่งผลกับประชาชนอย่างต่อเนื่อง” นางสาววงศ์อะเคื้อ กล่าว
ทั้งนี้ หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
--------------------------------------------------------

ที่มา : https://www.thaigov.go.th/news/contents/details/84234