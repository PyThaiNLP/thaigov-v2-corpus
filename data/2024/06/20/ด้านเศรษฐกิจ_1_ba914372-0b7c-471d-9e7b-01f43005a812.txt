รัฐบาลไทย-ข่าวทำเนียบรัฐบาล-ที่ปรึกษาปลัดฯ นายสุรพลฯ พบปะหารือกับสมาคมผู้ประกอบการโรงงาน เขตกวางโจว พานหยู เพื่อแลกเปลี่ยนข้อมูลด้านการลงทุนในไทย


วันพุธที่ 19 มิถุนายน 2567
19/06/2567
พิมพ์
ที่ปรึกษาปลัดฯ นายสุรพลฯ พบปะหารือกับสมาคมผู้ประกอบการโรงงาน เขตกวางโจว พานหยู เพื่อแลกเปลี่ยนข้อมูลด้านการลงทุนในไทย
ที่ปรึกษาปลัดฯ นายสุรพลฯ พบปะหารือกับสมาคมผู้ประกอบการโรงงาน เขตกวางโจว พานหยู เพื่อแลกเปลี่ยนข้อมูลด้านการลงทุนในไทย
19 มิถุนายน 2567 - นายสุรพล ชามาตย์ ที่ปรึกษาปลัดกระทรวงอุตสาหกรรม ให้การต้อนรับนายเฟิ้ง อี้ ประธาน Guangdong Shengjie Industrial Group Co., Ltd. นำคณะสมาคมผู้ประกอบการโรงงาน เขตกว่างโจว พานหยู สาธารณรัฐประชาชนจีน เข้าพบเพื่อแลกเปลี่ยนข้อมูลด้านการลงทุนในประเทศไทย ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม
ที่ปรึกษาปลัดฯ สุรพล กล่าวต้อนรับและขอบคุณคณะผู้แทนฯ  พร้อมทั้งแนะนำภารกิจและหน่วยงานในสังกัดกระทรวงอุตสาหกรรม เน้นย้ำนโยบายของรัฐบาลไทยที่มุ่งส่งเสริมการลงทุน โดยเฉพาะในเขตพัฒนาพิเศษภาคตะวันออก (EEC)  ใน 3 จังหวัด คือ ระยอง ชลบุรี ฉะเชิงเทรา และแนะนำให้ติดต่อหน่วยงานที่เกี่ยวข้อง เช่น การนิคมอุตสาหกรรมแห่งประเทศไทย และสำนักงานคณะกรรมการส่งเสริมการลงทุน (BOI)  เพื่อขอข้อมูลเพิ่มเติม
จากนั้น นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม ได้ให้ข้อมูลภาพรวมเศรษฐกิจไทยในช่วง 10 ปีที่ผ่านมา ภาคอุตสาหกรรม ภาคการเกษตร และภาคการบริการ โครงสร้างของภาคอุตสาหกรรมไทย การพัฒนาอุตสาหกรรมของประเทศไทยมีการปรับเปลี่ยนไปสู่เศรษฐกิจที่สร้างการเพิ่มรายได้มากขึ้น ด้วยอุตสาหกรรมที่สร้างมูลค่าด้วยนวัตกรรมและการบริการที่ใช้ทักษะขั้นสูง โดยเศรษฐกิจนำอุตสาหกรรมของประเทศไทย แบ่งเป็น 3 กลุ่มอุตสาหกรรม คือ กลุ่ม S-Curve ประกอบด้วย 12 สาขา กลุ่มอุตสาหกรรมดั้งเดิม และกลุ่มอุตสาหกรรมเศรษฐกิจ สู่การพัฒนาอุตสาหกรรมเชิงพื้นที่ ด้านการพัฒนาอุตสาหกรรมศักยภาพ คือ ยานยนต์ไฟฟ้า หุ่นยนต์และระบบอัตโนมัติ อิเล็กทรอนิกส์อัจฉริยะ ชีวภาพ แปรรูปอาหาร เครื่องมือแพทย์ สู่การยกระดับไปสู่อุตสาหกรรม 4.0 การเพิ่มประสิทธิภาพของปัจจัยการผลิต สร้างมูลค่าเพิ่มให้กับสินค้าในด้านกระบวนการผลิตและผลิตภัณฑ์ต้องขับเคลื่อนด้วยการวิจัยและเทคโนโลยี และการพัฒนาอุตสาหกรรมด้านสิ่งแวดล้อม โดยกระทรวงอุตสาหกรรมได้ดำเนินการเพื่อสนับสนุนภาคอุตสาหกรรมในการลดการปล่อยคาร์บอนและก๊าซเรือนกระจก ซึ่งมีแผนปฏิบัติการในปี พ.ศ.2564-2573 สาขากระบวนการผลิตและการใช้ผลิตภัณฑ์รวมถึงน้ำเสีย
ผู้แทนจากสมาคมฯ แสดงความสนใจลงทุนในไทย โดยมีสมาชิกในสมาคมประกอบธุรกิจหลากหลาย อาทิ ชิ้นส่วนยานยนต์ เฟอร์นิเจอร์ อิเล็กทรอนิกส์ และอุปกรณ์ดับเพลิง มองว่าไทยมีศักยภาพสูงในการพัฒนาอุตสาหกรรม ประกอบกับความสัมพันธ์อันดีระหว่างไทยกับจีน  จึงเลือกไทยเป็นจุดหมายการลงทุนอันดับแรก
การหารือครั้งนี้สะท้อนให้เห็นถึงความสนใจของนักลงทุนจีนที่มีต่อประเทศไทย   กระทรวงอุตสาหกรรมมุ่งมั่นที่จะสนับสนุนนักลงทุนทั้งในและต่างประเทศ   และพร้อมที่จะอำนวยความสะดวกในการประกอบธุรกิจเพื่อขับเคลื่อนเศรษฐกิจของประเทศให้เติบโตอย่างยั่งยืน

ที่มา : https://www.thaigov.go.th/news/contents/details/84713