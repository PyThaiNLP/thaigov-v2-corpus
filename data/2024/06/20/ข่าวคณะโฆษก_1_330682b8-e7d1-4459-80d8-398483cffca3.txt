รัฐบาลไทย-ข่าวทำเนียบรัฐบาล-รัฐบาลเชิญชวนผู้ที่ต้องการมีอาชีพ มีธุรกิจเป็นของตนเอง ร่วมงานมหกรรมรวมพลัง SME ไทย ถึง 23 มิ.ย นี้  ณ ศูนย์การประชุมแห่งชาติสิริกิติ์ ภายในงานมีธุรกิจแฟรนไชส์ร่วมออกบูธกว่า 60 ราย


วันพฤหัสบดีที่ 20 มิถุนายน 2567
20/06/2567
พิมพ์
รัฐบาลเชิญชวนผู้ที่ต้องการมีอาชีพ มีธุรกิจเป็นของตนเอง ร่วมงานมหกรรมรวมพลัง SME ไทย ถึง 23 มิ.ย นี้  ณ ศูนย์การประชุมแห่งชาติสิริกิติ์ ภายในงานมีธุรกิจแฟรนไชส์ร่วมออกบูธกว่า 60 ราย
รัฐบาลเชิญชวนผู้ที่ต้องการมีอาชีพ มีธุรกิจเป็นของตนเอง ร่วมงานมหกรรมรวมพลัง SME ไทย  ถึง 23 มิ.ย นี้  ณ ศูนย์การประชุมแห่งชาติสิริกิติ์ ภายในงานมีธุรกิจแฟรนไชส์ร่วมออกบูธกว่า 60 ราย
วันที่ 20 มิถุนายน 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงพาณิชย์เชิญชวน ผู้ว่างงาน ผู้ประกอบการ SME ผู้ประกอบการรายเล็ก และประชาชนทั่วไป ที่ต้องการมีอาชีพ มีธุรกิจเป็นของตัวเอง และมีรายได้ ให้เดินทางไปเข้าร่วมชมงาน “มหกรรมรวมพลัง SME ไทย : Thailand SME Synergy EXPO 2024” ระหว่างวันที่ 19 - 23 มิ.ย.2567 ที่ศูนย์การประชุมแห่งชาติสิริกิติ์  โดยได้นำธุรกิจแฟรนไชส์มาร่วมออกบูธกว่า 60 ราย แบ่งเป็น 6 กลุ่ม ได้แก่ อาหาร เครื่องดื่ม การศึกษา บริการ ความงามและสปา และค้าปลีก เพื่อให้เลือกซื้อไปทำธุรกิจ ซึ่งมีแพกเกจแฟรนไชส์หลายราคา หลายรูปแบบ และส่วนลดสูงสุดถึง 30% ตั้งแต่ 5,000-100,000 บาท
นายคารม กล่าวว่า นอกจากซื้อแฟรนไชส์ไปทำธุรกิจแล้ว ยังมีทำเลการค้าพิเศษ ให้เลือกด้วย โดยจะเลือกเพื่อนำแฟรนไชส์ที่ได้เลือกซื้อไปตั้งและใช้เป็นจุดทำธุรกิจ หรือจะเลือกเพื่อใช้เป็นจุดค้าขายตามที่ต้องการก็ได้ โดยมีทำเลการค้าราคาพิเศษกว่า 19,000 ทำเล จากเจ้าของพื้นที่ ทั้งสถานีบริการน้ำมัน ห้างค้าปลีกขนาดใหญ่ ห้างสรรพสินค้า ตลอดจนตลาดชุมชน ทั้งในกรุงเทพฯ และต่างจังหวัด โดยเจ้าของพื้นที่พร้อมมอบส่วนลดพิเศษให้ เช่น ปลอดค่าเช่าตลอดสัญญา ชำระเฉพาะค่าสาธารณูปโภค ทดลองขาย 2 เดือน เหมาจ่ายเริ่มต้น 2,000-4,000 บาท ฟรีค่าเช่าพื้นที่ 3 เดือนแรก เป็นต้น โดยสามารถพูดคุยต่อรองราคากับเจ้าของพื้นที่ได้ทันที ขณะเดียวกัน สำหรับผู้ที่ต้องการแหล่งเงินทุนในการทำธุรกิจ ภายในงานมีแพกเกจสินเชื่อพิเศษสำหรับ SME จากสถาบันการเงินชั้นนำ เช่น ธนาคาร บริษัทประกัน รวม 18 หน่วยงาน วงเงินให้กู้รวม 45,000 ล้านบาท มีอัตราสินเชื่อพิเศษตั้งแต่อัตราดอกเบี้ยคงที่ 0% ต่อปี 3 เดือนแรก ลดอัตราดอกเบี้ยปีแรก 0.25% สำหรับผู้ประกอบการขนาด S และอัตราดอกเบี้ยคงที่ 1% ต่อเดือน สำหรับผู้ประกอบอาชีพอิสระรายย่อย เป็นต้น
“สำหรับงานมหกรรมรวมพลัง SME ไทย : Thailand SME Synergy EXPO 2024 จัดขึ้น เพื่อช่วยสร้างโอกาสทางการค้าให้กับผู้ประกอบการ SME โดยมีการนำสินค้าจาก SME มาจัดแสดงกว่า 300 บูธ มีการจัดกิจกรรมเจรจาจับคู่ธุรกิจ การพัฒนาความรู้ให้กับ SME การนำเสนอโซนการค้า แฟรนไชส์ การรับคำปรึกษาทางการเงินและการขอสินเชื่อ การนำเสนอเทคโนโลยีใหม่ ๆ ที่เหมาะสมกับ SME และการให้บริการจากหน่วยงานต่าง ๆ ที่ดูแล SME รัฐบาล โดยกระทรวงพาณิชย์ได้จัดพิธีลงนามความร่วมมือว่าด้วยการขับเคลื่อน SME Clinic เพื่อยกระดับขีดความสามารถในการแข่งขัน SME ไทย ระหว่าง 6 หน่วยงาน คือ กรมพัฒนาธุรกิจการค้า สำนักงานปลัดกระทรวงพาณิชย์ เครือข่ายธุรกิจ มอค บิส คลับ ประเทศไทย สมาพันธ์เอสเอ็มอีไทย สภาหอการค้าแห่งประเทศไทย และสภาอุตสาหกรรมแห่งประเทศไทย เพื่อยกระดับมาตรฐานสินค้าและบริการให้แก่ผู้ประกอบการ และสร้างโอกาสทางการค้าทั้งในรูปแบบออนไลน์และออฟไลน์ รวมถึงเชื่อมโยงและสร้างเครือข่ายให้แก่ผู้ประกอบการ โดย SME Clinic จะเป็นศูนย์กลางในการให้คำปรึกษา ช่วยเหลือ ฟื้นฟู และแก้ไขปัญหาสำหรับผู้ประกอบการ SME”  นายคารม กล่าว

ที่มา : https://www.thaigov.go.th/news/contents/details/84716