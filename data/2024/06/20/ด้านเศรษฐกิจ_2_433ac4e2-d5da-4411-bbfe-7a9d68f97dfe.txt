รัฐบาลไทย-ข่าวทำเนียบรัฐบาล-ปลัดฯ ณัฐพล นั่งหัวโต๊ะ ติดตามเร่งรัดการใช้จ่ายงบประมาณรายจ่ายประจำปี 67 ของ อก. ให้เป็นไปตามเป้าหมาย และใช้จ่ายอย่างคุ้มค่าและเกิดประโยชน์สูงสุด


วันพุธที่ 19 มิถุนายน 2567
19/06/2567
พิมพ์
ปลัดฯ ณัฐพล นั่งหัวโต๊ะ ติดตามเร่งรัดการใช้จ่ายงบประมาณรายจ่ายประจำปี 67 ของ อก. ให้เป็นไปตามเป้าหมาย และใช้จ่ายอย่างคุ้มค่าและเกิดประโยชน์สูงสุด
ปลัดฯ ณัฐพล นั่งหัวโต๊ะ ติดตามเร่งรัดการใช้จ่ายงบประมาณรายจ่ายประจำปี 67 ของ อก. ให้เป็นไปตามเป้าหมาย และใช้จ่ายอย่างคุ้มค่าและเกิดประโยชน์สูงสุด
วันที่ 18 มิถุนายน 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมติดตามเร่งรัดการใช้จ่ายงบประมาณรายจ่ายประจำปีงบประมาณ พ.ศ. 2567 ของกระทรวงอุตสาหกรรม (อก.) โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายศุภกิจ บุญศิริ นายเอกนิติ รมยานนท์ นายเศรษฐรัชต์ เลือดสกุล ผู้ตรวจราชการกระทรวง นายจุลพงษ์ ทวีศรี อธิบดีกรมโรงงานอุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นายวิฤทธิ์ วิเศษสินธุ์ เลขาธิการคณะกรรมการอ้อยและน้ำตาลทราย นายวีระพงษ์ เอี่ยมเจริญชัย รองเลขาธิการสำนักงานมาตรฐานผลิตภัณฑ์อุตสาหกรรม นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
ปลัดฯ ณัฐพล กล่าวว่า เมื่อวันที่ 17 มิถุนายน 2567 ที่ประชุมผู้บริหารระดับสูง อก. ครั้งที่ 10/2567 รัฐมนตรีว่าการกระทรวงอุตสาหกรรม ได้สั่งการให้ทุกหน่วยงานเร่งดำเนินการเบิกจ่ายงบประมาณให้เป็นไปตามเป้าหมายที่กำหนด และใช้จ่ายงบประมาณอย่างคุ้มค่าและเกิดประโยชน์สูงสุด นอกจากนี้ อก. ได้เข้าร่วมประชุมคณะกรรมการติดตามเร่งรัดการเบิกจ่ายงบประมาณและการใช้จ่ายภาครัฐ สำนักงานคณะกรรมการนโยบายรัฐวิสาหกิจ เมื่อวันที่ 12 มิถุนายน 2567 โดยที่ประชุมได้แจ้งผลการเบิกจ่ายงบประมาณและการใช้จ่ายภาครัฐ ประจำปีงบประมาณ พ.ศ. 2567 ตั้งแต่ต้นปีงบประมาณจนถึงวันที่ 7 มิถุนายน 2567  และคณะกรรมการติดตามเร่งรัดการใช้จ่ายฯ ได้ขอให้หน่วยงานรายงานความคืบหน้าการดำเนินการของรายจ่ายลงทุนให้สามารถเบิกจ่ายได้ทันภายในเดือนกันยายน 2567  และเป็นไปตามเป้าหมายการเบิกจ่ายรายจ่ายลงทุน ไม่น้อยกว่าร้อยละ 75
ที่ประชุมได้รายงานผลการเบิกจ่ายงบประมาณรายจ่ายประจำปีงบประมาณ พ.ศ. 2567 ภาพรวม อก. และขอให้ทุกหน่วยงานรายงานความคืบหน้าการดำเนินการรายจ่ายลงทุน งบประมาณรายจ่ายประจำปีงบประมาณ พ.ศ. 2567 ตามแบบรายงานและภายในระยะเวลาที่กรมบัญชีกลางกำหนด พร้อมทั้งกำชับให้หน่วยงานใน อก. เร่งรัดการดำเนินงาน และบริหารงบประมาณให้เป็นไปตามแผนปฏิบัติงานฯ และสามารถเบิกจ่ายงบประมาณได้ตามเป้าหมายการเบิกจ่ายงบประมาณต่อไป

ที่มา : https://www.thaigov.go.th/news/contents/details/84714