รัฐบาลไทย-ข่าวทำเนียบรัฐบาล-​ที่ปรึกษาฯ ดนัยณัฏฐ์ เปิดงาน แมนูแฟกเจอริ่ง เอ็กซ์โป 2024 และ ออโตโมทีฟ ซัมมิท 2024 มุ่งสู่นวัตกรรมการขับเคลื่อนแห่งอนาคตเพื่อความยั่งยืน


วันพฤหัสบดีที่ 20 มิถุนายน 2567
20/06/2567
พิมพ์
​ที่ปรึกษาฯ ดนัยณัฏฐ์ เปิดงาน แมนูแฟกเจอริ่ง เอ็กซ์โป 2024 และ ออโตโมทีฟ ซัมมิท 2024 มุ่งสู่นวัตกรรมการขับเคลื่อนแห่งอนาคตเพื่อความยั่งยืน
​ที่ปรึกษาฯ ดนัยณัฏฐ์ เปิดงาน แมนูแฟกเจอริ่ง เอ็กซ์โป 2024 และ ออโตโมทีฟ ซัมมิท 2024 มุ่งสู่นวัตกรรมการขับเคลื่อนแห่งอนาคตเพื่อความยั่งยืน
วันที่ 19 มิถุนายน 2567 นายดนัยณัฏฐ์ โชคอำนวย ที่ปรึกษารัฐมนตรีว่ากระทรวงอุตสาหกรรม ได้รับมอบหมายจาก นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานเปิดงาน “แมนูแฟกเจอริ่ง เอ็กซ์โป 2024 และ ออโตโมทีฟ ซัมมิท 2024“ พร้อมด้วย นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร และผู้บริหารหน่วยงานภาครัฐและเอกชน เข้าร่วม โดยมี นายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ นางสาววราภรณ์ ธรรมจรีย์ กรรมการผู้จัดการ อาร์เอ็กซ์ เทรดเด็กซ์ ให้การต้อนรับ ณ ห้องแกรนด์ฮอลล์ ศูนย์นิทรรศการและการประชุมไบเทค บางนา
ที่ปรึกษาดนัยณัฏฐ์ กล่าวว่า อุตสาหกรรมยานยนต์ของไทย ในปัจจุบัน ถือว่าอยู่ในช่วงของการเปลี่ยนผ่านสู่ฐานการผลิตยานยนต์แห่งอนาคต ที่ใช้เทคโนโลยีและนวัตกรรมขั้นสูง เช่น ยานยนต์ ICE ที่ขับเคลื่อนด้วยเครื่องยนต์และมอเตอร์ไฟฟ้า หรือไฮบริดและปลั๊กอินไฮบริด การยกระดับมาตรฐานการปล่อยมลพิษยานยนต์ ICE ไปสู่มาตรฐาน ยูโร 6 รวมทั้ง การพัฒนายานยนต์ ICE ที่มีเทคโนโลยีระบบช่วยเหลือการขับขี่ขั้นสูง เพื่อสร้างความยั่งยืนให้กับสิ่งแวดล้อม สร้างคุณภาพชีวิตที่ดีให้กับประชาชน รวมถึงการสนับสนุนนโยบายลดการปล่อยก๊าซเรือนกระจก ในภาคการขนส่งของประเทศ เพื่อมุ่งสู่ความเป็นกลางทางคาร์บอน ภายในปี ค.ศ. 2050ตามที่ประเทศไทย ได้ตั้งเป้าหมายไว้ในเวทีโลก ภายใต้นโยบายดังกล่าว ภาครัฐได้มีมาตรการส่งเสริมใน 3 มิติสำคัญ ดังนี้
1. การส่งเสริมด้านอุปทาน (ด้านการผลิต) ผ่านมาตรการที่สำคัญ อาทิการส่งเสริมการลงทุนการผลิตยานยนต์สมัยใหม่และชิ้นส่วนสำคัญ รวมทั้ง การเชื่อมโยง Supply Chain ยานยนต์สมัยใหม่ เช่น การจับคู่ธุรกิจ (Business Matching) ระหว่างผู้ผลิตยานยนต์ไฟฟ้ากับผู้ผลิตชิ้นส่วนยานยนต์ในประเทศ รวมทั้งการเพิ่มเติมกระบวนการผลิตที่เป็นสาระสำคัญของยานยนต์สมัยใหม่และชิ้นส่วนในเขตประกอบการเสรี (Freezone) ตลอดจนการส่งเสริมการใช้หุ่นยนต์และระบบอัตโนมัติในกระบวนการผลิตยานยนต์สมัยใหม่
2. การส่งเสริมด้านอุปสงค์ (ด้านการใช้) ผ่านมาตรการส่งเสริมการใช้ยานยนต์ไฟฟ้าหรือ EV3 และ EV3.5 โดยการลดภาษีนำเข้า และภาษีสรรพสามิต รวมถึงเงินอุดหนุนการใช้ยานยนต์ไฟฟ้า ประเภทรถยนต์และรถจักรยานยนต์ เพื่อให้เกิดการใช้ และการผลิตยานยนต์ไฟฟ้า รวมทั้งชิ้นส่วนสำคัญในประเทศ
3. การส่งเสริมด้านโครงสร้างพื้นฐาน โดยการส่งเสริมการลงทุนในกลุ่มธุรกิจเกี่ยวกับสถานีชาร์จรถยนต์ไฟฟ้าในประเทศ รวมถึงสถานีสับเปลี่ยนแบตเตอรี่สำหรับรถจักรยานยนต์ นอกจากนี้ ภาครัฐยังได้กำหนดมาตรฐานที่เกี่ยวข้องกับความปลอดภัยของชิ้นส่วนยานยนต์ไฟฟ้า เช่น แบตเตอรี่ เพื่อควบคุมคุณภาพ ของยานยนต์ไฟฟ้าที่จำหน่ายในประเทศและสร้างความมั่นใจให้กับผู้บริโภค ซึ่งปัจจุบัน ประเทศไทยมีศูนย์ทดสอบแบตเตอรี่ยานยนต์ไฟฟ้า ตั้งอยู่ ณ ศูนย์ทดสอบยานยนต์และยางล้อแห่งชาติ (ATTRIC) ดำเนินงานโดยสำนักงานมาตรฐานผลิตภัณฑ์อุตสาหกรรม (สมอ.) ร่วมกับสถาบันยานยนต์
ทั้งนี้ กระทรวงอุตสาหกรรม ให้ความสำคัญในการขับเคลื่อนการผลิตที่เป็นมิตรต่อสิ่งแวดล้อม “Green Productivity” ที่เน้นในเรื่องของการผลิตนวัตกรรมสีเขียว การใช้พลังงานสะอาด และการเพิ่ประสิทธิภาพการผลิต เพื่อพัฒนาอุตสาหกรรมที่เป็นมิตรต่อสิ่งแวดล้อม ซึ่งสอดคล้องกับงาน “แมนูแฟกเจอริ่ง เอ็กซ์โป 2024 และออโตโมทีฟ ซัมมิท 2024 : มุ่งสู่นวัตกรรมการขับเคลื่อนแห่งอนาคตเพื่อความยั่งยืน (Future Mobility Towards Sustainability)” ประกอบด้วย 4 ด้าน คือ ด้านความยั่งยืนด้านสิ่งแวดล้อม ด้านเศรษฐกิจ และด้านสังคม ซึ่งจะเป็นกลไกสำคัญในการขับเคลื่อนอุตสาหกรรมยานยนต์ ในปัจจุบันและอนาคต ให้เติบโตได้อย่างเข้มแข็งและยั่งยืน
สำหรับงาน “แมนูแฟกเจอริ่ง เอ็กซ์โป ในครั้งนี้จัดเป็นปีที่ 7 โดยเป็นการแสดงการผลิตในอุตสาหกรรมสาขาต่าง ๆ อาทิ การผลิตพลาสติกอย่างยั่งยืน เทคโนโลยีการผลิตและบำรุงรักษาแม่พิมพ์ การผลิตชิ้นส่วนยานยนต์ ระบบอัตโนมัติและหุ่นยนต์เพื่อการผลิตและภาคบริการ การผลิตและประกอบชิ้นส่วนอิเล็กทรอนิกส์ กว่า 2,000 แบรนด์ จาก 30 ประเทศทั่วโลก ซึ่งในปีนี้เน้นให้ความสำคัญของความยั่งยืน ตอบรับโมเดลธุรกิจ Bio-Circular-Green Economy ด้วยการนำเสนอนวัตกรรมและเทคโนโลยีล้ำสมัย ทั้งนี้ งานดังกล่าว จัดขึ้นระหว่างวันที่ 19-22 มิถุนายน 2567 ณ Hall 103 ศูนย์นิทรรศการและการประชุมไบเทค บางนา สามารถดูรายละเอียดเพิ่มเติมได้ที่ www.manufacturing-expo.com

ที่มา : https://www.thaigov.go.th/news/contents/details/84715