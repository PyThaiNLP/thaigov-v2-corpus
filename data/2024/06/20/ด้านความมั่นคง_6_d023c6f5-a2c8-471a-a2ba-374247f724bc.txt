รัฐบาลไทย-ข่าวทำเนียบรัฐบาล-ด้วยหัวใจที่เทิดทูน (Defence Run 2024 Let Your Heart Run)


วันพฤหัสบดีที่ 20 มิถุนายน 2567
ด้วยหัวใจที่เทิดทูน (Defence Run 2024 Let Your Heart Run)
กระทรวงกลาโหมมุ่งส่งเสริมคนไทยบูรณาการความรักความสามัคคี และมีสุขภาพร่างกายที่แข็งแรง ด้วยการจัดกิจกรรม “กลาโหมร่วมใจ เดิน - วิ่ง ด้วยหัวใจที่เทิดทูน” ประจำปี ๒๕๖๗ (Defence Run 2024 Let Your Heart Run) ณ ศาลาว่าการกลาโหม วันอาทิตย์ที่ ๑ กันยายน ๒๕๖๗
ทั้งนี้ กระทรวงกลาโหมได้น้อมนำพระราชดํารัสของพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร “กีฬาสร้างคน คนสร้างชาติ” ด้วยทรงเห็นว่ากีฬาเป็นแนวทางพัฒนาทรัพยากรบุคคลและสังคมได้อย่างแท้จริง รวมทั้งสามารถพัฒนาคุณภาพชีวิตของตนเอง ครอบครัว ชุมชน และสังคม อันจะนําไปสู่การมีส่วนร่วมในการพัฒนาเศรษฐกิจและสังคมได้อย่างมีประสิทธิภาพ จึงได้นำแนวทางพระราชดำรัสฯ ดังกล่าวมาเป็นแนวคิดหลักในการจัดกิจกรรมในครั้งนี้
สำหรับการจัดกิจกรรม “กลาโหม ร่วมใจ เดิน - วิ่ง ด้วยหัวใจที่เทิดทูน” ประจำปี ๒๕๖๗ (Defence Run 2024 Let Your Heart Run) กำหนดจัดขึ้น ในวันอาทิตย์ที่ ๑ กันยายน ๒๕๖๗ ระหว่างเวลา ๐๓.๓๐ - ๐๘.๐๐ นาฬิกา โดยเริ่มต้นจาก บริเวณด้านหน้าศาลาว่าการกลาโหม มุ่งหน้าเข้าถนนราชดำเนินใน ผ่านศาลฎีกา ข้ามสะพานผ่านพิภพลีลา ตรงไปถนนราชดำนเนินกลาง ผ่านอนุสาวรีย์ประชาธิปไตย ตรงไปข้ามสะพานผ่านฟ้าลีลาศ ตรงเข้าสู่ถนนราชดำเนินนอก จนถึงแยก จปร. เลี้ยวซ้าย ขึ้นสะพานพระราช ๘ มุ่งหน้าถนนยกระดับบรมราชชนนี วิ่งกลับเส้นทางเดิม เข้าเส้นชัย และคืนพื้นผิวการจราจร (เส้นทางวิ่ง) ภายในเวลาประมาณ ๐๗.๐๐ นาฬิกา โดยมีข้าราชการในสังกัดกระทรวงกลาโหมและครอบครัว หน่วยงานภาครัฐ ภาคเอกชน ตลอดจนประชาชนทั่วไป มาร่วมแสดงออกถึงพลังความสามัคคีด้วยหัวใจที่เทิดทูน ทั้งยังเป็นการแสดงให้เห็นถึงความสำคัญของการออกกำลังกายด้วยการเดิน - วิ่ง ซึ่งถือเป็นการส่งเสริมสุขภาพร่างกายให้แข็งแรงอีกด้วย นอกจากนี้รายได้ส่วนหนึ่งจากการจัดกิจกรรมจะนำไปร่วมสบทบทุนมูลนิธิในพระบรมราชูปถัมภ์ รวมถึงนำไปช่วยเหลือในกิจกรรมของชุมชนในพื้นที่ใกล้เคียงของกระทรวงกลาโหมต่อไป
สำหรับการแข่งขันได้แบ่งออกเป็น
- ไมโครมาราธอน (Fun Run) ระยะทาง ๓ กิโลเมตร ค่าสมัคร ๖๐๐ บาท
-มินิมาราธอน (Mini Marathon) ระยะทาง ๑๐ กิโลเมตร ค่าสมัคร ๗๐๐ บาท
-ฮาล์ฟมาราธอน (Half Marathon) ระยะทาง ๒๑ กิโลเมตร ค่าสมัคร ๙๐๐ บาท
-VIP เลือกวิ่งได้ ๑ ระยะ ค่าสมัคร ๑,๕๐๐ บาท
ผู้ที่สนใจสามารถสมัครเข้าร่วมกิจกรรมได้ทางเว็บไซต์ https://race.thai.run/defencerun2024
และติดตามรายละเอียดเพิ่มเติมได้ที่ FANPAGE FACEBOOK : Defence Run ได้ตั้งแต่วันนี้จนถึงวันที่ ๓๑ กรกฎาคม ๒๕๖๗ (ทั้งนี้อาจมีการปิดรับสมัครก่อนหากมีผู้สมัครครบเต็มจำนวน ๓,๐๐๐ คน)
มาร่วมกันวิ่งไปในเส้นทางแห่งความดี บนเส้นทางแห่งมิตรภาพและความร่วมมือจากทุกภาคส่วน มุ่งสู่เส้นชัยแห่งความสำเร็จร่วมกัน ในกิจกรรม “กลาโหมร่วมใจ เดิน - วิ่ง ด้วยหัวใจที่เทิดทูน” ประจำปี ๒๕๖๗ (Defence Run 2024 Let Your Heart Run)

ที่มา : https://www.thaigov.go.th/news/contents/details/84728