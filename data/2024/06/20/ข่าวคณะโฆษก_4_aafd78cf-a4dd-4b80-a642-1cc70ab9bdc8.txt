รัฐบาลไทย-ข่าวทำเนียบรัฐบาล-​นายกฯ ยินดีไทยได้รับมติเป็นเอกฉันท์เชิญเข้าสู่กระบวนการการหารือสู่การเป็นสมาชิก OECD สะท้อนไทยมีค่านิยมและเป้าหมายที่สอดคล้องกับประเทศสมาชิก OECD ถือเป็นอีกก้าวสำคัญของไทยในเวทีโล


วันพฤหัสบดีที่ 20 มิถุนายน 2567
20/06/2567
พิมพ์
​นายกฯ ยินดีไทยได้รับมติเป็นเอกฉันท์เชิญเข้าสู่กระบวนการการหารือสู่การเป็นสมาชิก OECD สะท้อนไทยมีค่านิยมและเป้าหมายที่สอดคล้องกับประเทศสมาชิก OECD ถือเป็นอีกก้าวสำคัญของไทยในเวทีโล
​นายกฯ ยินดีไทยได้รับมติเป็นเอกฉันท์เชิญเข้าสู่กระบวนการการหารือสู่การเป็นสมาชิก OECD สะท้อนไทยมีค่านิยมและเป้าหมายที่สอดคล้องกับประเทศสมาชิก OECD ถือเป็นอีกก้าวสำคัญของไทยในเวทีโลก
วันนี้ (20 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า คณะมนตรีองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development : OECD) ซึ่งประกอบด้วย 38 ประเทศสมาชิก มีมติเอกฉันท์เห็นชอบเชิญประเทศไทยเข้าสู่กระบวนการการหารือเพื่อเข้าเป็นสมาชิก OECD (accession discussions) เมื่อวันที่ 17 มิถุนายน 2567 ถือเป็นก้าวสำคัญในการเข้าเป็นสมาชิก OECD และอีกความยอมรับสำคัญของไทยในเวทีโลก
นายเศรษฐา ทวีสิน นายกรัฐมนตรี มีความมุ่งมั่นที่จะพัฒนาและยกระดับมาตรฐานของไทยในทุกด้านให้ทัดเทียมสากล ส่งเสริมการลงทุนที่ยั่งยืน เสริมสร้างสภาพแวดล้อมทางธุรกิจที่ดีขึ้น มีธรรมาภิบาลที่ดีและยั่งยืน ทั้งนี้การ เชิญประเทศไทยเข้าสู่กระบวนการการหารือเพื่อเข้าเป็นสมาชิก OECD (accession discussions) เป็นการสะท้อนความมั่นใจว่าไทยมีค่านิยมและเป้าหมายที่สอดคล้องกับประเทศสมาชิก OECD ได้แก่ ประชาธิปไตย หลักนิติรัฐ สิทธิมนุษยชน เศรษฐกิจตลาดที่เปิดกว้างและโปร่งใสอีกทั้งประเทศไทยยังมีบทบาทด้านการทูตเศรษฐกิจที่แข็งขันในทุกระดับ และมีความร่วมมือกับ OECD มาอย่างต่อเนื่อง พร้อมกันนี้ รัฐบาลไทยพร้อมที่จะทำงานอย่างใกล้ชิดกับ OECD ในอนาคตในการเข้าเป็นสมาชิก
โฆษกประจำสำนักนายกรัฐมนตรีกล่าวว่า ในการเข้าเป็นสมาชิก ไทยได้แสดงถึงความมุ่งมั่น พร้อมนำเสนอจุดแข็งและผลประโยชน์ที่จะได้รับร่วมกัน โดยในขั้นตอนต่อไปของการเข้าเป็นสมาชิก OECD ประเทศไทยจะจัดทำแผนการเข้าเป็นสมาชิก (Accession Roadmap) ร่วมกับ OECD ซึ่งเมื่อดำเนินการตามแผนครบถ้วนแล้ว คณะมนตรี OECD ก็จะพิจารณาเชิญไทยเข้าเป็นสมาชิก OECD ต่อไป
“นายกรัฐมนตรีมุ่งมั่นและพร้อมดำเนินการเข้าเป็นสมาชิก OECD โดยเดินหน้าเร่งสร้างความตระหนักรู้เพื่อผลักดันให้ทุกภาคส่วนเข้ามามีส่วนร่วมให้มากที่สุด เพื่อร่วมขับเคลื่อนประเทศ ดึงดูดการลงทุนจากต่างประเทศ พัฒนาคุณภาพชีวิต สร้างรายได้ให้แก่ประชาชน เพิ่มขีดความสามารถในการแข่งขัน ตลอดจนเพิ่มบทบาทของไทยในเวทีโลก รวมทั้ง ขอบคุณสมาชิก OECD ที่ต่างเห็นชอบกับการเชิญไทยเข้าสู่กระบวนการการหารือเพื่อเป็นสมาชิก OECD (accession discussions) แสดงถึงมิตรภาพอันดีของไทยกับนานาประเทศ” นายชัย กล่าว

ที่มา : https://www.thaigov.go.th/news/contents/details/84721