รัฐบาลไทย-ข่าวทำเนียบรัฐบาล-"มนพร" ปลื้ม การท่าเรือฯ ขานรับนโยบาย ยกระดับทักษะ – ความรู้ ให้พนักงานพร้อมรับการเปลี่ยนแปลงยุค AI ร่วมขับเคลื่อนองค์กรสู่ความยั่งยืน


วันพฤหัสบดีที่ 20 มิถุนายน 2567
"มนพร" ปลื้ม การท่าเรือฯ ขานรับนโยบาย ยกระดับทักษะ – ความรู้ ให้พนักงานพร้อมรับการเปลี่ยนแปลงยุค AI ร่วมขับเคลื่อนองค์กรสู่ความยั่งยืน
...
ดร. มนพร เจริญศรี รัฐมนตรีช่วยว่าการกระทรวงคมนาคม เปิดเผยว่า จากการเปลี่ยนแปลงอย่างรวดเร็วในโลกยุคปัจจุบัน ทำให้หน่วยงานต่าง ๆ ต้องเร่งพัฒนาองค์ความรู้ เสริมสร้างศักยภาพและทักษะที่เป็นประโยชน์ให้กับบุคลากร เพื่อยกระดับความสามารถและเพิ่มศักยภาพของบุคลากร การพัฒนาการใช้เทคโนโลยีจึงมีความจำเป็นและมีส่วนช่วยในการพัฒนาองค์กร รวมทั้งสังคมและเศรษฐกิจของประเทศ ทั้งนี้ ได้มอบนโยบายให้หน่วยงานในกำกับเร่งพัฒนาองค์ความรู้ และทักษะที่จำเป็นเพื่อเพิ่มประสิทธิภาพในการปฏิบัติงาน
สำหรับการท่าเรือแห่งประเทศไทย (กทท.) ซึ่งเป็นหน่วยงานที่สำคัญต่อเศรษฐกิจของประเทศในการเป็นประตูสู่การค้าโลก ดังนั้น จึงได้มอบนโยบายในการพัฒนาองค์กร และบุคลากร ให้มีความรู้ ความสามารถ ซึ่ง กทท. ได้จัดกิจกรรม "องค์กรแห่งการเรียนรู้ PAT Care U Day" เพื่อให้บุคลากรของ กทท. ได้มีความรู้และความเข้าใจเกี่ยวกับทิศทางการปรับเปลี่ยนขององค์กรในยุคดิจิทัล ทำให้มีความพร้อมที่จะปรับตัวเข้าสู่โลกแห่งการแข่งขันในยุค Al ตลอดจนเป็นการพัฒนาและยกระดับทักษะใหม่ ๆ (Upskill) ที่จะเพิ่มคุณค่าให้กับบุคลากร นำมาซึ่งการสร้างและพัฒนาองค์กรสู่ความยั่งยืน
นายเกรียงไกร ไชยศิริวงศ์สุข ผู้อำนวยการ กทท. กล่าวเพิ่มเติมว่า กทท. เป็นหน่วยงานรัฐวิสาหกิจที่นำเงินส่งรัฐติดอันดับ 1 ใน 10 ทุกปี ถือเป็นหัวใจสำคัญของเศรษฐกิจไทย ซึ่งธุรกิจท่าเรือเป็นธุรกิจที่มี Dynamic มีความเปลี่ยนแปลงอย่างรวดเร็ว จึงเป็นความท้าทายที่ต้องปรับตัวให้องค์กรอยู่ได้อย่างแข็งแกร่งและยั่งยืน หัวใจสำคัญของการจัดกิจกรรมในครั้งนี้ คือการปรับเปลี่ยน Mindset เพื่อเตรียมความพร้อมให้บุคลากร กทท. มีความสามารถและพร้อมรับมือกับความท้าทายต่างๆ ที่อาจเกิดขึ้น โดยการพัฒนาทักษะและความรู้ให้กับบุคลากร เพราะบุคลากรคือเครื่องมือที่สำคัญที่สุดที่จะสามารถขับเคลื่อนองค์กรให้ประสบความสำเร็จยั่งยืน
กทท. จัดกิจกรรม "องค์กรแห่งการเรียนรู้ PAT Care U Day" เมื่อวันที่ 19 มิถุนายน 2567 ณ อาคารยิมเนเซียม PAT Arena โดยจัดให้มีการบรรยายในหัวข้อ "Transformation สู่ความยั่งยืนองค์กร" และได้รับเกียรติจาก คุณพชร อารยะการกุล ประธานเจ้าหน้าที่บริหารบริษัท บลูบิค กรุ๊ป จำกัด (มหาชน) คุณเอกฉัตร อัศวรุจิกุล ประธานเจ้าหน้าที่ฝ่ายปฏิบัติการและผู้ร่วมก่อตั้งบริษัท สกิลเลน เทคโนโลยี จำกัด (มหาชน) และคุณโอชวิน จิรโสตติกุล ประธานเจ้าหน้าที่บริหารบริษัท Future Skill ซึ่งเป็น 3 ผู้นำองค์กรเอกชนชั้นนำร่วมบรรยาย นอกจากนี้ ยังมีการเสวนาเรื่อง "การเรียนรู้ โอกาส ...หรือภาระ" โดยพนักงาน กทท. ที่ได้รับทุนการศึกษาการอบรมสัมมนาในประเทศและต่างประเทศมาร่วมพูดคุยแลกเปลี่ยนประสบการณ์ เพื่อเปิดมุมมองใหม่ ๆ ให้กับเพื่อนพนักงาน โดยมีคณะผู้บริหาร และพนักงาน กทท. เข้าร่วมงาน นอกจากนี้ ภายในงานมีการจัดแสดงนิทรรศการจากสถาบันด้านการขนส่งทางน้ำและโลจิสติกส์ ( Maritime Logistics Institute: MLI) ห้องสมุดของ กทท. และบริษัทเอกชนชั้นนำของประเทศไทย และกิจกรรมลุ้นรับสิทธิ์เข้าเรียนคอร์สหลักสูตร Upskill จำนวนมาก

ที่มา : https://www.thaigov.go.th/news/contents/details/84752