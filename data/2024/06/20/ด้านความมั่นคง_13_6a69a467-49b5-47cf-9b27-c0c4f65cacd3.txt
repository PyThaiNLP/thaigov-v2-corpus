รัฐบาลไทย-ข่าวทำเนียบรัฐบาล-จังหวัดพังงา ขับเคลื่อนโครงการคลังอาหารและการแบ่งปันประจำชุมชน สร้างความมั่นคงทางอาหาร สู่พังงาเมืองแห่งความสุข ในกิจกรรมที่ 2 จัดตั้งคลังอาหาร “ครัวชุมชนต้นแบบ” ประจำชุมชน พร้อมมุ


วันพฤหัสบดีที่ 20 มิถุนายน 2567
20/06/2567
พิมพ์
จังหวัดพังงา ขับเคลื่อนโครงการคลังอาหารและการแบ่งปันประจำชุมชน สร้างความมั่นคงทางอาหาร สู่พังงาเมืองแห่งความสุข ในกิจกรรมที่ 2 จัดตั้งคลังอาหาร “ครัวชุมชนต้นแบบ” ประจำชุมชน พร้อมมุ
จังหวัดพังงา ขับเคลื่อนโครงการคลังอาหารและการแบ่งปันประจำชุมชน สร้างความมั่นคงทางอาหาร สู่พังงาเมืองแห่งความสุข ในกิจกรรมที่ 2 จัดตั้งคลังอาหาร “ครัวชุมชนต้นแบบ” ประจำชุมชน พร้อมมุ่งพัฒนาคุณภาพชีวิตของพี่น้องประชาชนให้ดีขึ้นในทุกมิติอย่างยั่งยืน
วันนี้ (20 มิ.ย. 67) นายสุพจน์ รอดเรือง ณ หนองคาย ผู้ว่าราชการจังหวัดพังงา เปิดเผยว่า จังหวัดพังงาได้ขับเคลื่อนเป้าหมายการพัฒนาที่ยั่งยืน ตามคำมั่นสัญญา “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน โลกนี้เพื่อเรา” ผ่านโครงการคลังอาหารและการแบ่งปันประจำชุมชน สร้างความมั่นคงทางอาหาร สู่พังงาเมืองแห่งความสุข ซึ่งตนได้มอบหมายให้นางสาวนิรชา บัณฑิตย์ชาติ รองผู้ว่าราชการจังหวัดพังงา เป็นประธานเปิดโครงการฯ ดังกล่าว โดยมี นางสาวศริญญา ใจเย็น พัฒนาการจังหวัดพังงา ผู้อำนวยการกลุ่มงานพัฒนาการอำเภอ เจ้าหน้าที่พัฒนาชุมชนจังหวัด/อำเภอ ตัวแทนของหมู่บ้านเป้าหมาย จำนวน 8 หมู่บ้าน ใน 8 อำเภอ เข้าร่วมฯ ณ ห้องประชุมปันหยี โรงแรมภูงา อำเภอเมืองพังงา จังหวัดพังงา
นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวว่า จังหวัดพังงา โดยสำนักงานพัฒนาชุมชนจังหวัดพังงา ได้จัดทำโครงการดังกล่าวขึ้น โดยมีวัตถุประสงค์เพื่อสร้างครัวชุมชนต้นแบบในการสร้างคลังอาหารและการแบ่งปันประจำชุมชน ให้เกิดความมั่นคงทางอาหาร ลดรายจ่าย ขยายโอกาสเพิ่มช่องทางการตลาด เพื่อสร้างเสริมรายได้ และให้สามารถดำรงชีวิตได้ตามหลักของปรัชญาเศรษฐกิจพอเพียง นอกจากนี้ ยังเป็นการเพิ่มพื้นที่สีเขียว และปลูกฝังจิตสำนึกในการอนุรักษ์สิ่งแวดล้อมให้แก่คนในชุมชน สอดคล้องกับเจตนารมณ์ในการขับเคลื่อนกิจกรรมวันดินโลกของกระทรวงมหาดไทย ตามแนวคิด ดินดี น้ำดี ชีวีมีสุข อย่างยั่งยืน (Sustainable Soil & Water for Better Life) เพื่อทำให้ทรัพยากรดิน และน้ำ เป็นทรัพยากรที่ก่อให้เกิดประโยชน์แก่มนุษย์อย่างต่อเนื่อง ซึ่งหากไม่บำรุงรักษ์ ทรัพยากรเหล่านี้ก็จะถูกทำลาย ส่งผลต่อความหลากหลายทางชีวภาพ และการเติบโตของพืชซึ่งเป็นแหล่งก่อเกิดของอาหาร
“ที่ผ่านมาจังหวัดพังงา ได้ดำเนินการโครงการฯ กิจกรรมที่ 1 ในการจัดตั้งคลังอาหาร “ธนาคารเมล็ดพันธุ์” สู่การแบ่งปัน ดำเนินการในหมู่บ้านเป้าหมายทั้ง 8 อำเภอ จำนวน 46 หมู่บ้าน เรียบร้อยแล้ว และสำหรับกิจกรรมในครั้งนี้เป็น กิจกรรมที่ 2 ในการจัดตั้งคลังอาหาร “ครัวชุมชนต้นแบบ” ประจำชุมชน ตามแผนปฏิบัติราชการ ประจำปี 2567 กิจกรรมย่อยที่ 2.2 สนับสนุนวัสดุอุปกรณ์ในการจัดตั้งคลังอาหาร “ครัวชุมชนต้นแบบ” ประจำชุมชน ให้กับตัวแทนของหมู่บ้านเป้าหมาย จำนวน 8 หมู่บ้าน ๆ ละ 50,000 บาท รวมเป็นเงิน 400,000 บาท ดังนี้ ธนาคารเมล็ดพันธุ์ ปี 2564 ได้แก่ 1) บ้านในเหล ม.3 ต.กะปง อ.กะปง 2) บ้านบางมรวน ม.5 ต.บางม่วง อ.ตะกั่วป่า และ 3) บ้านบางหว้า ม.9 ต.คุระ อ.คุระบุรี ธนาคารเมล็ดพันธุ์ ปี 2566 ได้แก่ 1) บ้านบางกัน ม.4 ต.ทุ่งคาโงก อ.เมืองพังงา และ 2) บ้านอินทนิน ม.6 ต.ทุ่งมะพร้าว อ.ท้ายเหมือง และธนาคารเมล็ดพันธุ์ ปี 2567 ได้แก่ 1) บ้านนา ม.3 ต.หล่อยูง อ.ตะกั่วทุ่ง 2) บ้านท่าเขา ม.4 ต.เกาะยาวน้อย อ.เกาะยาว และ 3) บ้านลาน ม.5 ต.โคกเจริญ อ.ทับปุด” นายสุพจน์ ฯ กล่าวเพิ่มเติม
นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวในช่วงท้ายว่า จังหวัดพังงามุ่งเสริมสร้างความยั่งยืนอย่างต่อเนื่อง นอกจากโครงการฯ ดังกล่าวแล้ว จังหวัดพังงาได้ส่งเสริมให้ทุกครัวเรือน น้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการเสริมสร้างความมั่นคงด้านอาหาร ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" เพื่อขับเคลื่อนขยายผลให้ประชาชนมีคุณภาพชีวิตที่ดีอย่างยั่งยืน ซึ่งสอดคล้องกับหลักการพึ่งพาตนเอง ตามหลักปรัชญาของเศรษฐกิจพอเพียงที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้พระราชทานไว้ให้พี่น้องคนไทยทั้งประเทศ ให้พอกิน พอใช้ พออยู่ พอร่มเย็น เหลือทำบุญ ทำทาน เก็บไว้ใช้เมื่อขาด นำไปขาย และขยายผลผ่านเครือข่าย ทั้งการลดการนำเข้าวัตถุดิบจากนอกพื้นที่ อาทิ ส่งเสริมการธนาคารเมล็ดพันธุ์ใช้ปุ๋ยอินทรีย์ ปุ๋ยมูลสัตว์ ปุ๋ยที่ได้จากเศษอาหารภายในครัวเรือน การปลูกพืชผักสวนครัวไว้รับประทานเอง และเมื่อมีอาหารเพียงพอก็สามารถแบ่งปันในชุมชนได้ ซึ่งการแบ่งปันแบบยั่งยืน คือ การแบ่งพันธุ์ต้นกล้าเมล็ดพันธุ์ขยายผล "ธนาคารเมล็ดพันธุ์" ให้เกิดความมั่นคงทางอาหารอย่างยั่งยืน สร้างความรักความสามัคคีของคนในครัวเรือนและกลุ่มบ้าน ด้วยการรวมตัวกันเป็นคุ้ม ป๊อก หย่อม รื้อฟื้นรูปแบบวิถีชีวิตดั้งเดิมของประชาชนคนไทยกลับคืนมา ช่วยกันดูแลความมั่นคงทางอาหาร ซึ่งการร่วมกันคิด ร่วมกันวางแผน ร่วมกันทำ และการร่วมรับประโยชน์ นี้ จะช่วยนำไปสู่การพัฒนาคุณภาพชีวิตที่ยั่งยืน ตามเป้าหมายการพัฒนาที่ยั่งยืน (SDGs)
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/84749