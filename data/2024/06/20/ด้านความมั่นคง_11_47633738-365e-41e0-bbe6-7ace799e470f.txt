รัฐบาลไทย-ข่าวทำเนียบรัฐบาล-“พิพัฒน์” มอบเลขาฯ “อารี” กระตุ้น สวัสดิการด้านเศรษฐกิจชวนสถานประกอบกิจการ/รัฐวิสาหกิจ จัดตั้ง “สหกรณ์ออมทรัพย์” ยกระดับคุณภาพชีวิตลูกจ้าง


วันพฤหัสบดีที่ 20 มิถุนายน 2567
20/06/2567
พิมพ์
“พิพัฒน์” มอบเลขาฯ “อารี” กระตุ้น สวัสดิการด้านเศรษฐกิจชวนสถานประกอบกิจการ/รัฐวิสาหกิจ จัดตั้ง “สหกรณ์ออมทรัพย์” ยกระดับคุณภาพชีวิตลูกจ้าง
“พิพัฒน์” มอบเลขาฯ “อารี” กระตุ้น สวัสดิการด้านเศรษฐกิจชวนสถานประกอบกิจการ/รัฐวิสาหกิจ จัดตั้ง “สหกรณ์ออมทรัพย์” ยกระดับคุณภาพชีวิตลูกจ้าง
วันที่ 20 มิถุนายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายนายอารี ไกรนรา เลขานุการรัฐมนตรีว่าการกระทรวงแรงงาน เป็นประธานในพิธีเปิดงานสัมมนาสหกรณ์ออมทรัพย์และเครดิตยูเนี่ยนในสถานประกอบกิจการ และรัฐวิสาหกิจ เพื่อเสริมสร้างวินัยทางการเงินและการออม THAILAND SAVING CO-OP 2024 โดยมีนางโสภา เกียรตินิรชา อธิบดีกรมสวัสดิการและคุ้มครองแรงงาน คณะผู้บริหารกระทรวงแรงงาน สถานประกอบกิจการ สหกรณ์ออมทรัพย์ หน่วยงานที่เกี่ยวข้องกับการส่งเสริมการออมและการลงทุน และเจ้าหน้าที่ที่เกี่ยวข้อง เข้าร่วมกว่า 300 คน ณ สโมสรทหารบก ถนนวิภาวดี-รังสิต กรุงเทพมหานคร
นายอารี ไกรนรา เลขานุการรัฐมนตรีว่าการกระทรวงแรงงาน กล่าวว่า จากผลการสำรวจภาวะเศรษฐกิจและสังคมของครัวเรือนของสำนักงานสถิติแห่งชาติ พ.ศ. 2566 พบว่าครัวเรือนทั่วประเทศมีรายได้ทั้งสิ้นเฉลี่ยเดือนละ 29,030 บาท ในขณะที่มีค่าใช้จ่ายของครัวเรือนเฉลี่ยเดือนละ 23,695 บาท มีหนี้สินเฉลี่ยต่อครัวเรือนทั้งสิ้น 197,255 บาท ซึ่งแสดงให้เห็นว่าผู้ใช้แรงงานส่วนใหญ่ยังประสบปัญหารายได้ไม่เพียงพอต่อรายจ่ายเป็นเหตุให้ผู้ใช้แรงงานไม่มีการออม และต้องกู้ยืมเงินจากแหล่งเงินทั้งในและนอกระบบที่มีอัตราดอกเบี้ยสูง ดังนั้น การจัดสวัสดิการในรูปแบบการให้บริการเงินกู้จากกองทุนเพื่อผู้ใช้แรงงานผ่านสหกรณ์ออมทรัพย์ในสถานประกอบกิจการ เป็นแนวทางหนึ่งที่ผู้ประกอบการสามารถจัดให้แก่ลูกจ้างเพื่อแก้ไขปัญหาหนี้สิน ส่งเสริมให้รู้จักการออม และให้บริการเงินกู้แก่สมาชิกตามความจำเป็นในอัตราดอกเบี้ยต่ำแก่ลูกจ้างโดยไม่ต้องหันไปพึ่งแหล่งเงินกู้นอกระบบที่มีอัตราดอกเบี้ย ซึ่งเป็นการสร้างคุณภาพชีวิตที่ดีให้แก่ลูกจ้างได้อย่างยั่งยืน ผมอยากขอเชิญชวนสถานประกอบกิจการและรัฐวิสาหกิจให้เห็นความสำคัญของการจัดตั้งสหกรณ์ออมทรัพย์เพื่อเป็นสวัสดิการแก่คนทำงานในองค์กร ตลอดจนสร้างความร่วมมือภาครัฐ เอกชน และรัฐวิสาหกิจในการขับเคลื่อนให้มีการจัดตั้งสหกรณ์ออมทรัพย์ให้เป็นผลสำเร็จเพื่อร่วมกันยกระดับคุณภาพชีวิตที่ดีให้แก่ลูกจ้างต่อไป
นางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า จากการดำเนินงานที่ผ่านมากรมสวัสดิการและคุ้มครองแรงงาน ได้ให้ความช่วยเหลือลูกจ้างด้านเศรษฐกิจผ่านโครงการเงินกู้ของกองทุนเพื่อผู้ใช้แรงงาน ตั้งแต่ปีงบประมาณ 2540 - ปัจจุบัน มีสหกรณ์ออมทรัพย์และสหกรณ์เครดิตยูเนี่ยนในสถานประกอบกิจการและรัฐวิสาหกิจใช้บริการเงินกู้ จำนวน 343 แห่ง 346 สัญญา ผู้ใช้แรงงานที่ได้รับประโยชน์ 280,821 คน จำนวนเงินที่ให้บริการเงินกู้รวม 2,743,050,000 บาท ทั้งนี้ ในวันที่ 20 มิถุนายน 2567 เป็นวันครบรอบ 29 ปี ในการก่อตั้งกองทุนเพื่อผู้ใช้แรงงาน ภายใต้การกำกับดูแลของกรมสวัสดิการและคุ้มครองแรงงาน กระทรวงแรงงาน จึงได้จัดให้มีการสัมมนาสหกรณ์ออมทรัพย์และเครดิตยูเนี่ยนในสถานประกอบกิจการ และรัฐวิสาหกิจ เพื่อเสริมสร้างวินัยทางการเงินและการออม THAILAND SAVING CO-OP 2024 ขึ้น โดยมีกิจกรรมการมอบเกียรติบัตรเชิดชูเกียรติแก่สถานประกอบกิจการที่มีการจัดตั้งสหกรณ์ออมทรัพย์ในปี พ.ศ. 2564 - 2567 จำนวน 13 แห่ง มอบโล่รางวัลสหกรณ์ออมทรัพย์/เครดิตยูเนี่ยนในสถานประกอบกิจการดีเด่น ประจำปี พ.ศ. 2567 จำนวน 7 แห่ง มอบเช็คเงินกู้กองทุนเพื่อผู้ใช้แรงงานแก่สหกรณ์ออมทรัพย์ จำนวน 4 แห่ง และการจัดแสดงนิทรรศการผลการดำเนินงานของสหกรณ์ออมทรัพย์ในสถานประกอบกิจการ

ที่มา : https://www.thaigov.go.th/news/contents/details/84745