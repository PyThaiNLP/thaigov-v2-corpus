รัฐบาลไทย-ข่าวทำเนียบรัฐบาล-ปลัดกระทรวงแรงงาน กล่าวปฏิญาณตนประกาศเจตนารมณ์ต่อต้านยาเสพติด เนื่องในวันต่อต้านยาเสพติดโลก ประจำปี 2567


วันพฤหัสบดีที่ 20 มิถุนายน 2567
20/06/2567
พิมพ์
ปลัดกระทรวงแรงงาน กล่าวปฏิญาณตนประกาศเจตนารมณ์ต่อต้านยาเสพติด เนื่องในวันต่อต้านยาเสพติดโลก ประจำปี 2567
ปลัดกระทรวงแรงงาน กล่าวปฏิญาณตนประกาศเจตนารมณ์ต่อต้านยาเสพติด เนื่องในวันต่อต้านยาเสพติดโลก ประจำปี 2567
วันที่ 20 มิถุนายน 2567 นายไพโรจน์ โชติกเสถียร ปลัดกระทรวงแรงงาน กล่าวปฏิญาณตนประกาศเจตนารมณ์ต่อต้านยาเสพติด เนื่องในวันต่อต้านยาเสพติดโลก (26 มิถุนายน) ประจำปี 2567 โดยมี ผู้บริหารระดับสูง ข้าราชการและเจ้าหน้าที่สำนักงานปลัดกระทรวงแรงงาน ณ บริเวณด้านหน้าพระบรมฉายาลักษณ์ ชั้น 1 อาคารกระทรวงแรงงาน
นายไพโรจน์ กล่าวว่า ภัยยาเสพติด เป็นปัญหาที่นานาประเทศยอมรับว่าต้องมีการแก้ปัญหาร่วมกันทั่วโลก ดังนั้น มติที่ประชุมสมัชชาสหประชาชาติ จึงได้กำหนดให้วันที่ 26 มิถุนายนของทุกปี เป็นวันต่อต้านยาเสพติดโลก และประเทศไทยในฐานะประเทศสมาชิก ได้ร่วมกับประชาคมโลกในการต่อต้านยาเสพติดและจัดกิจกรรมรณรงค์อย่างต่อเนื่อง ตั้งแต่ปี 2531 จวบจนถึงปัจจุบัน
ปัญหายาเสพติด ถือเป็นปัญหาของเราทุกคน ไม่ใช่ของใครคนใดคนหนึ่งเพราะไม่เพียงส่งผลกระทบต่อผู้ที่เกี่ยวข้องเท่านั้น แต่ยังส่งผลกระทบต่อบุคคลรอบข้าง ครอบครัว และชุมชนเช่นกัน สำนักงานปลัดกระทรวงแรงงาน ได้ตระหนักและเล็งเห็นความสำคัญในการร่วมมือกันจากทุกคน เพื่อแก้ไขปัญหายาเสพติด อย่างจริงจัง โดยเฉพาะการให้ความสำคัญกับสถาบันครอบครัว ชุมชน และ สถานประกอบการ ซึ่งสำนักงานปลัดกระทรวงแรงงาน เปรียบเสมือนเป็นสถานประกอบการที่มีข้าราชการและเจ้าหน้าที่เป็นผู้ปฏิบัติงาน และถือว่ามีส่วนสำคัญในการทำหน้าที่ช่วยสอดส่องดูแลเฝ้าระวังอย่างใกล้ชิด เพื่อป้องกันไม่ให้ข้าราชการและเจ้าหน้าที่ของสำนักงานปลัดกระทรวงแรงงาน รวมถึงบุคคลในครอบครัวตกเป็นเหยื่อของยาเสพติด อีกทั้งการให้โอกาสคนในครอบครัวที่เคยหลงผิดเข้าไปเกี่ยวข้องกับยาเสพติด และมองพวกเขาด้วยความเข้าใจ เพื่อช่วยกันหาทางออก ส่งเสริมให้เข้าสู่กระบวนการบำบัดและสามารถกลับมาใช้ชีวิตในสังคมได้อย่างปกติสุขอีกครั้ง
“ผมขอขอบคุณข้าราชการและเจ้าหน้าที่ของสำนักงานปลัดกระทรวงแรงงานทุกท่านที่ได้ร่วมกันบูรณาการในการทำงานอย่างทุ่มเท เสียสละ เพื่อป้องกันและแก้ไขปัญหายาเสพติดให้หมดไปจากประเทศไทย ซึ่งการป้องกันและแก้ไขปัญหายาเสพติดจะประสบความสำเร็จได้นั้น ทุกคนถือเป็นกำลังสำคัญในการมีส่วนร่วมป้องกันและแก้ไขปัญหายาเสพติด” นายไพโรจน์ กล่าวในท้ายที่สุด
เนื่องในปี 2567 เป็นปีมหามงคล พระบาทสมเด็จพระเจ้าอยู่หัวเฉลิมพระชนมพรรษา 6 รอบ และเนื่องในวันที่ 26 มิถุนายนของทุกปี เป็นวันต่อต้านยาเสพติดโลก สำนักงานปลัดกระทรวงแรงงาน ได้มุ่งมั่นรณรงค์ต่อต้านยาเสพติดมาอย่างต่อเนื่อง เพื่อแสดงออกถึงความจงรักภักดีต่อชาติ ศาสนา และพระมหากษัตริย์ รวมทั้งเพื่อแสดงเจตนารมณ์และพลังความร่วมมือจากผู้บริหาร ข้าราชและเจ้าหน้าที่สำนักงานปลัดกระทรวงแรงงาน ภายใต้กรอบแนวคิด “รวมพลังไทย สร้างครอบครัว ชุมชนอุ่นใจ พ้นภัย ยาเสพติด เฉลิมพระเกียรติ 72 พรรษา มหาราชา” อันนำไปสู่จุดมุ่งหมายเพื่อให้สังคมไทยปลอดภัยจากยาเสพติดอย่างยั่งยืน
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/84734