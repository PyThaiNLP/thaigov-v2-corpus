รัฐบาลไทย-ข่าวทำเนียบรัฐบาล-สธ. จับมือ พม. เปิดตัวระบบออกเอกสารรับรองความพิการ online  อำนวยความสะดวกผู้พิการ ลดการเดินทาง  ลดค่าใช้จ่าย


วันพฤหัสบดีที่ 20 มิถุนายน 2567
สธ. จับมือ พม. เปิดตัวระบบออกเอกสารรับรองความพิการ online  อำนวยความสะดวกผู้พิการ ลดการเดินทาง  ลดค่าใช้จ่าย
กระทรวงสาธารณสุข ร่วมกับ กระทรวงการพัฒนาสังคมและความมั่นคงของมนุษย์ เปิดตัวแพลตฟอร์มสำหรับการตรวจประเมินและออกเอกสารรับรองความพิการแบบอิเล็กทรอนิกส์
เชื่อมโยงฐานข้อมูลด้านสุขภาพในการออกเอกสารรับรองความพิการของแพทย์ทางอิเล็คทรอนิกส์กับฐานข้อมูลคนพิการ ช่วยให้ได้รับบริการที่สะดวก รวดเร็ว ลดขั้นตอน ลดการเดินทางและค่าใช้จ่าย สามารถเข้าถึงบริการด้านสุขภาพได้อย่างทั่วถึงและเท่าเทียม นำร่องโรงพยาบาล 40 แห่งทั่วประเทศ
วันนี้ (20 มิถุนายน 2567) ที่โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กทม. พลอากาศเอก ชลิต พุกผาสุข องคมนตรี เป็นประธานเปิดตัวแพลตฟอร์มสำหรับการตรวจประเมินและออกเอกสารรับรองความพิการแบบอิเล็กทรอนิกส์ โดยความร่วมมือของกระทรวงสาธารณสุข และ กระทรวงการพัฒนาสังคมและความมั่นคงของมนุษย์ และกล่าวว่า ปัจจุบันสังคมไทยมีแนวโน้มคนพิการเพิ่มมากขึ้น ดังนั้นแพลตฟอร์มสำหรับการตรวจประเมินและออกเอกสารรับรองความพิการแบบอิเล็กทรอนิกส์นี้ จึงเป็นกลยุทธ์ที่มีความสำคัญในการนำเทคโนโลยีมาประยุกต์ใช้ในการดำเนินงานเพื่อคนพิการ ซึ่งถือเป็นความก้าวหน้าอีกขั้นในการพัฒนางานด้านคนพิการในรูปแบบบริการแบบ One Stop Service โดยมีจุดเด่น คือ การบูรณาการเชื่อมโยงฐานข้อมูลด้านสุขภาพ “การออกเอกสารรับรองความพิการของแพทย์ทางอิเล็คทรอนิกส์” กับ ฐานข้อมูลคนพิการของกระทรวงการพัฒนาสังคมและความมั่นคงของมนุษย์ เพื่อ “ขอมีบัตรคนพิการ” ทำให้คนพิการได้รับบริการที่สะดวก รวดเร็ว ลดขั้นตอน ลดการเดินทางและค่าใช้จ่าย อีกทั้งนำไปสู่การใช้ประโยชน์ของหน่วยงานด้านสุขภาพ เกิดการแลกเปลี่ยนเรียนรู้การใช้งาน นำไปสู่การเชื่อมโยงฐานข้อมูลอื่นๆ ในอนาคต
นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (พม.) กล่าวเพิ่มเติมว่า ในส่วนของโครงการพัฒนาระบบบริการคนพิการแบบเบ็ดเสร็จ ณ จุดเดียว One Stop Service ถือเป็นหนึ่งในนโยบาย 5x5 ฝ่าวิกฤตประชากรด้านคนพิการของกระทรวง พม. ในการพัฒนาฐานข้อมูลและแอปพลิเคชัน เพื่ออำนวยความสะดวกในการเข้าถึงการขึ้นทะเบียนได้อย่างรวดเร็ว โดยโครงการแบ่งออกเป็น 2 ระยะ ระยะที่ 1 การขึ้นทะเบียนคนพิการสะดวกรวดเร็ว โดยการพัฒนาระบบบัตรประจำตัวคนพิการรองรับการเชื่อมโยงข้อมูลการตรวจประเมินและออกเอกสารรับรองความพิการของกระทรวงสาธารณสุข และข้อมูลทางทะเบียนราษฎรจากกรมการปกครอง ซึ่งในส่วนของกระทรวง พม. ได้มีการกำหนดและเตรียมความพร้อมเจ้าหน้าที่ทั่วประเทศในการใช้ระบบบัตรประจำตัวคนพิการระบบใหม่แล้ว ระยะที่ 2 จุดเดียวจบครบถึงเบี้ย จะมีการหารือร่วมกับกระทรวงมหาดไทยในการขยายผลการพัฒนาระบบการยื่นขอสวัสดิการเบี้ยความพิการเชื่อมโยง   กับระบบบัตรประจำตัวคนพิการ เพื่อให้คนพิการสามารถดำเนินการยื่นขอสวัสดิการเบี้ยความพิการผ่านระบบได้    ซึ่งหากพัฒนาระบบบริการคนพิการแบบเบ็ดเสร็จ ณ จุดเดียว One Stop Service อย่างสมบูรณ์จะทำให้คนพิการ    ทุกคนสามารถเข้าถึงสิทธิสวัสดิการได้มากขึ้น โดยเฉพาะกลุ่มคนพิการที่มีความพิการรุนแรงหรือมีความยากลำบากในการเดินทาง
ด้านนายสันติ พร้อมพัฒน์ รัฐมนตรีช่วยว่าการกระทรวงสาธารณสุข กล่าวว่า จากนโยบายของกระทรวงสาธารณสุขที่มุ่งเพิ่มการเข้าถึงบริการสุขภาพของประชาชนทุกกลุ่ม เพื่อให้เกิดความเสมอภาคและเท่าเทียม จึงได้ร่วมมือกับกระทรวง พม. พัฒนาแพลตฟอร์มสำหรับการตรวจประเมินและออกเอกสารรับรองความพิการแบบอิเล็กทรอนิกส์ เชื่อมต่อกับระบบบัตรประจำตัวคนพิการ ซึ่งเป็นส่วนหนึ่งของโครงการพัฒนาระบบบริการคนพิการแบบเบ็ดเสร็จ ณ จุดเดียว One Stop Service ที่ได้รับการสนับสนุนจาก กระทรวง พม. กองทุนส่งเสริมและพัฒนาคุณภาพชีวิตคนพิการในการพัฒนาระบบดังกล่าว เพื่อแก้ไขปัญหาความยุ่งยากในการขึ้นทะเบียนคนพิการ รวมถึงภาระค่าใช้จ่ายในการเดินทาง ซึ่งเดิมจำเป็นต้องเดินทางมาขอประเมินความพิการกับแพทย์ที่โรงพยาบาล หลังได้รับเอกสารรับรองความพิการแล้วต้องนำไปยื่นขอขึ้นทะเบียนคนพิการที่สำนักงานพัฒนาสังคมและความมั่นคงของมนุษย์จังหวัด แต่ระบบดังกล่าวอำนวยความสะดวกให้คนพิการสามารถยื่นคำขอมีบัตรประจำตัวคนพิการได้  ณ โรงพยาบาล ไม่ต้องไปขึ้นทะเบียนที่สำนักงานพัฒนาสังคมและความมั่นคงของมนุษย์จังหวัด โดยกระทรวงสาธารณสุขได้เตรียมความพร้อมโรงพยาบาลนำร่อง 40 แห่งทั่วประเทศ เพื่อทดลองการใช้งานระบบและจะขยายผลไปยังโรงพยาบาลรัฐแห่งอื่นๆ ต่อไป
********************************** 20 มิถุนายน 2567

ที่มา : https://www.thaigov.go.th/news/contents/details/84733