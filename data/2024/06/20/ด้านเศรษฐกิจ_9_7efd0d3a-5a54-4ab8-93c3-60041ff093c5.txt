รัฐบาลไทย-ข่าวทำเนียบรัฐบาล-ปลัดฯ ณัฐพล รับข้อสั่งการตามมติ ครม. การป้องกันและแก้ไขปัญหาสารเคมีรั่วไหล พร้อมสั่งการหน่วยงาน อก. ดำเนินงานในทิศทางเดียวกัน เร่งรัดตรวจสอบข้อเท็จจริงและกำหนดมาตรการป้องกัน


วันพฤหัสบดีที่ 20 มิถุนายน 2567
20/06/2567
พิมพ์
ปลัดฯ ณัฐพล รับข้อสั่งการตามมติ ครม. การป้องกันและแก้ไขปัญหาสารเคมีรั่วไหล พร้อมสั่งการหน่วยงาน อก. ดำเนินงานในทิศทางเดียวกัน เร่งรัดตรวจสอบข้อเท็จจริงและกำหนดมาตรการป้องกัน
ปลัดฯ ณัฐพล รับข้อสั่งการตามมติ ครม. การป้องกันและแก้ไขปัญหาสารเคมีรั่วไหล พร้อมสั่งการหน่วยงาน อก. ดำเนินงานในทิศทางเดียวกัน เร่งรัดตรวจสอบข้อเท็จจริงและกำหนดมาตรการป้องกันไม่ให้เกิดเหตุการณ์ ให้ชัดเจนอย่างเป็นระบบ และเป็นรูปธรรม
19 มิถุนายน 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมการดำเนินการตามมติคณะรัฐมนตรี เรื่อง การป้องกันและแก้ไขปัญหาสารเคมีรั่วไหล โดยมีนายเอกภัทร วังสุวรรณ นายบรรจง สุกรีฑา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม
นายศุภกิจ บุญศิริ นายเศรษฐรัตน์ เลือดสกุล ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นายเตมีย์ พันธุวงค์ราช ผู้อำนวยการกองตรวจราชการ นายสมชัย เอมบำรุง ผู้อำนวยการกองกฎหมาย อุตสาหกรรมจังหวัดระยอง อุตสาหกรรมจังหวัดพระนครศรีอยุธยา อุตสาหกรรมจังหวัดเพชรบูรณ์ อุตสาหกรรมจังหวัดนครราชสีมา ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านสื่ออิเล็กทรอนิกส์ (Zoom Application)
ปลัดฯ ณัฐพล กล่าวว่า ตามที่คณะรัฐมนตรีเมื่อวันที่ 11 มิถุนายน 2567 นายกรัฐมนตรี เสนอว่า เนื่องจากในช่วงที่ผ่านมาได้มีเหตุการณ์สารเคมีรั่วไหลอยู่บ่อยครั้ง เช่น เหตุการณ์ในจังหวัดระยองและพระนครศรีอยุธยา ซึ่งผลกระทบที่เกิดขึ้นจากเหตุการณ์ดังกล่าวยังไม่ได้รับการแก้ไขอย่างครบวงจร อีกทั้งยังขาดมาตรการที่ชัดเจนในการควบคุมสถานการณ์และผลกระทบต่าง ๆ เพื่อให้เกิดความปลอดภัย ต่อประชาชนและสังคมโดยรวม จึงได้มอบหมายให้กระทรวงอุตสาหกรรมร่วมกับหน่วยงานที่เกี่ยวข้องเร่งรัดดำเนินการตรวจสอบข้อเท็จจริงของการเกิดเหตุการณ์ดังกล่าวทั้งหมดและกำหนดมาตรการป้องกันไม่ให้เกิดเหตุการณ์ในลักษณะดังกล่าวอีกให้ชัดเจนอย่างเป็นระบบ และเป็นรูปธรรม ครอบคลุมทุกขั้นตอนที่เกี่ยวข้อง เช่น การจัดการ การทำลาย และการเคลื่อนย้ายสารเคมีตามมาตรฐานการประเมินผลกระทบสิ่งแวดล้อม (Environmental Impact Assessment EIA เพื่อป้องกันผลกระทบต่อประชาชนในพื้นที่ และให้กระทรวงอุตสาหกรรมประสานงานกับสำนักงานตำรวจแห่งชาติเกี่ยวกับแนวทางในการดำเนินคดีกับผู้ประกอบการโรงงานหรือผู้กระทำความผิดที่เกี่ยวข้องให้เป็นไปตามกฎหมายอย่างเด็ดขาดและเคร่งครัดด้วย คณะรัฐมนตรีจึงมีมติเห็นชอบตามที่นายกรัฐมนตรีเสนอ เรื่อง การป้องกันและแก้ไขปัญหาสารเคมีรั่วไหล
ทั้งนี้ เพื่อให้การดำเนินงานเป็นไปในทิศทางเดียวกัน  ขอให้หน่วยงานในสังกัดกระทรวงอุตสาหกรรมดำเนินการตามมติคณะรัฐมนตรีดังกล่าวโดยเร่งด่วน พร้อมจัดทำแผนงานและผลการดำเนินงาน พร้อมสรุปรายงานความคืบหน้าเป็นรายสัปดาห์ ส่งให้กรมโรงงานอุตสาหกรรม (กรอ.) เพื่อรวบรวมเสนอปลัดกระทรวงอุตสาหกรรม ภายในทุกวันศุกร์ โดยเริ่มต้นตั้งแต่วันที่ 20 มิถุนายน 2567 เป็นต้นไป

ที่มา : https://www.thaigov.go.th/news/contents/details/84743