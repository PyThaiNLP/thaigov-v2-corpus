รัฐบาลไทย-ข่าวทำเนียบรัฐบาล-​นายกฯยัน งบฯดิจิทัลวอลเล็ตกระตุ้น ศก. ส่วนที่ผู้ว่าฯแบงค์ชาติบอกไม่ควรหว่านแจกให้ทั้งหมดถือเป็นความเห็นต่างที่ต้องคุยกันพร้อมบอกไม่อยากให้ใช้วาทกรรมรุนแรงตอบโต้ไปมาในการอภิปรายงบฯ


วันพฤหัสบดีที่ 20 มิถุนายน 2567
20/06/2567
พิมพ์
​นายกฯยัน งบฯดิจิทัลวอลเล็ตกระตุ้น ศก. ส่วนที่ผู้ว่าฯแบงค์ชาติบอกไม่ควรหว่านแจกให้ทั้งหมดถือเป็นความเห็นต่างที่ต้องคุยกันพร้อมบอกไม่อยากให้ใช้วาทกรรมรุนแรงตอบโต้ไปมาในการอภิปรายงบฯ
​นายกฯ ยัน งบฯ ดิจิทัลวอลเล็ต กระตุ้น ศก. ส่วนที่ผู้ว่าฯ แบงค์ชาติ บอกไม่ควรหว่านแจกให้ทั้งหมด ถือเป็นความเห็นต่างที่ต้องคุยกัน พร้อมบอก ไม่อยากให้ใช้วาทกรรมรุนแรงตอบโต้ไปมาในการอภิปรายงบฯ
วันนี้ (20 มิถุนายน 2567) เวลา 09.40 น. ณ อาคารรัฐสภา ถนนสามเสน เขตดุสิต กรุงเทพมหานคร   นายเศรษฐา ทวีสิน นายกรัฐมนตรี กล่าวถึงการอภิปรายร่าง พ.ร.บ.ปี 68 วันแรก ที่ ฝ่ายค้านยังมีข้อกังขาการใช้งบฯ เงินดิจิทัลวอลเล็ตว่า  ตนเองได้ชี้แจงไปแล้ว คิดว่าเป็นข้อกังขามากกว่า ว่าดิจิทัลวอลเล็ต จะมาช่วยเสริมเศรษฐกิจอย่างไร  ซึ่งเงินจะเข้าระบบ 5 แสนล้านบาท เป็นการกระตุ้นเศรษฐกิจระดับภูมิภาค อยากให้ใช้ตามพื้นที่บัตรประชาชน และเชื่อว่าอุตสาหกรรมเอสเอ็มอีทั้งหลาย จะมีการเร่งการผลิตเพื่อรองรับการใช้งบนี้เข้ามา ถือเป็นการกระตุ้นเศรษฐกิจ
ส่วนที่ถูกมองว่าเงินก้อนโตจะเป็นภาระของรัฐบาล หลังปี 2570 นายกฯ กล่าวว่า ตรงนี้ต้องมีการทำให้สมดุล ทั้งระยะสั้น ระยะกลาง ระยะยาว ซึ่งการกระตุ้นเศรษฐกิจระยะสั้น ก่อนที่นโยบายอื่น ๆ จะเริ่มออกมากระตุ้นเศรษฐกิจ ทั้งการลงทุนข้ามชาติ จากการจ้างงาน ยกระดับอุตสาหกรรมไทยขึ้นไปอีกระดับหนึ่ง และระหว่างนี้ หากดิจิทัลวอลเล็ตมาช่วย และทำให้เกิดการลงทุนจากต่างประเทศ จะทำให้จีดีพีโตขึ้น
ส่วนที่ผู้ว่าการธนาคารแห่งประเทศไทย ให้สัมภาษณ์สื่อต่างประเทศ มองว่าดิจิทัลวอลเล็ตไม่ควรหว่านแจกให้ทั้งหมด เพราะเป็นเรื่องไม่จำเป็น นายกฯ กล่าวว่า เป็นความเห็นต่างที่จะต้องพูดคุยกันต่อไป
ส่วนนายจุรินทร์ ลักษณวิศิษฏ์ สส.บัญชีรายชื่อ พรรคประชาธิปัตย์ ว่า งบฯปี 68 จะผ่านวาระ 1 แต่พอวาระ 3 อาจมีการเปลี่ยนแปลงรัฐบาลและนายกฯ ไม่อยู่ในตำแหน่ง และเรื่องอาจไปถึงศาลรัฐธรรมนูญนั้น นายกฯ กล่าวว่า เรื่องกังวล มันก็มี แต่ต้องให้เกียรติทุกคน โดยเฉพาะภาคนิติบัญญัติที่มีความไม่สบายใจ ก็เป็นหน้าที่ของรัฐบาลที่ต้องคอยต่อไป ส่วนเรื่องจะเข้าสู่กระบวนการยุติธรรมหรือไม่ ก็ต้องว่าไปตามกลไกต่อไป รัฐบาลมีหน้าที่ต้องตอบ ทั้งนี้ ที่มีคนเป็นห่วงว่า เงินดิจิทัลต้องใช้เงิน ธกส. กลัวไม่ทัน 1 ต.ค.นี้ นายกฯ ยืนยันว่า กระทรวงการคลังมีไทม์ไลน์ชัดเจน

ที่มา : https://www.thaigov.go.th/news/contents/details/84738