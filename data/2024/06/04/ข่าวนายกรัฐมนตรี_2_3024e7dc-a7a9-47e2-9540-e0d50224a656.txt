รัฐบาลไทย-ข่าวทำเนียบรัฐบาล-นายกฯ พบผู้แทนเครือข่ายและพันธมิตรผู้นำด้านการส่งเสริมความเท่าเทียมและความหลากหลายทางเพศ ชื่นชมความก้าวหน้าด้าน LGBTQIAN+ ในไทย 


วันอังคารที่ 4 มิถุนายน 2567
04/06/2567
พิมพ์
นายกฯ พบผู้แทนเครือข่ายและพันธมิตรผู้นำด้านการส่งเสริมความเท่าเทียมและความหลากหลายทางเพศ ชื่นชมความก้าวหน้าด้าน LGBTQIAN+ ในไทย
พร้อมสนับสนุนการจัดตั้ง Asian Pride Alliance ต่อยอดผลักดันการเป็นเจ้าภาพการจัดงาน WorldPride ของไทย
วันนี้ (4 มิถุนายน 2567) เวลา 09.55 น. ณ ห้องรับรอง 1 ตึกบัญชาการ 1 ทำเนียบรัฐบาล ผู้แทนเครือข่ายและพันธมิตรผู้นำด้านการส่งเสริมความเท่าเทียมและความหลากหลายทางเพศ เข้าเยี่ยมคารวะนายเศรษฐา ทวีสิน นายกรัฐมนตรี ในโอกาสการเยือนประเทศไทย โดยภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวต้อนรับผู้แทนเครือข่ายและพันธมิตรผู้นำด้านการส่งเสริมความเท่าเทียมและความหลากหลายทางเพศ ในการเยือนประเทศไทย ยินดีต่อการจัดตั้งเครือข่ายและพันธมิตรผู้นำด้านการส่งเสริมและความเท่าเทียมและความหลากหลายทางเพศในภูมิภาคเอเชีย (Asian Pride Alliance) โดยรัฐบาลและหน่วยงานที่เกี่ยวข้องพร้อมให้การสนับสนุนอย่างเต็มที่
Michelle Meow ผู้แทนเครือข่ายและพันธมิตรผู้นำด้านการส่งเสริมความเท่าเทียมและความหลากหลายทางเพศ (Asian Pride Alliance) ขอบคุณนายกรัฐมนตรีที่ให้เข้าเยี่ยมคารวะในวันนี้ และยินดีที่ได้เยือนไทยเพื่อจัดตั้ง Asian Pride Alliance ครั้งแรกของโลก โดยได้รับการสนับสนุนจากหน่วยงานที่เกี่ยวข้องของไทย ซึ่งจะสร้างการมีส่วนร่วมและสนับสนุน LGBTQIAN+ และสนับสนุนไทยในการเสนอตัวเป็นเจ้าภาพจัดงาน WorldPride ต่อไป
โดยในโอกาสนี้ Michelle Meow ได้กล่าวว่า Community ของกลุ่ม Pride ใหญ่ขึ้น โลกให้ความสนใจบทบาทของกลุ่ม Pride มากขึ้น และชื่นชมประเทศไทยที่มีความก้าวหน้าในประเด็นเรื่อง LGBTQIAN+ มีบทบาทในด้านนี้มากขึ้นในภูมิภาค ซึ่งนายกรัฐมนตรีได้กล่าวถึงการเข้าร่วมงาน Bangkok Pride Festival 2024 ที่พารากอน ซึ่งมีผู้ให้ความสนใจ และเข้าร่วมงานจำนวนมาก พร้อมกันนี้ นายกรัฐมนตรีชื่นชม Pride Community เป็นชุมชนที่ใหญ่ และมีความสำคัญ
นายกรัฐมนตรีเน้นย้ำแนวนโยบายของรัฐบาล ซึ่งให้ความสำคัญต่อสิทธิมนุษยชน ความเท่าเทียมทางเพศ และสิทธิของผู้คน LGBTQIAN+ กับภาคส่วนที่เกี่ยวข้อง พร้อมกันนี้ ได้กล่าวว่า รัฐบาลมุ่งหวังว่า พ.ร.บ. สมรสเท่าเทียมของไทย จะผ่านการพิจารณาสมาชิก สว. ด้านผู้แทนฯ พร้อมทำงานร่วมกับรัฐบาลไทยเพื่อสนับสนุนด้าน LGBTQIAN+ ในไทยให้ก้าวหน้า โดยเฉพาะในด้านการศึกษา เป็นต้น

ที่มา : https://www.thaigov.go.th/news/contents/details/83872