รัฐบาลไทย-ข่าวทำเนียบรัฐบาล-นายกฯ นำจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน 2567  


วันจันทร์ที่ 3 มิถุนายน 2567
03/06/2567
พิมพ์
นายกฯ นำจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน 2567
นายกฯ นำจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน 2567
วันนี้ (3 มิถุนายน 2567) เวลา 20.05 น. ณ เวทีใหญ่ ท้องสนามหลวง นายเศรษฐา ทวีสิน นายกรัฐมนตรี และนางพักตร์พิไล ทวีสิน ภริยา เป็นประธานพิธีถวายเครื่องราชสักการะและพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน 2567 โดยมีประธานรัฐสภา (รองประธานวุฒิสภาคนที่ 1 เป็นผู้แทน) ประธานศาลฎีกา ประธานองค์กรตามรัฐธรรมนูญพร้อมคู่สมรส คณะรัฐมนตรีพร้อมคู่สมรส ข้าราชการชั้นผู้ใหญ่ ทหาร ตำรวจ พลเรือน ภาคเอกชน และภาคประชาชน เข้าร่วมพิธีอย่างพร้อมเพรียง
นายชัย วัชรงค์ โฆษกประจำสำนักนายกรัฐมนตรี เผยว่า เมื่อนายกฯ และภริยาเดินทางถึงพิธีท้องสนามหลวง ขึ้นสู่เวที นายกรัฐมนตรี ผู้แทนประธานรัฐสภา ประธานศาลฎีกา ทำวันทยหัตถ์หน้าพระฉายาลักษณ์สมเด็จพระนางเจ้าฯ พระบรมราชินี แล้ววางพุ่มทอง พุ่มเงิน จากนั้นนายกฯ ถวายธูปเทียนแพ ทำวันทยหัตถ์ จุดเทียนถวายพระพรชัยมงคล ต่อมานายกฯ กล่าวกราบบังคมทูลถวายพระพรชัยมงคล และกล่าวนำถวายพระพรชัยมงคลหน้าพระฉายาลักษณ์ฯ ความว่า
ขอพระราชทานกราบบังคมทูล พระกรุณาทรงทราบฝ่าละอองธุลีพระบาท ข้าพระพุทธเจ้า นายเศรษฐา ทวีสิน นายกรัฐมนตรี พร้อมด้วยพสกนิกรชาวไทยทุกหมู่เหล่าทั้งที่ได้มาพร้อมกันอยู่ ณ บริเวณมณฑลพิธีแห่งนี้และที่อยู่ในสถานที่ต่าง ๆ ทั่วประเทศตลอดจนทั่วโลก มีความปลาบปลื้มปีติเป็นล้นพ้นที่ได้มาร่วมแสดงความจงรักภักดีและสำนึกในพระมหากรุณาธิคุณโดยพร้อมเพรียงกัน
เนื่องในโอกาสวันเฉลิมพระชนมพรรษาของใต้ฝ่าละอองธุลีพระบาทที่เวียนมาบรรจบ ครบรอบอีกวาระหนึ่งในวันนี้ ปวงข้าพระพุทธเจ้าต่างประจักษ์แจ้งในพระราชจริยวัตรอันงดงามและพระราชวิริยอุตสาหะของใต้ฝ่าละอองธุลีพระบาท ในการบำเพ็ญพระราชกรณียกิจนานัปการเคียงข้างพระบาทสมเด็จพระเจ้าอยู่หัว เพื่ออำนวยสุขสวัสดิ์แก่อาณาประชาราษฎร์ และความวัฒนาสถาพรของประเทศชาติ ทรงตั้งพระราชหฤทัยมั่นที่จะทรงสืบสาน รักษา และต่อยอดการพัฒนาบทบาทของสตรี ตลอดถึงการอนุรักษ์หัตถศิลปกรรมท้องถิ่นไทย ซึ่งเป็นแนวทางการดำเนินการของมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง อย่างต่อเนื่อง บังเกิดผลเป็นที่ชื่นใจ และประโยชน์สุขของราษฎรทั้งมวล น้ำพระราชหฤทัยและพระราชจริยวัตรที่แสนประเสริฐงดงามนี้ เป็นเหตุให้ใต้ฝ่าละอองธุลีพระบาทสถิตอยู่ในที่สมเด็จพระบรมราชินีของแผ่นดิน และเป็นศูนย์รวมความจงรักภักดีของพสกนิกร สมควรแก่พระราชอิสริยยศที่ได้รับพระราชทานจากพระบาทสมเด็จพระเจ้าอยู่หัวทุกประการ
ในศุภวาระอันเป็นมงคลยิ่งนี้ ข้าพระพุทธเจ้าขอพระราชทานพระราชานุญาตนำพสกนิกรทั้งหลายถวายพระพรชัยมงคล ดังต่อไปนี้
“ข้าพระพุทธเจ้าทั้งหลาย ขอพระราชทานถวายพระพรชัยมงคล ด้วยความจงรักภักดี ขออัญเชิญคุณพระศรีรัตนตรัย และอำนาจแห่งสิ่งศักดิ์สิทธิ์ในสากล โปรดอภิบาลบันดาลดลให้ใต้ฝ่าละอองธุลีพระบาท ทรงพระเจริญพร้อมจตุรพิธพรชัย พระเกียรติคุณเกริกไกรแผ่ไพศาล ทรงพระเกษมสำราญ สถิตเป็นมิ่งขวัญร่มเกล้าของปวงข้าพระพุทธเจ้าและเหล่าพสกนิกรตราบกาลนาน เทอญ” ด้วยเกล้าด้วยกระหม่อม
จบแล้ว ดนตรีบรรเลงเพลงสรรเสริญพระบารมี นายกฯ และภริยารับมอบโคมเทียนและร่วมร้องเพลงสดุดีจอมราชา 2 จบ แล้วนายกฯ กล่าวนำ “ทรงพระเจริญ” 3 ครั้ง เสร็จพิธี

ที่มา : https://www.thaigov.go.th/news/contents/details/83862