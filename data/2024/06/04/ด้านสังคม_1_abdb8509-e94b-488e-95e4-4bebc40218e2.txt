รัฐบาลไทย-ข่าวทำเนียบรัฐบาล-"วราวุธ - สงคราม" เปิดเวทีแข่งขันอีสปอร์ต คัดทีมสุดยอดเอเชีย ส่งชิง PUBG MOBILE World Cup 2024 เมืองริยาด ซาอุดิอาระเบีย


วันอังคารที่ 4 มิถุนายน 2567
"วราวุธ - สงคราม" เปิดเวทีแข่งขันอีสปอร์ต คัดทีมสุดยอดเอเชีย ส่งชิง PUBG MOBILE World Cup 2024 เมืองริยาด ซาอุดิอาระเบีย
"วราวุธ - สงคราม" เปิดเวทีแข่งขันอีสปอร์ต คัดทีมสุดยอดเอเชีย ส่งชิง PUBG MOBILE World Cup 2024 เมืองริยาด ซาอุดิอาระเบีย
เมื่อวันที่ 31 พฤษภาคม 2567 ห้างสรรพสินค้าอิมพีเรียลเวิลด์ สำโรง นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานการแข่งขัน “PUBG MOBILE Super League SEA Summer Grand Final” ซึ่งเป็นการแข่งขันอีสปอร์ต ระดับเอเชียตะวันออกเฉียงใต้ (Southeast Asia) โดยมี นายสงคราม กิจเลิศไพโรจน์ ที่ปรึกษานายกรัฐมนตรี และผู้แทนหน่วยงานที่เกี่ยวข้อง เข้าร่วมงาน
นายวราวุธ กล่าวว่า  ขอแสดงความยินดีกับอิมพีเรียลเวิลด์ สำโรง PUBG MOBILE ประเทศไทย และ บริษัท VSPO ที่ได้ร่วมมือกันจัดการแข่งขัน “PUBG MOBILE Super League SEA Summer Grand Final” ซึ่งเป็นการแข่งขัน อีสปอร์ตระดับเอเชียตะวันออกเฉียงใต้ (South East Asia) อันเป็นมหกรรมกีฬาที่มีผู้ชมผ่านระบบ Streaming เป็นจำนวนกว่า 50 ล้านคนทั่วโลก ทั้งนี้ การจัดการแข่งขันกีฬาอีสปอร์ตกำลังเป็นกีฬาที่ได้รัยความนิยมทั่วโลก และได้รับการบรรจุเข้าเป็นกีฬาโอลิมปิก จึงเป็นเรื่องสำคัญสำหรับประเทศไทย และประเทศในเอเชียตะวันออกเฉียงใต้ ที่จะได้ร่วมมือร่วมใจกันส่งเสริมกีฬาประเภทนี้ให้เป็นกีฬาที่ได้มาตรฐาน เป็นกีฬาระดับสากลที่จะยังประโยชน์ให้กับเยาวชนและนักกีฬาต่อไป
นายวราวุธ กล่าวต่อไปว่า การจัดการแข่งขันครั้งนี้ นอกจากจะเน้นการยกระดับการแข่งขัน สร้างมาตรฐานการแข่งขัน และส่งเสริมนักกีฬาให้ไปสู่ความเป็นมืออาชีพต่อไปแล้ว คณะผู้จัดงานยังได้เน้นย้ำในเรื่อง “โอกาสทางการศึกษา” ที่กีฬานี้สามารถนำไปสร้างอาชีพใหม่ๆ ที่ทันสมัย และทันกับวิวัฒนาการในยุคดิจิทัลได้ โดยมีการจัดการบรรยาย และการทัศนศึกษาจากเหตุการณ์จริงให้กับนักเรียนระดับมัธยมศึกษา และนักศึกษาระดับมหาวิทยาลัย อันเป็นองค์ประกอบที่สำคัญของการแข่งขันครั้งนี้ด้วย ซึ่งสอดคล้องกับข้อเสนอเชิงนโยบาย "พัฒนาความมั่นคงครอบครัวไทย ผ่านพ้นภัยวิกฤตประชากร" ของกระทรวง พม. ในการเพิ่มคุณภาพและผลิตภาพของเด็กและเยาวชน ที่เปี่ยมด้วยคุณภาพ โดยพัฒนาทักษะชีวิตและทักษะวิชาชีพตามวัย ให้สอดคล้องกับบริบทสังคม และส่งเสริมการใช้เทคโนโลยีและนวัตกรรม เพื่อการเรียนรู้ตลอดชีวิต และเชื่อมความสัมพันธ์ระหว่างวัย
นายวราวุธ กล่าวต่ออีกว่า ตนต้องขอขอบคุณท่านสงคราม กิจเลิศไพโรจน์ ที่ปรึกษานายกรัฐมนตรี ที่เล็งเห็นความสำคัญทางด้านการศึกษา และการสร้างอาชีพจากกีฬาอีสปอร์ต ซึ่งเป็นอาชีพที่หลากหลาย ตั้งแต่ด้านกีฬา การทำสื่อ การทำการตลาด การใช้เทคโนโลยี การสร้างบุคลิกภาพสำหรับผู้ประกาศ ผู้บรรยายเกม ผู้วิเคราะห์ และอื่นๆ อีกมาก ซึ่งทั้งหมดนี้คนไทยเราทำได้ดี และเมื่อมีความสนใจมากขึ้น มีความนิยมมากขึ้น จะกลายเป็น Soft Power ที่สำคัญอีกด้านหนึ่ง และขอขอบคุณทีมงานจาก PUBG MOBILE และ VSPO ที่ได้คัดเลือกประเทศไทยเป็นสถานที่แข่งขัน Tournament ที่สำคัญครั้งนี้ และหวังว่าเราจะได้ร่วมมือกันจัดงานระดับสากลเช่นนี้อีกในอนาคต และขออวยพรให้นักกีฬาทุกท่านที่เข้าแข่งขัน และทุกทีมที่ผ่านมาถึงรอบสุดท้ายได้ประสบความสำเร็จอย่างที่ตั้งใจหวัง ขอให้การจัดงานครั้งนี้ประสบความสำเร็จก้าวหน้า เป็นแบบอย่างของการจัดงานระดับนานาชาติ
นายวราวุธ กล่าวเพิ่มเติมว่า ทั้งนี้ในรอบสุดท้าย มีทีมดังจากทุกประเทศเข้ารอบไม่ว่าจะเป็น BTR จากอินโดนีเซีย SEM9 จากประเทศมาเลเซีย DX จากเวียดนาม และ FaZe Clan จากประเทศไทย แข่งขันแบบสะสมคะแนนทั้งหมด 3 วัน วันละ 6 แมตช์ รวมทั้งสิ้น 18 แมตช์ ทีมที่มีคะแนนมากที่สุด 5 อันดับแรก จะได้ตั๋วไปต่อในการแข่งข้น PUBG MOBILE World Cup 2024 ที่ เมืองเมืองริยาด ซาอุดิอาระเบีย โดยการแข่งข้นรอบสุดท้ายนี้ได้จัดในรูปแบบของงานออฟไลน์ที่เปิดให้บุคคลทั่วไปเข้ารับชมสดๆ ติดขอบเวทีสนาม ภายในงานยังมีกิจกรรมที่น่าสนใจและของรางวัลสำหรับผู้ร่วมงานอีกมากมาย
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #อีสปอร์ต

ที่มา : https://www.thaigov.go.th/news/contents/details/83882