รัฐบาลไทย-ข่าวทำเนียบรัฐบาล-สรรพสามิต บูรณาการความร่วมมือกับหน่วยเฉพาะกิจนาวิกโยธิน จับบุหรี่เถื่อนลักลอบขนผ่านช่องทางธรรมชาติ จ.ตราด กว่า 3 หมื่นซอง เปรียบเทียบปรับกว่า 30 ล้านบาท


วันอังคารที่ 4 มิถุนายน 2567
04/06/2567
พิมพ์
สรรพสามิต บูรณาการความร่วมมือกับหน่วยเฉพาะกิจนาวิกโยธิน จับบุหรี่เถื่อนลักลอบขนผ่านช่องทางธรรมชาติ จ.ตราด กว่า 3 หมื่นซอง เปรียบเทียบปรับกว่า 30 ล้านบาท
สรรพสามิตพื้นที่ตราด พร้อมด้วยเจ้าหน้าที่ฝ่ายปราบปราม สำนักงานสรรพสามิตพื้นที่ตราด ได้บูรณาการความร่วมมือร่วมกับหน่วยเฉพาะกิจนาวิกโยธิน 182 จับบุหรี่เถื่อนหนีภาษีขนผ่านมาทางช่องทางธรรมชาติ ที่ อ.คลองใหญ่ จ.ตราด เมื่อวันที่ 1 มิถุนายน 2567
ดร. นิตยา โสรีกุล รองอธิบดีกรมสรรพสามิต ในฐานะโฆษกกรมสรรพสามิต เปิดเผยว่า นายสุชิน พุ่มพวง สรรพสามิตพื้นที่ตราด พร้อมด้วยเจ้าหน้าที่ฝ่ายปราบปราม สำนักงานสรรพสามิตพื้นที่ตราด ได้บูรณาการความร่วมมือร่วมกับหน่วยเฉพาะกิจนาวิกโยธิน 182 จับบุหรี่เถื่อนหนีภาษีขนผ่านมาทางช่องทางธรรมชาติ ที่ อ.คลองใหญ่ จ.ตราด เมื่อวันที่ 1 มิถุนายน 2567
จากที่ได้รับเบาะแสการลักลอบขนสินค้าหนีภาษี จึงได้มีการลาดตระเวนตามเส้นทางช่องทางธรรมชาติ ซึ่งชุดลาดตระเวนได้พบหีบห่อต้องสงสัย จำนวน 23 หีบ เมื่อนำมาตรวจสอบพบว่าภายในบรรจุบุหรี่ซิกาแรตมิชอบด้วยกฎหมาย จำนวน 31,980 ซอง ประมาณการเปรียบเทียบปรับเป็นเงิน 30,125,160 บาท การกระทำดังกล่าวเป็นการกระทำผิดตามมาตรา 203 มีไว้ในครอบครองเป็นสินค้าที่มิได้เสียภาษีหรือเสียภาษีไม่ครบถ้วน และมาตรา 204 ขายหรือมีไว้เพื่อขายซึ่งสินค้าที่มิได้เสียภาษีหรือเสียภาษีไม่ครบถ้วน แห่งพระราชบัญญัติภาษีสรรพสามิต พ.ศ. 2560 จึงได้ทำการตรวจยึดสินค้าที่มิชอบด้วยกฎหมายนี้ทั้งหมด
ดร.นิตยา กล่าวว่า “การดำเนินการลาดตระเวนตามเส้นทางช่องทางธรรมชาติจนกระทั่งสามารถจับบุหรี่ซิกาแรตมิชอบด้วยกฎหมายได้เป็นจำนวนมากในครั้งนี้ เป็นผลจากการที่กรมสรรพสามิตได้รับความร่วมมือและบูรณาการการทำงานร่วมกับหน่วยเฉพาะกิจนาวิกโยธิน อีกทั้งยังได้รับความร่วมมือเป็นอย่างดีจากภาคประชาชนที่ได้มีการแจ้งเบาะแสให้ทราบ โดยสินค้าที่จับได้ทั้งหมดนี้เป็นสินค้าปลอม หากหลุดลอดเข้าประเทศมาได้ จะส่งผลกระทบต่อสุขภาพของพี่น้องประชาชนที่บริโภคสินค้าเหล่านี้ อีกทั้งยังเป็นการสร้างความเสียหายต่อผู้ประกอบการที่เสียภาษีโดยสุจริต และเศรษฐกิจของประเทศ การยกระดับการดำเนินการด้านปราบปราม การบูรณาการความร่วมมือกับหน่วยงานภายนอก รวมถึงการให้ความสำคัญกับสุขภาพของ พี่น้องประชาชน และสร้างความเป็นธรรมต่อผู้ประกอบการที่เสียภาษีโดยสุจริตนี้ เป็นไปตามนโยบายของ  ดร.เอกนิติ นิติทัณฑ์ประภาศ อธิบดีกรมสรรพสามิต”
หากประชาชนท่านใดทราบเบาะแสหรือพบเห็นการกระทำความผิดเกี่ยวกับสินค้าที่ต้องเสียภาษีสรรพสามิต สามารถแจ้งโดยตรงได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศ หรือสายด่วน 1713 ได้ตลอด 24 ชั่วโมง หรืออีเมล์ excise_hotline@excise.go.th

ที่มา : https://www.thaigov.go.th/news/contents/details/83868