รัฐบาลไทย-ข่าวทำเนียบรัฐบาล-ในวันอังคารที่ 4 มิถุนายน 2567 เวลา 10.30 นาฬิกา พลเอก สนิธชนก สังขจันทร์ ปลัดกระทรวงกลาโหม กรุณาให้ พันเอก Khamkeng Phangphilavong (คำเก่ง ผางพิละวง) 


วันอังคารที่ 4 มิถุนายน 2567
ในวันอังคารที่ 4 มิถุนายน 2567 เวลา 10.30 นาฬิกา พลเอก สนิธชนก สังขจันทร์ ปลัดกระทรวงกลาโหม กรุณาให้ พันเอก Khamkeng Phangphilavong (คำเก่ง ผางพิละวง)
ผู้ช่วยทูตทหารสาธารณรัฐประชาธิปไตยประชาชนลาว/กรุงเทพ ฯ เข้าเยี่ยมอำลา ในโอกาสครบวาระการปฏิบัติหน้าที่ พร้อมแนะนำ พันเอก Khamphat Songsamay (คำพัด สองสมัย) ผู้ช่วยทูตทหารสาธารณรัฐประชาธิปไตยประชาชนลาว/กรุงเทพ ฯ (ท่านใหม่)
ณ ห้องพระบารมีปกเกล้า ในศาลาว่าการกลาโหม
ทั้งนี้ ไทย และ สาธารณรัฐประชาธิปไตยประชาชนลาว มีความสัมพันธ์อันดีและใกล้ชิดกันมาอย่างยาวนาน โดยมีความร่วมมือด้านการเมือง เศรษฐกิจ การท่องเที่ยว สังคมและวัฒนธรรมอย่างต่อเนื่อง ในส่วนของความสัมพันธ์ทางด้านการทหาร มีการแลกเปลี่ยนการเยือนของผู้นำทางทหารและกำลังพลในทุกระดับ อีกทั้งมีการพัฒนาความร่วมมือผ่านกลไกการประชุมทั้งในระดับทวิภาคีและพหุภาคี อาทิ การประชุมคณะกรรมการร่วมมือรักษาความสงบเรียบร้อยตามชายแดนทั่วไป (General Border Committee: GBC) ไทย - ลาว และการประชุม รมว.กห.อาเซียน (ASEAN Defence Ministers' Meeting: ADMM) ซึ่งในปี 67 กระทรวงกลาโหมสาธารณรัฐประชาธิปไตยประชาชนลาว เป็นประธานการประชุมฯ
สำหรับการเข้าเยี่ยมอำลาในครั้งนี้ถือเป็นธรรมเนียมปฏิบัติผู้ช่วยทูตทหารต่างประเทศ/กรุงเทพฯ สามารถเข้าเยี่ยมคำนับนายทหารระดับสูงของสำนักงานปลัดกระทรวงกลาโหม ได้สองครั้ง คือ ครั้งแรกเพื่อแนะนำตัว และครั้งที่สองเมื่อสิ้นสุดวาระการดำรงตำแหน่ง
นอกจากนี้ยังถือเป็นโอกาสอันดีที่จะได้แสดงความขอบคุณสำหรับการให้ความช่วยเหลือ ความร่วมมือ และการอำนวยความสะดวกในการประสานงานระหว่างกระทรวงกลาโหมไทยและ กระทรวงกลาโหมสาธารณรัฐประชาธิปไตยประชาชนลาวเป็นอย่างดีมาโดยตลอด และสานต่อความร่วมมือระหว่างหน่วยงานของทั้งสองประเทศต่อไป

ที่มา : https://www.thaigov.go.th/news/contents/details/83909