รัฐบาลไทย-ข่าวทำเนียบรัฐบาล-"วราวุธ" สยบข่าว หลังลือหนัก พม. จ่อเลิกจ้างพนักงานราชการ


วันอังคารที่ 4 มิถุนายน 2567
"วราวุธ" สยบข่าว หลังลือหนัก พม. จ่อเลิกจ้างพนักงานราชการ
"วราวุธ" สยบข่าว หลังลือหนัก พม. จ่อเลิกจ้างพนักงานราชการ
เมื่อวันที่ 1 มิถุนายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีที่มีผู้ยื่นหนังสือขอความเป็นธรรมหลังจากมีกระแสข่าวว่ากระทรวง พม. จะไม่ต่อสัญญาพนักงานราชการและจะมีการเลือกให้ใครออก ว่า ตนยืนยันว่ากระแสข่าวดังกล่าวไม่เป็นความจริงเพราะโดยหลักการปฏิบัติแล้ว ระบบราชการจะไม่สามารถจ้างพนักงานราชการเกินกว่าอัตราที่ได้รับมอบหมายได้ ทั้งในเรื่องอัตรากำลังและงบประมาณ เมื่อมีการจ้างพนักงานราชการแล้วสัญญาจะมีลักษณะการจ้างไม่เกินคราวละ 4 ปี หรือตามโครงการที่มีกำหนดเวลาเริ่มต้นและสิ้นสุดไว้ เท่ากับจ้างต่อไปเรื่อยๆ
นายวราวุธ กล่าวต่อไปว่า จากเหตุการณ์ที่เกิดขึ้นเพราะทางสำนักงานปลัดกระทรวงมีหนังสือเวียนไปถึงทุกหน่วยงาน เนื่องจากเมื่อถึงสิ้นปีงบประมาณ 2567 กระทรวงจะต้องมีการสอบถามประเมิน กระทรวงต้องการตำแหน่งใดเพิ่ม มีตำแหน่งไหนที่ยังขาดแคลนบ้าง เพื่อสอบถามว่ามีอัตราจ้างอยู่เท่าไหร่ มีงบประมาณอย่างไร มีความต้องการอย่างไร เพื่อที่จะดูว่าภาพรวมของทั้งกระทรวงต้องการจ้างพนักงานราชการอีกเท่าไหร่ อย่างไร ซึ่งการทำหนังสือเวียนไปเช่นนี้ไม่ได้แปลว่าจะมีการเลิกจ้าง อย่างที่มีความกังวลและเขียนร้องขอความเป็นธรรมมานั้น
นายวราวุธ กล่าวเพิ่มเติมว่า ตนขอย้ำเพื่อให้สบายใจกันทุกฝ่าย ว่าไม่มีการยกเลิกการจ้างพนักงานราชการเด็ดขาด ที่เป็นกังวลว่าจะมีการสุ่มให้ออกบ้าง อันนั้นเป็นเรื่องที่น่าจะมีความเข้าใจคลาดเคลื่อน เพราะในความเป็นจริงเป็นไปไม่ได้ รวมถึงการจ้างตำแหน่งเกินกว่ากรอบอัตราที่มีก็เป็นไปไม่ได้อีกเช่นกัน ฉะนั้นตนขอให้สบายใจได้ และต้องขอขอบคุณที่มีความเป็นห่วงเป็นใย หากมีข้อเป็นห่วงหรือมี กระแสข่าวอะไรออกมาอีก ยินดีที่จะตอบคำถามเพื่อสร้างความเข้าใจที่ถูกต้องตรงกัน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #พนักงานราชการ

ที่มา : https://www.thaigov.go.th/news/contents/details/83883