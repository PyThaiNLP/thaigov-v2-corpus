รัฐบาลไทย-ข่าวทำเนียบรัฐบาล-จังหวัดสกลนคร จัดพิธีรับมอบธงตราสัญลักษณ์ฯ ร่วมแรง ร่วมใจ ร่วมสานต่อพลัง 


วันจันทร์ที่ 3 มิถุนายน 2567
03/06/2567
พิมพ์
จังหวัดสกลนคร จัดพิธีรับมอบธงตราสัญลักษณ์ฯ ร่วมแรง ร่วมใจ ร่วมสานต่อพลัง
จ.สกลนคร จัดพิธีรับมอบธงตราสัญลักษณ์ฯ ร่วมแรง ร่วมใจ ร่วมสานต่อพลัง "เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” พ่อเมืองฯ เชิญชวนประชาชนร่วมกิจกรรม
จังหวัดสกลนคร จัดพิธีรับมอบธงตราสัญลักษณ์ฯ ร่วมแรง ร่วมใจ ร่วมสานต่อพลัง "เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” พ่อเมืองสกลฯ เชิญชวนประชาชนร่วมเป็นส่วนหนึ่งของกิจกรรมเพื่อแสดงออกถึงความจงรักภักดีในโอกาสมหามงคลของคนทั้งชาติ
วันนี้ (3 มิ.ย. 67) นายณัฐวัสส์ วิริยานภาภรณ์ ผู้ว่าราชการจังหวัดสกลนคร เปิดเผยว่า ตนได้เป็นประธานในพิธีรับมอบธงและพิธีเปิดกิจกรรมเดิน วิ่ง ปั่น ธงตราสัญลักษณ์ฯ โดยได้ทำการเปิดกรวยกระทงดอกไม้ ธูปเทียนแพ ถวายความเคารพ กล่าวคำอาเศียรวาทถวายพระพรชัยมงคลแด่พระบาทสมเด็จพระเจ้าอยู่หัว เนื่องในวันเฉลิมพระชนมพรรษา 6 รอบ 28 กรกฎาคม 2567 เพื่อแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว โดยมีหัวหน้าส่วนราชการ นายอำเภอทุกอำเภอในจังหวัดสกลนคร ข้าราชการ เจ้าหน้าที่ และประชาชนร่วมสวมใส่เสื้อสีเหลืองตราสัญลักษณ์ 72 พรรษา เข้าร่วมในพิธีกันเป็นจำนวนมาก ณ บริเวณลานศูนย์วัฒนธรรมไทโส้ อำเภอกุสุมาลย์ จังหวัดสกลนคร ซึ่งเป็นพื้นที่รอยต่อระหว่างจังหวัดนครพนม กับจังหวัดสกลนคร
นายณัฐวัสส์ วิริยานภาภรณ์ ผู้ว่าราชการจังหวัดสกลนคร กล่าวต่อไปว่า สำหรับการเดิน วิ่ง ปั่น ในครั้งนี้ จังหวัดสกลนคร จัดอยู่ในอยู่เส้นทางที่ 4 โดยมีต้นทาง คือ จังหวัดนครพนม ได้ทำการส่งต่อมายังจังหวัดสกลนคร มุกดาหาร กาฬสินธุ์ ร้อยเอ็ด มหาสารคาม ขอนแก่น ชัยภูมิ ลพบุรี สิงห์บุรี อ่างทอง อยุธยา และกระทรวงมหาดไทย ตามลำดับ ซึ่งเส้นทางของจังหวัดสกลนครในวันนี้ได้เริ่มต้นจาก ตนในฐานะผู้ว่าราชการจังหวัดสกลนครจะนำขบวนกิจกรรม เดิน วิ่ง ปั่น ธงตราสัญลักษณ์ฯ พร้อมหัวหน้าส่วนราชการ และประชาชน ไปยังจุดที่กำหนด เพื่อเชิญธงตราสัญลักษณ์ฯ ขึ้นรถ โดยขบวนเดิน วิ่ง ปั่น ธงตราสัญลักษณ์ฯ เคลื่อนไปยังจุดที่ 2 ที่บริเวณด้านหน้าพิพิธภัณฑ์ภูพาน อำเภอเมืองสกลนคร มีนายชานน วาสิกศิริ รองผู้ว่าราชการจังหวัดสกลนคร พร้อมด้วยหัวหน้าส่วนราชการ และประชาชน รอรับธงตราสัญลักษณ์ฯ เพื่อเคลื่อนขบวนต่อไปยังจุดที่ 3 บริเวณด้านหน้าสถานีขนส่งจังหวัดสกลนคร แห่งที่ 1 โดยมีนายพิสิษฐ์ แร่ทอง รองผู้ว่าราชการจังหวัดสกลนคร พร้อมด้วยหัวหน้าส่วนราชการ และประชาชน รอรับธงตราสัญลักษณ์ฯ ต่อ เพื่อเคลื่อนขบวน ไปยังจุดที่ 4 บริเวณด้านหน้าศูนย์บริการสาธารณสุขร่มเกล้า โดยมีนายชยุต วงศ์วณิช รองผู้ว่าราชการจังหวัดสกลนคร พร้อมหัวหน้าส่วนราชการ และประชาชนรอรับ จากนั้นเคลื่อนขบวนต่อไปยังจุดที่ 5 บริเวณประตูทางเข้าศูนย์ราชการจังหวัดสกลนคร โดยมีนายวีระ ฤกษ์วาณิชย์กุล รองผู้ว่าราชการจังหวัดสกลนคร หัวหน้าส่วนราชการ และประชาชนรอรับ และเคลื่อนขบวน ไปยังจุดที่ 6  บริเวณมณฑลพิธี ศาลากลางจังหวัดสกลนคร (หลังเก่า) พร้อมส่งมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 มาส่งให้กับตน เพื่อนำขบวน เคลื่อนไปยังบริเวณพิธี เบื้องหน้าพระบรมฉายาลักษณ์พระบาทสมเด็จพระเจ้าอยู่หัว และอัญเชิญธงตราสัญลักษณ์ฯ ประจำจุดตั้งธง บนเวที
“นอกจากการจัดกิจกรรมเดิน วิ่ง ปั่นแล้ว ภายหลังพิธีรับมอบธงตราสัญลักษณ์ฯ ในวันนี้ จังหวัดสกลนครจะมีกิจกรรม จิตอาสาบำเพ็ญสาธารณประโยชน์และบำเพ็ญสาธารณกุศล ณ วัดพระธาตุเชิงชุมวรวิหาร กิจกรรมนิทรรศการเฉลิมพระเกียรติพระบาทสมเด็จพระเจ้าอยู่หัว เกี่ยวกับพระราชประวัติ และพระราชกรณียกิจ ณ บริเวณมณฑลพิธี ศาลากลางจังหวัดสกลนคร (หลังเก่า) พร้อมการจัดฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย การจัดกิจกรรมเฉลิมพระเกียรติพระบาทสมเด็จพระเจ้าอยู่หัว การแสดงศิลปวัฒนธรรม การจัดแสดงกิจกรรมโครงการถังขยะเปียกลดโลกร้อน ธนาคารขยะรีไซเคิล โดยองค์กรปกครองส่วนท้องถิ่นทุกแห่งของจังหวัดสกลนคร และในเช้าวันที่ 4 มิถุนายน 2567 ทางจังหวัดสกลนครจะได้ทำการจัดเตรียมส่งมอบธงตราสัญลักษณ์ฯ ให้กับผู้ว่าราชการจังหวัดมุกดาหาร ณ บริเวณพิธีโรงเรียนกกตูม ตำบลกกตูม อำเภอดงหลวง จังหวัดมุกดาหาร ซึ่งเป็นเขตรอยต่อกับจังหวัดสกลนครต่อไป” นายณัฐวัสส์ฯ กล่าวเพิ่มเติม
นายณัฐวัสส์ วิริยานภาภรณ์ ผู้ว่าราชการจังหวัดสกลนคร กล่าวทิ้งท้ายว่า การจัดกิจกรรมเดิน วิ่ง ปั่น ธงตราสัญลักษณ์ฯ ในครั้งนี้ จัดขึ้นเพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเยื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง” นายณัฐวัสส์ ฯ  กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567
#เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83855