รัฐบาลไทย-ข่าวทำเนียบรัฐบาล-พ่อเมืองหนองคาย นำพสกนิกรรับมอบธงตราสัญลักษณ์งานเฉลิมพระเกียรติฯ ร่วมใจกันเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล


วันจันทร์ที่ 3 มิถุนายน 2567
03/06/2567
พิมพ์
พ่อเมืองหนองคาย นำพสกนิกรรับมอบธงตราสัญลักษณ์งานเฉลิมพระเกียรติฯ ร่วมใจกันเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล
พ่อเมืองหนองคาย นำพสกนิกรรับมอบธงตราสัญลักษณ์งานเฉลิมพระเกียรติฯ ร่วมใจกันเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมจัดกิจกรรมเฉลิมฉลอง
พ่อเมืองหนองคาย นำพสกนิกรรับมอบธงตราสัญลักษณ์งานเฉลิมพระเกียรติฯ ร่วมใจกันเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมจัดกิจกรรมเฉลิมฉลอง เชิญชวนพี่น้องประชาชนร่วมกิจกรรม เดิน วิ่ง ปั่น ออกกำลังกายเพื่อสุขภาพ และแสดงออกถึงความจงรักภักดีในโอกาสมหามงคลนี้
.
วันนี้ (3 มิ.ย. 67) นายสมภพ สมิตะสิริ ผู้ว่าราชการจังหวัดหนองคาย เปิดเผยว่า วานนี้จังหวัดหนองคาย ได้จัดพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2566 ณ ท่าข้าวเปลือกสุภัคสร อำเภอรัตนวาปี จังหวัดหนองคาย โดยตนเป็นประธานในพิธีรับมอบธงและถือธงนำขบวนเดิน วิ่ง ปั่น ธงตราสัญลักษณ์งานเฉลิมพระเกียรติฯ ที่ได้รับมอบจากจังหวัดบึงกาฬเข้าสู่จังหวัดหนองคาย เพื่อเชิญไปจัดกิจกรรมเฉลิมพระเกียรติฯ ณ ลานเฉลิมพระเกียรติสมเด็จพระเทพรัตนราชสุดาฯ 60 พรรษา อำเภอเมืองหนองคาย จังหวัดหนองคาย เพื่อให้พี่น้องประชาชน มีโอกาสได้ร่วมแสดงความจงรักภักดี และมีส่งเสริมให้ออกกำลังกายสร้างสุขอนามัยที่ดี โดยมี หัวหน้าส่วนราชการ ประชาชนจิตอาสา และพสกนิกรทุกหมู่เหล่าในพื้นที่ต่างพร้อมใจกันเข้าร่วมกิจกรรมเป็นจำนวนมาก
นายสมภพ สมิตะสิริ ผู้ว่าราชการจังหวัดหนองคาย กล่าวว่า การจัดโครงการเดิน วิ่ง ปั่น ธงตราสัญลักษณ์ฯ ในครั้งนี้ จัดขึ้นเพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชา โดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์ฯ จากจังหวัดชายแดนที่พระบาทสมเด็จพระเจ้าอยู่หัว ได้เสด็จไปประกอบพระราชกรณียกิจในอดีตทุกภูมิภาคและเดินทางผ่านจังหวัดต่าง ๆ เข้ามายังกระทรวงมหาดไทย เขตพระนคร กรุงเทพมหานคร เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“จังหวัดหนองคาย ได้รับมอบธงตราสัญลักษณ์ เป็นจังหวัดที่ 2 ในสายที่ 3 ต่อจากจังหวัดบึงกาฬ โดยจะนำธงจากจุดรับธงที่ท่าข้าวเปลือกสุภัคสร โดยเคลื่อนไปตามถนนหมายเลข 212 ผ่านไปยังพุทธอุทยานนานาชาติเทศมณฑลหนองคาย ผ่านไปยังเทศตำบลบ้านเดื่อ และเข้าสู่ลานเฉลิมพระเกียรติสมเด็จพระเทพรัตนราชสุดาฯ 60 พรรษา อำเภอเมืองหนองคาย จังหวัดหนองคาย เพื่อจัดกิจกรรมเฉลิมพระเกียรติ โดยมีกิจกรรมเฉลิมฉลองธงตราสัญลักษณ์ฯ และจัดกิจกรรมมหรสพ อาทิ การจัดนิทรรศการเฉลิมพระเกียรติ พระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติ เกี่ยวกับประวัติศาสตร์ชาติไทย การนวดกดจุดออฟฟิศซินโดรมแผนไทย การแสดงดนตรี ฯลฯ ก่อนจะส่งมอบธงตราสัญลักษณ์ฯ ให้จังหวัดอุดรธานี ในวันที่ 4 มิถุนายน 2567 ต่อไป” นายสมภพฯ กล่าว
.
นายสมภพ สมิตะสิริ ผู้ว่าราชการจังหวัดหนองคาย กล่าวเพิ่มเติมว่า พสกนิกรจังหวัดหนองคายต่างน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว จึงได้ร่วมกับทุกภาคส่วนจัดกิจกรรมเดิน วิ่ง ปั่น ธงตราสัญลักษณ์เพื่อเฉลิมพระเกียรติพระบาทสมเด็จพระเจ้าอยู่หัว เพื่อแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ที่ส่งห่วงใยพสกนิกรไทยในทุกด้าน อีกทั้งกิจกรรมนี้จะเป็นการส่งเสริมให้หน่วยงานภาครัฐ ภาคเอกชน และประชาชนทั่วไป ได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณ นอกจากนี้ ยังเป็นการเสริมสร้างความรัก ความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชน
“ขอเชิญชวนพี่น้องประชาชนเข้าร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง ทั้งนี้ สำหรับหน่วยงาน องค์กร หรือ พี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือ น้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ แจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือ สอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง” นายสมภพฯ กล่าวในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567
#เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83857