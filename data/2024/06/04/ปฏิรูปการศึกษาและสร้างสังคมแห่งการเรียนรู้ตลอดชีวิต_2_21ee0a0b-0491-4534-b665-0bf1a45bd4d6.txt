รัฐบาลไทย-ข่าวทำเนียบรัฐบาล-“ศุภมาส” นำเสวนา “จิบกาแฟ (นัดพิเศษ) แล...อว.” กับ รมว.อว. ดันนโยบาย อว. For EV - อว. For AI หนุนให้มหาวิทยาลัยช่วยขับเคลื่อนประเทศ


วันอังคารที่ 4 มิถุนายน 2567
“ศุภมาส” นำเสวนา “จิบกาแฟ (นัดพิเศษ) แล...อว.” กับ รมว.อว. ดันนโยบาย อว. For EV - อว. For AI หนุนให้มหาวิทยาลัยช่วยขับเคลื่อนประเทศ
......
“ศุภมาส” นำเสวนา “จิบกาแฟ (นัดพิเศษ) แล...อว.” กับ รมว.อว. ดันนโยบาย อว. For EV - อว. For AI หนุนให้มหาวิทยาลัยช่วยขับเคลื่อนประเทศ
เมื่อวันที่ 31 พ.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ร่วมเสวนาในกิจกรรม “จิบกาแฟ (นัดพิเศษ) แล...อว.” กับ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย ศ.ดร. ศุภชัย ปทุมนากุล รองปลัดกระทรวงการอุดมศึกษา วิทยาศาสตร์ วิจัยและนวัตกรรม (อว.) นายแพทย์รุ่งเรือง กิจผาติ อธิบดีกรมวิทยาศาสตร์บริการ (วศ.) และมีคณะผู้บริหาร อาจารย์ เจ้าหน้าที่ และนักศึกษามหาวิทยาลัยสวนดุสิต เข้าร่วม ณ ห้องประชุมชั้น 5 อาคารสำนักงาน มหาวิทยาลัยสวนดุสิต
น.ส.ศุภมาส กล่าวว่า ตลอด 9 เดือนที่ได้ดำรงตำแหน่ง รมว.อว. ตนได้ประกาศนโยบายที่เน้นการตอบโจทย์ในอุตสาหกรรมยุทธศาสตร์ของประเทศ ได้แก่ นโยบาย อว. For EV และนโยบาย อว. For AI ด้านนโยบาย อว. For EV เป็นนโยบายที่สนับสนุนนโยบายของรัฐบาลในการพาประเทศไทยเข้าสู่ความเป็นกลางทางคาร์บอน (Carbon Neutrality) ซึ่งมี 3 เสาหลักคือ 1.) EV HRD คือการสร้างคนเพื่อตอบความต้องการของอุตสาหกรรม EV และการใช้รถ EV ของประเทศไทย 2.) EV Innovation คือการสนับสนุนการวิจัยพัฒนาเพื่อสร้างนวัตกรรม EV โดยกระทรวง อว. ได้เตรียมการจัดสรรทุนในวงเงินประมาณ 3,000 ล้านบาทในระยะเวลา 5 ปี และ 3.) EV Transformation ที่ผลักดันให้รถของมหาวิทยาลัยและหน่วยงานต่าง ๆ ของกระทรวง อว. เปลี่ยนจากรถที่ใช้น้ำมัน (ICE) มาใช้รถไฟฟ้า ซึ่งนอกจากเป็นการลดการใช้น้ำมันแล้ว ยังเป็นการลดปริมาณก๊าซเรือนกระจก และสามารถนำไปขายเป็นคาร์บอนเครดิต ทำให้มหาวิทยาลัยมีรายได้อีกด้วย
น.ส.ศุภมาส กล่าวต่อว่า ด้านนโยบาย "อว. for AI" จะดำเนินงานใน 3 เสาหลัก ได้แก่ 1.) AI workforce development เป็นการพัฒนาบุคลากรไทยให้เป็นผู้รู้ ผู้เชี่ยวชาญด้าน AI 2.) AI innovation เป็นการนำ AI มาใช้งานจริงในทุกภาคส่วน และ 3.) AI for Education เป็นการใช้ AI ในการเรียนการสอน เพื่อให้คนไทยมีศักยภาพสูงสุดและเร็วที่สุดในเวลาอันสั้นที่สุด ตนต้องการมุ่งเน้น AI for Education ที่เป็น Flagship ของกระทรวง อว. เพื่อปฏิรูปการอุดมศึกษา โดยได้ตั้งเป้าหมายให้นิสิต นักศึกษาเข้าใจและสามารถใช้งาน AI ได้ตั้งแต่ ปี 2 โดยต้องรู้เท่าทัน AI คือมีทักษะความเข้าใจ และสามารถนำ AI ไปใช้ให้เกิดประโยชน์ได้ ซึ่งสอดคล้องกับนโยบาย “เรียนดี มีความสุข มีรายได้” เนื่องจากหากมีความรู้เข้าใจ ความเชี่ยวชาญทางด้านนี้ ก็จะสามารถหารายได้ระหว่างเรียนได้ นอกจากนี้ นิสิต นักศึกษา และบุคลากรของมหาวิทยาลัยจะต้องมีจริยธรรมในการใช้ AI อีกด้วย ทั้งนี้ กระทรวง อว. จะใช้ AI ในการตอบโจทย์ทักษะที่จำเป็นต่อการเรียนรู้ต่าง ๆ ที่ตอบโจทย์การเรียนรู้ตลอดชีวิต (Life long Learning) โดยในระยะแรก จะเน้นการสอนภาษาอังกฤษ ต่อจากนั้นจะขยายผลและนำไปใช้กับการเรียนนอกเวลาเรียนสำหรับผู้ที่จบการศึกษาไปแล้ว อต่ต้องการปรับปรุง พัฒนา หรือเพิ่มทักษะ เนื่องจากแต่ละคนมีทักษะหรือมีต้นทุนที่ไม่เท่ากัน
“วันนี้ AI ไม่ใช่เรื่องไกลตัวอีกต่อไป แต่ AI กำลังมีบทบาทในการเปลี่ยนเศรษฐกิจ และการดำเนินชีวิตของเรา กระทรวง อว. จึงพร้อมมุ่งมั่นให้การสนับสนุนอย่างจริงจัง นโยบาย อว. for AI จะเป็นกลไกสำคัญในการสนับสนุนการสร้างระบบการศึกษาในมหาวิทยาลัยไทยให้เป็น Education 6.0 ที่เป็นการเรียนรู้แบบ Immersive Education ซึ่งเป็นการศึกษาแบบไร้รอยต่อระหว่าง Offline และ Online โดยนำ AI และเมตาเวิร์ส มาช่วยในการเรียนการสอน เพื่อนำมหาวิทยาลัยเข้าสู่การเป็น AI University ต่อไป” น.ส.ศุภมาส กล่าว
กิจกรรมจิบกาแฟ (นัดพิเศษ) แล...อว. กับ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรมจัดขึ้นแบบผสมผสาน ซึ่งมีทั้งแบบออนไซต์และแบบออนไลน์ผ่านระบบ Zoom Meeting โดยมีผู้ที่เข้าร่วมงานทางออนไซต์จำนวน 70 คน และเข้าร่วมงานทางออนไลน์จำนวน 170 คน โดยรายได้จากการลงทะเบียนร่วมงานแบบออนไซต์จะนำไปช่วยสมทบทุนการศึกษาให้นักศึกษามหาวิทยาลัยสวนดุสิตโดยไม่หักค่าใช้จ่ายต่อไป
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/83923