รัฐบาลไทย-ข่าวทำเนียบรัฐบาล-นายกฯ เผย ครม.เห็นชอบมาตรการภาษี กระตุ้นการท่องเที่ยวเมืองรอง สนับสนุนให้อบรมสัมมนาจังหวัดเมืองรองกระตุ้นเศรษฐกิจ ช่วง low season


วันอังคารที่ 4 มิถุนายน 2567
04/06/2567
พิมพ์
นายกฯ เผย ครม.เห็นชอบมาตรการภาษี กระตุ้นการท่องเที่ยวเมืองรอง สนับสนุนให้อบรมสัมมนาจังหวัดเมืองรองกระตุ้นเศรษฐกิจ ช่วง low season
นายกฯ เผย ครม.เห็นชอบมาตรการภาษี กระตุ้นการท่องเที่ยวเมืองรอง สนับสนุนให้อบรมสัมมนาจังหวัดเมืองรองกระตุ้นเศรษฐกิจ ช่วง low season
วันนี้ (4 มิถุนายน 2567) เวลา 11.20 น. ณ บริเวณโถงกลาง ตึกบัญชาการ 1  ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) ว่าคณะรัฐมนตรี (ครม.) เห็นชอบมาตรการภาษีและอนุมัติในหลักการร่างกฎหมายที่เกี่ยวข้องกับมาตรการภาษีเพื่อสนับสนุนการท่องเที่ยวภายในประเทศเพื่อกำหนดการใช้สิทธิประโยชน์ทางภาษีอากรแก่บุคคลธรรมดาและบริษัทหรือห้างหุ้นส่วน นิติบุคคล สำหรับการท่องเที่ยวและการจัดการอบรมสัมมนาในจังหวัดท่องเที่ยวเมืองรอง และจังหวัดท่องเที่ยวอื่น ๆ ภายในประเทศในช่วง low season ตั้งแต่เดือนพฤษภาคม – พฤศจิกายน  ตามที่กระทรวงการคลังเสนอ และขอส่งให้คณะกรรมการกฤษฎีกาพิจารณา เพื่อเป็นเรื่องเร่งด่วน
นายกฯ กล่าวว่า เป็นที่ทราบว่าก่อนที่งบประมาณจะถูกประกาศออกไปเมื่อตอนต้นเดือนที่ผ่านมา รัฐบาลให้ความสำคัญกับการท่องเที่ยวและเป็นเครื่องยนต์สำคัญในการที่ผลักดันเศรษฐกิจ ซึ่งเมื่อวันก่อนได้มีการประชุมกับผู้ที่เกี่ยวข้องเกี่ยวกับการสนับสนุนเมืองรองและได้มีการประสานงานเพื่อให้จัดเทศกาลต่าง ๆ ในเมืองรองโดยเฉพาะอย่างยิ่ง ในช่วงเดือนที่เป็นเดือน low season  ทั้งนี้ ได้มีการแจ้งผ่านไปยังคณะรัฐมนตรีซึ่งเป็น สส. ในพื้นที่ให้รับทราบในพื้นที่จังหวัดตนเองมีเรื่องเทศกาลไหนที่ดี ประสานไปยังกระทรวงการท่องเที่ยวและกีฬา เพื่อช่วยในการสนับสนุนและโปรโมท เป็นการกระตุ้นเศรษฐกิจพื้นเมืองได้ ซึ่งในส่วนนี้ที่ได้มีมาตรการด้านภาษีออกไปทางกระทรวงการคลังได้มีการประเมินการเสียภาษี ประมาณ 1,500 ล้าน ซึ่ง ตนมั่นใจว่าถ้าเราช่วยอย่างเต็มที่ เรื่องการสนับสนุนเมืองรองตรงส่วนนี้จะสามารถเกณฑ์กลับมาได้  1,500 ล้าน

ที่มา : https://www.thaigov.go.th/news/contents/details/83877