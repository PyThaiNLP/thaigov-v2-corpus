รัฐบาลไทย-ข่าวทำเนียบรัฐบาล-“ศุภมาส” นำ อว. จับมือ ก.แรงงาน หัวเว่ย และพันธมิตร ยกระดับกำลังคนด้านทักษะดิจิทัล ดันไทยก้าวขึ้นเป็นศูนย์กลางด้านดิจิทัลของภูมิภาคอาเซียน


วันอังคารที่ 4 มิถุนายน 2567
“ศุภมาส” นำ อว. จับมือ ก.แรงงาน หัวเว่ย และพันธมิตร ยกระดับกำลังคนด้านทักษะดิจิทัล ดันไทยก้าวขึ้นเป็นศูนย์กลางด้านดิจิทัลของภูมิภาคอาเซียน
......
“ศุภมาส” นำ อว. จับมือ ก.แรงงาน หัวเว่ย และพันธมิตร ยกระดับกำลังคนด้านทักษะดิจิทัล ดันไทยก้าวขึ้นเป็นศูนย์กลางด้านดิจิทัลของภูมิภาคอาเซียน
เมื่อวันที่ 31 พ.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงาน มหกรรม 'Thailand Digital Talent Summit and Job Fair: Building Talent Hub for a Digital, Intelligent, and Green Thailand' ภายใต้แนวคิด “สร้างศูนย์กลางบุคลากรผู้เชี่ยวชาญนำประเทศไทยสู่ยุคดิจิทัลอัจฉริยะที่เป็นมิตรต่อสิ่งแวดล้อม” พร้อมกล่าวปาฐกถาพิเศษหัวข้อ “นโยบายการส่งเสริมการผลิตและพัฒนาพัฒนากำลังคนด้านดิจิทัลเพื่อมุ่งสู่ศตวรรษที่ 21 โดยมี ศ. ดร.ศุภชัย ปทุมนากุล รองปลัดกระทรวง อว. เข้าร่วม ซึ่งเป็นความร่วมมือระหว่าง กระทรวง อว. กระทรวงแรงงาน บริษัท หัวเว่ย เทคโนโลยี (ประเทศไทย) จำกัด และเครือข่ายมหาวิทยาลัย รวมทั้งองค์กรชั้นนำในประเทศไทย นับเป็นก้าวสำคัญในด้านการบ่มเพาะบุคลากรดิจิทัลและสร้างโอกาสทางอาชีพ สร้างมูลค่าเพิ่มให้กับประเทศไทยบนเส้นทางสู่การเป็นศูนย์กลางเศรษฐกิจดิจิทัลของอาเซียน ณ โรงแรมสยามเคมปินสกี้ กรุงเทพฯ
นางสาวศุภมาส กล่าวว่า การจัดงานครั้งนี้ถือเป็นโอกาสอันดีที่จะได้ร่วมกันผลักดัน พัฒนา และผลิตกำลังคน ซึ่งเป็นปัจจัยสำคัญในการยกระดับศักยภาพ และสร้างขีดความสามารถในการแข่งขันของประเทศไทยในระดับสากลอย่างยั่งยืน เพื่อพัฒนายกระดับประเทศไทยสู่การเป็นศูนย์กลางเมืองแห่งอุตสาหกรรมระดับโลกและขับเคลื่อนเศรษฐกิจไทยสู่อนาคตที่ยั่งยืน ซึ่งกระทรวง อว. มีนโยบายและภารกิจในการขับเคลื่อนการพัฒนากำลังคนด้านดิจิทัลอย่างต่อเนื่อง โดยมีเป้าหมายหลักในการพัฒนาทักษะดิจิทัลขั้นสูง การส่งเสริมการวิจัยและนวัตกรรม รวมถึงการสนับสนุนโครงการต่าง ๆ ที่เชื่อมโยงกับความต้องการของตลาดแรงงานยุคใหม่ นอกจากนั้นยังได้สร้างเครือข่ายความร่วมมือกับสถาบันการศึกษาและภาคอุตสาหกรรม เพื่อพัฒนาหลักสูตรที่ทันสมัยและสอดคล้องกับความต้องการของตลาดแรงงาน
นางสาวศุภมาส กล่าวต่อว่า อีกหนึ่งหลักการสำคัญที่กระทรวง อว. ผลักดันคือ "เอกชนนํา รัฐสนับสนุน" สร้างความร่วมมือกับเอกชนและภาคีทุกภาคส่วน ทำงานแบบบูรณาการ โดยมีตัวอย่างความร่วมมือระหว่างกระทรวง อว. และ หัวเว่ย ประเทศไทย ที่ได้ร่วมกันพัฒนากำลังคนด้านทักษะดิจิทัล ทั้งในด้านคลาวด์และ AI ซึ่งเป็นทักษะที่สำคัญในการขับเคลื่อนเศรษฐกิจดิจิทัลของประเทศ หัวเว่ย ประเทศไทย ได้มีบทบาทสำคัญในการสนับสนุนและดำเนินการจัดตั้งศูนย์ฝึกอบรม Huawei ASEAN Academy ขึ้น และได้ฝึกอบรมและให้วุฒิบัตรกับบุคลากรไทยไปกว่า 70,000 คน ทั้งในมหาวิทยาลัย ภาคอุตสาหกรรม กลุ่มวิสาหกิจขนาดกลางและขนาดย่อม สตาร์ทอัพ รวมถึงนักพัฒนาด้าน Cloud, AI
“ความร่วมมือในครั้งนี้ จะไม่เพียงแค่ยกระดับความสามารถของบุคลากรไทยได้อย่างเป็นรูปธรรม แต่ยังช่วยเสริมสร้างศักยภาพของประเทศให้ก้าวขึ้นเป็นศูนย์กลางด้านดิจิทัลของภูมิภาคอาเซียน ด้วยความร่วมมือและการสนับสนุนจากทุกภาคส่วน ไม่ว่าจะเป็นภาครัฐ เอกชน หรือสถาบันการศึกษา เราจะสามารถบรรลุเป้าหมายร่วมกันในการสร้างอนาคตที่สดใสและยั่งยืนสำหรับประเทศไทย” รมว.อว. กล่าวทิ้งท้าย
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/83922