รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงการคลังตรวจเยี่ยมพร้อมมอบนโยบายสำคัญแก่กรมสรรพากร


วันอังคารที่ 4 มิถุนายน 2567
04/06/2567
พิมพ์
รัฐมนตรีช่วยว่าการกระทรวงการคลังตรวจเยี่ยมพร้อมมอบนโยบายสำคัญแก่กรมสรรพากร
นายจุลพันธ์ อมรวิวัฒน์ รมช.คลัง ตรวจเยี่ยมและมอบนโยบายด้านการปฏิบัติราชการแก่กรมสรรพากร โดยมีนางสาวกุลยา ตันติเตมิท อธิบดีกรมสรรพากร คณะผู้บริหารระดับสูง และผู้บริหารกรมสรรพากร ให้การต้อนรับ
เมื่อวันที่ 31 พฤษภาคม 2567 นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง พร้อมคณะ ได้เดินทางมาตรวจเยี่ยมและมอบนโยบายด้านการปฏิบัติราชการแก่กรมสรรพากร โดยมีนางสาวกุลยา ตันติเตมิท อธิบดีกรมสรรพากร คณะผู้บริหารระดับสูง (คบส.) และผู้บริหารกรมสรรพากรให้การต้อนรับ และรายงานภารกิจ บทบาทหน้าที่ รวมทั้งผลการจัดเก็บภาษีของกรมสรรพากรในรอบปีที่ผ่านมา ณ ห้องประชุม 208 ชั้น 2 อาคารเทคโนโลยีสารสนเทศ กรมสรรพากร
นายจุลพันธ์ อมรวิวัฒน์ รมช. คลัง กล่าวว่า “การเดินทางมาตรวจเยี่ยมกรมสรรพากร ในครั้งนี้ มีจุดประสงค์เพื่อมอบนโยบายและกำหนดทิศทางของรัฐบาล โดยให้ความสำคัญกับการป้องกันการทุจริต ในภาครัฐ การพัฒนาระบบการให้บริการ และอำนวยความสะดวกแก่ประชาชนเป็นหลัก โดยมีหัวข้อดังนี้
1. ปรับปรุง และพัฒนาด้านเทคโนโลยีที่เกี่ยวข้องกับการยื่นแบบฯ ชำระภาษี และการคืนภาษี ของประชาชน ให้เกิดความสะดวก รวดเร็ว และเข้าใจง่ายยิ่งขึ้น
2. กรมสรรพากรช่วยส่งเสริม และสนับสนุน มาตรการด้านภาษีแก่ธุรกิจภาคเอกชนที่สอดคล้องตามนโยบายของรัฐบาล เพื่อเป็นการกระตุ้นเศรษฐกิจระยะสั้น และระยะยาว
3. มุ่งเน้นในเรื่องการป้องกัน เฝ้าระวัง และตรวจสอบการทุจริตของเจ้าหน้าที่ภาครัฐและภาคเอกชน
4. ให้ความสนใจเรื่องสวัสดิการ และสวัสดิภาพของเจ้าหน้าที่ของรัฐ เพื่อเป็นแรงจูงใจ ในการปฏิบัติหน้าที่
ทั้งนี้ จะช่วยให้การทำงานของกรมสรรพากรภายใต้การกำกับดูแลมีความชัดเจนขึ้นและเพื่อผลักดันการเติบโตทางเศรษฐกิจประเทศให้เป็นไปตามเป้าหมาย ซึ่งกรมสรรพากรถือเป็นหน่วยงานหลักในการจัดเก็บภาษี เสนอแนะนโยบายการจัดเก็บภาษีอากรต่อกระทรวงการคลัง และการใช้นโยบายทางภาษีอากร เพื่อให้ได้ภาษีตามเป้าหมายอย่างทั่วถึงและเป็นธรรม เป็นกลไกในการพัฒนาเศรษฐกิจ    และสังคม และเกิดความสมัครใจในการเสียภาษี กรมสรรพากรจึงต้องปฏิบัติงานด้วยความวิริยะอุตสาหะ มีทัศนคติที่ดีต่อผู้เสียภาษี มีใจให้บริการ โดยยึดผู้เสียภาษีเป็นศูนย์กลาง”
นางสาวกุลยา ตันติเตมิท อธิบดีกรมสรรพากร กล่าวเพิ่มเติม “กรมสรรพากรพร้อมดำเนินการตามนโยบายที่ได้รับมอบหมาย เพื่อให้บรรลุตามเป้าหมายที่กระทรวงการคลังตั้งไว้ ทั้งนี้ผลการจัดเก็บภาษีสรรพากรปีงบประมาณ 2567 สะสม 7 เดือน ตั้งแต่เดือน ต.ค. 66 - เม.ย. 67 กรมสรรพากรจัดเก็บรายได้จำนวน 1,090,683 ล้านบาท สูงกว่าปีก่อน 19,569 ล้านบาท หรือร้อยละ 1.8 และสูงกว่าประมาณการ 9,597 ล้านบาท หรือร้อยละ 0.9 ซึ่งแนวทางในการจัดเก็บภาษีของกรมสรรพากรในปี 2567 ทั้งในเรื่องการจัดเก็บภาษีให้ได้ตามเป้าหมายที่กระทรวงการคลังกำหนด การขยายฐานภาษี และการเพิ่มประสิทธิภาพการจัดเก็บภาษี รวมทั้งการพัฒนาเทคโนโลยีให้มีความทันสมัยเต็มรูปแบบ เป็นภารกิจที่กรมสรรพากรต้องเดินหน้าขับเคลื่อนต่อไป”

ที่มา : https://www.thaigov.go.th/news/contents/details/83870