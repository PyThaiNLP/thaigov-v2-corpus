รัฐบาลไทย-ข่าวทำเนียบรัฐบาล-โฆษกรัฐบาลเผยผลสำเร็จงาน THAIFEX–ANUGA ASIA 2024 มีผู้เข้าชมงานตลอด 5 วัน จำนวนกว่าหนึ่งแสนสามหมื่นราย 


วันอังคารที่ 4 มิถุนายน 2567
โฆษกรัฐบาลเผยผลสำเร็จงาน THAIFEX–ANUGA ASIA 2024 มีผู้เข้าชมงานตลอด 5 วัน จำนวนกว่าหนึ่งแสนสามหมื่นราย
พร้อมชื่นชมศักยภาพผู้ประกอบการไทย สมศักดิ์ศรีของประเทศไทยในฐานะประกาศพร้อมเป็น Hub ศูนย์กลางสินค้าอาหาร และครัวโลก
วันนี้ (4 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่านายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ต่อยอดนโยบายของนายเศรษฐา ทวีสิน นายกรัฐมนตรี นำมากำกับการจัดงาน THAIFEX–ANUGA ASIA 2024 งานแสดงสินค้าอาหารและเครื่องดื่มที่ใหญ่และครบวงจรที่สุดแห่งหนึ่งของเอเชีย ซึ่งเป็นงานที่กระทรวงพาณิชย์ โดยกรมส่งเสริมการค้าระหว่างประเทศ ร่วมกับหอการค้าไทย และโคโลญเมสเซ่ เยอรมนี จัดขึ้น ณ ศูนย์แสดงสินค้าเมืองทองธานี เมื่อวันที่ 28 พฤษภาคม – 1 มิถุนายน 2567 โดยผลตอบรับจากการจัดงานฯ ประสบความสำเร็จเป็นอย่างมาก มีผู้เข้าชมงานทั้ง 5 วัน รวมทั้งสิ้นถึง 138,508 คน ซึ่งมีชาวต่างชาติที่เข้าชมงานมากที่สุด 5 อันดับแรก ได้แก่ จีน มาเลเซีย เวียดนาม เกาหลีใต้ และญี่ปุ่น ตามลำดับ สะท้อนความสำเร็จการสนับสนุน Soft Power อาหารไทยสู่สากล ชูศักยภาพไทยในฐานะการเป็น Hub ศูนย์กลางสินค้าด้านอาหารในภูมิภาค และเป็นครัวของโลก
โฆษกประจำสำนักนายกรัฐมนตรี กล่าวว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ได้เข้าร่วมชมสินค้าในงานดังกล่าว พร้อมชื่นชมศักยภาพของผู้ประกอบการไทยทุกระดับ สมศักดิ์ศรีประเทศไทยที่ประกาศตัวเป็นครัวของโลก โดยภายในงาน THAIFEX–ANUGA ASIA 2024 ได้นำสินค้ามาจัดแสดง แบ่งออกเป็น 11 โซนสินค้า ประกอบด้วย สินค้าอาหารทุกประเภท อาหารทะเล อาหารแช่แข็ง ข้าว ผักและผลไม้ ขนมขบเคี้ยว เครื่องดื่ม ชาและกาแฟ เครื่องมือ/เครื่องใช้/อุปกรณ์ รวมถึงบริการต่าง ๆ ที่เกี่ยวข้องกับอุตสาหกรรมอาหารและเครื่องดื่ม ตลอดจนการจัดแสดงนวัตกรรมอาหารที่เกี่ยวข้องกับสิ่งแวดล้อมและความยั่งยืน อาทิ ผลิตภัณฑ์ที่มีกระบวนการผลิตที่ช่วยลดคาร์บอน ผลิตภัณฑ์ที่ลดการเกิดขยะจากอาหาร บรรจุภัณฑ์ที่เป็นมิตรต่อสิ่งแวดล้อม และเทรนด์ที่ทั่วโลกให้ความสนใจ เป็นต้น
นอกจากนี้ ยังมีโซนพิเศษสำหรับกลุ่มสินค้าฮาลาล ผลิตภัณฑ์ออร์แกนิก และสินค้าอาหารแห่งอนาคต จากผู้ประกอบการทั้งไทยและต่างประเทศ รวมถึงผลิตภัณฑ์ธุรกิจ Startup อุตสาหกรรมอาหาร ผลิตภัณฑ์ที่ได้รับรางวัลนวัตกรรมดีเด่นของผู้ประกอบการที่เข้าร่วมงาน และโซน Thai SELECT สำหรับผู้ประกอบการไทยที่ได้รับตราสัญลักษณ์ Thai SELECT เพื่อเป็นการรับรองคุณภาพของสินค้าอีกด้วย
โฆษกประจำสำนักนายกรัฐมนตรี กล่าวเพิ่มเติมว่า กรมส่งเสริมการค้าระหว่างประเทศ กระทรวงพาณิชย์ ได้สรุปตัวเลขจำนวนผู้เข้าชมงานทั้ง 5 วัน รวมทั้งสิ้น 138,508 คน ซึ่งเพิ่มขึ้นร้อยละ 5.70 เมื่อเทียบกับการจัดงานครั้งที่ผ่านมา โดยพบจำนวนผู้เข้าชมชาวต่างชาติ จาก 130 ประเทศ ในปีนี้ (2567) เพิ่มขึ้นร้อยละ 21.60 และ 5 อันดับแรกของชาวต่างชาติที่เข้าชมงานมากที่สุด ได้แก่
1. สาธารณรัฐประชาชนจีน เข้าชม 3,391 ราย
2. ประเทศมาเลเซีย เข้าชม 2,480 ราย
3. สาธารณรัฐสังคมนิยมเวียดนาม เข้าชม 1,506 ราย
4. สาธารณรัฐเกาหลี เข้าชม 1,377 ราย
5. ประเทศญี่ปุ่น เข้าชม 1,049 ราย
“นายกรัฐมนตรีชื่นชมการทำงานของหน่วยงานที่เกี่ยวข้อง โดยงาน THAIFEX–ANUGA ASIA ถือเป็นอีกหนึ่งงานสำคัญในการเปิดพื้นที่เเละโอกาสทางการค้าให้กับผู้ประกอบการในอุตสาหกรรมอาหารและเครื่องดื่มของไทยทุกระดับทั้งเล็กและใหญ่ได้แสดงศักยภาพสู่สายตาชาวโลก เป็นการสนับสนุนกลุ่มผู้ประกอบการขนาดเล็กที่มีศักยภาพ ซึ่งมีทั้งการนำเสนอไอเดียธุรกิจ จับคู่ ค้นหาคู่ค้า การเจรจาธุรกิจระหว่างผู้ประกอบการไทยและต่างประเทศ รวมทั้ง เป็นช่องทางสนับสนุนสินค้าจากชุมชนสู่ผู้บริโภคในตลาดระดับสากลอีกด้วย” นายชัย กล่าว

ที่มา : https://www.thaigov.go.th/news/contents/details/83897