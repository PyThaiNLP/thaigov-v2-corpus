รัฐบาลไทย-ข่าวทำเนียบรัฐบาล-จังหวัดตรังรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่จุดเขตแดนรอยต่อ จ.สตูล – ตรัง


วันจันทร์ที่ 3 มิถุนายน 2567
03/06/2567
พิมพ์
จังหวัดตรังรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่จุดเขตแดนรอยต่อ จ.สตูล – ตรัง
จังหวัดตรังรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่จุดเขตแดนรอยต่อจังหวัดสตูล – ตรัง พร้อมจัดงานเฉลิมฉลองธงตราสัญลักษณ์ฯ ในวันอังคารที่ 4 มิถุนายน 2567
จังหวัดตรังรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่จุดเขตแดนรอยต่อจังหวัดสตูล – ตรัง พร้อมจัดงานเฉลิมฉลองธงตราสัญลักษณ์ฯ ในวันอังคารที่ 4 มิถุนายน 2567 ณ ลานพระบรมราชานุสาวรีย์ รัชกาลที่ 5
วันนี้ (วันที่ 3 มิ.ย. 67) นายทรงกลด สว่างวงศ์ ผู้ว่าราชการจังหวัดตรัง เปิดเผยว่า กระทรวงมหาดไทยได้จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งได้เริ่มต้นการจัดกิจกรรมพร้อมกันทั่วประเทศ เมื่อวันที่ 1 มิถุนายน 2567 ทั้ง 10 จังหวัดต้นทาง (จังหวัดแม่ฮ่องสอน เชียงราย บึงกาฬ นครพนม อุบลราชธานี สระแก้ว ตราด สงขลา สตูล และจังหวัดกาญจนบุรี) ซึ่งเป็นจังหวัดชายแดนที่พระบาทสมเด็จพระเจ้าอยู่หัว เสด็จพระราชดำเนินไปปฏิบัติพระราชกรณียกิจ แต่ละเส้นทางจะได้รับธงตราสัญลักษณ์ฯ เส้นทางละ 72 คัน รวมทั้งสิ้น 720 คัน ที่ร่วมกิจกรรมส่งต่อธงไปยังทุกจังหวัดเพื่อเคลื่อนขบวนธงตราสัญลักษณ์ฯ จากทุกภูมิภาคทั่วประเทศไทยด้วยความจงรักภักดีเข้ามายังกระทรวงมหาดไทย เพื่อจะนำเข้าขบวนคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายทรงกลด สว่างวงศ์ ผู้ว่าราชการจังหวัดตรัง กล่าวว่า จังหวัดตรังจะจัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ระหว่างวันที่ 2 - 5 มิถุนายน 2567 โดยจังหวัดตรังเป็นจังหวัดที่ 2 ของสายที่ 9 ซึ่งประกอบด้วยจังหวัดสตูล ตรัง กระบี่ ภูเก็ต พังงา และจังหวัดระนอง จะส่งมอบธงตราสัญลักษณ์ฯ กันตามลำดับ เมื่อวานนี้ (วันที่ 2 มิ.ย. 67) นายศักระ กปิลกาญจน์ ผู้ว่าราชการจังหวัดสตูล นำขบวนธงตราสัญลักษณ์ฯ จำนวน 72 คัน พร้อมด้วยนายชาตรี ณ ถลาง รองผู้ว่าราชการจังหวัดสตูล นายคณิต คงช่วย รองผู้ว่าราชการจังหวัดสตูล หัวหน้าส่วนราชการ ข้าราชการ เจ้าหน้าที่ และประชาชนชาวสตูล เคลื่อนขบวนจากศาลากลางจังหวัดสตูล มาส่งมอบธงบริเวณรอยต่อจังหวัดสตูล - ตรัง
นายทรงกลด สว่างวงศ์ ผู้ว่าราชการจังหวัดตรัง กล่าวต่อว่า ในวันเดียวกัน เวลา 15.00 น. ที่ โรงเรียนบ้านเขาติง ตำบลลิพัง อำเภอปะเหลียน จังหวัดตรังได้เปิดกิจกรรม เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยจังหวัดตรังรับธงตราสัญลักษณ์ฯ จากจังหวัดสตูล เพื่อนำไปเก็บรักษา ณ ห้องสถาบันพระมหากษัตริย์ ศาลากลางจังหวัดตรัง และจัดนิทรรศการเฉลิมพระเกียรติฯ และเฉลิมฉลองธงตราสัญลักษณ์ฯ ในวันอังคารที่ 4 มิถุนายน 2567 ณ ลานพระบรมราชานุสาวรีย์ รัชกาลที่ 5 (ศาลากลางจังหวัดตรังหลังเก่า)
“เส้นทางขบวนธงตราสัญลักษณ์ฯ จังหวัดตรัง ได้เริ่มกิจกรรม เดิน วิ่ง ปั่น จากจุดบริเวณรับธงชมโรงเรียนบ้านเขาติง อำเภอปะเหลียน จังหวัดตรัง ผ่านอำเภอย่านตาขาว เข้าสู่อำเภอเมืองตรัง ผ่านสนามกีฬาเทศบาลนครตรังเข้าสู่หน้าศาลากลางจังหวัดตรัง โดยตลอดเส้นทาง 60 กิโลเมตร ของวันที่ 2 มิ.ย. 67 ได้รับความสนใจจากพสกนิกรชาวจังหวัดตรังจำนวนมาก เข้าร่วมเป็นกำลังใจ และพร้อมใจใส่เสื้อเหลืองร่วม เดิน วิ่ง ปั่น ธงตราสัญลักษณ์ฯ ซึ่งไม่เป็นอุปสรรคแม้จะมีฝนตก ทำให้เห็นถึงการแสดงออกถึงการรวมพลัง แสดงออกถึงความจงรักภักดีของพสกนิกรชาวตรังต่อสถาบันพระมหากษัตริย์” นายทรงกลดฯ กล่าว
นายทรงกลด สว่างวงศ์ ผู้ว่าราชการจังหวัดตรัง กล่าวตอนท้ายว่า ในวันอังคารที่ 4 มิถุนายน 2567 จังหวัดตรังจะเฉลิมฉลองธงตราสัญลักษณ์ฯ ณ ลานพระบรมราชานุสาวรีย์รัชกาล ที่ 5 ศาลากลาง จังหวัดตรัง โดยมีกิจกรรมนิทรรศการเฉลิมพระเกียรติ ภาพยนตร์เฉลิมพระเกียรติ การแสดงสื่อพื้นบ้าน มโนราห์ และการแสดงชุมชนของเทศบาลตรัง จึงขอเชิญชวนพสกนิกรชาวไทยเข้าร่วมรับชมรับฟัง และเฉลิมฉลองเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และในวันรุ่งขึ้น (วันที่ 5 มิ.ย. 67) เวลา 13:00 น. ตนจะนำขบวน เดิน วิ่ง ปั่น ธงตราสัญลักษณ์ฯ จากลานพระบรมราชานุสาวรีย์รัชกาล ที่ 5 ผ่านโรงเรียนตรังคริสเตียนศึกษา อำเภอเมืองตรัง และไปสนามกีฬาทุ่งแจ้ง เพื่อส่งมอบธงตราสัญลักษณ์ฯ ให้จังหวัดกระบี่ ณ บริเวณโรงเรียนบ้านพรุพี อำเภอคลองท่อม จังหวัดกระบี่ต่อไป
#พระราชพิธีมหามงคลเฉลิมพระชนมพรรษา6รอบ28กรกฎาคม2567
#เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83854