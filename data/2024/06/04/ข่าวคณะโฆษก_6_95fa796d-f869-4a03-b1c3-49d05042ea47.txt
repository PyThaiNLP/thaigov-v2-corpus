รัฐบาลไทย-ข่าวทำเนียบรัฐบาล-ครม. เห็นชอบการก่อสร้างระบบสาธารณูปโภค ในพื้นที่รองรับการอพยพราษฎร 5 หมู่บ้าน (เพิ่มเติม) จำนวน 7 รายการ โดยใช้งบประมาณ 82.58 ล้านบาท


วันอังคารที่ 4 มิถุนายน 2567
04/06/2567
พิมพ์
ครม. เห็นชอบการก่อสร้างระบบสาธารณูปโภค ในพื้นที่รองรับการอพยพราษฎร 5 หมู่บ้าน (เพิ่มเติม) จำนวน 7 รายการ โดยใช้งบประมาณ 82.58 ล้านบาท
ครม. เห็นชอบการก่อสร้างระบบสาธารณูปโภค ในพื้นที่รองรับการอพยพราษฎร 5 หมู่บ้าน (เพิ่มเติม) จำนวน 7 รายการ โดยใช้งบประมาณ 82.58 ล้านบาท
วันที่ 4 มิถุนายน 2567 นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรีวันนี้ (4 มิถุนายน 2567) มีมติเห็นชอบตามที่กระทรวงพลังงานเสนอ ดังนี้
1. เห็นชอบการก่อสร้างระบบสาธารณูปโภคในพื้นที่รองรับการอพยพราษฎร 5 หมู่บ้าน (เพิ่มเติม) จำนวน 7 รายการ ได้แก่
(1) งานก่อสร้างโรงเรียนวัดหัวฝาย (เพิ่มเติม)
(2) การขยายเขตระบบไฟฟ้าเป็น 2 ข้างทาง
(3) งานก่อสร้างฌาปนสถาน หมู่ที่ 7 สำหรับบ้านสวนป่าแม่เมาะ หมู่ที่ 7 ตำบลบ้านดง
(4) งานปรับปรุงลานคอนกรีต โรงจอดรถ และสาธารณูปโภค ห้องน้ำ ปรับปรุงภูมิทัศน์บริเวณตลาดกลาง และอื่น ๆ
(5) งานก่อสร้างโรงพยาบาลส่งเสริมสุขภาพตำบล (รพ.สต.) แห่งใหม่ (ทดแทนของเดิม) งานปรับปรุงภูมิทัศน์ งานจัดสร้างบ่อน้ำพุ และระบบไฟฟ้า
(6) โรงจอดรถดับเพลิง 4 คัน พร้อมอาคารสำนักงาน (ทดแทนของเดิม)
(7) งานจัดหาปริมาณน้ำใช้เพิ่มเติม สำหรับพื้นที่รองรับการอพยพบ้านห้วยคิง
โดยใช้งบประมาณจำนวน 82.58 ล้านบาท จากวงเงินงบประมาณที่ได้รับอนุมัติในหลักการไว้แล้ว ตามมติคณะรัฐมนตรีเมื่อวันที่ 15 ตุลาคม 2556 (เรื่อง แนวทางการแก้ไขปัญหาราษฎร 5 หมู่บ้าน ในพื้นที่อำเภอ      แม่เมาะ จังหวัดลำปาง ร้องเรียนขออพยพ) จำนวน 2,970.50 ล้านบาท ประกอบด้วย (1) ค่ารื้อย้าย/ค่าชดเชย อพยพราษฎร 5 หมู่บ้าน จำนวน 2,138.00 ล้านบาท และ (2) ค่าใช้จ่ายในการก่อสร้างระบบสาธารณูปโภคในพื้นที่รองรับการอพยพราษฎร จำนวน 832.50 ล้านบาท โดยการไฟฟ้าฝ่ายผลิตแห่ง      ประเทศไทย (กฟผ.) คาดว่าจะมีค่ารื้อย้าย/ค่าชดเชย เกิดขึ้นจริง จำนวน 1,719.04 ล้านบาท (ซึ่งครอบคลุมเพียงพอกับการจ่ายค่ารื้อย้าย/ค่าชดเชยที่จะเกิดขึ้นในอนาคตแล้ว) และมีงบประมาณคงเหลือ จำนวน 418.96 ล้านบาท
2. กรณีในอนาคตหากงบประมาณการก่อสร้างระบบสาธารณูปโภคในพื้นที่รองรับการอพยพราษฎร 5 หมู่บ้าน ไม่เพียงพอ เห็นควรให้รัฐมนตรีว่าการกระทรวงพลังงานสามารถพิจารณาอนุมัติการใช้งบประมาณคงเหลือจากงบประมาณค่ารื้อย้าย/ค่าชดเชยดังกล่าว เพื่อใช้สำหรับงานก่อสร้างระบบสาธารณูปโภคในพื้นที่รองรับการอพยพราษฎร 5 หมู่บ้าน (เพิ่มเติม) เป็นรายกรณีตามความจำเป็น โดยไม่กระทบต่องบประมาณที่ได้รับอนุมัติในหลักการไว้แล้ว ตามมติคณะรัฐมนตรีเมื่อวันที่ 15 ตุลาคม 2556
ทั้งนี้ กฟผ. ได้ประมาณการค่าใช้จ่ายในส่วนของค่าก่อสร้างระบบสาธารณูปโภคที่ได้รับจัดสรรไว้ตามมติคณะรัฐมนตรี (15 ตุลาคม 2556) จำนวน 832.50 ล้านบาท แล้ว พบว่า งบประมาณคงเหลือในส่วนดังกล่าวไม่เพียงพอกับค่าใช้จ่ายที่เพิ่มขึ้น ดังนั้น กฟผ. จึงจำเป็นต้องนำเงินในส่วนของค่ารื้อย้าย/ค่าชดเชย  ซึ่งคงเหลือจำนวน 418.96 ล้านบาท มาใช้จ่ายสำหรับการดำเนินการดังกล่าว
อย่างไรก็ดี การก่อสร้างระบบสาธารณูปโภคในพื้นที่รองรับการอพยพราษฎร 5 หมู่บ้าน (เพิ่มเติม) จำนวน 7 รายการ จะส่งผลให้ราษฎรในพื้นที่เกิดความปลอดภัยในชีวิตและทรัพย์สินมีปริมาณน้ำเพียงพอต่อการอุปโภคและบริโภค และมีคุณภาพชีวิตความเป็นอยู่ที่ดียิ่งขึ้น นอกจากนี้ การดำเนินการดังกล่าวจะส่งผลให้การดำเนินงานของโรงไฟฟ้าการไฟฟ้าฝ่ายผลิตแห่งประเทศไทย (กฟผ.) แม่เมาะ ซึ่งมีกำลังผลิตไฟฟ้าปริมาณ 19,000 ล้านหน่วยต่อปี (ประมาณร้อยละ 10 ของการผลิตไฟฟ้าทั้งประเทศ) และเป็นโรงไฟฟ้าหลักเพื่อความมั่นคงทางด้านพลังงานของรัฐ ซึ่งใช้ถ่านหินลิกไนต์ซึ่งเป็นเชื้อเพลิงราคาต่ำในการผลิตไฟฟ้าสามารถดำเนินการผลิตไฟฟ้าได้อย่างเป็นปกติ โดบไม่เกิดปัญหาการชุมนุมประท้วงของกลุ่มราษฎรผู้อพยพ

ที่มา : https://www.thaigov.go.th/news/contents/details/83892