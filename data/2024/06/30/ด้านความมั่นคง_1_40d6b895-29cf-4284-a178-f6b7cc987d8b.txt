รัฐบาลไทย-ข่าวทำเนียบรัฐบาล-"พัชรวาท" คิกออฟ 17 โครงการ ทส. เฉลิมพระเกียรติ "ในหลวง" ครบ 6 รอบ 72 พรรษา  


วันเสาร์ที่ 29 มิถุนายน 2567
"พัชรวาท" คิกออฟ 17 โครงการ ทส. เฉลิมพระเกียรติ "ในหลวง" ครบ 6 รอบ 72 พรรษา
"พัชรวาท" คิกออฟ 17 โครงการ ทส. เฉลิมพระเกียรติ "ในหลวง" ครบ 6 รอบ 72 พรรษา
"พัชรวาท" คิกออฟ 17 โครงการ ทส. เฉลิมพระเกียรติ "ในหลวง" ครบ 6 รอบ 72 พรรษา
วันที่ 28 มิถุนายน 2567 เวลา 9.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดโครงการและกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของกระทรวงทรัพยากรธรรมชาติและสิ่งแวดล้อม (ทส.) พร้อมมอบกล้าไม้ต้นโพธิ์ ให้แก่ ผู้แทนหน่วยงานในสังกัด ทส. และผู้แทนหน่วยงานในพื้นที่จังหวัดสระบุรี รวมถึงปลูกต้นรวงผึ้ง และปล่อยสัตว์ป่า ได้แก่ ไก่ป่าตุ้มหูขาว และนกปรอดหัวจุก คืนสู่ธรรมชาติ จำนวน 72 ตัว โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายโกเมนทร์ ทีฆธนานนท์ ที่ปรึกษา รมว.ทส. นายเถลิงศักดิ์ เพ็ชรสุวรรณ รองปลัดกระทรวงฯ คณะผู้บริหารและเจ้าหน้าที่หน่วยงานใน ทส. ตลอดจนนักเรียน และประชาชนในพื้นที่ เข้าร่วมพิธี โดยมีนายบัญชา เชาวรินทร์ ผู้ว่าราชการจังหวัดสระบุรี ให้การต้อนรับ ณ อุทยานแห่งชาติน้ำตกสามหลั่น จ.สระบุรี ซึ่งเป็นสถานที่ที่พระบาทสมเด็จพระเจ้าอยู่หัวได้เสด็จพระราชดำเนินมาทรงศึกษาธรรมชาติ และทอดพระเนตรน้ำตก เมื่อครั้งทรงพระเยาว์
พล.ต.อ.พัชรวาท กล่าวว่า พระบาทสมเด็จพระเจ้าอยู่หัว ทรงมีพระปฐมบรมราชโองการแก่ประชาชนชาวไทย ความว่า "เราจะสืบสาน รักษาและต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" สะท้อนให้เห็นถึงพระราชปณิธาน และพระราชหฤทัยอันแน่วแน่ในการทรงงาน เพื่อจะสืบสาน รักษา และต่อยอดโครงการอันเนื่องมาจากพระราชดำริ ในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยให้ความสำคัญและห่วงใยในเรื่องทรัพยากรธรรมชาติและสิ่งแวดล้อม ทรงพระราชทานแนวพระราชดำริ พระราชทานคำแนะนำ ตลอดจน พระราชทานทรัพย์ส่วนพระองค์ เพื่อเยียวยาผู้ได้รับผลกระทบจากปัญหาอุทกภัยและภัยแล้งที่เกิดขึ้นในหลายพื้นที่ นอกจากนี้ ทรงพระราชทานแนวพระราชดำริให้ดำเนินโครงการในลักษณะต่าง ๆ เพื่อพัฒนาคุณภาพชีวิตประชาชน ในอีกหลายพื้นที่ทั่วประเทศ กระทรวงฯ และทุกภาคส่วน ขอน้อมสำนึกในพระมหากรุณาธิคุณ สืบสานพระราชปณิธานด้วยความจงรักภักดี น้อมนำแนวพระราชดำริในการอนุรักษ์ทรัพยากรธรรมชาติและสิ่งแวดล้อม มาใช้เป็นแนวทางในการขับเคลื่อนนโยบายของกระทรวงฯ ให้บรรลุเป้าหมาย เพื่อสร้างสรรค์คุณประโยชน์ให้แก่ประชาชน และประเทศชาติ สืบไป
นอกเหนือจาก 2 โครงการที่ ทส. ได้รับมอบหมายให้ดำเนินการในนามรัฐบาล คือ โครงการ 72 ล้านต้น พลิกฟื้นผืนป่า เฉลิมพระเกียรติฯ และโครงการแหล่งน้ำบาดาลขนาดใหญ่แก้ปัญหาภัยแล้ง อันเนื่องมาจากพระราชดำริ 72 แห่ง เฉลิมพระเกียรติฯ ที่ได้มีการเปิดตัวโครงการไปแล้ว ทส. ได้ดำเนินโครงการและกิจกรรมเฉลิมพระเกียรติฯ อีก 17 โครงการ อาทิ โครงการ 72 พื้นถิ่นพรรณไม้ เฉลิมพระเกียรติฯ โครงการบำรุงรักษาต้นไม้ เฉลิมพระเกียรติฯ โครงการรวมใจภักดิ์ รักษ์ป่า เฉลิมพระเกียรติฯ โครงการสารคดีตามรอยเสด็จฯ ในผืนป่าอนุรักษ์ เฉลิมพระเกียรติฯ โครงการฟื้นฟูป่าต้นน้ำคลองแม่ข่า เฉลิมพระเกียรติฯ โครงการรวมใจภักดิ์ อนุรักษ์ทรัพยากรทางทะเลและชายฝั่ง เฉลิมพระเกียรติฯ โครงการเสริมสร้างระบบนิเวศและแหล่งน้ำสำหรับช้างป่า เฉลิมพระเกียรติฯ โครงการรักษาต่อยอดฟื้นฟูบ่อน้ำบาดาลในพื้นที่ทุรกันดาร พื้นที่ชายขอบ เฉลิมพระเกียรติฯ โครงการจัดนิทรรศการทรัพยากรธรณี เฉลิมพระเกียรติฯ โครงการปวงประชารวมพลังร่วมใจรักษ์แหล่งน้ำ เฉลิมพระเกียรติฯ โครงการภาคีเครือข่ายร่วมใจลดก๊าซเรือนกระจก เฉลิมพระเกียรติฯ โครงการปลูกไม้ดีมีค่า 72 แห่ง เฉลิมพระเกียรติฯ โครงการส่งเสริมความรู้ สืบสานอนุรักษ์ทรัพยากรพืชอย่างยั่งยืน เฉลิมพระเกียรติฯ โครงการสร้างมูลค่าผลิตภัณฑ์จากพรรณไม้ทรงปลูก เฉลิมพระเกียรติฯ โครงการจัดกิจกรรมเนื่องในวันพื้นที่ชุ่มน้ำโลก เฉลิมพระเกียรติฯ และโครงการจัดทำหนังสือ “ต้นไม้ทรงปลูกในรัชกาลที่ 10” และ “ซากดึกดำบรรพ์ขึ้นทะเบียนสมบัติชาติ”

ที่มา : https://www.thaigov.go.th/news/contents/details/85165