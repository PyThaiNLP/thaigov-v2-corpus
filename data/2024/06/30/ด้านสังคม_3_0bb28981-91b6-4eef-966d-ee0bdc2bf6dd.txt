รัฐบาลไทย-ข่าวทำเนียบรัฐบาล-ดีอี เตือนระวัง โจรออนไลน์ “หลอกลงทุนหุ้น-ออมเงินวัยเกษียณ”


วันอาทิตย์ที่ 30 มิถุนายน 2567
ดีอี เตือนระวัง โจรออนไลน์ “หลอกลงทุนหุ้น-ออมเงินวัยเกษียณ”
ดีอี เตือนระวัง โจรออนไลน์ “หลอกลงทุนหุ้น-ออมเงินวัยเกษียณ”
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมที่เกี่ยวข้องกับอาชญากรรมออนไลน์รายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ธนาคารอิสลามแห่งประเทศไทยส่งหนังสือแจ้งการกรอกข้อมูลเอกสารและบัญชีธนาคารผิด” รองลงมาคือเรื่อง “ไอดี catny1992 ชักชวนให้ลงทุน รับรองโดยสำนักงาน ก.ล.ต.” โดยขอให้ประชาชนอย่าหลงเชื่อข่าวปลอม หวั่นตกเป็นเหยื่อของมิจฉาชีพ หรืออาจทำให้เกิดความเสียหายต่อทรัพย์สิน และมีผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 21 – 27 มิถุนายน 2567 พบข้อความที่เข้ามาทั้งหมด 1,093,135 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 262 ข้อความ
ทั้งนี้มีเรื่องที่ต้องดำเนินการตรวจสอบทั้งหมด 200 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 96 เรื่อง โดยในจำนวนนี้มีข่าวปลอมที่เกี่ยวข้องกับอาชญากรรมออนไลน์ที่ประชาชนให้ความสนใจมากที่สุด จำนวน 10 อันดับ ได้แก่
อันดับที่ 1 : เรื่อง  ธนาคารอิสลามแห่งประเทศไทยส่งหนังสือแจ้งการกรอกข้อมูลเอกสารและบัญชีธนาคารผิด
อันดับที่ 2 : เรื่อง ไอดี catny1992 ชักชวนให้ลงทุน รับรองโดยสำนักงาน ก.ล.ต.
อันดับที่ 3 : เรื่อง AOT เปิดเพจเฟซบุ๊กหุ้นการบินไทยสำหรับมือใหม่
อันดับที่ 4 : เรื่อง SET50 SET100 เปิดให้ลงทุนกับกองทุนคุณภาพ ราคาเปิดพอร์ต เริ่มต้น 1,000 บาท
อันดับที่ 5 : เรื่อง สินเชื่อกรุงไทยใจป้ำ ผ่านบัญชี TikTok krungthai_02
อันดับที่ 6 : เรื่อง ลงทุนหุ้นผ่านเว็บ https://aa.satti-pu.xyz/#/login ของตลาดหลักทรัพย์ฯ
อันดับที่ 7 : เรื่อง ตลาดหลักทรัพย์เปิดพอร์ตหุ้นออนไลน์ ผ่านเว็บไซต์ https://stockset.net/index/login
อันดับที่ 8 : เรื่อง บัญชีไลน์ HSH-Gold futures ชักชวนให้ลงทุน รับรองโดยสำนักงาน ก.ล.ต.
อันดับที่ 9 : เรื่อง  ตลาดหลักทรัพย์ฯ เปิดให้ซื้อกองทุนผู้สูงอายุ ผลตอบแทนสูง เริ่มต้นที่ 1,000 บาท
อันดับที่ 10 : เรื่อง ออมเงินเพื่อวางแผนวัยเกษียณ ผ่านตัวแทน Liberator Securities
“เมื่อพิจารณาจากข่าวปลอมที่เกี่ยวกับอาชญากรรมออนไลน์ จาก 10 อันดับ ข้างต้น พบว่าส่วนใหญ่เป็นข่าวที่มีการอ้างถึงหน่วยงานรัฐ และธนาคารรัฐ จึงทำให้ประชาชนเกิดความเชื่อถือและมีความสนใจเป็นอันดับต้นๆ โดยหากหลงเชื่อโดยไม่ตรวจสอบรายละเอียดข้อเท็จจริง อาจทำให้เกิดความเสียหายและผลกระทบทั้งในส่วนบุคคล และประชาชนส่วนใหญ่ในสังคมได้” นายเวทางค์กล่าว
“อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน หลงเชื่อทำธุรกรรมใดๆ ผ่านแพลตฟอร์มต้องสงสัย อาจทำให้เกิดความเสียหายต่อทรัพย์สินและข้อมูลส่วนบุคคลได้ หรือหากส่งต่อข้อมูลข่าวปลอม ทำให้เกิดการหลงเชื่อ ส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด โดยสามารถตรวจสอบ ติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ตลอด 24 ชั่วโมง”
-------------------------------------------------------------------------

ที่มา : https://www.thaigov.go.th/news/contents/details/85175