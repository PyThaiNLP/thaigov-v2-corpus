รัฐบาลไทย-ข่าวทำเนียบรัฐบาล-ไม่มาพลาดอย่างแรงส์ !! วันสุดท้าย Job Expo "พิพัฒน์" จัดหนักวันสุดท้าย ส่งเสริมการมีงานทำ แนะแนวการเรียนตรงสายงานที่ชอบ พร้อมแนะนำอาชีพอิสระ 30 อาชีพฟรี


วันอาทิตย์ที่ 30 มิถุนายน 2567
30/06/2567
พิมพ์
ไม่มาพลาดอย่างแรงส์ !! วันสุดท้าย Job Expo "พิพัฒน์" จัดหนักวันสุดท้าย ส่งเสริมการมีงานทำ แนะแนวการเรียนตรงสายงานที่ชอบ พร้อมแนะนำอาชีพอิสระ 30 อาชีพฟรี
วันที่ 30 มิถุนายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยถึงภาพรวมการจัดงาน JOB EXPO THAILAND 2024 มหกรรมหางานที่สนุกที่สุด ที่กระทรวงแรงงาน โดยกรมการจัดหางานจัดขึ้นมาตั้งแต่วันที่ 28 มิถุนายนที่ผ่านมา
จนกระทั่งถึงวันนี้ 30 มิถุนายน ซึ่งถือเป็นวันสุดท้ายของการจัดงานที่ศูนย์การประชุมแห่งชาติสิริกิติ์นั้น ซึ่งภาพรวมการจัดงานทั้งสองวันที่ผ่านมาบรรยากาศเป็นไปด้วยความคึกคัก มีน้อง ๆ นักเรียน นักศึกษาจากสถาบันการศึกษาต่างๆ รวมทั้งผู้สูงอายุ ผู้พิการ ทหารปลดประจำการ และคนหางานจากทั่วประเทศ ต่างทยอยเดินทางเข้าร่วมงานกันอย่างล้นหลาม ซึ่งโซนที่ได้รับความนิยมมากที่สุด 3 อันดับแรก ได้แก่ โซนส่งเสริมและสนับสนุนการมีงานทำ Job Matching โซนแนะแนวเส้นทางการศึกษาเพื่อการประกอบอาชีพ และโซนส่งเสริมและสนับสนุนการมีงานทำ เนื่องจากมีผู้ใช้บริการเนืองแน่นเป็นพิเศษตลอดทั้งวัน จากการพบปะพูดคุยกับพี่น้องประชาชนที่มาร่วมงานต่างพึงพอใจที่กระทรวงแรงงานอำนวยความสะดวกให้กับคนหางาน โดยเตรียมตำแหน่งงานว่าง ในประเทศกว่า 600,000 อัตรา และเปิดรับสมัครคนงานที่มีความประสงค์ที่จะไปทำงานต่างประเทศอีก 100,000 อัตรา พร้อมเชิญ 222 สถานประกอบการชั้นนำมารับสมัครงานโดยตรง ถือเป็นการเปิดโอกาสให้คนหางานได้มาเจอกันและได้สมัครงานกับบริษัทที่ตนเองสนใจในคราวเดียว ในส่วนนายจ้าง/สถานประกอบการที่กำลังขาดแคลนแรงงานก็สามารถคัดเลือกผู้สมัครงานที่มีทักษะความสามารถตรงกับตำแหน่งงาน
นายพิพัฒน์ กล่าวต่อว่า ผมขอเชิญชวนเพื่อนๆ พี่น้องผู้ใช้แรงงานทุกสาขาอาชีพ โดยเฉพาะน้อง ๆ ที่สำเร็จ
การศึกษาใหม่ ได้เดินเข้ามาสำรวจ หารือ หรือเจรจากับสถานประกอบการต่างๆ เพื่อจะได้สิ่งที่ถูกใจที่จะได้เข้าไปทำงานในโอกาสต่อไป ซึ่งหากพลาดโอกาสนี้ก็คงต้องรออีกครั้งในปีหน้า ผมคิดว่าโอกาสนี้เป็นโอกาสที่ดีที่สุด เป็นช่วงจังหวะที่ดีที่สุด ขอให้ท่านได้เดินเข้ามาพูดคุย เจรจากัน เมื่อเดินเข้ามาแล้วก็ขอให้ประสบความสำเร็จ แต่ถ้ามา
ไม่ได้ในงานก็สามารถลงทะเบียนหาตำแหน่งงานผ่านทางระบบออนไลน์ได้ที่เว็บไซต์กรมการจัดหางาน สำหรับคนที่อยากจะทำงานและอยากรู้ว่ามีตำแหน่งงานอะไรบ้างที่ปัจจุบันมีการเปิดรับสมัคร เนื่องจากระยะเวลา 3 วันอาจเป็นช่วงระยะที่สั้นไป แต่เมื่อท่านเข้ามาในเว็บไซต์ของกรมการจัดหางาน ท่านก็สามารถเข้าไปดูได้ว่าตำแหน่งงานที่ประกาศมีอะไรบ้างและตรงกับความต้องการหรือไม่ และที่สำคัญกว่านั้นท่านสามารถกรอกข้อมูลที่ตนเองถนัด มีความเชี่ยวชาญ หรือสำเร็จการศึกษาและต้องการตำแหน่งงานในตำแหน่งอะไรก็สามารถกรอกข้อมูลเข้าไปในเว็บไซต์กรมการจัดหางานได้
“นอกจากนี้ ภายในงานยังมีอาชีพอิสระกว่า 30 อาชีพที่มาเปิดบูธภายในงาน เช่น กลุ่มผู้รับงานไปทำที่บ้าน หรือกลุ่มผู้ประกอบการอาชีพอิสระ ซึ่งอาจจะเป็นอาชีพเสริมหรืออาชีพหลักก็ได้ที่ได้รับงานไปทำที่บ้านของเราเอง ฉะนั้นหากใครมีความสนใจที่ต้องการหารายได้เสริมในช่วงวันหยุดหรือช่วงเวลาที่ว่างเว้นจากอาชีพหลัก ท่านก็สามารถมาเที่ยวชมในงานนี้ได้ด้วยเช่นเดียวกัน อย่างน้อยท่านสามารถมาเดินดูได้ว่าอาชีพอิสระกว่า 30 อาชีพนั้นท่านชอบอาชีพอิสระอะไรบ้าง เรามีความสามารถทำอะไรได้บ้าง โดยเฉพาะในช่วงสภาวะที่เศรษฐกิจชะลอตัวลงหรือหยุดยิ่ง จึงอยากให้ท่านได้มีอาชีพเสริมหรือนำอาชีพอิสระเหล่านี้ไปสร้างรายได้เสริมให้กับครอบครัวอีกด้วย ผมจึงถือโอกาสนี้เชิญชวนทุกท่านอีกครั้งที่กำลังมองหางานทำ ผู้ที่ต้องการเปลี่ยนงาน โดยเฉพาะน้อง ๆ ที่จบการศึกษาใหม่ให้ได้มาพบปะเจอกันกับผู้ประกอบการในงานนี้ ซึ่งวันนี้ถือเป็นวันสุดท้ายของการจัดงาน ตั้งแต่เวลา 11.00 – 21.00 น. ที่ HALL 6 – 7 ศูนย์การประชุมแห่งชาติสิริกิติ์” นายพิพัฒน์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ภายในงาน JOB EXPO THAILAND 2024 ยังมีกิจกรรมอีกมากที่เหมาะกับผู้ที่ต้องการมีงานทำ มีอาชีพเสริม พัฒนาทักษะ หรือมองหาแรงบันดาลใจในการทำงาน จึงขอเชิญชวนพี่น้องประชาชนเปิดโอกาสให้ตัวเอง ที่งาน JOB EXPO THAILAND 2024 วันนี้ – 30 มิถุนายน 2567 เวลา 11.00 – 21.00 น. ณ ศูนย์การประชุมแห่งชาติสิริกิติ์ Hall 6 - 7 กรุงเทพมหานคร โดยสามารถลงทะเบียนล่วงหน้าเพื่อความสะดวกในการค้นหางาน จับคู่งานที่สนใจ ที่เว็บไซต์ jobit.doe.go.th/jobexpothailand2024
สำหรับนักเรียน นักศึกษา ผู้สูงอายุ ผู้พิการ และคนหางานจากทั่วประเทศที่เดินทางมาร่วมงานในวันนี้ (30 มิถุนายน 2567) จะได้รับฟัง INSPIRATION TALK ถึง 5 หัวข้อ ได้แก่ การเสวนาหัวข้อ : ทักษะดิจิทัสสำหรับตลาดแรงงานไทย  ในปัจจุบันและอนาคต (DIGITAL SKILL FOR THR CURRENT AND FUTURE THAI LABOR MARKET) ระหว่างคุณเขมนรินทร์ รัตนาอัมพวัลย์ รองประธานสภา : สภาดิจิทัลเพื่อเศรษฐกิจและสังคมแห่งประเทศไทย คุณภัทรเสฏฐ หนุนภักดี THAILAND COUNTRY LEAD : LINKEDIN และคุณนิธิภัทร ศรีธัญญา ผู้อำนวยการสถาบันพัฒนาบุคลากรดิจิทัล : กรมพัฒนาฝีมือแรงงาน 2. หัวข้อ : วิธีการตั้งเป้าหมายและ CAREER PLAN ให้ตรงจุด โดยคุณเบ็น บวรชัย โศจิพันธุ์ ผู้อำนวยการผู้จัดการ LEARN CORPORATION GROUP 3. หัวข้อ : การสร้างโอกาสการจ้างงานภาคอุตสาหกรรมโลจิสติกส์ในยุคดิจิทัล โดยคุณชินนะปกรณ์ พันภัย จากสมาคมผู้รับจัดการขนส่งสินค้าระหว่างประเทศ (TIFFA) 4. หัวข้อ : SME ยุคดิจิทัล : จ้างงานอย่างไรให้ได้ใจคนรุ่นใหม่ โดยผู้แทนภาคธุรกิจ SME และ 5. หัวข้อ : การแนะแนวอาชีพและทักษะด้านดิจิทัล โดยคุณอุบล สุทธนะ อุปนายกสมาคมอุตสาหกรรมซอฟต์แวร์ไทย พร้อมสนุกสนานปิดท้ายกับมินิคอนเสิร์ตจากศิลปินชื่อดัง PURPEECH และ DEPT หรือหากเดินทางมาไม่ได้กรมการจัดหางานมีช่องทางออนไลน์ของกรมจัดหางาน ที่เว็บไซต์ ไทยมีงานทำ.doe.go.th เพื่อหาตำแหน่งงานได้เช่นเดียวกัน

ที่มา : https://www.thaigov.go.th/news/contents/details/85172