รัฐบาลไทย-ข่าวทำเนียบรัฐบาล-ดร. นลินี ทวีสิน เยี่ยมชม Thai Sturgeon Farm ที่หัวหิน ชูจุดเด่นด้านความยั่งยืนในกระบวนการผลิตคาเวียร์ สอดคล้องนโยบายรัฐด้านการส่งเสริมการเกษตรสร้างสรรค์


วันอาทิตย์ที่ 30 มิถุนายน 2567
30/06/2567
พิมพ์
ดร. นลินี ทวีสิน เยี่ยมชม Thai Sturgeon Farm ที่หัวหิน ชูจุดเด่นด้านความยั่งยืนในกระบวนการผลิตคาเวียร์ สอดคล้องนโยบายรัฐด้านการส่งเสริมการเกษตรสร้างสรรค์
ดร. นลินี ทวีสิน เยี่ยมชม Thai Sturgeon Farm ที่หัวหิน ชูจุดเด่นด้านความยั่งยืนในกระบวนการผลิตคาเวียร์ สอดคล้องนโยบายรัฐด้านการส่งเสริมการเกษตรสร้างสรรค์ ผลักดันไทยเป็นฐานเพาะเลี้ยงและส่งออกคาเวียร์แถวหน้าของโลก
วันที่ 30 มิถุนายน 2567 ดร. นลินี ทวีสิน ผู้แทนการค้าไทย เปิดเผยว่า วันนี้ตนได้เข้าเยี่ยมชมฟาร์ม Thai Sturgeon ซึ่งเป็นฟาร์มเพาะเลี้ยงปลาสเตอร์เจียนเพื่อผลิตไข่ปลาคาเวียร์ที่มีคุณภาพสูง ได้มาตรฐานโลก ณ อ. หัวหิน จังหวัดประจวบคีรีขันธ์ โดยมีคุณ Alexey Tyutin เจ้าของร่วมฟาร์ม Thai Sturgeon ให้การต้อนรับและนำชมฟาร์ม โดย Thai Sturgeon ฟาร์ม นั้นมีปลาสเตอร์เจียนอยู่ทั้งสิ้นราว 1,250 ตัว โดยเป็นฟาร์มปิดที่มีการควบคุมสภาพแวดล้อม โดยมีการใช้เทคโนโลยีมาควบคุมตลอดกระกวนการ ไม่ว่าจะเป็นการควบคุมอุณหภูมิน้ำ ให้มีความเหมาะสมกับปลาสเตอร์เจียน การให้อาหาร รวมถึงมีการใช้เครื่องอัลตราซาวน์ในการระบุเพศของปลา ตลอดจนปลาทุกตัวจะมีการฝังชิพ เพื่อให้ง่ายต่อการติดตาม
ดร. นลินีเปิดเผยเพิ่มเติมว่า Thai Sturgeon ฟาร์มนั้นเป็นฟาร์มที่มีจุดเด่นด้านความยั่งยืน เนื่องจากใช้วิธีการรีดไข่ปลา โดยมิได้ชำแหละปลา ซึ่งเป็นการรักษาความสมดุลในระยะยาวของธรรมชาติ เนื่องจากในธรรมชาตินั้น ปลาสเตอร์เจียนสามารถมีอายุยืนยาวได้ถึง 100 ปี ในขณะที่การไม่ชำแหละปลานั้น ก็ยังเป็นเรื่องดีกับผู้บริโภคในแง่ของราคาที่มีความเหมาะสม นอกจากนี้ จากการที่เป็นฟาร์มในรูปแบบปิด จึงไม่มีการปล่อยน้ำเสียสู่ระบบนิเวศภายนอก ในขณะที่ไฟฟ้าส่วนหนึ่งของฟาร์มก็ถูกผลิตโดยพลังงานแสงอาทิตย์
ผู้แทนการค้าไทย กล่าวทิ้งท้ายว่า การส่งเสริมการทำฟาร์มเพาะเลี้ยงปลาสเตอร์เจียนเพื่อผลิตไข่ปลาคาเวียร์ในไทยนั้น สอดคล้องกับนโยบายของรัฐบาลในการส่งเสริมการวิจัยและพัฒนาที่สร้างสรรค์และยั่งยืนในอุตสาหกรรมการเกษตรไทย ตลอดจนเป็นส่งเสริมการจ้างงาน และส่งเสริมความเชี่ยวชาญในทักษะพิเศษ รวมถึง ยังสามารถนำไข่ปลาคาเวียร์มาเป็นวัตถุดิบส่วนหนึ่งของอาหารไทย เป็นการส่งเสริม Soft Power ด้านอาหารของไทยได้ด้วย โดยในฐานะผู้แทนการค้าไทย นั้น ตนพร้อมสนับสนุนด้านการวิจัยและเพาะพันธุ์ปลา การออกใบรับรองการส่งออก และการจัดทำมาตรฐานไข่ปลาคาเวียร์ เพื่อส่งเสริมให้ไทยเป็นฐานการเพาะเลี้ยงและส่งออกไข่ปลาคาเวียร์ในระดับแนวหน้าต่อไป

ที่มา : https://www.thaigov.go.th/news/contents/details/85169