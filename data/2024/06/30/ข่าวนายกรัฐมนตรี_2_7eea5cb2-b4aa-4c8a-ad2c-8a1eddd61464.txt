รัฐบาลไทย-ข่าวทำเนียบรัฐบาล-นายกฯ ติดตามโครงการขุดลอกอ่างเก็บน้ำห้วยแก้ว อ.รัตนบุรี จ.สุรินทร์ มุ่งให้ประชาชนมีปริมาณน้ำเพียงพอ ต่อความต้องการอุปโภคบริโภคและการเกษตร


วันอาทิตย์ที่ 30 มิถุนายน 2567
30/06/2567
พิมพ์
นายกฯ ติดตามโครงการขุดลอกอ่างเก็บน้ำห้วยแก้ว อ.รัตนบุรี จ.สุรินทร์ มุ่งให้ประชาชนมีปริมาณน้ำเพียงพอ ต่อความต้องการอุปโภคบริโภคและการเกษตร
นายกฯ ติดตามโครงการขุดลอกอ่างเก็บน้ำห้วยแก้ว อ.รัตนบุรี จ.สุรินทร์ มุ่งให้ประชาชนมีปริมาณน้ำเพียงพอ ต่อความต้องการอุปโภคบริโภคและการเกษตร
วันนี้ (30 มิถุนายน 2567) เวลา 09.30 น. ณ อ่างเก็บน้ำห้วยแก้ว อำเภอรัตนบุรี จังหวัดสุรินทร์  นายเศรษฐา ทวีสิน นายกรัฐมนตรี ติดตามสถานการณ์น้ำในพื้นที่ โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นางมนพร เจริญศรี รัฐมนตรีช่วยว่าการกระทรวงคมนาคม และคณะร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรีเปิดเผยว่า เมื่อนายกฯ เดินทางมาถึงบริเวณอ่างเก็บน้ำห้วยแก้วได้ทักทายพูดคุยกับข้าราชการ กำนันผู้ใหญ่บ้าน ประชาชนที่มารอต้อนรับ ซึ่งมีประชาชนชาวรัตนบุรีนำพวงมาลัย ผ้าขาวม้า เสื่อทอ มามอบให้นายกฯ เพื่อเป็นที่ระลึก จากนั้น นายกฯ รับฟังบรรยายสรุปโครงการขุดลอกอ่างเก็บน้ำห้วยแก้ว บ้านสร้างบก ตำบลหนองบัวบาน จากนายชูชาติ รักจิตร อธิบดีกรมชลประทาน โดยเมื่อโครงการดังกล่าวแล้วเสร็จ จะสามารถเก็บกักน้ำเพิ่มขึ้นอีก 300,000 ลูกบาศก์เมตร มีพื้นที่รับประโยชน์ได้ 3,645 ไร่ และช่วยแก้ไขปัญหาขาดแคลนน้ำเพื่อการผลิตน้ำประปาในเขตอำเภอรัตนบุรี จำนวน 7 ตำบล ราษฎร 4,808 ครัวเรือน และพื้นที่อำเภอสนม จำนวน 2 ตำบล ราษฎร 2,878 ครัวเรือน รวมทั้งสิ้น 2 อำเภอ 9 ตำบล ราษฎร จำนวน 7,686 ครัวเรือน ซึ่งจะส่งผลให้มีปริมาณน้ำเพียงพอต่อความต้องการอุปโภค บริโภคและการเกษตรของประชาชนในพื้นที่
นายกฯ กล่าวว่าให้เริ่มดำเนินการเพื่อทำให้จุน้ำได้มากขึ้น สำหรับเก็บน้ำหน้าฝน เผื่อไว้ใช้ในหน้าแล้ง และเพื่อการแก้ปัญหาได้ในระยะยาวด้วย และนายกฯ ได้สอบถามเจ้าหน้าที่ถึงปัญหาน้ำท่วมด้วยความห่วงใย ซึ่งเจ้าหน้าที่รายงานว่าบริเวณพื้นที่ดังกล่าวจะประสบปัญหาภัยแล้งเป็นส่วนใหญ่ จากนั้น นายกฯ ได้เดินทางต่อไปยังโรงเรียนรัตนบุรี จังหวัดสุรินทร์ เพื่อร่วมประชุมหารือแผนพัฒนาจังหวัดสุรินทร์ต่อไป

ที่มา : https://www.thaigov.go.th/news/contents/details/85174