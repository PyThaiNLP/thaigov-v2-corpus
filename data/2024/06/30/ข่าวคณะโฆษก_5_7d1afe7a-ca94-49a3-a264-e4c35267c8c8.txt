รัฐบาลไทย-ข่าวทำเนียบรัฐบาล-“คารม” เผยข่าวดีสำหรับแรงงานไทย สนใจไปทำงานมาเก๊า


วันอาทิตย์ที่ 30 มิถุนายน 2567
30/06/2567
พิมพ์
“คารม” เผยข่าวดีสำหรับแรงงานไทย สนใจไปทำงานมาเก๊า
“คารม” เผยข่าวดีสำหรับแรงงานไทย สนใจไปทำงานมาเก๊า และเกาหลีใต้ โอกาสมาถึงแล้วรีบสมัครด่วน ทางเว็ปไซต์ toea.doe.go.th
วันนี้ 30 มิถุนายน 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กรมการจัดหางานร่วมกับสำนักงานแรงงาน ณ เมืองฮ่องกง เปิดรับสมัครคนหางานไปทำงานกับนายจ้างบริษัท Galaxy Entertainment Group (ครั้งที่ 2/2567) โดยเปิดรับสมัครถึงวันที่ 8 กรกฎาคม 2567 จำนวน 6 ตำแหน่ง 28 อัตรา ได้แก่ 1. พนักงานต้อนรับลูกค้าวีไอพี จำนวน 8อัตรา ค่าจ้าง 16,000 - 18,000 เหรียญมาก้า/เดือน ประมาณ 73,022 - 82,150 บาท 2. กัปตัน จำนวน 5 อัตรา ค่าจ้าง 15,000 เหรียญมาก๊า/เดือน ประมาณ 68,459 บาท 3. หัวหน้าแผนกอาหารและเรื่องดื่ม จำนวน 5 อัตรา ค่าจ้าง 18,000 เหรียญมาเก๊า/เดือน ประมาณ 82,150 บาท 4. พนักงานนวด จำนวน 5 อัตรา ค่าจ้าง 13,000 เหรียญมาเก๊า/เดือน ประมาณ 59,331 บาท 5. พนักงานผ่ายต้อนรับวีไอพี จำนวน 2 อัตรา ค่าจ้าง 14,000 เหรียญมาเก๋า/เดือน ประมาณ 63,895 บาท และ 6. พนักงานอาวุโสฝ่ายบริการลูกค้า จำนวน 3 อัตรา ค่าจ้าง 22,000 เหรียญมาก๊า/เดือน ประมาณ 100,406 บาท
นายคารม กล่าวว่า สำหรับแรงงานที่ต้องการไปทำงานภาคประมงตามฤดูกาล ในสาธารณรัฐเกาหลี กรมการจัดหางานร่วมกับอำเภอโคฮึง จังหวัดซอลลานัม สาธารณรัฐเกาหลีเปิดรับสมัครแรงงานไทยไปทำงาน โดยเปิดรับสมัครถึงวันที่ 2 กรกฎาคมนี้ จำนวน 2 ตำแหน่ง ดังนี้ 1.ตำแหน่งคนงานเกษตรตามกดูกาล (การปลูกข้าวและการเก็บเกี่ยวส้มยูอา) 2567 จำนวน 5 อัตรา เพศชาย 4 อัตรา และเพศหญิง 1 อัตรา 2.ตำแหน่งคนงานประมงตามฤดูกาล (การทำสาหร่าย) จำนวน 7 อัตรา (เพศชาย 3 อัตรา และเพศหญิง 4 อัตรา) ค่าจ้าง 2,060,740 วอนต่อเดือน ประมาณ 53,991 บาท
“การรับสมัครครั้งนี้ เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่งคนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกไปทำงานจะมีค่าใช้จ่ายเท่าที่จำเป็น ได้แก่ ค่ารูปถ่าย ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมาชิกกองทุนเพื่อช่วยเหลือคนหางานไปทำงานต่างประเทศ รวมค่าใช้จ่ายทั้งสิ้นประมาณ 4,000 บาท โดยผู้ที่สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทยไปต่างประเทศโดยรัฐจัดส่ง หรือสอบถามรายละเอียดเพิ่มเติมได้ที่ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694”นายคารม ย้ำ

ที่มา : https://www.thaigov.go.th/news/contents/details/85177