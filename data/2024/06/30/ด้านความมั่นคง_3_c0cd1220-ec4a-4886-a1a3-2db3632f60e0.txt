รัฐบาลไทย-ข่าวทำเนียบรัฐบาล-“พัชรวาท” ติดตามสถานการณ์ทางทะเลและชายฝั่ง รอบ 4 เดือน เร่งหารือกำหนดมาตรการคุ้มครองพื้นที่หมู่เกาะสีชัง จ.ชลบุรี และเกาะสาหร่าย จ.สตูล


วันเสาร์ที่ 29 มิถุนายน 2567
“พัชรวาท” ติดตามสถานการณ์ทางทะเลและชายฝั่ง รอบ 4 เดือน เร่งหารือกำหนดมาตรการคุ้มครองพื้นที่หมู่เกาะสีชัง จ.ชลบุรี และเกาะสาหร่าย จ.สตูล
“พัชรวาท” ติดตามสถานการณ์ทางทะเลและชายฝั่ง รอบ 4 เดือน เร่งหารือกำหนดมาตรการคุ้มครองพื้นที่หมู่เกาะสีชัง จ.ชลบุรี และเกาะสาหร่าย จ.สตูล
“พัชรวาท” ติดตามสถานการณ์ทางทะเลและชายฝั่ง รอบ 4 เดือน เร่งหารือกำหนดมาตรการคุ้มครองพื้นที่หมู่เกาะสีชัง จ.ชลบุรี และเกาะสาหร่าย จ.สตูล
วันที่ 27 มิถุนายน 2567 เวลา 13.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมคณะกรรมการนโยบายและแผนการบริหารจัดการทรัพยากรทางทะเลและชายฝั่งแห่งชาติ (กทช.) ครั้งที่ 2/2567 พร้อมเยี่ยมชมนิทรรศการการบริหารจัดการพื้นที่ชายฝั่ง โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายกุศล โชติรัตน์ รองปลัดกระทรวงฯ นางภาวินี ณ สายบุรี ผู้ตรวจราชการกระทรวงฯ พร้อมคณะกรรมการ และผู้ทรงคุณวุฒิ เข้าร่วมการประชุมฯ และมี ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง ทำหน้าที่ฝ่ายเลขานุการ ณ ห้องประชุมลำแพน ชั้น 9 อาคารรัฐประศาสนภักดี ศูนย์ราชการฯ ถนนแจ้งวัฒนะ โดยที่ประชุมฯ ได้รับทราบรายงานสถานการณ์ทรัพยากรทางทะเลและชายฝั่ง และการกัดเซาะชายฝั่ง ในพื้นที่ 24 จังหวัดชายฝั่งทะเล รอบ 4 เดือน (กุมภาพันธ์ - พฤษภาคม 2567) แนวทางการบริหารจัดการพื้นที่ป่าชายเลนและป่าชายหาด รวมทั้งรายงานผลการประชุมคณะกรรมการคุ้มครองสิ่งแวดล้อมทางทะเล ครั้งที่ 81 รายงานผลการประชุมวิชาการนานาชาติด้านวิทยาศาสตร์ทางทะเล ครั้งที่ 11 และการประชุมระดับภูมิภาคทศวรรษแห่งสหประชาชาติว่าด้วยมหาสมุทร ครั้งที่ 2
พร้อมทั้งมีมติประชุมฯ ที่สำคัญ อาทิ การเห็นชอบ (ร่าง) รายงานสถานการณ์ด้านทรัพยากรทางทะเลและชายฝั่ง และการกัดเซาะชายฝั่งของประเทศ พ.ศ. 2566 ซึ่งมีประเด็นปัญหาเร่งด่วน ได้แก่ ความเสื่อมโทรมของคุณภาพน้ำและการกัดเซาะชายฝั่ง ในพื้นที่อ่าวไทยตอนใน และการระบาดของปลาหมอสีคางดำ โดย พล.ต.อ.พัชรวาท ได้เน้นย้ำให้หน่วยงานที่เกี่ยวข้องเร่งแก้ไขปัญหารวมกันอย่างบูรณาการทั้งในระดับจังหวัดและระดับพื้นที่ ผ่านกลไกการมีส่วนร่วม รวมทั้ง เห็นชอบการออกประกาศกระทรวงทรัพยากรธรรมชาติและสิ่งแวดล้อม เรื่อง กำหนดแนวเขตพื้นที่และมาตรการคุ้มครองทรัพยากรทางทะเลและชายฝั่ง ตาม พ.ร.บ.ส่งเสริมการบริหารจัดการทรัพยากรทางทะเลและชายฝั่ง พ.ศ. 2558 มาตรา 22 ใน 2 พื้นที่ ได้แก่ พื้นที่หมู่เกาะสีชัง อำเภอเกาะสีชัง จังหวัดชลบุรี และพื้นที่ตำบลเกาะสาหร่าย อำเภอเมือง จังหวัดสตูล อาทิ การห้ามทำให้เกิดมลพิษ ห้ามเททิ้งขยะ ห้ามทิ้งสมอเรือ ห้ามสร้างสิ่งปลูกสร้างใด ๆ บริเวณแนวปะการัง ห้ามนำและใช้ผลิตภัณฑ์กันแดดที่เป็นอันตรายต่อปะการัง ห้ามการขุด การถมทะเล หรือการขุดลอกร่องน้ำ และห้ามเก็บหรือขนย้ายเปลือกหอยทุกประเภทบนเกาะหอขาว เพื่อให้เกิดความสมดุลระหว่างการอนุรักษ์ทรัพยากรทางทะเลและการพัฒนาเศรษฐกิจ นอกจากนี้ ยังได้มอบหมายให้กรมทรัพยากรทางทะเลและชายฝั่ง และหน่วยงานทุกภาคส่วนที่เกี่ยวข้องดำเนินการตามนโยบายของรัฐบาลและ กทช. อย่างเร่งด่วน ติดตามความก้าวหน้าการแก้ไขปัญหาอย่างใกล้ชิด เพื่อเร่งฟื้นฟูทรัพยากรทางทะเลให้กลับมาสมบูรณ์ต่อไป

ที่มา : https://www.thaigov.go.th/news/contents/details/85167