รัฐบาลไทย-ข่าวทำเนียบรัฐบาล-​“นายกฯ” ขอ ปชช. อย่าเพิ่งด่วนสรุป ผลสอบ บิ๊กตำรวจ ให้รอรายละเอียดในคำสั่ง หากมีความผิด ต้องจัดการขั้นเด็ดขาด ยอมรับประชาชนเสื่อมศรัทธา ต้องเร่งกอบกู้คืน


วันศุกร์ที่ 21 มิถุนายน 2567
21/06/2567
พิมพ์
​“นายกฯ” ขอ ปชช. อย่าเพิ่งด่วนสรุป ผลสอบ บิ๊กตำรวจ ให้รอรายละเอียดในคำสั่ง หากมีความผิด ต้องจัดการขั้นเด็ดขาด ยอมรับประชาชนเสื่อมศรัทธา ต้องเร่งกอบกู้คืน
​“นายกฯ” ขอ ปชช. อย่าเพิ่งด่วนสรุป ผลสอบ บิ๊กตำรวจ ให้รอรายละเอียดในคำสั่ง หากมีความผิด ต้องจัดการขั้นเด็ดขาด ยอมรับประชาชนเสื่อมศรัทธา ต้องเร่งกอบกู้คืน
วันนี้ (21 มิถุนายน 2567) เวลา 10.00 น. ณ อาคารรัฐสภา ถนนสามเสน เขตดุสิต กรุงเทพมหานคร          นายเศรษฐา  ทวีสิน นายกรัฐมนตรีกล่าวถึงการลงนามคำสั่ง ให้พลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ กลับคืนสำนักงานตำรวจแห่งชาติ และผลสอบที่ออกมา ประชาชนค่อนข้างผิดหวัง เนื่องจากอยากให้มีการลงโทษ ว่า “ขอดูคำสั่งก่อน ว่าส่วนที่สามารถออกสู่สาธารณชนได้มีเนื้อหาอย่างไร ให้พวกคุณอ่านผลสอบว่าเป็นอย่างไร อย่าเพิ่งไปหาบทสรุปเร็วขนาดนั้นเลย”
ผู้สื่อข่าวถามว่า ภาพลักษณ์วงการตำรวจที่กระฉ่อนในทางลบ ในฐานะที่กำกับดูแล สตช. จะล้างทำความสะอาดบ้านหลังนี้อย่างไร  นายกฯ กล่าวว่า ปัญหาในองค์กรมีอยู่แล้ว ต้องยอมรับว่าตอนที่ตนเข้ามาพยายามที่จะสะสาง พยายามที่จะบริหารจัดการ เรื่องที่เป็นปัญหาที่เบอร์ 1 เบอร์ 2 ทะเลาะกัน เมื่อ 3-4 เดือนที่ผ่านมา ก็มีการสั่งการ จึงมีการตั้งคณะกรรมการอิสระขึ้นมาตรวจสอบ หาข้อเท็จจริงต่างๆ วันนี้มาถึงจุดที่ใกล้จะจบแล้ว ต้องทำอะไรบ้างขออีกนิดนึง ให้ผลออกมา แล้วค่อยมาพูดคุยกันใหม่ดีหรือไม่ เรื่องของปัญหาเราทราบดีอยู่แล้ว เราไม่ได้ปล่อยปละละทิ้ง ละเลย
ผู้สื่อข่าวถามย้ำว่า จะสามารถเรียกศรัทธากลับคืนมาได้หรือไม่ นายกฯ กล่าวยอมรับว่าต้องใช้เวลา ทั้งนี้ต้องให้ความเป็นธรรมกับทั้งสองคน แต่มีขบวนการตามกฎหมายอยู่แล้ว  ไม่ใช่ว่าเป็นนายกฯ แล้ว จะทำได้ทุกอย่าง ก็ต้องให้ให้เกียรติกับคู่กรณี หรือคนที่ถูกรับโทษ  พร้อมกับมีการตั้งคณะกรรมการสอบสวน ให้มันถูกต้อง ซึ่งแน่นอนว่าถ้าหากมีความผิด ต้องจัดการขั้นเด็ดขาด

ที่มา : https://www.thaigov.go.th/news/contents/details/84779