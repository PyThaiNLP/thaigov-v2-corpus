รัฐบาลไทย-ข่าวทำเนียบรัฐบาล-​นายกฯ เผย เตรียมแถลงมาตรการกระตุ้นเศรษฐกิจ สั้น-กลาง-ยาว 24 มิ.ย.นี้ ย้ำต้องพูดคุยกับ ผว.แบงค์ชาติ ต่อไป หลัง ผว.แบงค์ชาติ ไม่เห็นด้วยกับการปรับกรอบเงินเฟ้อ


วันศุกร์ที่ 21 มิถุนายน 2567
21/06/2567
พิมพ์
​นายกฯ เผย เตรียมแถลงมาตรการกระตุ้นเศรษฐกิจ สั้น-กลาง-ยาว 24 มิ.ย.นี้ ย้ำต้องพูดคุยกับ ผว.แบงค์ชาติ ต่อไป หลัง ผว.แบงค์ชาติ ไม่เห็นด้วยกับการปรับกรอบเงินเฟ้อ
​นายกฯ เผย เตรียมแถลงมาตรการกระตุ้นเศรษฐกิจ สั้น-กลาง-ยาว 24 มิ.ย.นี้ ย้ำต้องพูดคุยกับ ผว.แบงค์ชาติ ต่อไป หลัง ผว.แบงค์ชาติ ไม่เห็นด้วยกับการปรับกรอบเงินเฟ้อ
วันนี้ (21 มิถุนายน 2567) เวลา 10.00 น. ณ อาคารรัฐสภา ถนนสามเสน เขตดุสิต กรุงเทพมหานคร นายเศรษฐา ทวีสิน นายกรัฐมนตรี เปิดเผยว่า ได้มีการพูดคุยกับนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลังเมื่อคืนที่ผ่านมา โดยได้ปรึกษาเรื่องตลาดหลักทรัพย์และหลาย ๆ เรื่อง และในวันที่ 24 หรือ 25 มิ.ย.นี้ รัฐมนตรีว่าการกระทรวงการคลัง จะมีการแถลงมาตรการเศรษฐกิจสั้น กลาง ยาว เป็นการแถลงใหญ่
ผู้สื่อข่าวถามว่า ล่าสุดนายเศรษฐพุฒิ สุทธิวาทนฤพุฒิ ผู้ว่าการธนาคารแห่งประเทศไทย (ธปท.) ให้สัมภาษณ์สื่อต่างประเทศ โดยระบุว่า ไม่เห็นด้วยกับการปรับกรอบเงินเฟ้อนั้น นายกฯ กล่าวว่า ก็ต้องพูดคุยกันต่อไป เป็นหน้าที่ของนายพิชัยที่จะต้องพูดคุย และเชื่อว่าการปรับกรอบเงินเฟ้อยังเป็นหนึ่งในหลาย ๆ แนวทางที่เราสามารถพูดคุยกันได้  “ท่านจะคุยกับสื่อต่างประเทศอย่างเดียว ไม่คุยกับสื่อไทยเลยหรือ” นายกฯ ระบุ
ผู้สื่อข่าวถามต่อว่า สหพันธ์การขนส่งทางบกแห่งประเทศไทย เรียกร้องให้รัฐบาลดูแลราคาน้ำมันดีเซลและประกาศจะรวมตัวในช่วงต้นเดือนก.ค.นี้ รัฐบาลจะมีมาตรการช่วยตรึงราคาน้ำมันหรือไม่ นายกฯ กล่าวว่า ต้องขอไปพูดคุยกับกระทรวงพลังงานก่อน

ที่มา : https://www.thaigov.go.th/news/contents/details/84782