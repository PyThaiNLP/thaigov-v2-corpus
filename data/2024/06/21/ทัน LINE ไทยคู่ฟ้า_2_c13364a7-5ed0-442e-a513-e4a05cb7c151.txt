รัฐบาลไทย-ข่าวทำเนียบรัฐบาล-นายกฯ ยินดี OECD มีมติ รับ "ไทย" เข้าสู่กระบวนการเป็นสมาชิกใหม่


วันศุกร์ที่ 21 มิถุนายน 2567
นายกฯ ยินดี OECD มีมติ รับ "ไทย" เข้าสู่กระบวนการเป็นสมาชิกใหม่
......
นายกฯ ยินดี OECD มีมติ รับ "ไทย" เข้าสู่กระบวนการเป็นสมาชิกใหม่
.
นายเศรษฐา ทวีสิน นายกรัฐมนตรี ยินดีที่ประเทศไทยได้รับมติเป็นเอกฉันท์เชิญเข้าสู่กระบวนการการหารือสู่การเป็นสมาชิกคณะมนตรีองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development : OECD) ซึ่งประกอบด้วย 38 ประเทศสมาชิก เมื่อวันที่ 17 มิ.ย. 67 ถือเป็นอีกก้าวสำคัญของไทยในเวทีโลก
.
การเชิญเข้าสู่กระบวนการการหารือเพื่อเข้าเป็นสมาชิก เป็นการสะท้อนความมั่นใจว่าไทยมีค่านิยมและเป้าหมายที่สอดคล้องกับประเทศสมาชิก OECD ได้แก่ ประชาธิปไตย หลักนิติรัฐ สิทธิมนุษยชน เศรษฐกิจตลาดที่เปิดกว้างและโปร่งใส มีบทบาทด้านการทูตเศรษฐกิจที่แข็งขันในทุกระดับ และมีความร่วมมือกับ OECD มาอย่างต่อเนื่อง
.
ขณะเดียวกัน ไทยได้แสดงถึงความมุ่งมั่น พร้อมนำเสนอจุดแข็งและผลประโยชน์ที่จะได้รับร่วมกัน โดยในขั้นตอนต่อไปจะจัดทำแผนการเข้าเป็นสมาชิก (Accession Roadmap) ร่วมกับ OECD ซึ่งเมื่อดำเนินการครบถ้วนแล้ว คณะมนตรี OECD จะพิจารณาเชิญไทยเข้าเป็นสมาชิก OECD ต่อไป
.
การเข้าเป็นสมาชิก OECD จะยกระดับมาตรฐานของไทยในทุกด้านให้ทัดเทียมสากล เนื่องจาก OECD คือองค์กรระหว่างประเทศที่มีบทบาทนำในการกำหนดมาตรฐานโลก ซึ่งหากไทยได้เข้าร่วมกลุ่มนี้ ก็จะทำให้ไทยมีมาตรฐานระดับโลก ส่งเสริมการเจรจาการค้าอื่น ๆ ที่ไทยกำลังดำเนินการ เพิ่มโอกาสของไทยรอบด้าน และย่อมส่งผลบวกให้กับคุณภาพชีวิตประชาชนคนไทยเช่นกัน
.
อ่านเพิ่มเติม คลิก https://www.thaigov.go.th/news/contents/details/84721
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/84785