รัฐบาลไทย-ข่าวทำเนียบรัฐบาล-‘จิราพร’ คุ้มครองนักชอปออนไลน์! ดัน สคบ. ออกกฎหมายใช้ “มาตรการส่งดี” เช็กของได้ก่อนจ่าย-ขอเงินคืนได้ใน 5 วัน


วันศุกร์ที่ 21 มิถุนายน 2567
21/06/2567
พิมพ์
‘จิราพร’ คุ้มครองนักชอปออนไลน์! ดัน สคบ. ออกกฎหมายใช้ “มาตรการส่งดี” เช็กของได้ก่อนจ่าย-ขอเงินคืนได้ใน 5 วัน
‘จิราพร’ คุ้มครองนักชอปออนไลน์! ดัน สคบ. ออกกฎหมายใช้ “มาตรการส่งดี” เช็กของได้ก่อนจ่าย-ขอเงินคืนได้ใน 5 วัน
วันนี้ (21 มิถุนายน 2567) ข่าวดีสายชอปออนไลน์!  ‘รมต.จิราพร’ ดัน สคบ. ออกกฎหมาย ชู “มาตรการส่งดี (Dee-Delivery)” คุ้มครองผู้บริโภค แก้กลโกงหลอกเก็บเงินปลายทาง-ขายสินค้าไม่ตรงปก สั่งบริษัทขนส่งเผยชื่อพนักงาน ให้ข้อมูลติดต่อร้านค้า ให้สิทธิผู้บริโภคเช็กของก่อนจ่าย ขอคืนเงินได้ใน 5 วัน เตรียมลงประกาศในราชกิจจานุเบกษา กรกฎาคมนี้
นางสาวจิราพร สินธุไพร รัฐมนตรีประจำสำนักนายกรัฐมนตรี กล่าวว่า มีประชาชนจำนวนมากได้สะท้อนความเดือดร้อนจากการสั่งซื้อสินค้าผ่านระบบออนไลน์หรือแอปพลิเคชันชอปปิงออนไลน์ มายังสำนักงานคณะกรรมการคุ้มครองผู้บริโภค (สคบ.) หลายกรณี เช่น ผู้บริโภคไม่ได้สั่งซื้อสินค้าแต่มีพัสดุจัดส่งไปยังที่บ้าน โดยมีการเรียกเก็บเงิน ณ ที่จัดส่งปลายทาง และกรณีที่ผู้บริโภคสั่งซื้อสินค้าแล้วเกิดปัญหาในรูปแบบต่างๆ แต่กลับไม่สามารถติดต่อผู้ขายได้ หรือติดต่อได้แต่ไม่ได้รับการแก้ไข นอกจากนี้ยังมีกรณีที่ผู้บริโภคเลือกชำระเงินค่าสินค้าโดยการเก็บเงินปลายทาง แต่เมื่อเกิดปัญหากลับไม่ได้รับเงินคืน เนื่องจากผู้ให้บริการขนส่งสินค้าให้เหตุผลว่า จ่ายเงินให้กับผู้ขายสินค้าไปแล้ว ทำให้ผู้บริโภคได้รับความเสียหาย
นางสาวจิราพร ระบุว่า เพื่อแก้ปัญหาให้กับผู้บริโภค ล่าสุดคณะกรรมการว่าด้วยสัญญา ภายใต้ สคบ. ได้มีมติเห็นชอบร่างประกาศคณะกรรมการว่าด้วยสัญญา ‘เรื่องให้ธุรกิจการให้บริการขนส่งสินค้าโดยเรียกเก็บเงินปลายทางเป็นธุรกิจที่ควบคุมรายการในหลักฐานการรับเงิน พ.ศ. ....’ ซึ่งจะลงประกาศในราชกิจจานุเบกษา กรกฎาคมนี้
กฎหมายฉบับนี้จะช่วยแก้ปัญหาให้นักชอปออนไลน์โดยการใช้ “มาตรการส่งดี (Dee-Delivery)” ให้ผู้ประกอบธุรกิจให้บริการขนส่งสินค้า ต้องระบุรายละเอียดเกี่ยวกับผู้ส่งสินค้าและผู้ประกอบธุรกิจ ชื่อสกุลผู้รับเงินพร้อมหมายเลขติดตามพัสดุ พร้อมกำหนดให้ผู้ให้บริการขนส่งสินค้าถือเงินค่าสินค้าเป็นระยะเวลา 5 วันก่อนนำส่งเงินให้กับผู้ขาย เพื่อให้ผู้บริโภคมีโอกาสแจ้งเหตุที่ขอคืนสินค้าและขอเงินคืน นอกจากนี้ ยังให้สิทธิผู้บริโภคสามารถเปิดดูสินค้าก่อนชำระเงินได้  โดยหากพบว่ามีปัญหาตามที่กล่าวมา ผู้บริโภคสามารถปฏิเสธการชำระเงินและไม่รับสินค้าได้ นางสาวจิราพร กล่าว

ที่มา : https://www.thaigov.go.th/news/contents/details/84772