รัฐบาลไทย-ข่าวทำเนียบรัฐบาล-รมว.เพิ่มพูน ลั่นกลางสภาฯ ชวนมาร่วมกันปฏิวัติการศึกษา แก้ปัญหาประเทศ


วันศุกร์ที่ 21 มิถุนายน 2567
21/06/2567
พิมพ์
รมว.เพิ่มพูน ลั่นกลางสภาฯ ชวนมาร่วมกันปฏิวัติการศึกษา แก้ปัญหาประเทศ
วันนี้ (21 มิถุนายน 2567) เวลาประมาณ 10.30 น. พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ ชี้แจงในการประชุมสภาผู้แทนราษฎร พิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2568 ณ อาคารรัฐสภา
รมว.ศธ. กล่าวว่า ตลอดระยะเวลาการประชุมสภาผู้แทนราษฎรฯ กระผมในนามกระทรวงศึกษาธิการ พร้อมด้วย นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ ผู้บริหาร ตลอดจนเจ้าหน้าที่ ต้องขอขอบคุณสมาชิกสภาผู้แทนราษฎร ที่ได้ให้ข้อมูล ข้อเสนอแนะนำในการดำเนินการเรื่องการศึกษา ซึ่งมีหลายเรื่องเป็นแนวทางที่ตรงกันและอยู่ระหว่างดำเนินการตามนโยบาย เรียนดี มีความสุข โดยแบ่งเป็น 2 ส่วน คือ การศึกษาเพื่อความเป็นเลิศ และการศึกษาเพื่อความมั่นคงของชีวิต เพื่อลดภาระของครูและบุคลากรทางการศึกษา รวมทั้งนักเรียนและผู้ปกครอง ซึ่งมีความก้าวหน้าการดำเนินงานจากนโยบายที่ได้แถลงแล้ว และมีนโยบายที่ได้ดำเนินการเพิ่มเติม คือ การยกเลิกครูเวร การจ้างนักการภารโรง การจ้างครูผู้ช่วยเป็นกรณีพิเศษ โครงการสุขาดีมีความสุข ตลอดจนการจัดสรรอาหารกลางวันให้กับโรงเรียนขยายโอกาส และศูนย์การเรียนสำหรับเด็กในโรงพยาบาล ตามที่คณะรัฐมนตรี (ครม.) ได้ให้ความเห็นชอบแล้ว ซึ่งกระทรวงศึกษาธิการได้จัดทำคำของบประมาณในร่างพระราชบัญญัติงบประมาณรายจ่ายฯ ปี 2568 รวมทั้งการยกเว้นหรือผ่อนผันการแต่งเครื่องแบบนักเรียน ที่ได้จัดทำงบอุดหนุนที่จำเป็นในอัตราตามมติ ครม.ต่อไป
รมว.ศธ. กล่าวด้วยว่า ในปัจจุบันการขับเคลื่อนการศึกษาเผชิญความท้าทายที่สำคัญทางด้านการศึกษาของประเทศไทย 8 ประการ ได้แก่ ความเหลื่อมล้ำของโอกาสทางการศึกษา ขาดแคลนครูที่มีคุณภาพและมีความเชี่ยวชาญเฉพาะทาง หลักสูตรที่เน้นการท่องจำมากกว่าการคิดวิเคราะห์ หลักสูตรการศึกษาไม่สอดคล้องกับความต้องการของตลาดแรงงาน ค่าใช้จ่ายในการศึกษาที่สูงสร้างหนี้ให้แก่ผู้ปกครอง โลกเปลี่ยนแปลงตลอดเวลาองค์ความรู้ที่มีอยู่ไม่ทันสมัย เด็กจบไม่ตรงสายที่ทำงาน และโอกาสที่จบการศึกษาก่อนเวลาน้อย และแม้ว่าภาพรวมงบประมาณของกระทรวงศึกษาธิการย้อนหลัง 6 ปี ตั้งแต่ปี 2563-2568 จะมีแนวโน้มลดลงเรื่อย ๆ จากปี 2563 ที่ได้รับงบประมาณสูงที่สุด จนมาถึงปี 2568 นี้ มีการปรับเพิ่มงบประมาณสูงขึ้นกว่าปีก่อน (ปี 2567) แต่เมื่อเปรียบเทียบกับปี 2563 พบว่างบประมาณลดลง ร้อยละ 6.11 และในงบประมาณปี 2568 เป็นงบประมาณเพื่อพัฒนาคุณภาพผู้เรียนเพียงร้อยละ 11.14 ของงบประมาณที่ได้รับทั้งหมด 340,584 ล้านบาท
อย่างไรก็ตาม ด้วยข้อจำกัดด้านงบประมาณ แต่เมื่อพิจารณาความจำเป็นและเร่งด่วนแล้ว กระทรวงศึกษาธิการจะพยายามบริหารงบประมาณที่มีอยู่อย่างจำกัด เพื่อขับเคลื่อนการศึกษาท่ามกลางความท้าทายต่าง ๆ อย่างดีที่สุด เช่น การศึกษาเด็กปฐมวัย ซึ่งมีคณะกรรมการนโยบายการพัฒนาเด็กปฐมวัย โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธาน และมีศึกษาธิการจังหวัดขับเคลื่อนการทำงานในทุกจังหวัด ร่วมกับกองทุนเพื่อความเสมอภาคทางการศึกษา (กสศ.) เพื่อการค้นหา (สแกน) เด็กหลุดออกนอกระบบการศึกษา และกลุ่มเด็กเปราะบาง นำกลับเข้ามาในระบบการศึกษา ที่จะทำให้การศึกษาไร้รอยต่อมากขึ้น การลดความเหลื่อมล้ำทางการศึกษาของโรงเรียนขนาดเล็ก โรงเรียนในพื้นที่ห่างไกล หรือโรงเรียนที่นักเรียนมาจากครอบครัวที่มีฐานะยากจน ด้วยการศึกษา Anywhere Anytime และการสอบเทียบระดับการศึกษา พร้อมนำระบบปัญญาประดิษฐ์ (AI) และนวัตกรรมต่าง ๆ เข้ามาช่วยจัดการเรียนการสอนให้เท่าทันกับการเปลี่ยนแปลงของโลก และใช้เทคโนโลยีและนวัตกรรมเป็นส่วนหนึ่งของการขอประเมินวิทยฐานะ เพื่อสร้างแรงจูงใจให้กับครูได้พัฒนาตนเอง พร้อม ๆ กับนำรูปแบบการเรียนการสอนของมูลนิธิการศึกษาทางไกลผ่านดาวเทียม DLTV สร้างการเข้าถึงการศึกษาแก่เด็กในพื้นที่ห่างไกล ซึ่งก็จำเป็นจะต้องใช้งบประมาณในการดูแลบำรุงรักษาอุปกรณ์ต่าง ๆ ให้พร้อมใช้งานอยู่เสมอเช่นกัน
“ปัญหาการศึกษาของประเทศไทยไม่ใช่เรื่องของกระทรวงศึกษาธิการ แต่เป็นเรื่องของเราทุกคน ที่จะต้องร่วมมือร่วมใจกันพัฒนา ตอบสนองต่อสถานการณ์และกระแสการเปลี่ยนแปลงต่าง ๆ โดยจะไม่ใช่ทำอย่างค่อยเป็นค่อยไป แต่ต้องเปลี่ยนแปลงอย่างเร่งด่วน จึงขอเชิญชวนทุกท่านมาช่วยกันปฏิวัติการศึกษา แก้ปัญหาประเทศ และโปรดฟังอีกครั้ง มาร่วมกันปฏิวัติการศึกษา แก้ปัญหาประเทศ ขอบคุณครับ” รมว.ศธ. กล่าว
#เรียนดีมีความสุข #งบประมาณ68 #การศึกษา #สร #ศธ

ที่มา : https://www.thaigov.go.th/news/contents/details/84795