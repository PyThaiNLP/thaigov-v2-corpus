รัฐบาลไทย-ข่าวทำเนียบรัฐบาล-นายกฯ ส่งเสริมความร่วมมือภาครัฐและเอกชน ร่วมจัดการเฉลิมฉลอง Pride Month ทุกภูมิภาคทั่วประเทศ ยินดีไทยผ่านร่าง พ.ร.บ.สมรสเท่าเทียม ผ่านการท่องเที่ยวสัมผัสประสบการณ์


วันศุกร์ที่ 21 มิถุนายน 2567
21/06/2567
พิมพ์
นายกฯ ส่งเสริมความร่วมมือภาครัฐและเอกชน ร่วมจัดการเฉลิมฉลอง Pride Month ทุกภูมิภาคทั่วประเทศ ยินดีไทยผ่านร่าง พ.ร.บ.สมรสเท่าเทียม ผ่านการท่องเที่ยวสัมผัสประสบการณ์
งานเทศกาล – กิจกรรม Pride Friendly Destination พร้อมมาตรการอำนวยความสะดวก ดูแลรักษาความปลอดภัยทุกมิติ
วันนี้ (21 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ภายหลังความสำเร็จจากการผ่านร่าง พ.ร.บ. สมรสเท่าเทียม ซึ่งนายเศรษฐา ทวีสิน นายกรัฐมนตรีได้จัดงานเลี้ยงรับรองอย่างยิ่งใหญ่เพื่อเฉลิมฉลองจุดเริ่มต้นที่ทำเนียบรัฐบาลเมื่อวันที่ 18 มิถุนายน 2567 นั้น
ด้วยการสั่งการของนายกรัฐมนตรี รัฐบาลและหน่วยงานที่เกี่ยวข้องใช้โอกาสแห่งการเฉลิมฉลองนี้ กระตุ้นตลาดการท่องเที่ยวไทยตลอดครึ่งหลังของปี 2567 ทุกภูมิภาคทั่วประเทศ ด้วยแคมเปญ “จุดหมายปลายทางที่พร้อมต้อนรับนักท่องเที่ยวทุกกลุ่มจากทั่วโลกอย่างเท่าเทียม (Pride Friendly Destination)” เริ่มตั้งแต่เดือนนี้ จัดงานเทศกาล กิจกรรม คู่ขนานกับการเฉลิมฉลอง Pride Month เดือนแห่งความภาคภูมิใจ โอบรับความหลากหลาย ดึงดูดนักท่องเที่ยวจากทั่วโลก พร้อมเสริมมาตรการอำนวยความสะดวกและดูแลรักษาความปลอดภัยเพื่อความเชื่อมั่นในการเดินทางแก่นักท่องเที่ยว ตอกย้ำศักยภาพประเทศไทยสู่การเป็นศูนย์กลางการท่องเที่ยวของโลก (Tourism Hub)
โฆษกประจำสำนักนายกรัฐมนตรีกล่าวว่า ช่วงต้นเดือนมิถุนายนที่ผ่านมา การจัดงาน Bangkok Pride Festival 2024 ณ ถนนพระราม 1 กรุงเทพฯ ได้รับความสนใจเป็นอย่างมาก มีผู้เข้าร่วมงานกว่า 170,000 คน จึงเป็นโอกาสประชาสัมพันธ์การจัดงานเทศกาล กิจกรรมซึ่งจะเกิดขึ้นอย่างต่อเนื่อง พร้อมเชิญชวนนักท่องเที่ยวให้มาสัมผัสประสบการณ์การท่องเที่ยวในทุกภาคทั่วประเทศไทยร่วมกัน อาทิ
- งาน “Thailand Local BCG Plus Expo 2024” สนับสนุนความหลากหลายในสังคม จำหน่ายสินค้ารักษ์โลกจาก 76 จังหวัด กว่า 1,000 สินค้า พร้อมกิจกรรม workshop การแสดงดนตรีสด ณ สยามสแควร์ ซอย 5 สยามสแควร์วัน ระหว่างวันที่ 20 - 23 มิถุนายน 2567 (มีกิจกรรมเซอร์ไพรส์ฉลอง Pride Month วันที่ 21 มิถุนายน 2567)
- งานเทศกาลพัทยา อินเตอร์เนชั่นแนล ไพรด์ 2024 (Pattaya International Pride Festival 2024) ณ บริเวณชายหาดพัทยา ระหว่างวันที่ 21 - 23 มิถุนายน 2567 (มีขบวนพาเหรดวันที่ 22 มิถุนายน 2567)
- งานเทศกาลลำปางไพรด์ 2024 (Lampang Pride 2024) ณ ลานร่ำเปิง ศูนย์การค้าเซ็นทรัลลำปาง จังหวัดลำปาง ระหว่างวันที่ 21 - 23 มิถุนายน 2567 (มีขบวนพาเหรด วันที่ 22 มิถุนายน 2567)
- ดอยช้างเทรล 2024 (Doi Chang Trail 2024) ณ โรงงานกาแฟดอยช้าง จังหวัดเชียงราย ระหว่างวันที่ 22 - 23 มิถุนายน 2567
- Bangkok Airways Samui Half Marathon 2024 ณ ลานพรุเฉวง อำเภอเกาะสมุย จังหวัดสุราษฎ์ธานี วันที่ 23 มิถุนายน 2567
- Discover Phuket PRIDE 2024 ณ ย่านเมืองเก่าภูเก็ต จังหวัดภูเก็ต วันที่ 29 มิถุนายน 2567
- Pride Nation Samui International Festival ณ หาดเฉวง อำเภอเกาะสมุย จังหวัดสุราษฎ์ธานี ระหว่างวันที่ 24 - 29 มิถุนายน 2567 (มีขบวนพาเหรดวันที่ 29 มิถุนายน 2567)
- เมืองไทยไตรกีฬา @ห้วยไม้เต็ง 2024 ณ อ่างเก็บน้ำห้วยสำนักไม้เต็ง จังหวัดราชบุรี ระหว่างวันที่ 29 - 30 มิถุนายน 2567
ทั้งนี้ ผู้ที่สนใจเข้าร่วมงานที่เกี่ยวข้องสามารถดูรายละเอียดเพิ่มเติมได้ที่ https://www.facebook.com/thaitourismnews/ และสำหรับงานเทศกาล Pride https://www.tatnews.org/2024/05/pride-2024-events-in-thailand/
พร้อมกันนี้ นายกรัฐมนตรีได้สั่งการดูแลความปลอดภัยให้นักท่องเที่ยวอย่างเข้มข้น โดยกองบัญชาการตำรวจท่องเที่ยวเพิ่มมาตรการเชิงรุกทั้งการตรวจตราและป้องกันเหตุภัยต่าง ๆ ครอบคลุมตั้งแต่การตั้งศูนย์ปฏิบัติการร่วมในการรักษาความปลอดภัยให้กับนักท่องเที่ยว (CCOC) ศูนย์ Call Center บริการสายด่วนตำรวจท่องเที่ยว 1155 เพิ่มการตรวจสอบป้องกันอุบัติเหตุทั้งทางบกและทางน้ำ ตลอดจนการใช้เทคโนโลยี AI Face Recognition พัฒนาระบบเชื่อมต่อกับศูนย์รับแจ้งเหตุอื่น ๆ ในแหล่งท่องเที่ยวสำคัญ ซึ่งเริ่มนำร่องไปแล้วใน 6 พื้นที่ ได้แก่ ถนนข้าวสาร กทม. ถนนคนเดินพัทยา จังหวัดชลบุรี ถนนข้าวเหนียว จังหวัดขอนแก่น ท่าแพ จังหวัดเชียงใหม่ ถนนคนเดินบางลา จังหวัดภูเก็ต และตลาดโต้รุ่งหัวหิน จังหวัดประจวบคีรีขันธ์
“นายกรัฐมนตรีเชื่อมั่นว่าในช่วงครึ่งปีหลังนี้ จะเป็นอีกช่วงเวลาสำคัญในการดึงดูดนักท่องเที่ยวได้จากทั่วทุกมุมโลก ให้มาสัมผัสประสบการณ์การท่องเที่ยวผ่านการจัดงานเทศกาล กิจกรรม การจัดงาน Pride ที่มีขึ้นทั่วทุกภูมิภาค ซึ่งสามารถสร้างสีสัน ความสนุกสนานให้กับการท่องเที่ยวได้มากยิ่งขึ้น ซึ่งนอกจากจะเป็นโอกาสในการบ่งบอกจุดยืนไทยโอบรับความหลากหลาย พร้อมต้อนรับนักท่องเที่ยวจากทุกกลุ่มทั่วทุกมุมโลกอย่างเท่าเทียม ยังสามารถต่อยอดไปสู่การจัดงานต่อเนื่องในปีหน้า 2568 ซึ่งนายกรัฐมนตรีเน้นย้ำว่า จะเป็นปีที่สำคัญของการท่องเที่ยวไทย ทั้งการจัด Festivals Concerts Events เพื่อให้ไทยมุ่งสู่การเป็น Tourism Hub และ Pride Friendly Destination สร้างความแข็งแกร่งและยั่งยืนให้กับเศรษฐกิจของประเทศได้ต่อไป” นายชัย กล่าว

ที่มา : https://www.thaigov.go.th/news/contents/details/84799