รัฐบาลไทย-ข่าวทำเนียบรัฐบาล-มท.1 นั่งหัวโต๊ะประชุมบูรณาการร่วมภาครัฐและเอกชนเพื่อพัฒนากลุ่มจังหวัดภาคตะวันออกเฉียงเหนือตอนล่าง 1 เตรียมโครงการชง ครม.สัญจร นครราชสีมา เน้นโครงการเกิดประโยชน์ยกระดับคุณภาพชีวิต


วันศุกร์ที่ 21 มิถุนายน 2567
21/06/2567
พิมพ์
มท.1 นั่งหัวโต๊ะประชุมบูรณาการร่วมภาครัฐและเอกชนเพื่อพัฒนากลุ่มจังหวัดภาคตะวันออกเฉียงเหนือตอนล่าง 1 เตรียมโครงการชง ครม.สัญจร นครราชสีมา เน้นโครงการเกิดประโยชน์ยกระดับคุณภาพชีวิต
มท.1 นั่งหัวโต๊ะประชุมบูรณาการร่วมภาครัฐและเอกชนเพื่อพัฒนากลุ่มจังหวัดภาคตะวันออกเฉียงเหนือตอนล่าง 1 เตรียมโครงการชง ครม.สัญจร นครราชสีมา เน้นโครงการเกิดประโยชน์ยกระดับคุณภาพชีวิตประชาชน
วันนี้ (21 มิ.ย. 67) เวลา 09.30 น. ที่ห้องแกรนด์บอลรูม โรงแรมรามา การ์เด้นส์ เขตหลักสี่ กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานการประชุมบูรณาการร่วมภาครัฐและเอกชนเพื่อพัฒนากลุ่มจังหวัดภาคตะวันออกเฉียงเหนือตอนล่าง 1 เพื่อเตรียมการนำเสนอในการประชุมคณะรัฐมนตรีอย่างเป็นทางการนอกสถานที่ (ครม.สัญจร) ณ จังหวัดนครราชสีมา โดยมี นายดนุชา พิชยนันท์ เลขาธิการสภาพัฒนาการเศรษฐกิจและสังคมแห่งชาติ (สศช.) นางณัฐฏ์จารี อนันตศิลป์ เลขาธิการคณะรัฐมนตรี(สลค.) นายเชษฐา โมสิกรัตน์ รองปลัดกระทรวงมหาดไทย นายชัยวัฒน์ ชื่นโกสุม ผู้ว่าราชการจังหวัดนครราชสีมา นายอนันต์ นาคนิยม ผู้ว่าราชการจังหวัดชัยภูมิ นายนฤชา โฆษาศิวิไลซ์ ผู้ว่าราชการจังหวัดบุรีรัมย์ นายพิจิตร บุญทัน ผู้ว่าราชการจังหวัดสุรินทร์ คณะที่ปรึกษาและคณะทำงานรัฐมนตรีว่าการกระทรวงมหาดไทย ผู้บริหารระดับกรมและหัวหน้าหน่วยงานรัฐวิสาหกิจในสังกัดกระทรวงมหาดไทย ผู้แทนองค์กรทั้งภาครัฐ เอกชน และคณะกรรมการร่วมภาครัฐบาลและเอกชนเพื่อแก้ไขปัญหาทางเศรษฐกิจ (กรอ.) ร่วมประชุม
นายอนุทิน กล่าวว่า จากการที่นายกรัฐมนตรีได้เห็นชอบกำหนดจัดประชุม ครม. นอกสถานที่ ณ จังหวัดนครราชสีมา ในวันที่ 1 - 2 ก.ค. นี้ เป็นโอกาสอันดีถือว่าเข้าสู่เดือนมหามงคลของพี่น้องชาวไทยและพวกเราในการพัฒนากลุ่มจังหวัดฯ ตลอดจนภารกิจที่ได้รับมอบหมายมาจากนายกรัฐมนตรี
ทั้งนี้ จังหวัดนครราชสีมาเป็นประตูสู่ภาคอีสาน การดำเนินโครงการพัฒนาต่างๆ จะต้องเน้นอัตลักษณ์ของท้องถิ่นของผู้ประกอบการ ตามเส้นทาง 3 มรดกโลก เชื่อมโยงการท่องเที่ยวนครชัยบุรินทร์และการที่ภาคอีสานตอนล่าง1 นี้ เป็นพื้นที่เชื่อมโยงการคมนาคมขนส่งของประเทศ หากพัฒนาประสิทธิภาพให้ดี จะเป็นโครงสร้างพื้นฐานที่แข็งแรง ส่งเสริมเศรษฐกิจในภาคอีสานให้เติบโตทั้งด้านการขนส่งสินค้าเกษตรกรรม โลจิสติกส์ การท่องเที่ยว ประชาชนได้รับความสะดวกยกระดับคุณภาพชีวิตของคนในพื้นที่ให้ดียิ่งขึ้น
"ขอให้หน่วยงานที่เป็นเจ้าของโครงการ ซึ่งจะขอรับการจัดสรรแบบงบประมาณดำเนินการตามขั้นตอนของกฎหมาย และระเบียบที่เกี่ยวข้องอย่างเคร่งคัด และ จัดทำข้อเสนอโครงการ ต่างๆ โดยให้ความสำคัญกับความคุ้มค่า และผลประโยชน์ และยกระดับคุณภาพชีวิตของประชาชน รวมทั้งให้จังหวัดและกลุ่มจังหวัด นำโครงการบรรจุไว้ในแผนจังหวัด และแผนพัฒนากลุ่มจังหวัดตามขั้นตอนเพื่อให้เห็นภาพการพัฒนาอย่างเป็นระบบต่อไป" นายอนุทิน กล่าว
ด้าน นายดนุชา เลขาธิการ สศช. กล่าวว่า การจัดทำข้อเสนอต่อ ครม. สัญจร ครั้งนี้ เป็นการบูรณาการร่วมภาครัฐและเอกชนเพื่อพัฒนากลุ่มจังหวัดภาคตะวันออกเฉียงเหนือตอนล่าง 1 โดยในการจัดทำโครงการของกลุ่มจังหวัดมีประเด็น ดังนี้ 1) ยกระดับการท่องเที่ยวสู่การเป็นจุดหมายในระดับสากล (World Class Tourism) 2) พัฒนาอุตสาหกรรมอาหารแห่งอนาคตและเศรษฐกิจชีวภาพ (Future Food & Bioeconomy) 3) พัฒนาคุณภาพชีวิตและแก้ปัญหาความยากจน และ 4) เชื่อมโยงพื้นที่เศรษฐกิจชุมชนกับโครงข่ายคมนาคมหลัก (Logistics Hub)
จังหวัดนครราชสีมา ชัยภูมิ บุรีรัมย์ และสุรินทร์ ได้มีการนำเสนอโครงการต่าง ๆ ต่อที่ประชุม เช่น โครงการพัฒนาพื้นที่เขาใหญ่เพื่อได้รับการรับรองเป็น Blue Zone โครงการส่งเสริมการผลิตและขยายท่อนพันธุ์มันสัปปะหลังสะอาดจังหวัดนครราชสีมา โครงการยกระดับมาตรฐานเส้นทางคมนาคมสายหลัก โครงการยกระดับสินค้าเกษตรมูลค่าสูงเพิ่มขีดความสามารถการแข่งขัน โครงการปรับสภาพแวดล้อมและสิ่งอำนวยความสะดวกตามหลักอารยสถาปัตย์ในแหล่งท่องเที่ยวเขตห้ามล่าสัตว์ป่าภูเขาไฟกระโดง

ที่มา : https://www.thaigov.go.th/news/contents/details/84793