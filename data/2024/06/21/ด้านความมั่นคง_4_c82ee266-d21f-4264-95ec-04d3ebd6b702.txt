รัฐบาลไทย-ข่าวทำเนียบรัฐบาล-ในวันศุกร์ที่ ๒๑ มิถุนายน ๒๕๖๗ เวลา ๐๙.๓๐ นาฬิกา สำนักงานปลัดกระทรวงกลาโหมโดยกรมการสรรพกำลังกลาโหมได้ดำเนินการเรียกกำลังพลสำรองเข้ารับราชการทหาร ประจำปี ๒๕๖๗


วันศุกร์ที่ 21 มิถุนายน 2567
ในวันศุกร์ที่ ๒๑ มิถุนายน ๒๕๖๗ เวลา ๐๙.๓๐ นาฬิกา สำนักงานปลัดกระทรวงกลาโหมโดยกรมการสรรพกำลังกลาโหมได้ดำเนินการเรียกกำลังพลสำรองเข้ารับราชการทหาร ประจำปี ๒๕๖๗
ของสำนักงานปลัดกระทรวงกลาโหม เพื่อตรวจสอบกำลังพลสำรองพร้อมใช้งาน บัญชี ๑/๖๗ และเพื่อปฏิบัติราชการกำลังพลสำรองพร้อมใช้งาน บัญชี ๒/๖๖ ณ ห้องศรีสมาน ๓ อาคารอเนกประสงค์ สำนักงานปลัดกระทรวงกลาโหม (พื้นที่ศรีสมาน)
โดยมี พลเรือกเอก สุพพัต ยุทธวงศ์ รองปลัดกระทรวงกลาโหม เป็นประธานในพิธี และหัวหน้าหน่วยขึ้นตรงที่เกี่ยวข้องในสังกัดสำนักงานปลัดกระทรวงกลาโหม ร่วมในพิธี
โดย พลเอก สนิธชนก สังขจันทร์ ปลัดกระทรวงกลาโหม ได้กรุณาอนุมัติให้ กรมการสรรพกำลังกลาโหม มีคำสั่งเรียกพลให้กำลังพลสำรองที่มีความรู้ความชำนาญเฉพาะทางที่สมัครใจ และผ่านการคัดเลือกจากหน่วยกำลังพลสำรองของสำนักงานปลัดกระทรวงกลาโหมเข้ารับราชการทหาร รวมจำนวน ๓๘ นาย แยกเป็น๒ ภารกิจ ได้แก่
๑) การเรียกกำลังพลสำรองเพื่อตรวจสอบกำลังพลสำรองพร้อมใช้งาน บัญชี ๑/๖๗ จำนวน ๓ หน่วย ๒๑ อัตรา ประกอบด้วย กรมเทคโนโลยีสารสนเทศและอวกาศกลาโหม จำนวน ๓ นาย ศูนย์อำนวยการสร้างอาวุธ ศูนย์การอุตสาหกรรมป้องกันประเทศและพลังงานทหาร จำนวน ๓ นาย และสำนักงานแพทย์ สำนักงานสนับสนุน สำนักงานปลัดกระทรวงกลาโหม จำนวน ๑๕ นาย โดยมีความมุ่งหมายเพื่อให้กำลังพลสำรองซึ่งถูกเรียกเข้ามารายงานตัวด้วยตนเอง พร้อมทั้งเข้ารับการอบรม และรับฟังบรรยายเรื่อง ที่ควรทราบและทบทวนหน้าที่ของกำลังพลสำรอง
๒) การเรียกกำลังพลสำรองเพื่อปฏิบัติราชการ กำลังพลสำรองพร้อมใช้งานบัญชี ๒/๖๖ จำนวน ๒ หน่วย ๑๗ อัตรา ประกอบด้วย กรมเทคโนโลยีสารสนเทศและอวกาศกลาโหม จำนวน ๒ นาย และสำนักงานแพทย์ สำนักงานสนับสนุน สำนักงานปลัดกระทรวงกลาโหม จำนวน ๑๕ นาย มีความมุ่งหมายเพื่อปฏิบัติหน้าที่ที่ต้องใช้ความรู้ความเชี่ยวชาญเป็นการเฉพาะ
ทั้งนี้ สำนักงานปลัดกระทรวงกลาโหม ตระหนักถึงสถานการณ์โลกที่มีการเปลี่ยนแปลงไปอย่างรวดเร็ว รวมทั้งภัยคุกคามรูปแบบใหม่ที่มีผลกระทบต่อความมั่นคงของประเทศ จึงต้องมีการจัดเตรียมเรียกกำลังให้มีความสอดคล้องกับภัยคุกคามทุกรูปแบบ เพื่อให้สามารถเรียกกำลังพลสำรองหรือการระดมพลได้ทันเวลา โดยให้ความสำคัญกับการบรรจุกำลังพลสำรองที่มีความรู้ความชำนาญเฉพาะทางและพร้อมพัฒนาขีดความสามารถของกำลังพลสำรองให้ปฏิบัติภารกิจร่วมกับกำลังประจำการได้อย่างแท้จริง

ที่มา : https://www.thaigov.go.th/news/contents/details/84790