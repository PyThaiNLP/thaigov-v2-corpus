รัฐบาลไทย-ข่าวทำเนียบรัฐบาล-ฉก.พญานาคราช รุกตรวจเข้มริมน้ำโขง จับกุมปลายข้าวเถื่อน 100 กระสอบ เตรียมสาวไปถึงเจ้าของโกดัง


วันศุกร์ที่ 21 มิถุนายน 2567
ฉก.พญานาคราช รุกตรวจเข้มริมน้ำโขง จับกุมปลายข้าวเถื่อน 100 กระสอบ เตรียมสาวไปถึงเจ้าของโกดัง
ฉก.พญานาคราช รุกตรวจเข้มริมน้ำโขง จับกุมปลายข้าวเถื่อน 100 กระสอบ เตรียมสาวไปถึงเจ้าของโกดัง
พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยว่า เมื่อวันที่ 20 มิถุนายน 2567 ที่ผ่านมา หน่วยเฉพาะกิจพญานาคราช สนธิกำลังกับเจ้าหน้าที่ด่านตรวจร่วมกระทรวงเกษตรและสหกรณ์ จังหวัดมุกดาหาร ได้แก่ ด่านตรวจพืชมุกดาหาร ด่านกักกันสัตว์มุกดาหาร ด่านตรวจประมงมุกดาหาร พร้อมด้วยเจ้าหน้าที่ทหารกองบังคับการควบคุมที่ 1 และหมวดปืนเล็กที่ 2 กองร้อยทหารราบ กองกำลังสุรศักดิ์มนตรี​ ได้รับแจ้งจากสายข่าวว่าจะมีการลักลอบขนสินค้าหนีภาษีโดยไม่ผ่านพิธีศุลกากรมายังฝั่งประเทศไทยบริเวณ บ้านหว้านน้อย หมู่ 2 ตำบลหว้านใหญ่ อำเภอหว้านใหญ่ จังหวัดมุกดาหาร จึงได้จัดกำลังพลลาดตระเวนในพื้นที่ โดยได้พบเรือต้องสงสัยแล่นตามลำน้ำโขงจากฝั่งลาวมายังประเทศไทย จอดเทียบท่าบริเวณริมแม่น้ำโขง พบกลุ่มคนประมาณ 10 - 20 คน กำลังขนวัตถุต้องสงสัยซึ่งเป็นกระสอบสีขาวขึ้นมาพักไว้ยังโกดังไม่ทราบชื่อ จึงได้แสดงตัวเพื่อทำการขอตรวจค้นแต่เมื่อกลุ่มคนดังกล่าวพบเห็นเจ้าหน้าที่ ได้แสดงอาการตกใจและวิ่งหลบหนีไปได้
จากการตรวจสอบโกดังที่ถูกเปิดประตูทิ้งไว้ พบของกลาง 1 รายการ คือ ปลายข้าวบรรจุในกระสอบสีขาว จำนวน 100 กระสอบๆ ละ 50 กิโลกรัม น้ำหนักรวม 5,000 กิโลกรัม มูลค่า 75,000 บาท โดยไม่ทราบว่าผู้ใดเป็นเจ้าของโกดังดังกล่าว และเนื่องจากการนำเข้าหรือนำผ่านซึ่งสิ่งต้องห้ามหรือสิ่งกำกัด (ปลายข้าว) นั้น จะต้องนำเข้าหรือนำผ่านทางด่านตรวจพืชเพื่อให้เจ้าหน้าที่ตรวจสอบ รวมทั้งต้องปฏิบัติตามหลักเกณฑ์ วิธีการ และเงื่อนไขที่อธิบดีกำหนด ตาม พ.ร.บ. กักพืช พ.ศ. 2507 และที่แก้ไขที่ฉบับที่ 3 พ.ศ. 2551 ซึ่งกรณีนี้พบการกระทำความผิดตามมาตรา 10 จึงได้ทำการตรวจยึดของกลาง และนำส่งพนักงานสอบสวนสถานีตำรวจภูธรหว้านใหญ่ เพื่อขยายผลไปยังผู้ที่เกี่ยวข้องและดำเนินการตามกฎหมายต่อไป
“กระทรวงเกษตรและสหกรณ์ โดยหน่วยเฉพาะกิจพญานาคราชได้รุกเข้มมาตรการเฝ้าระวัง และจับกุมสินค้าเถื่อนผิดกฎหมาย ทั้งสินค้าพืช ประมง และปศุสัตว์ อย่างเอาจริงเอาจังตลอดมา โดยเฉพาะตามแนวชายแดนที่มีความเสี่ยงในการกระทำความผิด ซึ่งเป็นไปตามนโยบายของร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ที่ต้องการให้ขบวนการลักลอบนำเข้าสินค้าเกษตรเถื่อนหมดไปจากประเทศไทย โดยมุ่งหวังให้เกิดความมีเสถียรภาพด้านราคา สร้างรายได้อย่างมั่นคงให้เกษตรกรไทย ตลอดจนเป็นการเพิ่มช่องทาง ขยายโอกาสในการกระจายผลผลิตคุณภาพจากมือเกษตรกรสู่ผู้บริโภคอย่างแท้จริง นอกจากนี้ยังถือเป็นการสร้างความเชื่อมั่นสร้างภาพลักษณ์อันดีต่อผู้บริโภคในต่างประเทศอีกด้วย” ผู้บังคับหน่วย ฉก.พญานาคราช กล่าว

ที่มา : https://www.thaigov.go.th/news/contents/details/84774