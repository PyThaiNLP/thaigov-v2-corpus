รัฐบาลไทย-ข่าวทำเนียบรัฐบาล-นายกฯ ปลื้ม ไทยครองตำแหน่งความนิยมต่อเนื่อง กรุงเทพฯ คว้าอันดับ 1 เมืองที่ดีที่สุด(Best Cities in Asia-Pacific)


วันศุกร์ที่ 21 มิถุนายน 2567
21/06/2567
พิมพ์
นายกฯ ปลื้ม ไทยครองตำแหน่งความนิยมต่อเนื่อง กรุงเทพฯ คว้าอันดับ 1 เมืองที่ดีที่สุด(Best Cities in Asia-Pacific)
และเกาะสมุย คว้าอันดับ 1 เกาะที่ดีที่สุด (Best Islands in Asia Pacific) จากการจัดอันดับ Travel + Leisure Luxury Awards Asia Pacific 2024 ของนิตยสาร Travel Leisure Southeast Asia, Hong Kong and Macau
วันที่ 21 มิถุนายน 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ให้ความสำคัญกับการพัฒนาแหล่งท่องเที่ยวของประเทศไทย ให้มีความสวยงาม สะดวกสบาย สนับสนุนการเดินทาง ดึงดูดนักท่องเที่ยว เพื่อมุ่งขับเคลื่อนให้ไทยเป็น Tourism hub และเป็นจุดหมายปลายทางของนักท่องเที่ยวทั่วโลก พร้อมร่วมยินดีกับผลการจัดอันดับ Travel + Leisure Luxury Awards Asia Pacific 2024 ของนิตยสาร Travel Leisure Southeast Asia, Hong Kong and Macau ที่เกาะสมุย ของไทย คว้ารางวัลอันดับ 1 ในประเภทเกาะที่ดีที่สุด (Best Islands in Asia Pacific) และ สนามบินสมุย คว้ารางวัลอันดับที่ 4 ของการจัดอันดับสนามบินที่ดีที่สุด (Best Airports in Asia-Pacific) ในขณะที่กรุงเทพฯ ได้อันดับ 1 ประเภทเมืองที่ดีที่สุด (Best Cities in Asia-Pacific)  แสดงถึงศักยภาพของอุตสาหกรรม แหล่งท่องเที่ยวของไทย ที่มีทั้งความสวยงาม และอำนวยความสะดวกให้แก่นักท่องเที่ยวได้อย่างดี พร้อมสร้างประสบการณ์ที่ดีให้กับนักท่องเที่ยว These Are the Best Cities and Islands in Asia-Pacific in 2024 (https://www.travelandleisureasia.com/th/hotels/luxuryawards2024/luxury-awards-best-cities-islands-asia-pacific-2024/)
โฆษกประจำสำนักนายกรัฐมนตรี กล่าวว่า นิตยสารดังกล่าว เป็นนิตยสารท่องเที่ยวและไลฟ์สไตล์ชั้นนำแนวหน้าของเอเชีย ซึ่งได้มอบรางวัลให้กับโรงแรม และหมวดหมู่ต่าง ๆ เกี่ยวกับการท่องเที่ยวในเอเชียแปซิฟิก ซึ่งนิตยสารฯ ใช้วิธีสำรวจและประเมินผลการลงคะแนนจากผู้อ่าน ซึ่งจากการสำรวจผลการโหวตจากผู้อ่านระหว่าง มกราคม - มีนาคม 2567 ผู้อ่านนิตยสารได้ทำการเลือกให้เกาะสมุยเป็นเกาะที่ดีที่สุดมากกว่า 200,000 คะแนน ซึ่งทางนิตยสารได้อธิบายเพิ่มเติมว่า เกาะสมุย เต็มไปด้วยมนต์เสน่ห์ จากบ้านบังกะโลหลังเล็ก ๆ หมู่บ้านชาวประมง ต้นมะพร้าวที่เรียงรายอยู่นับพันต้น ธรรมชาติที่สวยงามน่าตื่นตาตื่นใจ เป็นหนึ่งในจุดมุ่งหมายที่มีคนมาเยือนมากที่สุดในไทย นอกจากนี้ สนามบินสมุย ยังได้รับรางวัลอันดับที่ 4 ของการจัดอันดับสนามบินที่ดีที่สุด
ในขณะที่กรุงเทพมหานคร คว้าอันดับ 1 ในประเภทเมืองที่ดีที่สุด (Best Cities in Asia-Pacific) ซึ่งทางนิตยสารได้อธิบายเพิ่มเติมว่า กรุงเทพฯ เป็นเมืองแห่งความมีชีวิตชีวา เต็มไปด้วยความความหลากหลาย มีเสียงและกลิ่นของอาหารที่มีตั้งแต่ Street Food ไปจนถึงอาหารหรูหรา มีการใช้ชีวิตยามค่ำคืนที่คึกคัก และมีการผสมผสานด้านจิตวิญญาณจากวัด พระราชวัง และวัฒนธรรม
“นายกรัฐมนตรีให้ความสำคัญกับการยกระดับอุตสาหกรรมท่องเที่ยวอย่างต่อเนื่อง เพื่อให้เป็นไปตามความผลักดันตามวิสัยทัศน์ Ignite Thailand ซึ่งนอกจากนายกรัฐมนตรีจะอำนวยความสะดวกในส่วนของความสะดวกสบาย และความปลอดภัย ในการท่องเที่ยว เพื่อให้แหล่งท่องเที่ยวของประเทศไทยให้เกิดความทันสมัยและรองรับนักท่องเที่ยวทุกกลุ่ม สนับสนุนการจัดกิจกรรมรองรับกระแสการท่องเที่ยวในทุกรูปแบบ รวมทั้งยังส่งเสริมให้รักษาความสวยงามของธรรมชาติ ซึ่งการที่ไทยได้รับรางวัลอย่างต่อเนื่องนี้ ถือเป็นการเน้นย้ำความสำเร็จจากนโยบายด้านการท่องเที่ยวอย่างต่อเนื่องของไทย” นายชัย กล่าว

ที่มา : https://www.thaigov.go.th/news/contents/details/84766