รัฐบาลไทย-ข่าวทำเนียบรัฐบาล-​นายกฯ เผย รับฟังเสียงวิจารณ์ลงพื้นที่ถี่-ไม่มีผลงาน น้อมรับผลโพล ลดจุดลงพื้นที่ให้น้อยลง เพื่อรับฟังปัญหาให้นานขึ้น  


วันศุกร์ที่ 21 มิถุนายน 2567
21/06/2567
พิมพ์
​นายกฯ เผย รับฟังเสียงวิจารณ์ลงพื้นที่ถี่-ไม่มีผลงาน น้อมรับผลโพล ลดจุดลงพื้นที่ให้น้อยลง เพื่อรับฟังปัญหาให้นานขึ้น
​นายกฯ เผย รับฟังเสียงวิจารณ์ลงพื้นที่ถี่-ไม่มีผลงาน น้อมรับผลโพล ลดจุดลงพื้นที่ให้น้อยลง เพื่อรับฟังปัญหาให้นานขึ้น
วันนี้ (21 มิถุนายน 2567) เวลา 10.00 น. ณ อาคารรัฐสภา ถนนสามเสน เขตดุสิต กรุงเทพมหานคร นายเศรษฐา ทวีสิน นายกรัฐมนตรี กล่าวถึงเสียงวิพากษ์วิจารณ์การลงพื้นที่เยอะ เพื่อเอาจำนวน แต่ผลงานยังไม่เห็น ว่า อย่างที่ตนเองได้ลงพื้นที่ไปทุกครั้งใช้เวลาช่วงเสาร์อาทิตย์ ซึ่งเป็นวันหยุด ดังนั้น ตนเองเชื่อว่าการบริหารราชการแผ่นดินเราไม่ได้เสียเวลาตรงนี้ ซึ่งตนเองไปต่างประเทศบ่อยก็ถูกว่า ไปต่างจังหวัดดูแลความเป็นอยู่ของประชาชนก็โดนว่า อย่างที่ได้มีการประชุม ครม.สัญจร ที่ จ.นครราชสีมา ในวันที่ 1 - 2 ก.ค. นี้ ตนเองก็ถือโอกาสไปให้เต็มที่ตั้งแต่เสาร์ อาทิตย์ จันทร์ อังคาร ทัวร์จังหวัดในอีสานไล่ลงมาตั้งแต่ ร้อยเอ็ด  อุบลราชธานี ศรีสะเกษ สุรินทร์ ชัยภูมิ และจังหวัดสุดท้ายนครราชสีมา ถ้าไม่ลงพื้นที่เราก็ไม่ทราบปัญหาจริง ๆ ดังนั้นตรงนี้เป็นเรื่องของการเมืองมากกว่า ก็ไม่อยากเอามารกหู เรามีหน้าที่ก็ต้องทำไป
ผู้สื่อข่าวถามว่า เสียงวิจารณ์แบบนี้ไม่ทำให้เกิดความรำคาญใช่หรือไม่ นายกฯ กล่าวว่า เอาแบบตรงตรงเลยก็ต้องรำคาญบ้างเป็นธรรมดา แต่ตนแน่วแน่ในหลักการทำงาน “ผมก็คน ๆ นึงเหมือนกัน แต่ก็ไม่ได้คิดอะไรมาก”
ผู้สื่อข่าวถามต่อว่า ผลสำรวจความคิดเห็นประชาชน ชี้ว่าคุณภาพการลงพื้นที่ในการทำงานของรัฐบาล ยังไม่เห็นผล นายกฯ กล่าวว่า ตรงนี้ก็มีสาระอันนึงเหมือนกัน ซึ่งไม่ใช่ทุกอย่างจะเป็นเรื่องน่ารำคาญหรือรกหู เราก็มานั่งดู อย่างเช่นมีเสียงบอกมาว่าอาจจะลงพื้นที่ถี่ไป อาจจะลงพื้นที่ไม่ลึกพอ อาจจะมีการหยุดในหลายจุดเยอะเกินไป ในพรรคเพื่อไทยเราก็มีการคุยกันว่า ตนเองควรจะลงพื้นที่ในระยะเวลาเท่าเดิม แต่จำนวนจุดให้ลดลง จาก 4 จุด ให้เหลือ 2 จุด เพื่อจะได้พูดคุยลงลึกถึงปัญหาได้เยอะขึ้น อันนี้ตนเองก็รับฟัง ไม่ใช่ทุกเรื่องเป็นเรื่องน่ารำคาญ หรือจะไม่รับฟังตรงนี้

ที่มา : https://www.thaigov.go.th/news/contents/details/84781