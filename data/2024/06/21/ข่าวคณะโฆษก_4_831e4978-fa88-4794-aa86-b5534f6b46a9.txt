รัฐบาลไทย-ข่าวทำเนียบรัฐบาล-​​"รัดเกล้า" เผย รัฐบาลเดินหน้าขยายการค้าและการลงทุน และส่งเสริมความร่วมมือด้านพลังงานและอาชีวศึกษาระหว่างไทย-เยอรมนี


วันศุกร์ที่ 21 มิถุนายน 2567
21/06/2567
พิมพ์
​​"รัดเกล้า" เผย รัฐบาลเดินหน้าขยายการค้าและการลงทุน และส่งเสริมความร่วมมือด้านพลังงานและอาชีวศึกษาระหว่างไทย-เยอรมนี
​"รัดเกล้า" เผย รัฐบาลเดินหน้าขยายการค้าและการลงทุน และส่งเสริมความร่วมมือด้านพลังงานและอาชีวศึกษาระหว่างไทย-เยอรมนี
วันนี้ (21 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า เมื่อวันที่ 14 มิถุนายน 2567 ที่ผ่านมา นายมาริษ เสงี่ยมพงษ์ รัฐมนตรีกระทรวงการต่างประเทศ ได้เป็นเจ้าภาพการหารือระหว่างอาหารกลางวัน ร่วมกับกระทรวงเศรษฐกิจ การพัฒนาภูมิภาค และพลังงาน แห่งรัฐไบเอิร์น สหพันธ์สาธารณรัฐเยอรมนี ในโอกาสที่ นายโทเบียส ก็อตธาร์ต รัฐมนตรีช่วยว่าการกระทรวงเศรษฐกิจ การพัฒนาภูมิภาค และพลังงาน แห่งรัฐไบเอิร์น สหพันธ์สาธารณรัฐเยอรมนี ได้เดินทางเยือนประเทศไทย พร้อมผู้บริหารระดับสูงของภาคเอกชนจากรัฐไบเอิร์น 15 บริษัท โดยรัฐไบเอิร์นเป็นรัฐสำคัญที่มีจำนวนประชากร และขนาด GDP ใหญ่เป็นอันดับ 2 ของเยอรมนี และมีมูลค่าการค้ากับไทย คิดเป็น 1 ใน 5 ของมูลค่าการค้ารวมระหว่างไทย – เยอรมนี
จากผลการหารือในครั้งนี้ ได้มีการหารือเกี่ยวกับความสัมพันธ์ระหว่างไทยกับเยอรมนี โดยเฉพาะกับรัฐไบเอิร์น ซึ่งมีความร่วมมือทางเศรษฐกิจระหว่างกันอย่างใกล้ชิด ทั้งสองประเทศมุ่งขยายการค้าและการลงทุนระหว่างกัน โดยมีภาคเอกชนเป็นผู้ขับเคลื่อน และส่งเสริมความร่วมมือด้านพลังงานและอาชีวศึกษา นอกจากนี้ ยังมีการหารือเกี่ยวกับการจัดตั้งสำนักงานตัวแทนของรัฐไบเอิร์นประจำภูมิภาคอาเซียนในประเทศไทยซึ่งจะช่วยกระชับความร่วมมือระหว่างภาคเอกชนของทั้งสองฝ่ายต่อไป
“รัฐบาลให้ความสำคัญในการดึงดูดการค้าและการลงทุน และส่งเสริมความร่วมมือด้านพลังงานและอาชีวศึกษา เพื่อเพิ่มขีดความสามารถของไทย รวมทั้งจัดตั้งสำนักงานตัวแทนของรัฐไบเอิร์นประจำภูมิภาคอาเซียนในประเทศไทย ซึ่งจะเป็นเครื่องมือสำคัญที่จะส่งผลให้ความสัมพันธ์และความร่วมมือระหว่างไทยและเยอรมนีมากยิ่งขึ้นต่อไป” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/84769