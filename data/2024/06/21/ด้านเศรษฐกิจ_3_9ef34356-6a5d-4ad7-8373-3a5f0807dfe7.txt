รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วย รมว.กษ. ติดตามและรับฟังรายงานผลการแก้ปัญหาน้ำเสียในพื้นที่นครปฐม


วันพฤหัสบดีที่ 20 มิถุนายน 2567
ดร.ณมาณิตา ผู้ช่วย รมว.กษ. ติดตามและรับฟังรายงานผลการแก้ปัญหาน้ำเสียในพื้นที่นครปฐม
ดร.ณมาณิตา ผู้ช่วย รมว.กษ. ติดตามและรับฟังรายงานผลการแก้ปัญหาน้ำเสียในพื้นที่นครปฐมไหลเข้าคลองตาปลั่ง อ.บ้านแพ้ว จ.สมุทรสาคร
ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ ติดตามและรับฟังรายงานผลกรณีเกษตรกรในพื้นที่อำเภอบ้านแพ้วได้รับผลกระทบจากปัญหาน้ำเสียจากตำบลตลาดจินดา อำเภอสามพราน จังหวัดนครปฐม ไหลเข้าพื้นที่เกษตรอำเภอบ้านแพ้ว จังหวัดสมุทรสาคร โดยมี นายเดชา จาตุธนานันท์ ผู้ตรวจราชการกระทรวงอุตสาหกรรม นายภัฎ สุริวงษ์ คณะที่ปรึกษารัฐมนตรีว่าการกระทรวงเกษตรและสหกรณ์ นายอานนท์ ลิขิตวัฒนกิจ ปลัดอำเภอ รักษาราชการแทนนายอำเภอบ้านแพ้ว อุตสาหกรรมจังหวัดนครปฐม อุตสาหกรรมจังหวัดสมุทรสาคร ทรัพยากรธรรมชาติและสิ่งแวดล้อมจังหวัดสมุทรสาคร หัวหน่วยงานในสังกัดกระทรวงเกษตรและสหกรณ์ในพื้นที่จังหวัดสมุทรสาคร และตัวแทนภาคประชาชน (ผู้ร้องเรียน) เข้าร่วมประชุม ณ ห้องประชุมองค์การบริหารส่วนตำบลบ้านแพ้ว เพื่อรับฟังรายงานผลการติดตามและตรวจสอบข้อเท็จจริงของสำนักงานอุตสาหกรรมทั้ง 2 จังหวัด ในส่วนของการตรวจสอบโรงงานในเขตพื้นที่ตำบลตลาดจินดา
ทั้งนี้ ที่ประชุมได้ร่วมกันหารือระหว่างตัวแทนภาคประชาชน ภาคราชการ ภาคอุตสาหกรรม และผู้นำท้องที่ท้องถิ่น เรื่องการหาทางออกร่วมกันในการแก้ไขปัญหาน้ำเน่าเสียคลองตาปลั่ง โดยมีแนวทางการแก้ไขปัญหาดังกล่าว ดังนี้ 1) บรรเทาทุกข์ความเดือดร้อนของชาวบ้านเกษตรกรที่ได้รับผลกระทบอันเนื่องมาจากปัญหาน้ำเน่าเสีย ซึ่งทางองค์การบริหารส่วนตำบลบ้านแพ้วจะเป็นผู้ประสานงานเรื่องค่าชดเชยความเสียหายกับทางผู้ประกอบการ และ 2) จัดตั้งคณะทำงานแก้ปัญหาน้ำเสียโดยมีตัวแทนจากภาคประชาชน ตัวแทนภาคราชการ ตัวแทนภาคอุตสาหกรรม และ ผู้นำท้องที่ท้องถิ่น
นอกจากนี้ ที่ประชุมได้มีข้อเสนอให้มีการจัดเก็บน้ำที่ผ่านการบำบัดแล้ว ลดปริมาณการปล่อยลงแม่น้ำลำคลอง หรือทำการเพิ่มพื้นที่จัดเก็บ ก่อนปล่อยลงแม่น้ำลำคลอง โดยให้ร่วมกันทำแผนการศึกษาต่อไป

ที่มา : https://www.thaigov.go.th/news/contents/details/84764