รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิฯ ร่วมกับ กรมบังคับคดี และ สยจ.ยโสธร ลุยแก้หนี้เมืองยโสธร ในงาน “มหกรรมแก้หนี้ สร้างวิถีแห่งความเป็นธรรม”


วันพฤหัสบดีที่ 20 มิถุนายน 2567
20/06/2567
พิมพ์
กระทรวงยุติธรรม โดยกรมคุ้มครองสิทธิฯ ร่วมกับ กรมบังคับคดี และ สยจ.ยโสธร ลุยแก้หนี้เมืองยโสธร ในงาน “มหกรรมแก้หนี้ สร้างวิถีแห่งความเป็นธรรม”
กระทรวงยุติธรรม โดยกรมคุ้มครองสิทธิฯ ร่วมกับ กรมบังคับคดี และ สยจ.ยโสธร ลุยแก้หนี้เมืองยโสธร ในงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๑๗ เชิญลูกหนี้เข้าร่วมงาน ๑,๑๘๔ ราย ทุนทรัพย์กว่า ๕๒.๑๙ ล้านบาท
ในวันพฤหัสบดีที่ ๒๐ มิถุนายน ๒๕๖๗ ณ โรงแรมเดอะกรีนปาร์คแกรนด์ ยโสธร อำเภอเมืองยโสธร จังหวัดยโสธร พันตำรวจเอก ทวี สอดส่อง รัฐมนตรีว่าการกระทรวงยุติธรรม มอบหมายให้ นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม เป็นประธานในพิธีเปิดงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๑๗ ประจำปีงบประมาณ พ.ศ. ๒๕๖๗ ซึ่งจัดโดย กรมคุ้มครองสิทธิและเสรีภาพ และกรมบังคับคดี ร่วมกับ สำนักงานยุติธรรมจังหวัดยโสธร พร้อมด้วย นายชรินทร์ ทองสุข ผู้ว่าราชการจังหวัดยโสธร เป็นผู้กล่าวต้อนรับ และ นายธีรยุทธ แก้วสิงห์ ผู้เชี่ยวชาญเฉาะด้านพิทักษ์สิทธิและเสรีภาพ กรมคุ้มครองสิทธิและเสรีภาพ เป็นผู้กล่าวรายงาน  โดยมี หัวหน้าส่วนราชการในสังกัดกระทรวงยุติธรรมในพื้นที่จังหวัดยโสธร ให้เกียรติเข้าร่วมงานด้วย
สำหรับการจัดงาน “มหกรรมแก้หนี้ สร้างวิถีแห่งความเป็นธรรม” ในครั้งนี้มีวัตถุประสงค์ เพื่อให้ลูกหนี้กองทุนเงินให้กู้ยืมเพื่อการศึกษา หนี้เช่าซื้อรถยนต์ หนี้สินข้าราชการ หนี้บัตรเครดิต และสินเชื่อส่วนบุคคลที่ผิดนัดชำระหนี้เข้าเกณฑ์จะถูกฟ้องดำเนินคดี หรือไม่มีกำลังผ่อนชำระตามสัญญา ได้เข้าสู่กระบวนการไกล่เกลี่ย และรู้สิทธิตามกฎหมาย เข้าถึงความยุติธรรม รวมถึงสร้างการตระหนักรู้เกี่ยวกับการวางแผน และสร้างวินัยทางการเงินให้ประชาชนเป็นเกราะป้องกันปัญหาหนี้สินภาคครัวเรือน โดยลูกหนี้จะได้รับโปรโมชั่นนอกจากจะไม่ถูกฟ้องคดี ไม่ถูกยึดทรัพย์ ไม่ถูกขายทอดตลาด แล้วยังจะได้รับสิทธิพิเศษ ส่วนลดจบหนี้ ส่วนลดดอกเบี้ย ลดค่างวดและขยายระยะเวลาการผ่อนชำระ และสิทธิประโยชน์อื่นๆ อีกมากมาย ภายในงานมีการให้บริการต่างๆ มายมาย เช่น การเผยแพร่ความรู้ทางกฎหมาย และการสร้างการตระหนักรู้ เกี่ยวกับ การวางแผน และสร้างวินัยทางการเงิน การจัดนิทรรศการประชาสัมพันธ์ ให้คำปรึกษาทางกฎหมายหรือการเงินของ ๗ หน่วยงาน และการให้บริการไกล่เกลี่ยข้อพิพาท ทั้งก่อนฟ้องและหลังศาลมีคำพิพากษา โดยมีภาคีเครือข่ายที่เข้าร่วมการไกล่เกลี่ยข้อพิพาท จำนวน ๗ สถาบัน ประกอบด้วย ๑. กองทุนเงินกู้ยืมเพื่อการศึกษา (กยศ.) ๒. ธนาคารอาคารสงเคราะห์ ๓. ธนาคารออมสิน ๔. ธนาคารกรุงไทย จำกัด สาขายโสธร ๕. ธนาคารกรุงไทย จำกัด เขตมุกดาหาร ๖. บริษัทในเครือจักรวาลคาร์เซ็นเตอร์ ๗. บริษัทสุนทรไทย โดยภายในงานเชิญลูกหนี้เข้าร่วมงานกว่า ๑,๑๘๔ ราย แยกเป็นก่อนฟ้อง จำนวน ๘๘๔ ราย หลังศาลมีคำพิพากษา จำนวน ๓๐๐ ราย ทุนทรัพย์กว่า ๕๒.๑๙ ล้านบาท ทั้งนี้ภายในงานยังมีการมอบเงินช่วยเหลือเยียวยาผู้เสียหายในคดีอาญา ตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙) จำนวน ๒ ราย เป็นจำนวนเงิน ๒๐๐,๐๐๐ บาท และมอบป้ายศูนย์ไกล่เกลี่ยข้อพิพาทภาคประชาชน จำนวน ๑๑ ศูนย์
“กรมคุ้มครองสิทธิและเสรีภาพ พร้อมด้วย กรมบังคับคดี พร้อมเดินหน้าจัดงาน “มหกรรมแก้หนี้ สร้างวิถีแห่งความเป็นธรรม” ทั่วประเทศ เพื่อเปิดโอกาสให้ลูกหนี้และเจ้าหนี้ได้เข้าสู่กระบวนการไกล่เกลี่ย และ เข้าถึงกระบวนการยุติธรรม พร้อมทั้งได้รับโปรโมชั่นดี ๆ รวมถึงสิทธิประโยชน์อื่น ๆ อีกมากมายจากสถาบันการเงิน สามารถสอบถามรายละเอียดเพิ่มเติมได้ที่ สายด่วนยุติธรรม โทร. ๑๑๑๑ กด ๗๗ และสายด่วนกรมบังคับคดี โทร. ๑๑๑๑ กด ๗๙ ฟรีตลอด ๒๔ ชั่วโม

ที่มา : https://www.thaigov.go.th/news/contents/details/84763