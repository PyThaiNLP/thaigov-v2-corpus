รัฐบาลไทย-ข่าวทำเนียบรัฐบาล-อ.สันกำแพง จ.เชียงใหม่ เปิดแหล่งเรียนรู้เกี่ยวกับผ้าไหมและผ้าไทย เดินหน้าสืบสาน รักษา และต่อยอดตามแนวทาง "ผ้าไทยใส่ให้สนุก" สร้างรายได้และอาชีพ สร้างคุณภาพชีวิตที่ดีให้ประชาชนคนไทย


วันอังคารที่ 4 มิถุนายน 2567
04/06/2567
พิมพ์
อ.สันกำแพง จ.เชียงใหม่ เปิดแหล่งเรียนรู้เกี่ยวกับผ้าไหมและผ้าไทย เดินหน้าสืบสาน รักษา และต่อยอดตามแนวทาง "ผ้าไทยใส่ให้สนุก" สร้างรายได้และอาชีพ สร้างคุณภาพชีวิตที่ดีให้ประชาชนคนไทย
อำเภอสันกำแพง จังหวัดเชียงใหม่ เปิดแหล่งเรียนรู้เกี่ยวกับผ้าไหมและผ้าไทย เดินหน้าสืบสาน รักษา และต่อยอดตามแนวทาง "ผ้าไทยใส่ให้สนุก" สร้างรายได้และอาชีพ สร้างคุณภาพชีวิตที่ดีให้กับประชาชนคนไทยอย่างยั่งยืน
วันนี้ (4 มิ.ย. 67) นายวีระพงศ์ ฤทธิ์รอด รองผู้ว่าราชการจังหวัดเชียงใหม่ เปิดเผยว่า จังหวัดเชียงใหม่ โดยอำเภอสันกำแพง ร่วมกับศูนย์วัฒนธรรมเฉลิมราชพิพิธภัณฑ์ผ้าไหมสันกำแพง ได้จัด "กิจกรรมส่งเสริมการเรียนรู้เกี่ยวกับผ้าไหมและผ้าไทย" ให้กับเยาวชนและผู้สนใจ เพื่อสืบสาน รักษา และต่อยอดตามแนวทาง "ผ้าไทยใส่ให้สนุก" สร้างความรู้ สู่ความร่วมมือพัฒนาภูมิปัญญาผ้าไทยให้ไปไกลในระดับโลก โดยมีนายภิญโญ พัวศรีพันธุ์ นายอำเภอสันกำแพง นายอนันต์ สุคันธรส เจ้าของศูนย์วัฒนธรรมเฉลิมราชฯ หัวหน้าส่วนราชการประจำอำเภอ องค์กรปกครองส่วนท้องถิ่น และประชาชนในพื้นที่ ร่วมจัดกิจกรรม
นายวีระพงศ์ฯ กล่าวว่า การจัดงานในครั้งนี้มีวัตถุประสงค์เพื่อเป็นการอนุรักษ์ สืบสาน ต่อยอดวัฒนธรรมของชาวสันกำแพง เกี่ยวกับผ้าไหม และผ้าไทย รวมทั้งเป็นการส่งเสริมการใส่ผ้าไทย โดยมุ่งหวังให้เกิดการสร้างรายได้ให้กับประชาชนในพื้นที่ ภายใต้การส่งเสริมและอนุรักษ์ภูมิปัญญาในการผลิตผ้าพื้นถิ่น และส่งเสริมให้กลุ่มผู้ผลิตผ้าไทย รวมไปถึงเด็กและเยาวชนผู้ที่สนใจได้เรียนรู้การสร้างสรรค์ผ้าไทยผ่านการใช้เทคนิคและเอกลักษณ์ประจำถิ่นมาผสมผสาน โดยภายในงานมีการจัดกิจกรรมต่าง ๆ ประกอบด้วย การทำเวิร์กชอปย้อมสีผ้า จากสีธรรมชาติ การนำวัสดุจากธรรมชาติมาทำเป็นลายบนผ้า การสอนและให้ความรู้เกี่ยวกับการทอผ้าไหม รวมไปถึงการจัดนิทรรศการให้ความรู้เกี่ยวกับผ้าไหม ผ้าพื้นถิ่น และผ้าไทยต่าง ๆ และในช่วงหัวค่ำ ได้มีการแสดงแฟชั่นโชว์ผ้าไทย ตามแนวทาง "ผ้าไทยใส่ให้สนุก" มีการเดินแบบโดยเยาวชนคนรุ่นใหม่ เพื่อส่งเสริมกระตุ้นให้คนรุ่นใหม่มาสวมใส่ผ้าไทยให้มากยิ่งขึ้น
นายวีระพงศ์ฯ กล่าวต่อไปว่า กระทรวงมหาดไทย นำโดยนายสุทธิพงษ์ จุลเจริญ ปลัดกระทรวงมหาดไทย ร่วมกับสมาคมแม่บ้านมหาดไทย นำโดย ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้ส่งเสริมให้ทุกจังหวัดร่วมกับชมรมแม่บ้านมหาดไทยจังหวัด ขับเคลื่อนกิจกรรมสร้างความคึกคักและรณรงค์ส่งเสริมให้ทุกจังหวัด ได้เชิญชวนภาคีเครือข่ายร่วมกันสวมใส่ผ้าไทยอันสอดคล้องตามแนวพระดำริ "ผ้าไทยใส่ให้สนุก" ในทุกวันและทุกโอกาส พร้อมทั้งส่งเสริมให้ทุกจังหวัดจัดกิจกรรมส่งเสริมการเรียนรู้เกี่ยวกับผ้าไทย ผ้าพื้นถิ่น ซึ่งจังหวัดเชียงใหม่ ภายใต้การนำของนายนิรัตน์ พงษ์สิทธิถาวร ผู้ว่าราชการจังหวัดเชียงใหม่ และนางกุสุมาล พงษ์สิทธิถาวร ประธานแม่บ้านมหาดไทยจังหวัดเชียงใหม่ ได้นำนโยบายดังกล่าวขับเคลื่อนอย่างต่อเนื่องผ่านกิจกรรมการแสดงแบบแฟชั่นโชว์ผ้าไทย รวมไปถึงนิทรรศการให้ความรู้เกี่ยวกับผ้าไหมและผ้าพื้นถิ่น เพื่อส่งเสริมให้ผู้ผลิต ผู้ประกอบการ OTOP ช่างทอผ้า รวมไปถึงกลุ่มผู้ที่มีความสนใจและเด็กเยาวชนที่มีภูมิลำเนาอยู่ในจังหวัด หรืออำเภอ ได้เรียนรู้ พัฒนา และต่อยอดงานฝีมือ ซึ่งจะเป็นการสืบสาน รักษา ต่อยอด พระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีพระมหากรุณาธิคุณในการสร้างงาน สร้างอาชีพ สร้างรายได้ ให้กับผู้ประกอบการผ้าไทย และเฉลิมพระเกียรติสมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2567 ตลอดจนเป็นการเผยแพร่พระอัจฉริยภาพของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในด้านการออกแบบเครื่องแต่งกาย สิ่งทอและการอนุรักษ์ผ้าไทยโดยใช้ภูมิปัญญาท้องถิ่น องค์ความรู้ และเทคโนโลยีสมัยใหม่ ในการพัฒนาต่อยอดและยกระดับผลิตภัณฑ์ผ้าไทย และส่งเสริมผลิตภัณฑ์ รวมถึงการตลาดให้มีความสามารถในการแข่งขันในเวทีสากล ทำให้การผลิตผ้าไทยสามารถสร้างงาน สร้างอาชีพ สร้างรายได้ ให้กับชุมชนอย่างมั่นคง
“ขอขอบคุณศูนย์วัฒนธรรมเฉลิมราชพิพิธภัณฑ์ผ้าไหมสันกำแพง นายอำเภอสันกำแพง ตลอดจนกลุ่มผู้ประกอบการทอผ้า และภาคีเครือข่ายทุก ๆ ท่านที่ช่วยกันจัดกิจกรรมในครั้งนี้ให้บรรลุตามวัตถุประสงค์ และขอเชิญชวนพี่น้องประชาชนทุกคนร่วมกันสวมใส่ผ้าไทย เพื่อร่วมกันแสดงออกถึงความภาคภูมิใจในภูมิปัญญาท้องถิ่น และร่วมกันสืบสาน รักษามรดกทางวัฒนธรรมของจังหวัดเชียงใหม่ ส่งต่อสิ่งที่ดีงามให้สืบทอดชั่วลูกชั่วหลาน ให้ผ้าเป็นสินค้าอัตลักษณ์สู่สากล เพื่อขับเคลื่อนเศรษฐกิจนำรายได้มาสู่ชุมชม ส่งผลให้เงินหมุนเวียนในจังหวัด อำเภอและกระจายรายได้ไปถึงพี่น้องประชาชนทุกภาคส่วน เกิดการสร้างงาน สร้างอาชีพ สร้างรายได้ สร้างโอกาส สร้างคุณภาพชีวิตที่ดีอย่างยั่งยืน” นายวีระพงศ์ฯ กล่าวในช่วงท้าย
.
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/83936