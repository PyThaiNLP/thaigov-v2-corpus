รัฐบาลไทย-ข่าวทำเนียบรัฐบาล-ผู้ว่าฯ มุกดาหาร รับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสกลนคร


วันพุธที่ 5 มิถุนายน 2567
05/06/2567
พิมพ์
ผู้ว่าฯ มุกดาหาร รับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสกลนคร
ผู้ว่าฯ มุกดาหาร รับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสกลนคร พร้อมเชิญชวนพี่น้องประชาชนร่วมกิจกรรมฯ ในโอกาสมหามงคลของคนทั้งชาติ
วันนี้ (5 มิ.ย. 67) นายวรญาณ บุญณราช ผู้ว่าราชการจังหวัดมุกดาหาร เปิดเผยว่า วานนี้จังหวัดมุกดาหาร ได้ทำพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสกลนคร โดยตนได้ประกอบพิธีรับมอบจากนายณัฐวัสส์ วิริยาภาภรณ์ ผู้ว่าราชการจังหวัดสกลนคร ณ จุดเขตแดนรอยต่อระหว่างจังหวัด โรงเรียนบ้านกกตูม ตำบลกกตูม อำเภอดงหลวง จังหวัดมุกดาหาร โดยมีรองผู้ว่าราชการจังหวัดมุกดาหาร หัวหน้าส่วนราชการ หัวหน้าหน่วยงานรัฐวิสาหกิจ นายอำเภอ องค์การบริหารส่วนจังหวัดมุกดาหาร เทศบาลเมืองมุกดาหาร องค์กรปกครองส่วนท้องถิ่น หน่วยงานด้านการศึกษาและประชาชนชาวจังหวัดมุกดาหารทุกหมู่เหล่า เข้าร่วมกิจกรรมอย่างพร้อมเพรียงเป็นจำนวนมาก
นายวรญาณ บุญณราช ผู้ว่าราชการจังหวัดมุกดาหาร กล่าวว่า จังหวัดมุกดาหาร รับมอบธงตราสัญลักษณ์ เป็นจังหวัดที่ 3 ในสายที่ 4 ต่อจากจังหวัดสกลนคร ตนพร้อมด้วยคณะหัวหน้าส่วนราชการ ได้นำขบวนเดิน วิ่ง ปั่น เชิญธงตราสัญลักษณ์ฯ ไปเก็บรักษา ณ อาคารหอประชุม 250 ปี จังหวัดมุกดาหาร โดยมีการจัดกิจกรรมเฉลิมฉลองธงตราสัญลักษณ์ฯ พร้อมจัดนิทรรศการเฉลิมพระเกียรติพระบาทสมเด็จพระเจ้าอยู่หัว และเปิดโอกาสให้ประชาชนได้เข้าชมการจัดกิจกรรมการแสดงทางศิลปวัฒนธรรม พร้อมกับการฉายภาพยนตร์เฉลิมพระเกียรติให้ประชาชนได้รับชม ในวันพุธที่ 5 มิถุนายน 2567 และจะส่งมอบให้กับจังหวัดจังหวัดกาฬสินธุ์ ในวันที่ 6 มิถุนายน 2567 ณ บริเวณช่องเขาคู่ บ้านนาไคร้ ตำบลกุดหว้า อำเภอกุฉินารายณ์ จังหวัดกาฬสินธุ์
“ขอเชิญชวนพี่น้องประชาชน เข้าร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง ทั้งนี้ สำหรับหน่วยงาน องค์กร หรือพี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือ น้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือแจ้งได้ที่ ที่ทำการปกครองอำเภอ ณ ที่ว่าการอำเภอทั่วประเทศ หรือสอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง” นายนายวรญาณ ฯ กล่าวในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83964