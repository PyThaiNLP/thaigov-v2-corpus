รัฐบาลไทย-ข่าวทำเนียบรัฐบาล-โฆษกรัฐบาลเผย นักกีฬาไทยคว้าโควตาเข้าร่วมการแข่งขัน Olympics Paris 2024 ครั้งที่ 33 ประเทศฝรั่งเศสได้แล้วถึง 42 ที่นั่ง จาก 12 ชนิดกีฬา


วันพุธที่ 5 มิถุนายน 2567
05/06/2567
พิมพ์
โฆษกรัฐบาลเผย นักกีฬาไทยคว้าโควตาเข้าร่วมการแข่งขัน Olympics Paris 2024 ครั้งที่ 33 ประเทศฝรั่งเศสได้แล้วถึง 42 ที่นั่ง จาก 12 ชนิดกีฬา
นายกรัฐมนตรีชื่นชมความสามารถนักกีฬาไทย พร้อมเชิญชวนแฟนกีฬาไทยช่วยลุ้นที่นั่งเพิ่มเติมในรอบคัดเลือกจากกีฬาอย่าง กอล์ฟ กรีฑา ยูโด และว่ายน้ำ
วันนี้ (5 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ทัพนักกีฬาทีมชาติของไทยคว้าโควตาเข้าร่วมการแข่งขัน Olympics Paris 2024 ครั้งที่ 33 ณ กรุงปารีส ประเทศฝรั่งเศส ระหว่างวันที่ 26 กรกฎาคม - 11 สิงหาคม 2567 นี้ ได้เเล้วจำนวน 42 ที่นั่ง โดยยังมีโอกาสคว้าที่นั่งเพิ่มเติมในรอบคัดเลือก ซึ่งอยู่ระหว่างการคัดเลือกถึงต้นเดือนกรกฎาคมนี้ จากกีฬาอย่าง กอล์ฟ กรีฑา ยูโด และว่ายน้ำ
โฆษกประจำสำนักนายกรัฐมนตรี กล่าวว่า โควตาการเข้าร่วมการแข่งขัน Olympics Paris 2024 ของทัพนักกีฬาทีมชาติไทยที่มีการยืนยันอย่างเป็นทางการแล้ว มีจำนวน 42 ที่นั่ง จาก 12 ชนิดกีฬา ดังนี้
- กีฬาแบดมินตัน 9 คน ได้แก่ เดชาพล พัววรานุเคราะห์, ทรัพย์สิรี แต้รัตนชัย, จงกลพรรณ กิติธรากุล, รวินดา ประจงใจ, รัชนก อินทนนท์, ศุภนิดา เกตุทอง, กุลวุฒิ วิทิตศานต์, สุภัค จอมเกาะ และ กิตตินุพงษ์ เกตุเรน
- กีฬามวยสากล 8 คน ได้แก่ จุฑามาศ จิตรพงศ์, ธิติสรรณ์ ปั้นโหมด, จุฑามาศ รักสัตย์, ธนัญญา สมนึก, จันทร์แจ่ม สุวรรณเพ็ง, บรรจง สินศิริ, วีระพล จงจอหอ และ ใบสน มณีก้อน
- กีฬาจักรยาน 5 คน ได้แก่ โกเมธ สุขประเสริฐ, จาย อังค์สุธาสาวิทย์ และอีก 3 ที่นั่ง จากโรดเรซหญิง ไทม์ไทรอัลหญิง และ โรดเรซชาย ซึ่งรอสมาคมกีฬาจักรยานแห่งประเทศไทยยืนยันรายชื่อ
- กีฬาไคท์บอร์ด 2 คน ได้แก่ เบญญาภา จันทวรรณ และ โจเซฟ โจนาธาน เวสตัน
- กีฬาเรือใบ 2 คน ได้แก่ โซเฟีย เกล มอนโกเมอรี่ และ อธิษฐ์ มิเคล โรมานิค
- กีฬายิงปืน 3 คน ได้แก่ ธันยพร พฤกษากร, ทองผาภูมิ วงศ์สุขดี และ กมลลักษณ์ แสนชา
- ปัญจกีฬา 1 คน ได้แก่ ภูริช โยเฮือง
- กีฬาเทควันโด 3 คน ได้แก่ พาณิภัค วงศ์พัฒนกิจ, บัลลังก์ ทับทิมแดง, ศศิกานต์ ทองจันทร์
- กีฬาขี่ม้า 1 คน ได้แก่ ชนกภรณ์ การุณยธัช
- กีฬาเทเบิลเทนนิส 3 คน ได้แก่ สุธาสินี เสวตรบุตร, จิณห์นิภา เสวตรบุตร และ อรวรรณ พาระนัง
- กีฬายกน้ำหนัก 4 คน ได้แก่ สุรจนา คำเบ้า, ดวงอักษร ใจดี, ธีรพงศ์ ศิลาชัย และ วีรพล วิชุมา
- กีฬาเรือพาย 1 คน ได้แก่ เปรมณัฏฐ์ วัฒนานุสิทธิ์
ทั้งนี้ การแข่งขัน Olympics Paris 2024 ครั้งที่ 33 จะจัดขึ้นระหว่างวันที่ 26 กรกฎาคม – 11 สิงหาคม 2567 ณ กรุงปารีส ประเทศฝรั่งเศส (https://olympics.com/en/paris-2024) โดยเจ้าภาพจัดการแข่งขันชิงเหรียญทองทั้งหมด 329 เหรียญ ใน 32 ชนิดกีฬา เเละคาดการณ์ว่าจะมีนักกีฬาทั่วโลกผ่านการคัดเลือก (Qualifying) เข้าแข่งขันในรอบสุดท้ายที่ฝรั่งเศสประมาณ 10,500 คน
“นายเศรษฐา ทวีสิน นายกรัฐมนตรี ชื่นชมความสามารถนักกีฬาไทยทุกคน พร้อมเชิญชวนแฟนกีฬาชาวไทยส่งกำลังใจ แรงเชียร์ให้กับทัพนักกีฬาไทยทุกคน ในการแข่งขันรอบคัดเลือกที่เหลือ และเป็นกำลังใจให้นักกีฬาที่ได้เข้ารอบแล้ว รวมทั้งทีมงานที่เกี่ยวข้อง มีกำลังใจในการฝึกซ้อม ในการเดินทางเข้าร่วมการแข่งขันครั้งนี้ ขอให้ประสบความสำเร็จตามเป้าหมายที่ตั้งใจไว้เพื่อนำชื่อเสียงกลับมาสู่ประเทศไทย และไม่ว่าจะได้รับเหรียญจากการแข่งขันหรือไม่ก็ตาม นายกฯ เชื่อมั่นว่านักกีฬาไทยทุกคนจะเป็นต้นแบบ เป็นแรงผลักดันให้แก่เยาวชนในด้านความพยายาม มุ่งมั่น ตั้งใจ ที่จะพัฒนาความสามารถและฝึกฝนตนเองต่อไปในอนาคต” นายชัย กล่าว

ที่มา : https://www.thaigov.go.th/news/contents/details/83966