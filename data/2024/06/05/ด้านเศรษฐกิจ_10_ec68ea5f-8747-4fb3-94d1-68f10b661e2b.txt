รัฐบาลไทย-ข่าวทำเนียบรัฐบาล-"ไทย - ซาอุดีฯ" แลกเปลี่ยนนโยบายที่สำคัญพร้อมมุ่งสานสัมพันธ์ทางการค้าระหว่างกัน


วันพุธที่ 5 มิถุนายน 2567
"ไทย - ซาอุดีฯ" แลกเปลี่ยนนโยบายที่สำคัญพร้อมมุ่งสานสัมพันธ์ทางการค้าระหว่างกัน
"ไทย - ซาอุดีฯ" แลกเปลี่ยนนโยบายที่สำคัญพร้อมมุ่งสานสัมพันธ์ทางการค้าระหว่างกัน
นายอาดิลัน อาลีอิสเฮาะ ที่ปรึกษารัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ หารือกับ Mr. Mohammed Almousa, Group CEO Advisor, SALIC และคณะ พร้อมด้วยผู้แทนหน่วยงานในสังกัดกระทรวงเกษตรและสหกรณ์ ณ ห้องประชุมกระทรวงเกษตรและสหกรณ์ ในการหารือวันนี้ทั้งสองฝ่ายยินดีที่จะเสริมสร้างความร่วมมือระหว่างกันเพื่อเสริมสร้างความมั่นคงทางอาหารของโลกซึ่งประเทศไทย ถือเป็น ครัวโลก “Kitchen of the World” เนื่องจากมีความอุดมสมบูรณ์ของพื้นที่ภาคการเกษตร และความเชี่ยวชาญของแรงงาน ทำให้มีผลผลิตที่หลากหลาย ประกอบกับผู้ประกอบการไทยมีความสามารถในการปรับตัวตามแนวโน้มและความต้องการของตลาดโลกได้อย่างดี ทำให้ประเทศไทยมีความสามารถในการแข่งขันสูง ในขณะเดียวกันกระทรวงเกษตรและสหกรณ์ถือเป็นหน่วยงานรับผิดชอบหลักด้านการนำเข้าและการส่งออกสินค้าเกษตรของไทย ที่ให้ความสำคัญอย่างมากต่อมาตรฐานความปลอดภัยสำหรับผู้บริโภค สัตว์ และพืช ผ่านมาตรการสุขอนามัยและสุขอนามัยพืชที่เป็นที่ยอมรับในเวทีสากล ซึ่งทำให้มั่นใจว่า สินค้าเกษตรที่ส่งออกจากไทยไปยังประเทศคู่ค้าต่าง ๆ โดยเฉพาะซาอุดีอาระเบียมีความปลอดภัยและคุณภาพสูง นอกจากนี้ ฝ่ายซาอุดีอาระเบียได้แสดงความสนใจในการลงทุนกับภาคเอกชนไทย โดยเฉพาะอย่างยิ่งในอุตสาหกรรมข้าว สัตว์ปีก สัตว์น้ำ อาหารสัตว์ และน้ำตาล อย่างไรก็ตาม ฝ่ายซาอุดีอาระเบียจำเป็นต้องทำการศึกษาแผนธุรกิจที่เหมาะสมเพิ่มเติมเพื่อหารือในรายละเอียดกับภาคเอกชนไทยต่อไป
ทั้งนี้ ราชอาณาจักรซาอุดีอาระเบียเป็นประเทศคู่ค้าสินค้าเกษตรอันดับที่ 31 ของไทย ระหว่างปี 2564 - 2566 มีสัดส่วนการค้าสินค้าเกษตรร้อยละ 0.32 ของมูลค่าการค้าสินค้าเกษตรของไทยกับโลก โดยในปี 2564 มีมูลค่าการค้าสินค้าเกษตร 5,555 ล้านบาท และมีมูลค่าเพิ่มขึ้นต่อเนื่องในปี 2565 และ 2566 เป็นมูลค่า 7,388 ล้านบาท และ 8,567 ล้านบาท คิดเป็นมูลค่าการค้าสินค้าเกษตรเฉลี่ยปีละ 7,170 ล้านบาท โดยมีอัตราการค้าเพิ่มขึ้นเฉลี่ยปีละ 24.18 ต่อปี ซึ่งมีสินค้าส่งออกที่สำคัญ 5 อันดับแรก ได้แก่ 1) ปลาทูนา ปลาสคิปแจ็ค และปลาโบนิโต ปรุงแต่ง 2) ข้าวที่สีบ้างแล้วหรือสีทั้งหมด 3) อาหารสุนัขหรือแมวสำหรับขายปลีก 4) ข้าวโพดหวานปรุงแต่งไม่ใช้น้ำส้มสายชูหรือกรดอะซิติก ไม่แช่แข็ง และ 5) สับปะรดปรุงแต่ง

ที่มา : https://www.thaigov.go.th/news/contents/details/83967