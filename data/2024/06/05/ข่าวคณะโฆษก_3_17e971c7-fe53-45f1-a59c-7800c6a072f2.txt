รัฐบาลไทย-ข่าวทำเนียบรัฐบาล-“เกณิกา” เผย กระทรวงทรัพฯ เร่งเตรียมความพร้อมจัด 2 โครงการเฉลิมพระเกียรติ ‘ในหลวง’ เฉลิมพระชนมพรรษา 6 รอบ


วันพุธที่ 5 มิถุนายน 2567
05/06/2567
พิมพ์
“เกณิกา” เผย กระทรวงทรัพฯ เร่งเตรียมความพร้อมจัด 2 โครงการเฉลิมพระเกียรติ ‘ในหลวง’ เฉลิมพระชนมพรรษา 6 รอบ
“เกณิกา” เผย กระทรวงทรัพฯ เร่งเตรียมความพร้อมจัด 2 โครงการเฉลิมพระเกียรติ ‘ในหลวง’ เฉลิมพระชนมพรรษา 6 รอบ
5 มิ.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า พล.ต.อ.พัชรวาท วงษ์สุวรรณ รองนายกรัฐมนตรี และ รมว.ทรัพยากรธรรมชาติและสิ่งแวดล้อม ได้นำผู้บริหารและข้าราชการกระทรวง ประชุมติดตามโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งรัฐบาลได้เลือกโครงการขนาดใหญ่จากการเสนอโครงการของหน่วยงานต่าง ๆ ให้เป็นโครงการเฉลิมพระเกียรติฯ ในนามรัฐบาล จำนวน 10 โครงการ
น.ส.เกณิกา กล่าวต่อว่า ในส่วนของกระทรวงทรัพยากรธรรมชาติและสิ่งแวดล้อมจะเป็นหน่วยงานที่รับผิดชอบหลัก 2 โครงการ ได้แก่ 1. โครงการ 72 ล้านต้น พลิกฟื้นผืนป่า เฉลิมพระเกียรติฯ เป็นโครงการที่รวมพลังจิตอาสาทุกภาคส่วนร่วมกันปลูกป่า และบำรุงรักษาต้นไม้ เพื่อคืนธรรมชาติให้มีความอุดมสมบูรณ์ คืนอากาศสะอาดให้กับประชาชน โดยมอบหมายให้กรมป่าไม้เป็นหน่วยงานรับผิดชอบหลักดำเนินการ ร่วมกับกรมอุทยานแห่งชาติ สัตว์ป่า และพันธุ์พืช และกรมทรัพยากร ทางทะเลและชายฝั่ง
2. โครงการแหล่งน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ 72 แห่ง เฉลิมพระเกียรติฯ ได้มอบหมายให้กรมทรัพยากรน้ำบาดาล (ทบ.) เป็นหน่วยงานรับผิดชอบหลัก ซึ่งเป็นการขยายผลต่อยอดจากโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ บรรเทาความเดือดร้อนของประชาชนที่ประสบปัญหาภัยแล้งทั่วประเทศ ให้มีน้ำเพียงพอต่อการอุปโภคบริโภคได้ตลอดทั้งปี
“เพื่อให้การดำเนินโครงการเฉลิมพระเกียรติฯ ในนามรัฐบาล ในความรับผิดชอบของ ทส.เป็นไปด้วยความเรียบร้อย พล.ต.อ.พัชรวาท จึงขอให้หน่วยงานดำเนินการเตรียมความพร้อมในการดำเนินงานโครงการเฉลิมพระเกียรติฯอย่างพร้อมเพียง และขอเชิญชวนประชาชน
และภาคเอกชน ร่วมกันแสดงถึงพลังแห่งความจงรักภักดีและความสามัคคีของปวงชนชาวไทยเนื่องในโอกาสอันเป็นมหามงคลนี้ ถวายเป็นพระราชกุศลแด่พระบาทสมเด็จพระเจ้าอยู่หัว”

ที่มา : https://www.thaigov.go.th/news/contents/details/83944