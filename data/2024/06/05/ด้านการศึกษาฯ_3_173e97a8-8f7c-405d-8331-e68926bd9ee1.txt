รัฐบาลไทย-ข่าวทำเนียบรัฐบาล-ครูอุ้มย้ำแนวทาง "ทำเต็มความสามารถ อย่าประมาท พลาดไม่ได้" เพื่อร่วมดูแลความปลอดภัยให้กับนักเรียน


วันพุธที่ 5 มิถุนายน 2567
05/06/2567
พิมพ์
ครูอุ้มย้ำแนวทาง "ทำเต็มความสามารถ อย่าประมาท พลาดไม่ได้" เพื่อร่วมดูแลความปลอดภัยให้กับนักเรียน
พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ (รมว.ศธ.) เป็นประธานในพิธีเปิดกิจกรรมการเฝ้าระวังเหตุและสร้างความปลอดภัยในโครงการนักเรียนในกรุงเทพมหานครปลอดภัย เมื่อเร็ว ๆ นี้
โดยมี นายสุเทพ แก่งสันเทียะ ปลัดกระทรวงศึกษาธิการ นายธีร์ ภวังคนันท์ รองเลขาธิการคณะกรรมการการศึกษาขั้นพื้นฐาน (รองเลขาธิการ กพฐ.) พลตำรวจตรี ชรินทร์ โกพัฒน์ตา รองผู้บัญชาการตำรวจนครบาล ผู้แทนผู้ว่าราชการกรุงเทพมหานคร นางสาวอรพินท์ ศักดิ์เอี่ยม ผู้เชี่ยวชาญเฉพาะด้านเด็ก ผู้แทนกรมกิจการเด็กและเยาวชน รองผู้บังคับการตำรวจนครบาล 1-9 ผู้กำกับและรองผู้กำกับการสถานีตำรวจนครบาล ผู้อำนวยการสำนักงานเขตพื้นที่การศึกษาประถมศึกษาและมัธยมศึกษากรุงเทพมหานคร รวมถึงผู้บริหารโรงเรียน ครูและนักเรียน เข้าร่วม ณ โรงเรียนศรีอยุธยา ในพระอุปถัมภ์ฯ กรุงเทพมหานคร
รมว.ศธ. กล่าวว่า กระทรวงศึกษาธิการให้ความสำคัญในความปลอดภัยของนักเรียนและครูเป็นอันดับต้น ๆ ซึ่งสอดคล้องกับการจัดกิจกรรมการเฝ้าระวังเหตุและสร้างความปลอดภัยในโครงการนักเรียนในกรุงเทพมหานครปลอดภัย ด้วยความร่วมมือระหว่างสำนักงานคณะกรรมการการศึกษาขั้นพื้นฐาน สำนักคณะกรรมการการอาชีวศึกษา สำนักงานคณะกรรมการส่งเสริมการศึกษาเอกชน ตลอดจนหน่วยงานทางการศึกษาที่ตั้งอยู่ในพื้นที่กรุงเทพมหานคร กับกองบังคับการตำรวจนครบาล 1-9 เพื่อสร้างความปลอดภัยให้แก่นักเรียนในทุกมิติ ทั้งการเฝ้าระวังเหตุการใช้ความรุนแรง ความประพฤติที่ไม่เหมาะสม การจัดทำข้อมูลความเสี่ยงไม่ปลอดภัยทุกกรณีทั้งในและนอกสถานศึกษา โดยใช้ไลน์กลุ่มเป็นช่องทางสื่อสารกันในระดับพื้นที่ แบ่งเป็น 9 กลุ่มครอบคลุมทุกพื้นที่ในกรุงเทพมหานคร
“นับได้ว่าการจัดกิจกรรมในวันนี้ เป็นการการกระตุ้นเตือนและยกระดับการเฝ้าระวังเหตุ ที่ทุกภาคส่วนที่ทำงานด้านความปลอดภัย ได้มาร่วมกันออกปฏิบัติการตามโครงการนักเรียนกรุงเทพมหานครปลอดภัย ซึ่งจะมีการขยายผลการดำเนินงานในพื้นที่จังหวัดต่าง ๆ ต่อไป ทั้งนี้ ขอแสดงความขอบคุณและขอเป็นกำลังใจให้กับทุกภาคส่วนที่มีส่วนร่วมในการดำเนินงาน และขอฝากหลักการทำงาน "ทำเต็มความสามารถ อย่าประมาท พลาดไม่ได้" เพื่อร่วมกันดูแลสวัสดิภาพและความปลอดภัยของนักเรียนทุกคน ซึ่งจะทำให้นักเรียนทุกระดับชั้นได้เรียนอย่างมีความสุข ตามนโยบายกระทรวงศึกษาธิการ เรียนดี มีความสุข อย่างแท้จริง” รมว.ศธ. กล่าว

ที่มา : https://www.thaigov.go.th/news/contents/details/83968