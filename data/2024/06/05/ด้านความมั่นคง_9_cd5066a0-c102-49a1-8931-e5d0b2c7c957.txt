รัฐบาลไทย-ข่าวทำเนียบรัฐบาล-ผู้ว่าฯ ระยอง นำส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 


วันพุธที่ 5 มิถุนายน 2567
05/06/2567
พิมพ์
ผู้ว่าฯ ระยอง นำส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา
ผู้ว่าฯ ระยอง นำส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (5 มิ.ย. 67) นายไตรภพ วงศ์ไตรรัตน์ ผู้ว่าราชการจังหวัดระยอง เปิดเผยว่า วานนี้ตนได้เป็นประธานในพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีรองผู้ว่าราชการจังหวัดระยอง หัวหน้าส่วนราชการ นายอำเภอ และ พี่น้องประชาชนชาวระยองทุกหมู่เหล่าทั้ง 8 อำเภอ เข้าร่วมกิจกรรมรับมอบธงในครั้งนี้ ณ บริเวณปั๊มน้ำมันเอสโซ่ริมถนนสุขุมวิท ตำบลกองดิน ขาเข้า อำเภอแกลง จังหวัดระยอง
นายไตรภพ วงศ์ไตรรัตน์ ผู้ว่าราชการจังหวัดระยอง กล่าวว่า จังหวัดระยอง ได้รับมอบธงตราสัญลักษณ์มาเป็นจังหวัดลำดับที่ 3 ต่อจากจังหวัดตราดและจังหวัดจันทบุรี ซึ่งจะนำธงตราสัญลักษณ์มาจัดกิจกรรมโครงการเดิน วิ่ง ปั่น ธงตราสัญลักษณ์ เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายไตรภพ วงศ์ไตรรัตน์ ผู้ว่าราชการจังหวัดระยอง กล่าวต่ออีกว่า ตนได้ถือธงนำขบวนเดิน วิ่ง ปั่น ธงตราสัญลักษณ์งานเฉลิมพระเกียรติฯ ดังกล่าว จำนวน 72 ธง เคลื่อนขบวนออกจากจุด 1 ไปตามเส้นทางถนนสุขุมวิทมุ่งหน้าเข้าสู่ อำเภอแกลง และไปยังจุดที่ 2 บริเวณปั๊มน้ำมันเชลล์โพธิ์ทอง อำเภอแกลง ก่อนจะเคลื่อนขบวนจากจุดที่ 2 มุ่งหน้าผ่านตัวอำเภอแกลง ไปยังจุดที่ 3 บริเวณ อบต.วังหว้า อำเภอแกลง และพักค้างคืน 1 คืน ซึ่งในวันนี้จะเคลื่อนขบวนมุ่งหน้าไปตามถนนสุขุมวิทเข้า สู่เขต อำเภอเมืองระยอง พักตามจุดต่าง ๆ และเข้าสู่สนามกีฬากลางจังหวัดระยอง ก่อนจะเคลื่อนขบวนเข้าสู่ศาลากลางจังหวัดระยอง
“โดยในเช้าวันพรุ่งนี้ (6 มิ.ย. 67) จังหวัดระยองจะมีการจัดกิจกรรมแสดงนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติ พระราชกรณียกิจ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทยให้ ประชาชนชาวระยองได้รับชมด้วย ปิดท้ายด้วยในช่วงเช้าวันที่ 7 มิถุนายน 2567 จะมีการส่งมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้กับจังหวัดชลบุรีบริเวณพื้นที่ ตำบลพลูตาหลวง อำเภอสัตหีบ จังหวัดชลบุรี ต่อไป”นายไตรภพฯ กล่าวเพิ่มเติม
นายไตรภพ วงศ์ไตรรัตน์ ผู้ว่าราชการจังหวัดระยอง กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ยืนให้กำลังใจ หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83979