รัฐบาลไทย-ข่าวทำเนียบรัฐบาล-รมว.ดีอี กล่าวเปิดโครงการ ทดลอง ทดสอบเทอร์มินัลดาวเทียมวงโคจรต่ำ สนับสนุนภารกิจค้นหาและช่วยเหลือ การศึกษา-การแพทย์ทางไกล


วันพุธที่ 5 มิถุนายน 2567
รมว.ดีอี กล่าวเปิดโครงการ ทดลอง ทดสอบเทอร์มินัลดาวเทียมวงโคจรต่ำ สนับสนุนภารกิจค้นหาและช่วยเหลือ การศึกษา-การแพทย์ทางไกล
รมว.ดีอี กล่าวเปิดโครงการ ทดลอง ทดสอบเทอร์มินัลดาวเทียมวงโคจรต่ำ สนับสนุนภารกิจค้นหาและช่วยเหลือ การศึกษา-การแพทย์ทางไกล
วันนี้ (5 มิถุนายน 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดสัมมนาโครงการ “ทดลอง ทดสอบเทอร์มินัลดาวเทียมวงโคจรต่ำเพื่อสนับสนุนภารกิจค้นหาและช่วยเหลือ การศึกษาทางไกล และการแพทย์ทางไกล” โดยมี นายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (สดช.) นายสุทธิเกียรติ วีระกิจพานิช ที่ปรึกษารัฐมนตรีว่าการกระทรวงดีอี นายวัลลภ รุจิรากร เลขานุการรัฐมนตรีว่าการกระทรวงดีอี นายเอกพงษ์ หริ่มเจริญ ผู้ตรวจราชการกระทรวงดีอี และผู้ที่เกี่ยวข้องเข้าร่วม ณ โรงแรมเซ็นทาราไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพฯ
สำหรับวัตถุประสงค์ของงานดังกล่าว ถือเป็นการดำเนินงานที่สำคัญเกี่ยวกับการประยุกต์ใช้เทคโนโลยีอวกาศด้วยดาวเทียมวงโคจรต่ำในประเทศไทย สอดคล้องกับทิศทางและนโยบายการบริหารประเทศเพื่อเพิ่มขีดความสามารถในการแข่งขัน และการยกระดับคุณภาพชีวิตของประชาชน โดยเป็นการเปิดตัวความร่วมมือระหว่างสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) ร่วมกับคณะวิศวกรรมศาสตร์ มหาวิทยาลัยสงขลานครินทร์ และบริษัท Space Exploration Technologies Corporation ของสหรัฐอเมริกา โดยได้ร่วมกันดำเนินโครงการทดลอง ทดสอบการใช้ดาวเทียมแบบวงโคจรต่ำ (Low Earth Orbit: LEO) ในประเทศไทย เพื่อปฏิบัติภารกิจที่สำคัญต่าง ๆ ดังนี้ 1) ภารกิจค้นหาและช่วยเหลือ โดยติดตั้งเทอร์มินัลดาวเทียม Starlink บนเรือ เส้นทางอันดามันจากท่าเรืออ่าวนาง หมู่เกาะสิมิลัน เพื่อจำลองการช่วยเหลือนักท่องเที่ยวที่พลัดหลงและพลัดตกเรือ 2) ภารกิจการศึกษา โดยติดตั้งเทอร์มินัลดาวเทียม Starlink ในห้องเรียนทางไกลในจังหวัดพะเยาหรือเชียงราย เพื่อทดสอบสัญญาณวิดีทัศน์สำหรับการประชุมออนไลน์ รวมถึงภาพและเสียงที่เป็นสื่อการเรียนการสอน และ (3) ภารกิจการแพทย์ทางไกล โดยติดตั้งเทอร์มินัลดาวเทียม Starlink ในสถานบริการประชาชนในพื้นที่ห่างไกล เพื่อสนับสนุนสภากาชาดไทยในการเชื่อมต่อระบบลงทะเบียนในการบริการวัคซีนแก่ประชาชน รวมถึงการให้คำปรึกษาทางไกลแก่เจ้าหน้าที่สาธารณสุขประจำเรือ
---------------------------------------

ที่มา : https://www.thaigov.go.th/news/contents/details/83976