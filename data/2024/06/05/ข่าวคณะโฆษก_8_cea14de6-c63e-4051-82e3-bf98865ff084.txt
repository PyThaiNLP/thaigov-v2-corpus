รัฐบาลไทย-ข่าวทำเนียบรัฐบาล-“รัดเกล้า” เผย 5 มิถุนายน วันสิ่งแวดล้อมโลก ร่วมด้วยช่วยกันเพื่อช่วยกันดูแล ผลักดันไทย-ญี่ปุ่น จับมือด้านพลังงานสีเขียว สู่การเปลี่ยนผ่านด้านพลังงานสะอาดอย่างมีประสิทธิภาพ


วันพุธที่ 5 มิถุนายน 2567
05/06/2567
พิมพ์
“รัดเกล้า” เผย 5 มิถุนายน วันสิ่งแวดล้อมโลก ร่วมด้วยช่วยกันเพื่อช่วยกันดูแล ผลักดันไทย-ญี่ปุ่น จับมือด้านพลังงานสีเขียว สู่การเปลี่ยนผ่านด้านพลังงานสะอาดอย่างมีประสิทธิภาพ
“รัดเกล้า” เผย 5 มิถุนายน วันสิ่งแวดล้อมโลก ร่วมด้วยช่วยกันเพื่อช่วยกันดูแล ผลักดันไทย-ญี่ปุ่น จับมือด้านพลังงานสีเขียว สู่การเปลี่ยนผ่านด้านพลังงานสะอาดอย่างมีประสิทธิภาพ
วันนี้ (5 มิถุนายน 2567) นางรัดเกล้า  อินทวงศ์  สุวรรณคีรี รองโฆษกประจำสำนักนายกรัฐมนตรี เปิดเผยว่า หน่วยงานภาครัฐของไทยขานรับนโยบายรัฐบาล ที่มุ่งเปลี่ยนผ่านด้านพลังงานสะอาดอย่างมีประสิทธิภาพ ส่งเสริมการลงทุนในพลังงานสะอาด ไปสู่เป้าหมายก๊าซเรือนกระจกสุทธิเป็นศูนย์ (Net Zero) ในปี ค.ศ. 2065 ให้ไทยเป็นผู้นำด้านพลังงานสะอาดในภูมิภาค
รองโฆษกประจำสำนักนายกรัฐมนตรี กล่าวว่า ล่าสุด กระทรวงพลังงาน การไฟฟ้าฝ่ายผลิตแห่งประเทศไทย (กฟผ.) และกระทรวงเศรษฐกิจ การค้า และอุตสาหกรรม (METI) ของญี่ปุ่น ประชุมหารือความร่วมมือด้านพลังงานระหว่างไทยและญี่ปุ่น เพื่อเดินหน้าและส่งเสริมความร่วมมือไทย-ญี่ปุ่น และติดตามความก้าวหน้า  โดยมุ่งเน้นพลังงานสะอาด พลังงานทดแทน เทคโนโลยี และนวัตกรรมพลังงานในอนาคต
นอกจากนี้ กฟผ. และบริษัท มิตซูบิชิ เฮฟวี อินดัสทรีส์ (Mitsubishi Heavy Industries, Ltd.) ยังได้ลงนามบันทึกความเข้าใจ (Memorandum Of Understanding: MOU) เพื่อร่วมกันศึกษา และพัฒนาศักยภาพการนำไฮโดรเจนมาใช้เป็นเชื้อเพลิงร่วมกับก๊าซธรรมชาติในการผลิตไฟฟ้า ส่งเสริมการเปลี่ยนด้านพลังงานสะอาดอย่างยั่งยืน มุ่งสู่เป้าหมายก๊าซเรือนกระจกสุทธิเป็นศูนย์ (Net Zero) ในปี ค.ศ. 2065 ถือเป็นอีกหนึ่งก้าวสำคัญของการเปลี่ยนผ่านด้านพลังงาน สู่เป้าหมายเพื่อความเป็นมิตรต่อสิ่งแวดล้อม ซึ่งจะเป็นการเพิ่มโอกาสทางธุรกิจควบคู่ไปกับการอนุรักษ์และส่งเสริมสิ่งแวดล้อมด้วย
ทั้งนี้ 5 มิถุนายนของทุกปี ตรงกับวันสิ่งแวดล้อมโลก (World Environment Day) ซึ่งเป็นวันที่สหประชาชาติกำหนดขึ้นเพื่อสร้างความตระหนักถึงปัญหาด้านสิ่งแวดล้อม และให้ร่วมมือกันแก้ไขปัญหา โดยในปีนี้ได้กำหนด theme หลัก คือ Land Restoration, Desertification & Drought Resilience ภายใต้แนวคิด Our land. Our future. We are #GenerationRestoration (พลิกฟื้นผืนดิน สู้วิกฤตภัยแล้ง) จึงถือเป็นหมุดหมายที่ดีที่จะร่วมด้วยช่วยกันเพื่อช่วยกันดูแลรักษาสิ่งแวดล้อม
“รัฐบาล โดยกระทรวงพลังงานภายใต้การนำของ นายพีระพันธุ์ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงาน มุ่งมั่นผลักดันการใช้พลังงานไฟฟ้าสะอาด ไฟฟ้าสีเขียว เพื่อสร้างสิ่งแวดล้อมที่ยั่งยืน ช่วยลดค่าใช้จ่าย ลดมลพิษ ดึงดูดการลงทุนจากต่างประเทศ เสริมสร้างเศรษฐกิจสีเขียว สู่เป้าหมายก๊าซเรือนกระจกสุทธิเป็นศูนย์ (Net Zero) ในปี ค.ศ. 2065 ให้ไทยเป็นผู้นำด้านพลังงานสะอาดในภูมิภาค” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/83965