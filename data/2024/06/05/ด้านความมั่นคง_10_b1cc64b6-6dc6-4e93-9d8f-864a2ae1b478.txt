รัฐบาลไทย-ข่าวทำเนียบรัฐบาล-“เมืองเจดีย์ใหญ่” พร้อมใจจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันพุธที่ 5 มิถุนายน 2567
05/06/2567
พิมพ์
“เมืองเจดีย์ใหญ่” พร้อมใจจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“เมืองเจดีย์ใหญ่” พร้อมใจจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีพี่น้องประชาชนเข้าร่วมจำนวนมาก ด้านผู้ว่าฯ นครปฐม เชิญชวนประชาชนทุกคน
“เมืองเจดีย์ใหญ่” พร้อมใจจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีพี่น้องประชาชนเข้าร่วมจำนวนมาก ด้านผู้ว่าฯ นครปฐม เชิญชวนประชาชนทุกคน มาร่วมเป็นส่วนหนึ่งของกิจกรรมเพื่อแสดงออกถึงความจงรักภักดีในโอกาสมหามงคลของคนทั้งชาติ
วันนี้ (5 มิ.ย. 67) นายสุรศักดิ์ เจริญศิริโชติ ผู้ว่าราชการจังหวัดนครปฐม เปิดเผยว่า ตนรับมอบธงตราสัญลักษณ์เฉลิมพระเกียรติฯ จากจังหวัดราชบุรี นำโดย นายเกียรติศักดิ์ ตรงศิริ ผู้ว่าราชการจังหวัดราชบุรี ในกิจกรรมเดิน วิ่ง ปั่นธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี รองผู้ว่าราชการจังหวัด นายกเหล่ากาชาดจังหวัด หัวหน้าส่วนราชการ ข้าราชการและประชาชน ร่วมเคลื่อนขบวนเดิน วิ่ง ปั่นธงตราสัญลักษณ์ เฉลิมพระเกียรติฯ ณ บริเวณพิธีบึงลาดโพธิ์ ตำบลโพรงมะเดื่อ อำเภอเมือง จังหวัดนครปฐม ไปยังบริเวณพิธี ณ ลานองค์พระปฐมเจดีย์
นายสุรศักดิ์ เจริญศิริโชติ ผู้ว่าราชการจังหวัดนครปฐม กล่าวว่า สำหรับการเดิน วิ่ง ปั่น ในครั้งนี้ จังหวัดนครปฐม จัดอยู่ในอยู่เส้นทางสาย 10 โดยมีต้นทางคือ จังหวัดกาญจนบุรี ราชบุรี ส่งต่อมายังจังหวัดนครปฐม จังหวัดนนทบุรี และกระทรวงมหาดไทย ตามลำดับ ซึ่งเส้นทางของจังหวัดนครปฐมในวันนี้ได้เริ่มต้นจาก ตนจะนำขบวนกิจกรรม เดิน วิ่ง ปั่น ธงตราสัญลักษณ์ฯ พร้อมหัวหน้าส่วนราชการ และประชาชน ออกจากบึงลาดโพธิ์ ไปตามเส้นทางถนนเพชรเกษม ผ่านหน้ามหาวิทยาลัยศิลปากร วิทยาเขตพระราชวังสนามจันทร์ เข้าสู่ถนนราชดำเนิน หรือถนนต้นสน ถึงองค์พระปฐมเจดีย์ รวมระยะทางกว่า 8.5 กิโลเมตร โดยหลังจากนั้น ตนในฐานะประธานในพิธีจะได้อัญเชิญธงตราสัญลักษณ์ฯ ประจำจุดตั้งธง บนเวทีเพื่อประดิษฐานไว้เบื้องหน้าพระบรมฉายาลักษณ์พระบาทสมเด็จพระเจ้าอยู่หัว และทำพิธีเฉลิมฉลองธงตราสัญลักษณ์ร่วมกับพี่น้องประชาชนชาวจังหวัดนครปฐม
“นอกจากการจัดกิจกรรมเดิน วิ่ง ปั่นแล้ว ภายหลังพิธีรับมอบธงตราสัญลักษณ์ฯ ในวันนี้ จังหวัดนครปฐม ได้จัดกิจกรรมเฉลิมฉลองธงตราสัญลักษณ์ฯ ณ ศาลากองอำนวยการ องค์พระปฐมเจดีย์ รวมไปถึงการจัดนิทรรศการเฉลิมพระเกียรติพระบาทสมเด็จพระเจ้าอยู่หัว เกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย และสารคดีเฉลิมพระเกียรติ ตลอดจนมีการแสดงทางวัฒนธรรม การแสดงพื้นบ้านศิลปวัฒนธรรมท้องถิ่น รำบวงสรวงองค์พระปฐมเจดีย์ การแสดงบาสโลป การแสดงชุดมรดกไทยเทิดไท้องค์ราชัน โดยโรงเรียนเทศบาล 2 วัดเสนหา (สมัครพลผดุง) จากนั้นในวันที่ 5 มิถุนายน 2567 จะมีการจัดกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล บริเวณโดยรอบองค์พระปฐมเจดีย์ และมีการแสดงเฉลิมพระเกียรติ โดยโรงเรียนราชินีบูรณะ การแสดงทางวัฒนธรรมโดยสมาคมผู้สูงอายุในเขตเทศบาลนครนครปฐม การบรรเลงดนตรีบทเพลงพระราชนิพนธ์ โดยโรงเรียน ภ.ป.ร. ราชวิทยาลัย ในพระบรมราชูปถัมภ์ การแสดงดนตรีลูกทุ่ง โดยโรงเรียนสิรินธรราชวิทยาลัย และในวันที่ 6 มิถุนายน 2567 ผู้ว่าราชการจังหวัดนครปฐม จะนำผู้เชิญธงตราสัญลักษณ์ ฯ เคลื่อนขบวนจากศาลากองอำนวยการ องค์พระปฐมเจดีย์ ไปตามเส้นทางถนนเทศา เข้าสู่ถนนเพชรเกษม ไปยังอำเภอนครชัยศรี อำเภอพุทธมณฑล เพื่อทำการส่งมอบให้กับจังหวัดนนทบุรี ณ เทศบาลตำบลศาลากลาง อำเภอบางกรวย ต่อไป" นายสุรศักดิ์ฯ กล่าวเพิ่มเติม
นายสุรศักดิ์ เจริญศิริโชติ ผู้ว่าราชการจังหวัดนครปฐม กล่าวต่อไปว่า การจัดโครงการเดิน วิ่ง ปั่น ธงตราสัญลักษณ์ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
“ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง” นายสุรศักดิ์ ฯ กล่าวทิ้งท้าย

ที่มา : https://www.thaigov.go.th/news/contents/details/83980