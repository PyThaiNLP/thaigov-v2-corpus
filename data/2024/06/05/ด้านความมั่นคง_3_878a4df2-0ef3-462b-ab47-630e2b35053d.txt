รัฐบาลไทย-ข่าวทำเนียบรัฐบาล-สมเด็จพระมหารัชมงคลมุนี - ปลัด มท. นำพุทธศาสนิกชนชาวแม่กลอง ประกอบพิธีเททองหล่อ "หลวงพ่อบ้านแหลม" องค์จำลอง ขนาดความสูง 12.3 เมตร เฉลิมฉลองวาระครบ 123 ปี จังหวัดสมุทรสงคราม 


วันอังคารที่ 4 มิถุนายน 2567
04/06/2567
พิมพ์
สมเด็จพระมหารัชมงคลมุนี - ปลัด มท. นำพุทธศาสนิกชนชาวแม่กลอง ประกอบพิธีเททองหล่อ "หลวงพ่อบ้านแหลม" องค์จำลอง ขนาดความสูง 12.3 เมตร เฉลิมฉลองวาระครบ 123 ปี จังหวัดสมุทรสงคราม
สมเด็จพระมหารัชมงคลมุนี - ปลัด มท. นำพุทธศาสนิกชนชาวแม่กลอง ประกอบพิธีเททองหล่อ "หลวงพ่อบ้านแหลม" องค์จำลอง ขนาดความสูง 12.3 เมตร เฉลิมฉลองวาระครบ 123 ปี จังหวัดสมุทรสงคราม ณ วัดเพชรสมุทรวรวิหาร
วันนี้ (4 มิ.ย. 67) เวลา 17.19 น. ที่มณฑลพิธีหน้าวัดเพชรสมุทรวรวิหาร ตำบลแม่กลอง อำเภอเมืองสมุทรสงคราม จังหวัดสมุทรสงคราม นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส พิธีเจริญพระพุทธมนต์และพิธีเททองหล่อองค์ "หลวงพ่อบ้านแหลม" องค์จำลอง ขนาดความสูง 12.3 เมตร วาระที่ 1 ของการเฉลิมฉลองครบ 123 ปี จังหวัดสมุทรสงคราม โดยได้รับเมตตาจาก เจ้าประคุณสมเด็จพระมหาราชมงคลมุนี กรรมการมหาเถรสมาคม เจ้าคณะใหญ่หนกลาง วัดไตรมิตรวิทยาราม วรวิหาร เป็นประธานฝ่ายสงฆ์พิธีเททองหล่อ พระราชสมุทรวชิรโสภณ ที่ปรึกษาเจ้าคณะภาค 15 เจ้าอาวาสวัดเพชรสมุทร วรวิหาร ประธานฝ่ายสงฆ์พิธีเจริญพระพุทธมนต์ พระภาวนาวิสุทธิโสภณ เจ้าอาวาสวัดประดู่ เจ้าคณะจังหวัดสมุทรสงคราม พระครูโสภิตวิริยาภรณ์ เจ้าคณะอำเภออัมพวา เจ้าอาวาสวัดจุฬามณี พระสงฆ์ทรงสมณศักดิ์ และพระเถรานุเถระ ร่วมประกอบพิธี โดยมี นายโชตินรินทร์ เกิดสม รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายขจร ศรีชวโนทัย อธิบดีกรมส่งเสริมการปกครองท้องถิ่น นายศิริศักดิ์ ศิริมังคะลา ผู้ว่าราชการจังหวัดสมุทรสงคราม นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายประสพโชค อยู่สําราญ ที่ปรึกษาปลัดกระทรวงมหาดไทย นายยงยุทธ สุวรรณบุตร ที่ปรึกษานายกเทศมนตรีตำบลแพรกษา รองผู้ว่าราชการจังหวัด หัวหน้าส่วนราชการ คณะเจ้าภาพอุปถัมภ์ แขกผู้มีเกียรติ และพุทธศาสนิกชนจำนวนมาก ร่วมในงาน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย จุดธูปเทียนบูชาพระรัตนตรัย แล้วถวายสักการะเจ้าประคุณสมเด็จพระมหาราชมงคลมุนี กรรมการมหาเถรสมาคม เจ้าคณะใหญ่หนกลาง วัดไตรมิตรวิทยาราม วรวิหาร แล้วนำผู้เข้าร่วมพิธีประกอบพิธีเจริญพระพุทธมนต์ (ธัมมจักกัปปวัตตนสูตร) จบแล้ว ปลัดกระทรวงมหาดไทย พร้อมด้วยคณะเจ้าภาพอุปถัมภ์ และแขกผู้มีเกียรติ ถวายกัปปิยภัณฑ์แด่พระสงฆ์ กรวดน้ำ รับพร จากนั้น เจ้าประคุณสมเด็จพระมหารัชมงคลมุนี ประกอบพิธีเททองหล่อองค์ "หลวงพ่อบ้านแหลม" ผู้ร่วมพิธีจับสายสูตรพิธีทองล่อองค์ "หลวงพ่อบ้านแหลม" องค์จำลอง พระสงฆ์ทรงสมณศักดิ์เจริญชัยมงคลคาถา พระมหาเถราจารย์ จำนวน 9 รูป นั่งปรกอธิษฐานจิต เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า วัดเพชรสมุทร วรวิหาร หรือ "วัดบ้านแหลม" เดิมมีชื่อว่า วัดศรีจำปา สร้างขึ้นในราวรัชสมัยพระเจ้าปราสาททองแห่งกรุงศรีอยุธยา ตามตำนานเล่าว่าในปี พ.ศ. 2307 ชาวบ้านแหลมในเขตเมืองเพชรบุรีได้อพยพหนีพม่ามาตั้งบ้านเรือนอยู่บริเวณตำบลแม่กลอง เหนือวัดศรีจำปา และได้บูรณะวัดจึงเรียกว่า "วัดบ้านแหลม" ต่อมาชาวบ้านได้มาตีอวนหาปลาบริเวณแม่น้ำแม่กลอง พบพระพุทธรูป 2 องค์ องค์หนึ่งเป็นพระพุทธรูปปางอุ้มบาตร สูง 167 เซนติเมตร ซึ่งชาวบ้านได้มีการอัญเชิญไปประดิษฐานที่วัดบ้านแหลม จึงเรียกพระพุทธรูปองค์นี้ว่า "หลวงพ่อบ้านแหลม" ส่วนอีกองค์หนึ่ง เป็นพระพุทธรูปปางสมาธิ ชาวบ้านแหลม จังหวัดเพชรบุรี ได้นำกลับไปประดิษฐานที่วัดเขาตะเครา จังหวัดเพชรบุรี ปัจจุบันวัดแห่งนี้ได้ยกฐานะขึ้นเป็นอาราม หลวง ชั้นวรวิหาร ได้รับ พระราชทานนามว่า วัดเพชรสมุทรวรวิหาร โดยมีพระราชสมุทรวชิรโสภณ ที่ปรึกษาเจ้าคณะภาค 15 เป็นเจ้าอาวาสวัดเพชรสมุทรวรวิหาร
"ในรัชสมัยของพระบาทสมเด็จพระจุลจอมเกล้าเจ้าอยู่หัว รัชกาลที่ 5 พระองค์ท่านทรงมีพระราชศรัทธาจึงได้เสด็จพระราชดำเนินมานมัสการ พร้อมทั้งได้พระราชทานผ้าทอมาจากดิ้นทองจำนวน 2 ผืน ผืนหนึ่งจารึกพระปรมาภิไธย จ.ป.ร. อีกผืนหนึ่งพระบรมฉายาลักษณ์รัดประคดเพื่อถวายหลวงพ่อบ้านแหลม ไว้ประดับที่องค์พระพุทธรูปหลวงพ่อบ้านแหลมในวันสำคัญ อาทิ วันสงกรานต์ หรือวันถวายกฐินพระราชทาน ในเวลาต่อมา สมเด็จเจ้าฟ้ากรมพระยาภาณุพันธ์วงศ์วรเดช ทรงบูรณะปฏิสังขรณ์วัดบ้านแหลม และได้ถวายบาตรแก้วสีน้ำเงินให้กับองค์พระแทนบาตรเดิมที่ได้สูญหายไปตั้งแต่ที่ชาวบ้านพบหลวงพ่อในแม่น้ำแม่กลอง ซึ่งชาวบ้านแหลม ได้สืบทอดเทศกาลงานประจำปีปิดทองหลวงพ่อบ้านแหลม ที่มีจัดขึ้นปีละ 3 ครั้ง คือ ในวันที่ 13 เดือนเมษายน ของทุกปี ซึ่งตรงกับเทศกาลสงกรานต์ของชาวไทยและชาวรามัญ และครั้งที่ 2 งานสารทเดือน 11 และช่วงเทศกาลตรุษจีนโดยมีครั้งละ 7 วัน" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า พิธีเจริญพระพุทธมนต์และพิธีเททองหล่อองค์ "หลวงพ่อบ้านแหลม" ฉลองครบรอบ 123 ปี จังหวัดสมุทรสงคราม ที่จัดขึ้นในครั้งนี้ เป็นความเมตตายิ่งจากเจ้าประคุณสมเด็จพระมหาราชมงคลมุนี กรรมการมหาเถรสมาคม เจ้าคณะใหญ่หนกลาง วัดไตรมิตรวิทยาราม วรวิหาร ที่ร่วมกับสาธุชนผู้มีจิตศรัทธาดำเนินการจัดสร้างพระพุทธรูปองค์ "หลวงพ่อบ้านแหลม" ขนาดใหญ่ที่สุดในโลก เพื่อให้เป็นพุทธสถานที่ยึดเหนี่ยวของชาวพุทธในพื้นที่จังหวัดสมุทรสงครามและจังหวัดใกล้เคียง ซึ่งถือเป็นส่วนหนึ่งของการขับเคลื่อนการดำเนินการตามบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืน ระหว่างฝ่ายสาธารณสงเคราะห์ของมหาเถรสมาคม กระทรวงมหาดไทย และสถาบันเทคโนโลยีพระจอมเกล้าเจ้าคุณทหารลาดกระบัง และบันทึกข้อตกลงความร่วมมือการดำเนินการโครงการวัด ประชา รัฐ สร้างสุข ของฝ่ายสาธารณูปการของมหาเถรสมาคม กระทรวงมหาดไทย และภาคีเครือข่าย อันเป็นการส่งเสริมทำให้วัดซึ่งเป็นศาสนสถาน ได้เป็นสถานที่ศูนย์รวมจิตใจของพุทธศาสนิกชนและประชาชน เป็นสถานที่ศึกษาหาความรู้ เป็นสัปปายะสถานสำหรับประชาชน รวมทั้งเป็นสถานที่ในการเสริมสร้างคุณภาพชีวิตที่ดีให้กับพี่น้องประชาชน ตลอดจนขับเคลื่อนโครงการ "หมู่บ้านรักษาศีล 5" สู่หมู่บ้านศีลธรรม ด้วยการส่งเสริมให้คนปฏิบัติดี มีจิตใจดี ร่วมกันทำนุบำรุงพระพุทธศาสนาอันเป็นที่ยึดเหนี่ยวจิตใจของคนไทย ด้วยการบูรณาการความร่วมมือ ในรูปแบบของพลัง "บวร" คือ บ้าน วัด ราชการ อันจะทำให้พุทธศาสนิกชนและประชาชนทั่วไปได้มีความสุขกาย สุขใจ มีความสุขในการใช้ชีวิตอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/83935