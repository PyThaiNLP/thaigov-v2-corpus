รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานคอนกรีตเสริมเหล็กข้ามแม่น้ำยม จังหวัดแพร่ คืบหน้ากว่า 76% คาดว่าจะแล้วเสร็จในปี 2568 


วันพุธที่ 5 มิถุนายน 2567
กรมทางหลวงชนบท สร้างสะพานคอนกรีตเสริมเหล็กข้ามแม่น้ำยม จังหวัดแพร่ คืบหน้ากว่า 76% คาดว่าจะแล้วเสร็จในปี 2568
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานคอนกรีตเสริมเหล็กข้ามแม่น้ำยม ตำบลสะเอียบ อำเภอสอง จังหวัดแพร่ ปัจจุบันมีความคืบหน้าไปแล้วกว่าร้อยละ 76 เร็วกว่าแผน ขณะนี้งานสะพานอยู่ระหว่างขั้นตอนการก่อสร้างพื้นสะพาน ส่วนถนนต่อเชื่อมอยู่ระหว่างการก่อสร้างโครงสร้างชั้นรองพื้นทาง (ลูกรัง) คาดว่าจะแล้วเสร็จในปี 2568
สะพานดังกล่าวจะเชื่อมระหว่างหมู่ที่ 9 บ้านดอนชัยสักทอง กับหน่วยพิทักษ์อุทยานแห่งชาติแม่ยม (ผาอิง) - หมู่บ้านแม่พร้าว (ชนเผ่าอาข่า) ตำบลสะเอียบ อำเภอสอง จังหวัดแพร่ สะพานมีความยาว 150 เมตร ผิวจราจรกว้าง 7 เมตร ขนาด 2 ช่องจราจร ไป - กลับ ไม่มีทางเท้า พร้อมก่อสร้างถนนต่อเชื่อมผิวจราจรคอนกรีตเสริมเหล็ก ความยาว 1,525 เมตร เครื่องหมายจราจร และสิ่งอำนวยความปลอดภัย ตั้งแต่ช่วง กม. ที่ 0+000 - 1+675 ใช้งบประมาณ 49.880 ล้านบาท การก่อสร้างสะพานฯ จะช่วยบรรเทาความเดือดร้อนให้ประชาชนสามารถเดินทางได้ในทุกฤดู เนื่องจากเดิมไม่มีสะพานใกล้เคียง ยิ่งในช่วงฤดูน้ำหลากประชาชนในพื้นที่ต้องใช้เรือข้าม ส่วนในช่วงฤดูแล้งประชาชนจะใช้บริเวณสันฝายในการสัญจรเพื่อข้ามไปอีกฝั่งเป็นไปด้วยความยากลำบาก ทั้งการเดินทางไปรักษาพยาบาล และการขนส่งสินค้าการเกษตร ทั้งนี้ เมื่อสะพานก่อสร้างเสร็จสมบูรณ์ จะช่วยให้ประชาชนเดินทางไปรักษาพยาบาลได้สะดวกมากขึ้น การขนส่งสินค้าพืชผลทางการเกษตร อาทิ มันสำปะหลัง ข้าวโพด ผักกาด ไปสู่จุดหมายปลายทางได้อย่างปลอดภัย ทันเวลา ผลผลิตไม่เสียหาย ลดค่าใช้จ่ายในการเดินทาง รวมถึงเป็นการสนับสนุนเศรษฐกิจการขนส่งในชุมชนได้อีกด้วย

ที่มา : https://www.thaigov.go.th/news/contents/details/83962