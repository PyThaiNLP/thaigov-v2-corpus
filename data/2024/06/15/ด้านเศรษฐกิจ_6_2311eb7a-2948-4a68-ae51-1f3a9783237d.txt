รัฐบาลไทย-ข่าวทำเนียบรัฐบาล-รมว. - รมช. เกษตรฯ ติดตามความก้าวหน้าโครงการทำนบดินบ้านควนตาแท่นพร้อมระบบส่งน้ำ เพื่อเป็นแหล่งเก็บกักน้ำไว้ใช้ในฤดูแล้งและเพื่อการเกษตรของราษฎรในพื้นที่ พร้อมส่งเสริมวิสาหกิจชุมชน


วันเสาร์ที่ 15 มิถุนายน 2567
รมว. - รมช. เกษตรฯ ติดตามความก้าวหน้าโครงการทำนบดินบ้านควนตาแท่นพร้อมระบบส่งน้ำ เพื่อเป็นแหล่งเก็บกักน้ำไว้ใช้ในฤดูแล้งและเพื่อการเกษตรของราษฎรในพื้นที่ พร้อมส่งเสริมวิสาหกิจชุมชน
รมว. - รมช. เกษตรฯ ติดตามความก้าวหน้าโครงการทำนบดินบ้านควนตาแท่นพร้อมระบบส่งน้ำ เพื่อเป็นแหล่งเก็บกักน้ำไว้ใช้ในฤดูแล้งและเพื่อการเกษตรของราษฎรในพื้นที่ พร้อมส่งเสริมวิสาหกิจชุมชนแปลงใหญ่ทุเรียนตำบลศรีสุนทร เพื่อสร้างรายได้และความยั่งยืนให้กับชุมชน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ติดตามความก้าวหน้าโครงการทำนบดินบ้านควนตาแท่นพร้อมระบบส่งน้ำ เพื่อเป็นแหล่งเก็บกักน้ำไว้ใช้ในฤดูแล้งและบรรเทาปัญหาอุทกภัยในช่วงฤดูฝน อีกทั้งยังเป็นแหล่งน้ำสำรองสำหรับเกษตรกรรม จำนวน 300 ไร่ และการอุปโภค-บริโภคของราษฎรในพื้นที่ 300 ครัวเรือน ประชากร 500 คน นอกจากนี้ ยังเป็นการสนับสนุนน้ำเพื่อการปลูกทุเรียนพันธุ์พื้นเมือง ที่ได้รับการยอมรับของผู้บริโภคทั้งในชุมชนและนอกชุมชน โดยในปี 2564 ได้มีการรวบรวมสมาชิกเกษตรกรผู้ปลูกทุเรียนเป็นแปลงใหญ่ด้วย
กระทรวงเกษตรฯ มีการบูรณาการทำงาน ทั้งภาครัฐ ภาคเอกชน และภาคส่วนที่เกี่ยวข้อง เพื่อบริหารจัดการสินค้าเกษตรให้เป็นระบบ ตั้งแต่ต้นน้ำถึงปลายน้ำ ตามนโยบาย "ตลาดนำ นวัตกรรมเสริม เพิ่มรายได้" โดยมีเป้าหมาย "เกษตรกรต้องอยู่ดี สินค้าเกษตรมูลค่าสูง และทรัพยากรเกษตรยั่งยืน โดยเน้นการส่งเสริมการพัฒนาศักยภาพเกษตรกรในการผลิตและการแปรรูปที่ได้คุณภาพ เพื่อสร้างแบรนด์สินค้าและเข้าสู่ตลาด สนับสนุนการวิจัยและพัฒนานวัตกรรม ทั้งด้านเทคโนโลยีการผลิต การแปรรูปและบรรจุภัณฑ์ ส่งเสริมให้มีการพัฒนาที่มุ่งเน้นความยั่งยืน การปรับตัวตามบริบทการเปลี่ยนแปลงและเสริมสร้างการมีส่วนร่วมและความเป็นธรรมในผลประโยชน์สำหรับทุกภาคส่วน นอกจากนี้ ยังได้มีการบูณาการการเตรียมการรองรับและแก้ปัญหาภัยพิบัติทางธรรมชาติ (อุทกภัย/ภัยแล้ง)ไว้ตลอดเวลา เพื่อลดผลกระทบต่อประชาชน และเกษตรกรในพื้นที่ด้วย
สำหรับวิสาหกิจชุมชนแปลงใหญ่ทุเรียนตำบลศรีสุนทร ปัจจุบันมีสมาชิก 64 ราย มีพื้นที่เข้าร่วมโครงการ 296.5 ไร่ โดยมีสำนักงานเกษตรจังหวัดภูเก็ต บูรณาการกับหน่วยงานที่เกี่ยวข้อง ร่วมขับเคลื่อนให้เกิดผลสำเร็จ 5 ด้าน ตามนโยบายส่งเสริมการเกษตรแบบแปลงใหญ่ คือ 1) การลดต้นทุน จากเดิมมีต้นทุน 20,900 บาท/ไร่/ปี เป็น 17,700 บาท/ไร่/ปี ลดลงได้ 15.31% ภายใน 3 ปี 2) การเพิ่มผลผลิต จากเดิมมีผลผลิต 300 กก./ไร่/ปี เพิ่มขึ้นเป็น 325 กก./ไร่/ปี เพิ่มขึ้นเป็น 8.33% ภายใน 3 ปี 3) การพัฒนาคุณภาพ จากเดิมไม่มี GAP ปัจจุบัน เกษตรกรได้ GAP รวม 45 ราย คิดเป็น 70% ของสมาชิกกลุ่มแปลงใหญ่ 4) การบริหารจัดการกลุ่ม จดทะเบียนเป็นวิสาหกิจชุมชน มีการประชุมและทำกิจกรรมร่วมกัน อย่างต่อเนื่อง และ 5) ด้านการตลาด มีการจำหน่ายในตลาดท้องถิ่น ซึจากการพัฒนาในด้านต่าง ๆ ทำให้ผลผลิตมีคุณภาพ เป็นที่รู้จักมากขึ้นส่งผลให้ราคาจำหน่ายทุเรียนเพิ่มขึ้นเฉลี่ย 80 – 100 บาท/กก. อย่างไรก็ตาม กระทรวงเกษตรฯ มุ่งพัฒนาทุเรียนบ้านลิพอนบางกอกเป็นสินค้า GI เพื่อสร้างมูลค่าเพิ่ม พร้อมผลักดันเข้าสู่ตลาดออนไลน์ต่อไป

ที่มา : https://www.thaigov.go.th/news/contents/details/84522