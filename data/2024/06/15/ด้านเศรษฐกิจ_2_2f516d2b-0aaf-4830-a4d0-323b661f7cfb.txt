รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา เข้าร่วมประชุมคณะกรรมการ บีโอไอ  หารือปรับมาตรการส่งเสริมลงทุนให้เหมาะกับปัจจุบัน


วันเสาร์ที่ 15 มิถุนายน 2567
15/06/2567
พิมพ์
รัฐมนตรีฯ พิมพ์ภัทรา เข้าร่วมประชุมคณะกรรมการ บีโอไอ  หารือปรับมาตรการส่งเสริมลงทุนให้เหมาะกับปัจจุบัน
รัฐมนตรีฯ พิมพ์ภัทรา เข้าร่วมประชุมคณะกรรมการ บีโอไอ  หารือปรับมาตรการส่งเสริมลงทุนให้เหมาะกับปัจจุบัน
วันที่ 14 มิถุนายน 2567 เวลา 09.30 น. นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เข้าร่วมประชุมคณะกรรมการส่งเสริมการลงทุน ครั้งที่ 3/2567 โดยมี นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) และคณะผู้บริหาร หน่วยงานที่เกี่ยวข้อง เข้าร่วม ณ ห้องประชุม 1 สำนักงานคณะกรรมการส่งเสริมการลงทุน
โดยที่ประชุมฯ ได้หารือมติเพื่อพิจารณา การทบทวนมาตรการส่งเสริมการลงทุน ที่ประชุมฯ ได้เสนอการปรับมาตรการส่งเสริมการลงทุนให้เหมาะกับสถานการณ์ปัจจุบัน ผ่านการแก้ไข ดังนี้ 1. การปรับหลักเกณฑ์การส่งเสริมการลงทุน ได้แก่ การปรับหลักเกณฑ์การให้สิทธิประโยชน์ภาษีนําเข้าเครื่องจักรโครงการผิตผลิตภัณฑ์อิเลกทรอนิกส์และชิ้นส่วน และการปรับหลักเกณฑ์การอนุมัติโครงการ ในโครงการที่มีการหลอมโลหะต้องมีการได้รับใบรับรอง ISO 14000 เพื่อให้โครงการที่มีความเสี่ยงมีการจัดการด้านสิ่งแวดล้อม และการรับรองระบบคุณภาพ
2. การปรับปรุงบัญชีประเภทกิจการที่ได้รับการส่งเสริม ได้แก่ เปิดให้การส่งเสริมกิจการที่สําคัญเพิ่มเติม อาทิ กิจการศูนย์บริการซ่อมแบตเตอร์รี่ยานยนต์ไฟฟ้าที่ใช้แล้ว กิจการนําแบตเตอรรี่ยานยนต์ไฟฟ้าที่ไม่ใช้แล้วมาจัดชุดใหม่หรือนํามาใช้ใหม่ (เป็นการจัดการแบตเตอรรี่ใช้แล้วในประเทศที่มีจํานวนเพิ่มขึ้นตามจำนวนรถยนต์ไฟฟ้า) กิจการ Data Hosting เพื่อรองรับรูปแบบการลงทุนในอุตสาหกรรมดิจิทัลอย่างครบวงจรการปรับลดสิทธิประโยชน์ กิจการที่ปัจจุบันมีการผลิตเพียงพอและมีอัตราการใช้กำลังการผลิตระดับต่ํา เช่น เหล็กรูปพรรณ ลวดเหล็ก เพลา เหล็กลวด และปรับปรุงเงื่อนไขบางประเภทกิจการ เช่น การกําหนดมาตรฐานห้องปลอดเชื้อ/พลาสติกปลอดเชื้อ
3. ปรับปรุงมาตรการยกระดับอุตสาหกรรม ที่เป็นการกระตุ้นให้ภาคธุรกิจใช้เครื่องจักรประหยัดพลังงาน ใช้พลังงานทดแทน ระบบอัตโนมัติและหุ่นยนต์ และเทคโนโลยีดิจิตัล โดยเสนอให้ปรับปรุงมาตรการในการติดตั้งระบบผลิตไฟฟ้าจากพลังงานแสงอาทิตย์ เนื่องจากปัจจุบันต้นทุนลดลงมาก โดยให้กําหนดรายการที่นับเป็นขนาดการลงทุนและกรอบวงเงินการสนับสนุน และ 4. ปรับปรุงมาตรการส่งเสริมการลงทุนเพื่อพัฒนาชุมชนและสังคม โดยกําหนดลงเงินยกเว้นภาษีเงินได้นิติบุคคลร้อยละ 200 ของเงินลงทุนสนับสนุน เป็นร้อยละ 120 เพื่อความเหมาะสมในการบริหารการเงินการคลังของประเทศ
ในส่วนของมาตรการส่งเสริมการลงทุนเพื่อยกระดับชิ้นส่วนยานยนต์จากการที่อุตสาหกรรมยานยนต์ไฟฟ้าเติบโตต่อเนื่อง และยานยนต์สันดาปได้รับผลกระทบจากยอดขายที่ลดลง รวมทั้งอุตสาหกรรมสนับสนุนที่ลดลง โดยเสนอมาตรการเพื่อสนับสนุนการปรับเปลี่ยนผ่านไปสู่อุตสาหกรรมใหม่ในเครื่องยนต์อุปกรณ์หรือชิ้นส่วนพาหนะ ผ่านมาตรการของ BOI เช่น ยกเว้น ภาษีนําเข้าเครื่องจักร เป็นต้น นอกจากนี้ ความคืบหน้าการแก้ไขปัญหาและอํานวยความสะดวกการลงทุน การจัดหาพื้นที่รองรับอุตสาหกรรมและผังเมือง โดยให้กรมโยธาธิการเร่งออกประกาศผังเมือง 6 อําเภอนำร่อง พร้อมหารือกับ การนิคมอุตสาหกรรมแห่งประเทศไทย ในการจัดทําร่างผังเมืองรวมให้เหมาะสมกับการใช้ประโยชน์ที่ดินของ EEC ต่อไป

ที่มา : https://www.thaigov.go.th/news/contents/details/84502