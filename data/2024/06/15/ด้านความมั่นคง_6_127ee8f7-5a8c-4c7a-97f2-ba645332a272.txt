รัฐบาลไทย-ข่าวทำเนียบรัฐบาล-พ่อเมืองเพชรบูรณ์ นำหัวหน้าส่วนราชการ และประชาชนชาวเพชรบูรณ์ ร่วมกิจกรรมรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ


วันเสาร์ที่ 15 มิถุนายน 2567
14/06/2567
พิมพ์
พ่อเมืองเพชรบูรณ์ นำหัวหน้าส่วนราชการ และประชาชนชาวเพชรบูรณ์ ร่วมกิจกรรมรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ
พ่อเมืองเพชรบูรณ์ นำหัวหน้าส่วนราชการ และประชาชนชาวเพชรบูรณ์ ร่วมกิจกรรมรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดพิษณุโลก
วันนี้ (14 มิ.ย. 67) นายกฤษณ์ คงเมือง ผู้ว่าราชการจังหวัดเพชรบูรณ์ เปิดเผยว่า จังหวัดเพชรบูรณ์ ได้จัดพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจากนายภูสิต สมจิตต์ ผู้ว่าราชการจังหวัดพิษณุโลก โดยมีรองผู้ว่าราชการจังหวัดเพชรบูรณ์ หัวหน้าส่วนราชการทุกภาคส่วน พลเรือน ทหาร ข้าราชการ และประชาชนทุกหมู่เหล่า ร่วมกิจกรรมฯ ณ วัดพระธาตุผาซ่อนแก้ว ตำบลแคมป์สน อำเภอเขาค้อ จังหวัดเพชรบูรณ์
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวว่า จังหวัดเพชรบูรณ์ ได้รับมอบธงตราสัญลักษณ์ ฯ เป็นจังหวัดลำดับที่ 7 ของสายที่ 2 ต่อจากจังหวัดเชียงราย พะเยา น่าน แพร่ อุตรดิตถ์ และพิษณุโลก โดยจะนำธงตราสัญลักษณ์ มาจัดกิจกรรมโครงการเดิน วิ่ง ปั่น ธงตราสัญลักษณ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และต้องการให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ไม่ว่าจะเป็นการเดิน การวิ่ง หรือการปั่นจักรยาน
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวเพิ่มเติมว่า หลังจากรับมอบธงตราสัญลักษณ์ ฯ ต่อจากจังหวัดพิษณุโลกเป็นที่เรียบร้อยแล้ว จากนั้น ตนได้เป็นประธานในพิธีฯ และเชิญธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว จำนวน 72 คันธง นำขบวน เดิน วิ่ง ปั่น ธงตราสัญลักษณ์ฯ จาก วัดผาซ่อนแก้ว อำเภอเขาค้อ ตามเส้นทางที่กำหนดเพื่อไปยังบริเวณหอโบราณคดีเพชรบูรณ์อินทราชัย จังหวัดเพชรบูรณ์ เพื่อนำธงตราสัญลักษณ์ ฯ ไปประดิษฐานไว้บนเวที และจะมีกิจกรรมการเฉลิมฉลองธงตราสัญลักษณ์ ฯ ในวันที่ 15-16 มิ.ย. 67 ปิดท้ายด้วยวันที่ 17 มิ.ย. 67 จะเคลื่อนขบวน เดิน วิ่ง ปั่น ธงตราสัญลักษณ์ ฯ อีกครั้ง เพื่อนำไปส่งต่อให้กับจังหวัดพิจิตรที่จะจัดกิจกรรมเป็นจังหวัดถัดไป
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84500