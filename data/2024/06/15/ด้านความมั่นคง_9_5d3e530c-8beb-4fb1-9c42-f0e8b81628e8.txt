รัฐบาลไทย-ข่าวทำเนียบรัฐบาล-รมช.เกรียง ตรวจเยี่ยม และติดตามโครงการพัฒนาพื้นที่ต้นแบบ การพัฒนาคุณภาพชีวิต ตามหลักทฤษฎีใหม่ประยุกต์สู่โคกหนองนาโมเดล ที่จังหวัดอุบลราชธานี


วันเสาร์ที่ 15 มิถุนายน 2567
15/06/2567
พิมพ์
รมช.เกรียง ตรวจเยี่ยม และติดตามโครงการพัฒนาพื้นที่ต้นแบบ การพัฒนาคุณภาพชีวิต ตามหลักทฤษฎีใหม่ประยุกต์สู่โคกหนองนาโมเดล ที่จังหวัดอุบลราชธานี
รมช.เกรียง ลงพื้นที่ ตรวจเยี่ยม และติดตามโครงการพัฒนาพื้นที่ต้นแบบ การพัฒนาคุณภาพชีวิต ตามหลักทฤษฎีใหม่ประยุกต์สู่โคกหนองนาโมเดล ที่จังหวัดอุบลราชธานี
เมื่อวันที่ 14 มิ.ย. 67 นายเกรียง กัลป์ตินันท์ รัฐมนตรีช่วยว่าการกระทรวงมหาดไทย ลงพื้นที่เพื่อตรวจเยี่ยมกลุ่มวิสาหกิจชุมชนทอผ้าตำบลหนองบ่อ และติดตามโครงการพัฒนาพื้นที่ต้นแบบการพัฒนาคุณภาพชีวิต ตามหลักทฤษฎีใหม่ประยุกต์สู่โคกหนองนาโมเดล พร้อมกับร่วมกิจกรรม เอามื้อสามัคคี ที่แปลงนาของนายดำรง บวชไธสง หมู่ที่ 12 ตำบลหนองบ่อ อำเภอเมือง จังหวัดอุบลราชธานี โดยมีนายศุภศิษย์ กอเจริญยศ ผู้ว่าราชการจังหวัดอุบลราชธานี พร้อมด้วยหัวหน้าส่วนราชการ นายอำเภอ องค์กรปกครองส่วนท้องถิ่น กลุ่มวิสาหกิจชุมชน และเกษตรกรในพื้นเข้าร่วมกิจกรรม
สืบเนื่องจากจังหวัดอุบลราชธานี มีพื้นที่ดำเนินการโครงการพัฒนาพื้นที่ต้นแบบการพัฒนาคุณภาพชีวิต ตามหลักทฤษฎีใหม่ประยุกต์สู่โคกหนองนาโมเดล โครงการพัฒนาหมู่บ้านเศรษฐกิจพอเพียง ปี 2564 - 2566 และโครงการพัฒนาพื้นที่ต้นแบบ การพัฒนาคุณภาพชีวิตตามหลักทฤษฎีใหม่ ของพระบาทสมเด็จเจ้าอยู่หัว รัชกาลที่ 9 ประยุกต์สู่โคกหนองนาโมเดล รวมทั้งสิ้น 5,003 แปลง จนได้รับฉายาว่า เป็นมหานครแห่งโคกหนองนา ซึ่งผลจากการดำเนินโครงการ สามารถเพิ่มพื้นที่กักเก็บน้ำได้ จำนวน 16.6 ล้านลูกบาศก์เมตร พัฒนาฟื้นฟูคุณภาพดินได้ถึงจำนวน 10,914 ไร่ เพิ่มพื้นที่ป่าและไม้ยืนต้นไม่น้อยกว่า 100,090 ต้น เกิดศูนย์การเรียนรู้และมีวิทยากรครูพาทำไม่น้อยกว่า 5,003 คน สามารถลดรายจ่ายในครัวเรือนได้ถึง 15,009,000 บาทต่อเดือน และสามารถสร้างรายได้ 30,018,000 บาทต่อเดือน ทำให้ประชาชนมีสุขภาพดี มีแหล่งอาหารที่ปลอดภัย และประชาชนมีสุขที่บ้าน ครอบครัวอบอุ่น ลูกหลานกลับมาอยู่บ้าน
สำหรับการพัฒนาพื้นที่โคกหนองนาจังหวัดอุบลราชธานี ได้มีการพัฒนายกระดับเป็นศูนย์เรียนรู้ต้นแบบทุกแปลง ตามกระบวนการ 5 P คือ 1) พัฒนาพื้นที่ให้สามารถเป็นจุดศึกษาดูงาน 2) การพัฒนาครูพาทำ หรือวิทยากรประจำศูนย์เรียนรู้ ให้สามารถถ่ายทอดองค์ความรู้ได้ 3) การพัฒนาผลผลิต ให้แปลงโคกหนองนา มีเมนูอาหารเป็นของตนเอง และสามารถต่อยอดเป็นผลิตภัณฑ์ OTOP ในระดับต่อไป 4) การพัฒนาด้านการตลาด ได้ส่งเสริมให้แต่ละอำเภอจัดตลาดโคกหนองนา และ 5)การเผยแพร่ขยายผล ให้ผู้ที่สนใจได้ศึกษาเรียนรู้
นอกจากนี้ ยังมีกลไกเครือข่ายโคกหนองนาอุบลราชธานี 1 เครือข่าย ประกอบด้วย เครือข่ายระดับอำเภอ 25 อำเภอ เพื่อร่วมกลุ่มกันดำเนินงานขับเคลื่อนโครงการ ให้มีการพัฒนาสามารถสร้างความเข้มแข็งได้อย่างยั่งยืนต่อไป

ที่มา : https://www.thaigov.go.th/news/contents/details/84513